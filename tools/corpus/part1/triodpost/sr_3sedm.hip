<::лат> OCR:

<::рус> Библиотека святоотеческой литературы

<::лат> http://orthlib.ru

<::слав>

%[Въ сре'ду г~-я седми'цы на о_у='трени тр\очны%].

По а~-мъ стiхосло'вiи сjьда'льны кр_е'стныя 
_о=смогла'сника. По в~-мъ же стiхосло'вiи глаго'лемъ 
настоя'щiй сjьда'ленъ господи'на i=w'сифа, гла'съ г~.

Подо'бенъ: Красотjь` дjь'вства:

Дре'вомъ о_у=вяди'лъ _е=си` пла'мень вл\дко 
преступле'нiя на кр\стъ возвыша'емь, и= о_у=мертви'лъ 
_е=си` врага`, о_у=мертви'вся во'лею. тjь'мже тя` молю`, 
пло'ти моея` хотjь^нiя о_у=мертви`, и= w=живи` 
_о=кая'нное се'рдце мое`, посто'мъ страстоубi'йственнымъ, 
w=чи'стивъ мя` w\т вся'кiя скве'рны, jа='кw 
бл~гоутро'бенъ.

Сла'ва, то'йже.

И= ны'нjь, кр\стобг~оро'диченъ. Подо'бенъ:

Поно'сную ще'дре сме'рть, распя'тiемъ, во'лею 
претерпjь'лъ _е=си`: _е=го'же ро'ждшая тя` хр\сте`, 
зря'щи (л. с~s) о_у=язвля'шеся, о_у=тро'бою терза'шеся, 
ма'терски рыда'ше. _е=я'же мл~твами, за милосе'рдiе 
мл\сти твоея` о_у=ще'дри, и= сп~си` мi'ръ, взе'мляй сегw` 
грjь'хъ.

По г~-мъ стiхосло'вiи сjьда'ленъ, гла'съ в~.

Подо'бенъ: Воскре'съ w\т гро'ба:

Свjь'тлую преходя'ще по'стную трапе'зу, вопiи'мъ: 
вся^ соблюди` гд\си въ ми'рjь, вся'кагw кова'рства 
вра'жiя и=збавля'я, и= сподо'би на'съ jа='кw пребл~гi'й, 
кр\стъ тво'й ч\стны'й любо'вiю лобыза'ти, и='мже мл\сти 
твоя^ подая` вселе'ннjьй, _е=ди'не многомл\стиве.

Сла'ва, то'йже.

И= ны'нjь, кр\стобг~оро'диченъ, гла'съ то'йже.

Подо'бенъ: Милосе'рдiя:

Дв~а и= мт~и твоя` хр\сте`, на дре'вjь зря'щи тя` 
ме'ртва просте'рта, пла'чущи го'рькw, вопiю'щи 
глаго'лаше: что` стра'шное сiе` та'инство; всjь^мъ 
да'руяй жи'знь вjь'чную, во'лею на кр\стjь` ка'кw 
о_у=мира'еши сме'ртiю поно'сною;

Канw'нъ въ мине'и, и= настоя'щiй трипjь'снецъ 
господи'на i=w'сифа.

И= стiхосло'вится пjь'снь. Гла'съ г~.

Пjь'снь г~.

I=рмо'съ: О_у=твержде'нiе:

Сраспина'ема на'съ ра'ди распе'ншемуся, 
о_у=мертви'мъ вся^ плwтскi'я о_у='ды въ постjь'хъ, и= 
мл~твахъ, и= моле'нiихъ.

Те'рнiе грjьха` и=скорени'вый кр\сто'мъ твои'мъ 
гд\си, тернw'вная помышл_е'нiя о_у=ма` моегw` и=сто'ргни.

Воwружи'вше мы^сли посто'мъ, побjьжда'имъ чуждi^я 
полки` бjьсw'вскiя, си'лою кр\ста` w=гражда'еми.

Бг~оро'диченъ: Воплоща'емое и=з\ъ тебе` про'йде 
сло'во, паде'нiе преч\стая пра'_от_ецъ, за милосе'рдiе 
щедро'тъ, и=справля'я. (л. с~s w=б.)

И='ный господи'на fео'дwра, гла'съ в~.

I=рмо'съ: О_у=тверди` на'съ въ тебjь` гд\си:

Тво'й животво'рный кр\стъ гд\си, печа'ть мнjь` 
_е='сть во сп~се'нiе: тjь'мъ бо сопротивоборца` 
о_у=пражня'я, воспjьва'ю тя` jа='кw бг~а всеси'льнаго.

Дре'во кре'стное пло'дъ принесе` мi'ру, 
w=живле'нiя присносу'щнагw: _е=гw'же мы` вкуша'юще, w\т 
сме'рти хр\сте` и=збавля'емся.

Тр\оченъ: Три` _е=ди'нагw зра'ка ли'ца сла'влю, 
_о=ц~а`, сн~а, и= дх~а _е=ди'ну держа'ву бж~ества`: 
ца'рствующи бо и= _е=динонача'льствуетъ jа='кw бг~ъ.

И= ны'нjь, бг~оро'диченъ: Рж\ство` твое` ч\стая, 
стра'шно _е='сть: бг~ъ бо _е='сть вочл~вjь'чивыйся, 
безлjь'тнw w\т _о=ц~а` рожде'йся, и= и=з\ъ тебе` въ 
послjь^дняя без\ъ му'жа роди'вся.

Сла'ва тебjь` бж~е на'шъ, сла'ва тебjь`.

Бл~года'ть кр\ста` предпросiя'вши мi'ру къ 
бж~е'ств_еннымъ твои^мъ страсте'мъ ще'дре, призыва'етъ 
вся^ ны`: и='мже вjь'рнw поклони'тися сподо'би.

I=рмо'съ: О_у=тверди` на'съ въ тебjь` гд\си, 
дре'вомъ о_у=мерщве'й грjь'хъ, и= стра'хъ тво'й всади` въ 
сердца` на'съ пою'щихъ тя`.

Пjь'снь и~.

I=рмо'съ: Нестерпи'мому _о=гню`:

Кр\сто'мъ нача^ла побjьди'вый, и= вла^сти 
т_е'мныя, свjьтода'вче, _е=гда` прiи'деши со вла'стiю 
суди'ти мi'ру всему`, да не моя^ сло'ве w=б\ъяви'ши 
та^йная, да мно'гое твое` прославля'ю бл~гоутро'бiе.

Суди'мь судiя` пред\ъ суди'щемъ ста'лъ _е=си`, 
w=сужда'я вражду` кр\сто'мъ твои'мъ, долготерпjьли'ве 
правосу'де. (л. с~з) тjь'мже w=сужде'нiя вjь'чнагw 
и=зба'ви, стра'хомъ зову'щыя и= превознося'щыя твое` 
чл~вjьколю'бiе.

Поста` _о=гне'мъ w=бостри'вшеся дjь'ти 
бл~гочести'вiи, возвыше'ный дре'вле пла'мень, 
бж~е'ственною росо'ю о_у=гаси'ша вои'стинну. и= мы` 
постя'щеся, п_е'щи всjь'хъ страсте'й о_у=гаси'мъ, jа='кw 
да гее'нскагw и=збjь'гнемъ пла'мене.

Бг~оро'диченъ: И=з\ъ тебе` бж~iя му'дрость хра'мъ 
себjь` созда'вши, воплоти'ся неизрече'ннымъ 
снизхожде'нiемъ, _о=трокови'це неискусобра'чная: ты' бо 
_е=ди'на w\т всjь'хъ родw'въ и=збра'нна _е=си` 
нетлjь'нная, нетлjь'ннагw въ жили'ще сло'ва.

И='ный. I=рмо'съ: Въ купинjь` мwv"се'ю:

Нося'й вся^ сло'вомъ, мене` ра'ди вся^ терпи'ши, 
зауш_е'нiя, и= w=плева^нiя, и= распя'тiе хр\сте`: хвалю` 
вели^чiя твоегw` чл~вjьколю'бiя во вся^ вjь'ки.

Закала'ешися хр\сте` jа='кw а='гнецъ, прободе'нъ 
въ ре'бра твоя^, да мя` _о=вча` заблу'ждшее сп~се'ши w\т 
сjь'ти дiа'воли, и= до'брjьй твое'й w=гра'дjь причте'ши 
во вjь'ки.

Бл~гослови'мъ _о=ц~а`, и= сн~а, и= ст~а'го дх~а, 
гд\са.

Тр\оченъ: Бж~ество` _е=ди'но тр\оце, 
нераздjь'льное _е=стество`, раздjь'льно же ли'цы, 
присносу'щная держа'во, _о='ч~е, сн~е, и= дш~е ст~ы'й, 
тя` пjьсносло'вимъ во вся^ вjь'ки.

Бг~оро'диченъ: Бг~ороди'тельнице ч\стая, нб~сная 
две'ре, сп~си^тельная врата`, всjь'хъ хрiстiа'нъ мольбу` 
прiими`, тебе` бл~жа'щихъ во вся^ вjь'ки.

Сла'ва тебjь` бж~е на'шъ, сла'ва тебjь`.

W= кр\стjь` твое'мъ хр\сте`, сщ~е'нницы хва'лятся, 
и='ноки о_у=крjьпля'ются, вся'кiй просвjьща'ется 
вjь'рный: сподо'би мя` сего` ви'дjьти, и= поклони'тися, 
и= пjь'ти во вjь'ки. (л. с~з w=б.)

Хва'лимъ, бл~гослови'мъ, покланя'емся гд\сви, 
пою'ще и= превознося'ще во вся^ вjь'ки.

I=рмо'съ: Въ купинjь` мwv"се'ю дв~ы чу'до, на 
сiна'йстjьй горjь`, проwбрази'вшаго и=ногда`, по'йте, 
бл~гослови'те и= превозноси'те во вся^ вjь'ки.

Пjь'снь f~.

I=рмо'съ: Въ зако'нjь сjь'ни:

Sмi'я мwv"се'й на дре'во возне'съ, w=бразова'ше 
тя` i=и~се на кр\стjь` во'лею вознесе'на, и= лука'вагw 
jа=дови'тую sло'бу и=згна'вшаго, къ себjь' же человjь'ки 
привле'кша, чл~вjьколю'бче.

_О=гне'мъ мя` твоегw` стра'ха w=чи'сти, возжига'я 
въ мое'й души` бж~е'ственную твою` любо'вь, и= кр\сто'мъ 
твои'мъ w=гради' мя, _е='же прельсти` ве'тхiй 
запина'тель, сластьми` w=мрачи'въ мое` хр\сте` 
помышле'нiе.

Скве'рныхъ помышле'нiй, и= дjья'нiй sлы'хъ, 
пости'мся бра'тiе, w=чи'стимъ сердца`, впери'мся 
бж~е'ственными добродjь'тельми, и= долjьре'вностныя 
sло'бы стремле'нiй о_у=клони'мся, да па'сху вели'кую 
свjьтоно'снiи о_у='зримъ.

Бг~оро'диченъ: И=з\ъ тебе` въ на'шу нищету` дв~о, 
хотя` w=блече'ся, бога'тый _е=стество'мъ, ви'димь же 
на'мъ бы'сть неви'димый вы'шними ли'ки пjьва'емый, 
сокруше'нный w='бразъ w=бновля'я бл~госты'нею.

И='ный. I=рмо'съ: Тебе` мы'сленную:

Тебе` на кр\стjь` ру'цjь распросте'рша и= 
четверокон_е'чная присво'ивша, и='мже ко _о=ц~у` 
w=брjьто'хомъ вхо'дъ, сн~е бж~iй, вси` велича'емъ.

Тебе` те'рнiемъ хр\сте` вjьнча'вше, беззако'ннiи 
бiя'ху, и= распя'ша, _е=гw'же ра'ди поднеб_е'сная 
колеба'шася вся^: мы' же сп~сшеся тя` велича'емъ.

Тр\оченъ: Тя` трисвjь'тлое ст~о'е бж~ество`, все` 
содержа'щее, и= храня'щее при'снw, _о=ц~а`, сн~а же, и= 
дх~а жива'го, пjь'сньми немо'лчными велича'емъ. (л. с~и)

Бг~оро'диченъ: Тя` свjь'тлый _о='блакъ дх~а, и=з\ъ 
негw'же на'мъ возсiя` свjь'тъ непристу'пный, хр\сто'съ, 
пра'вды вели'кое сл~нце, пjь'сньми бц\де велича'емъ.

Сла'ва тебjь` бж~е на'шъ, сла'ва тебjь`.

Ты` на'мъ свjь'тъ, ст~о'е сложе'нiе, w=долjь'нiе 
побjь'ды, хр\сто'въ кр\сте, ты` на'мъ воздержа'нiе 
о_у=слади`, и= тебjь` поклони'тися сподо'би.

I=рмо'съ: Тебе` мы'сленную и= w=душевле'нную 
лjь'вствицу, на не'йже бг~ъ на'шъ о_у=тверди'ся, _е='юже 
къ небеси` w=брjьто'хомъ восхожде'нiе, пjь'сньми бц\де 
велича'емъ.

Свjьти'ленъ гла'са.

На стiхо'внjь самогла'сенъ дне`, два'жды, гла'съ 
в~:

Въ че'сти сы'й сыновства`, _о=ц~а` бл~га'гw 
несмы'сленный а='зъ не разумjь'хъ: но себе` сла'вы 
лиши'хъ, бога'тство sлjь` и=жди'въ бл~года'ти. 
недоста'точествуемь же бж~е'ственныя пи'щи, ласка'тель 
бы'хъ скве'рному граждани'ну, w\т негw'же по'сланъ бы'хъ 
въ душетлjь'нное _е=гw` село`, живы'й блу'днw, пасо'мь 
бы'хъ со скоты`, и= сласте'мъ рабо'тая не насыща'хся: но 
w=бра'щься вопiю` бл~гоутро'бному и= ще'дрому _о=ц~у`: на 
нб~о и= пред\ъ тобо'ю согрjьши'хъ, поми'луй мя`.

Мч~нченъ: Ст~ы'хъ твои'хъ мно'ж_ества мо'лятъ тя` 
хр\сте`, поми'луй ны`, jа='кw чл~вjьколю'бецъ.

Сла'ва, и= ны'нjь, кр\стобг~оро'диченъ:

Подо'бенъ: _Е=гда` w\т дре'ва:

Болjь^зни претерпjь'вшая мнw'гiя въ распя'тiи сн~а 
и= бг~а твоегw` преч\стая, воздыха'ла _е=си` слезя'щи, и= 
вопiя'ла _е=си` го'рькw: о_у=вы` мнjь` ча'до сладча'йшее! 
непра'веднw ка'кw стра'ждеши, хотя'й и=зба'вити су'щыя 
w\т а=да'ма земнорw'дныя; тjь'мъ всест~а'я дв~о, тя` 
мо'лимъ вjь'рою, ми'лостива на'мъ сего` сотвори`. (л. с~и 
w=б.)

На s~-мъ часjь` тропа'рь пр\оро'чества. Гла'съ 
и~:

Соста'ва дjь'лъ въ на'съ нjь'сть гд\си: ми'лостивъ 
_е=си` чл~вjьколю'бче, дjь'лъ ру'къ твои'хъ не пре'зри 
безгрjь'шне.

Прокi'менъ, _псало'мъ м~f. Гла'съ д~: Пожри` 
бг~ови же'ртву хвалы`, и= возда'ждь вы'шнему мл~твы 
твоя^. Стi'хъ: Бг~ъ богw'въ гд\сь глаго'ла, и= 
призва` зе'млю:

Пр\оро'чества и=са'iина чте'нiе. [Глава` _i~, ст. 
в~_i-к~]

Бу'детъ, _е=гда` сконча'етъ гд\сь вся^ творя` въ 
горjь` сiw'ни, во i=ерусали'мjь, наведе'тъ на о_у='мъ 
вели'кiй, на кня'зя а=ссv"рi'йска, и= на высоту` сла'вы 
_о='чiю _е=гw`. Рече' бо: крjь'постiю руки` моея` 
сотворю`, и= прему'дростiю ра'зума [моегw`] w\тиму` 
предjь'лы jа=зы'кwвъ, и= си'лу и='хъ плjьню`: И= сотрясу` 
гра'ды насел_е'ныя, и= вселе'нную всю` w=б\ъиму` руко'ю 
мое'ю jа='кw гнjьздо`, и= jа='кw w=ста'вл_еная jа='ица 
возму`, и= нjь'сть, и='же о_у=бjьжи'тъ мене`, и=ли` 
проти'ву мнjь` рече'тъ, и= w\тве'рзетъ о_у=ста`, и= 
глуми'тъ. _Е=да` просла'вится сjьки'ра без\ъ сjьку'щагw 
_е='ю; и=ли` вознесе'тся пила` без\ъ влеку'щагw ю=`; 
та'кожде а='ще кто` во'зметъ же'злъ, и=ли` дре'во: и= не 
та'кw. Но по'слетъ гд\сь саваw'fъ на твою` че'сть 
безче'стiе, и= на твою` сла'ву _о='гнь горя` возгори'тся. 
И= бу'детъ свjь'тъ i=и~левъ во _о='гнь, и= w=святи'тъ 
_е=го` _о=гне'мъ горя'щимъ, и= поя'стъ jа='кw сjь'но 
вещество`. Въ то'й де'нь о_у=га'снутъ го'ры и= хо'лми, и= 
дубра^вы, и= поя'стъ w\т души` да'же до пло'тей: и= 
бу'детъ бjьжа'й, jа='кw бjьжа'й w\т пла'мене горя'ща. И= 
w=ста'вльшiися w\т ни'хъ бу'дутъ въ число`, и= _о=троча` 
ма'лое напи'шетъ я=`. И= бу'детъ въ то'й де'нь, не 
приложи'тся къ тому` w=ста'нокъ i=и~левъ, и= сп~се'ннiи 
i=а'кwвли не бу'дутъ ктому` о_у=пова'юще на w=би'дjьвшыя 
и='хъ: но бу'дутъ о_у=пова'юще на бг~а ст~а'го i=и~лева 
и='стиною.

Прокi'менъ, _псало'мъ н~, гла'съ s~: Поми'луй мя` 
бж~е, по вели'цjьй мл\сти твое'й. Стi'хъ: Се'рдце 
чи'сто сози'жди во мнjь` бж~е. (л. с~f)

%[Въ сре'ду г~-я седми'цы ве'чера%].

На Гд\си воззва'хъ, поста'вимъ стiхw'въ _i~. И= 
пое'мъ самогла'сенъ два'жды: и= мч~нченъ, и= три` 
подw'бны трипjь'снца.

Самогла'сенъ, гла'съ д~:

Блу'днw расточи'хъ _о=ч~еское мое` бога'тство, 
пу'стъ бы'хъ, во странjь` всели'хся лука'выхъ гра'жданъ, 
и= безслов_е'снымъ о_у=подо'бихся несмы'сл_еннымъ 
скотw'мъ, и= вся'кiя w=бнажи'хся бж~е'ственныя 
бл~года'ти. тjь'мже w=бра'щься вопiю` тебjь` 
бл~гоутро'бному и= ще'дрому _о=ц~у`: согрjьши'хъ, прiими` 
мя` ка'ющася бж~е, и= поми'луй мя`.

Мч~нченъ: Ж_е'ртвы w=душевл_е'нныя, всесожж_е'нiя 
слов_е'сная, му'ч_еницы гд\сни, закол_е'нiя соверш_е'нная 
бж~iя, бг~а зна^ющая, и= бг~омъ зна'_емая _о=вча'та, 
и='хже w=гра'да волкw'мъ невхо'дна, моли'теся и= на'мъ 
о_у=пас_е'ннымъ бы'ти съ ва'ми на водjь` поко'я.

Другi'я стiхи^ры господи'на i=w'сифа. Гла'съ s~.

Подо'бенъ: Всю` w\тложи'вше:

Со'лнца мы'сленнагw зари^ jа='вльшеся бг~ови'дцы 
а=п\сли, просвjьще'нiе и=спроси'те душа'мъ на'шымъ, и= 
страсте'й и=зба'витися мра'чныя тьмы`, и= де'нь 
сп~си'тельный ви'дjьти помоли'теся, посто'мъ и= моле'ньми 
сердца` w=чи'стившымъ, jа=`же лука'вый о_у=язви`, jа='кw 
да ва'съ вjь'рою сп~са'еми чти'мъ при'снw, всему'дрымъ 
проповjь'данiемъ мi'ръ спа'сшыя.

Подо'бенъ:

Въ страну` блу'дный w\тше'дъ sло'бы, sлjь` 
и=жди'хъ _е='же ми` _о='ч~е бл~гоутро'бне, бога'тство 
да'лъ _е=си`, и= гла'домъ (л. с~f w=б.) та'ю бл~ги'хъ 
дjь'лъ, и= студо'мъ преступле'нiя се` w=дjь'яхся, 
бл~года'ти бж~iя w=бнажа'яся, и= зову' ти: согрjьши'хъ, 
вjь'мъ бо твою` бл~гость, прiими` мя` jа='кw _е=ди'наго, 
ще'дре, w\т нае'мникwвъ твои'хъ хр\сте`, а=п\стwлъ 
моле'ньми возлю'бльшихъ тя`.

И='на стiхи'ра подо'бна господи'на fео'дwра.

Гла'съ то'йже. Подо'бенъ: W=десну'ю сп~са:

А=п\сли сп~сwвы, свjьти^ла вселе'нныя и= 
бл~годjь'телiе и= сп~си'телiе, бж~iя сла'вы jа='кw 
небеса` повjь'дателiе, и= преукраше'ннiи sвjьзда'ми 
чуде'съ, и= зна'меньми и=сцjьле'нiй, прилjь'жнw w= на'съ 
мл~твы гд\сви принеси'те, въ воню` ч\стую, мл~твы прiя'ти 
на'шя, и= сподо'битися всjь^мъ живоно'снагw кр\ста` и= 
цjьлова'ти, и= ви'дjьти стра'хомъ. тогw` поклоне'нiемъ 
низпосли` на'мъ мл\сти твоя^ сп~се, jа='кw 
чл~вjьколю'бецъ.

И= въ мине'и д~.

Сла'ва, и= ны'нjь, бг~оро'диченъ:

Прокi'менъ, _псало'мъ н~а, гла'съ д~: О_у=пова'хъ 
на мл\сть бж~iю во вjь'ки, и= въ вjь'къ вjь'ка. Стi'хъ: 
Что` хва'лишися во sло'бjь си'льне;

Бытiя` чте'нiе. [Глава` з~, ст. s~-f~.]

Нw'е бjь` лjь'тъ шести` сw'тъ, и= пото'пъ во'дный 
бы'сть на земли`. Вни'де же нw'е, и= сы'нове _е=гw`, и= 
жена` _е=гw`, и= ж_ены` сынw'въ _е=гw` съ ни'мъ въ 
ковче'гъ, воды` ра'ди пото'па. И= w\т пти'цъ чи'стыхъ, и= 
w\т пти'цъ нечи'стыхъ, и= w\т скw'тъ чи'стыхъ, и= w\т 
скw'тъ нечи'стыхъ, [и= w\т sвjьре'й,] и= w\т всjь'хъ 
гадw'въ пресмыка'ющихся по земли`: Два` два` внидо'ша къ 
нw'ю въ ковче'гъ, му'жескiй по'лъ и= же'нскiй, jа='коже 
заповjь'да [гд\сь] бг~ъ нw'ю. (л. с~_i)

Прокi'менъ, _псало'мъ н~в, гла'съ д~: Внегда` 
возврати'тъ гд\сь плjьне'нiе люде'й свои'хъ. Стi'хъ: 
Рече` безу'мный въ се'рдцjь свое'мъ: нjь'сть бг~ъ.

При'тчей чте'нiе. [Глава` f~, ст. в~_i-и~_i.]

Сы'не, а='ще прему'дръ бу'деши, себjь` прему'дръ 
бу'деши, и= и='скр_еннимъ твои^мъ: а='ще же sо'лъ 
бу'деши, _е=ди'нъ почерпне'ши sла^я. сы'нъ нака'занъ 
прему'дръ бу'детъ, безу'мный же слуго'ю о_у=потреби'тся. 
и='же о_у=твержда'ется на лжа'хъ, се'й пасе'тъ вjь'тры, 
то'й же пожене'тъ пти^цы паря'щыя: w=ста'ви бо пути^ 
своегw` вiногра'да, въ стезя'хъ же своегw` земледjь'ланiя 
заблуди`: прохо'дитъ же сквозjь` пусты'ню безво'дную, и= 
зе'млю w=предjьле'нную въ жа'ждjьхъ, собира'етъ же 
рука'ма непло'дiе. Жена` безу'мная и= проде'рзая скудна` 
хлjь'бомъ быва'етъ, jа='же не вjь'сть стыдjь'нiя. Сjь'де 
при две'рехъ до'му своегw`, на столцjь` jа='вjь на 
сто'гнахъ, Призыва'ющая мимоходя'щихъ, и= и=справля'ющихъ 
пути^ своя^: И='же _е='сть w\т ва'съ безу'мнjьйшiй, да 
о_у=клони'тся ко мнjь`: и= лиш_е'ннымъ ра'зума 
повелjьва'ю, глаго'лющи: Хлjь'бwмъ сокров_е'ннымъ въ 
сла'дость прикосни'теся, и= во'ду татьбы` сла'дкую 
пi'йте. _О='нъ же не вjь'сть, jа='кw земноро'днiи о_у= 
нея` погиба'ютъ, и= во днjь` а='да w=брjьта'ются. но 
w\тскочи`, не заме'дли на мjь'стjь _е=я`, ниже` наста'ви 
_о='ка своегw` къ не'й: та'кw бо про'йдеши во'ду чужду'ю, 
и= пре'йдеши рjьку` чужду'ю. w\т воды' же чуждi'я 
w=ша'йся, и= w\т и=сто'чника чужда'гw не пi'й: да мно'гое 
вре'мя поживе'ши, и= приложа'тся тебjь` лjь^та живота`.

И= а='бiе бж~е'ственная слу'жба преждесщ~е'нныхъ. 
(л. с~_i w=б.)

Въ четверто'къ г~-я седми'цы, на о_у='трени 
тр\очны.

По а~-мъ стiхосло'вiи глаго'лемъ сjьда'льны 
а=п\сльскiя _о=смогла'сника. По в~-мъ же стiхосло'вiи 
глаго'лемъ настоя'щiй сjьда'ленъ, господи'на i=w'сифа. 
Гла'съ s~.

Подо'бенъ: Наде'жде мi'ра:

Свjьти^ла мi'ра непрел_е'стная, о_у=ч~нцы` 
сп~сwвы, просвjьти'те мою` ду'шу грjьхо'мъ w=слjь'пшую, 
и= покажи'те бж~е'ственнагw дне` w='бщника, храня'ща 
сп~си'т_ельныя за'пwвjьди, и= тьмы` мя` и=зба'вите 
_о='ныя несвjьти'мыя, jа='кw да ва'съ прославля'ю.

Сла'ва, то'йже.

И= ны'нjь, бг~оро'диченъ: Ст~а'я вл\дчце бц\де, 
хр\ста` бг~а на'шегw мт~и, jа='кw всjь'хъ творца` 
неизрече'ннw ро'ждшая, моли'ся со а=п\слы сщ~е'нными 
всегда` бл~гости _е=гw`, страсте'й на'съ и=зба'вити, и= 
w=ставле'нiе на'мъ да'ти грjьхw'въ.

По г~-мъ же стiхосло'вiи другi'й сjьда'ленъ 
господи'на fео'дwра.

Гла'съ s~.

Подо'бенъ: А='гг~льскiя:

Мiросвjь^тлая свjьти^ла бж~е'ственнiи а=п\сли, 
просвjьти'те пjьвцы` ва'шя, возме'здiе творя'ще вре'мени 
поста`, досто'йнw моля'щеся, всjь^мъ ви'дjьти дре'во 
живоно'снагw кр\ста`, и= лобыза'ти нескве'рныма 
о_у=стна'ма и= _о=чи'ма, вопiю'щымъ _псало'мски: гд\си 
сла'ва тебjь`.

Сла'ва, то'йже.

И= ны'нjь, бг~оро'диченъ: Наде'жде мi'ра бл~га'я 
бц\де дв~о, твое` и= _е=ди'но стра'шное предста'тельство 
дви'жемъ, о_у=милосе'рдися на безпомw'щныя лю'ди, 
о_у=моли` мл\стивнаго бг~а, и=зба'витися душа'мъ на'шымъ 
w\т вся'кагw преще'нiя, _е=ди'на бл~гослове'нная. (л. 
са~_i)

Канw'нъ мине'и, и= настоя'щiй трипjь'снецъ 
господи'на i=w'сифа.

И= стiхосло'вится пjь'снь. Гла'съ s~.

Пjь'снь д~.

I=рмо'съ: Хр\сто'съ моя` си'ла:

По'стъ, сле'зы, мл~твы, ми'лостыню, 
бл~гоумиле'нный нра'въ, мы'сль пра'вую, житiя` чистоту`, 
пока'жемъ вjь'рнiи, jа='кw да сла'вы наслади'мся.

Свjьти'льницы свjьтя'щiи на тве'рди честны'я 
цр~кве, пресвjь'тлw jа=ви'стеся а=п\сли: тjь'мже 
просвjьти'те на^ша сердца` бж~е'ственнымъ дх~омъ.

Jа='кw бж~е'ственное о_у='глiе вже'гшеся _о=гне'мъ 
невеще'ственнымъ, страстна^я вещ_ества` попали'те 
серде'цъ на'шихъ, му'дрiи бг~а на'шегw а=п\столи.

Бг~оро'диченъ: Свjь'щниче негаси'мый, черто'же 
всесвjь'тлый, серафi^мъ превы'шшая, херувi'мская 
колесни'це всенепоро'чная, грjьхw'въ мя` лю'тыхъ и= 
бjь'дъ свободи`.

И='ный господи'на fео'дwра. Гла'съ то'йже.

I=рмо'съ: О_у=слы'ша пр\оро'къ:

Свjьти'льницы бг~оявле'нiя, а=п\столи сп~сwвы 
jа=ви'вшеся, невjь'дjьнiя но'щь разруши'сте, и= цр~ковь 
о_у=ясни'вше, просвjьща'ете вселе'нную _о=гневjьща'нными 
о_у=че'ньми ва'шими.

Мi'ръ проте'кше, и='ный о_у='бw во и='ную страну`, 
во _е=ди'ну вjь'ру вся^ собра'сте а=п\сли, и= 
о_у=лучи'вше нб\сная, лику'ете, хр\ста` непреста'ннw 
моля'ще, сп~сти'ся всjь^мъ на'мъ.

Тр\оченъ: Сн~а w\т _о=ц~а`, и= дх~а сла'влю, 
jа='кw w\т со'лнца свjь'тъ и= лучу`: _о='ваго о_у='бw 
рожде'ственнjь, зане` и= рожде'нiе: _о='ваго же 
происхо'днjь, зане` и= происхожде'нiе, собезнача'льную 
бж~е'ственную тр\оцу, покланя'емую w\т вся'кiя тва'ри. 
(л. са~_i w=б.)

Бг~оро'диченъ: Дв~а мл\днца роди'вшая, и= чистоту` 
соблю'дшая ч\стая, ты` jа=ви'лася _е=си`, бг~а ро'ждши и= 
человjь'ка, _е=ди'наго того` во _о=бою` зра'ку, чу'до 
твое` дв~о мт~и, о_у=жаса'етъ вся'кiй слу'хъ и= по'мыслъ.

Сла'ва тебjь` бж~е на'шъ, сла'ва тебjь`.

Мл~твами ва'шими святы'ми, а=п\сли гд\сни, да 
сподо'бимся животворя'щiй кр\стъ w=блобыза'ти чи'стыми 
о_у=стна'ми и= _о=чи'ма, предлежа'щiй су'щымъ въ мi'рjь, 
и= покланя'емый.

I=рмо'съ: О_у=слы'ша пр\оро'къ прише'ствiе твое` 
гд\си, и= о_у=боя'ся, jа='кw хо'щеши w\т дв~ы роди'тися, 
и= человjь'кwмъ jа=ви'тися, и= глаго'лаше: о_у=слы'шахъ 
слу'хъ тво'й, и= о_у=боя'хся, сла'ва си'лjь твое'й гд\си.

Пjь'снь и~.

I=рмо'съ: И=з\ъ пла'мене прп\дбнымъ:

Мwv"се'а по'стъ бг~ови'дца показа`, и= и=лiю` 
_о='гненною колесни'цею взя'тъ: потщи'ся, помышле'нiй 
вре'дныхъ о_у=держи'ся, jа='кw да долувлеку'щiя, душе`, 
и=зба'вишися пре'лести.

Поползну'вся въ гw'ршая впадо'хъ, и= jа='звjь 
стру'пъ прилага'ю: и=сцjьли` хр\сте`, w=камене'нное 
моегw` се'рдца w=жесточе'нiе, а=п\сльскими ще'дре 
мл~твами.

Мi'ра свjьти^ла бг~оза^рная, страсте'й на'шихъ 
_о='блаки разори'те, и= покло'нники свjь'тлагw воскр\снiя 
покажи'те, пою'щыя сл~нца сла'вы.

Бг~оро'диченъ: Ро'дове родw'въ тя` бг~обл~же'нная 
о_у=бл~жа'ютъ, jа='коже дре'вле прорекла` _е=си`: 
_е=ди'на бо человjь'кwмъ бл~же'нное родила` _е=си` сло'во 
несказа'ннw, и=з\ъ тебе` воплоще'нное.

И='ный. I=рмо'съ: Преподо'бнiи твои` _о='троцы:

Во глубинjь` пре'лести пла'вающыя о_у=лови'вше 
тро'стiю вjь'ры а=п\сли, гд\сви приведо'сте сiя^, 
бл~гословя'щыя, пою'щыя и= превознося'щыя гд\са во 
вjь'ки. (л. св~_i)

Ве'лiя крjь'пость твоя` во а=п\слjьхъ jа='кw 
сjь^ни и= суда^рiя и='хъ и=сцjьлева'ютъ боля'щыя, 
бл~гословя'щыя, пою'щыя и= превознося'щыя гд\са во 
вjь'ки.

Бл~гослови'мъ _о=ц~а`, и= сн~а, и= ст~а'го дх~а, 
гд\са.

Тр\оченъ: Безнача'льнымъ и= рж\ство'мъ же и= 
происхожде'нiемъ _о=ц~у` покланя'юся ро'ждшему, сн~а 
прославля'ю ро'ждшася, и= воспjьва'ю совозсiя'вша _о=ц~у' 
же и= сн~у дх~а ст~а'го.

Бг~оро'диченъ: _Е=го'же родила` _е=си` дв~о 
несказа'ннw, всегда` jа='кw чл~вjьколю'бца не преста'й 
моля'щи, да бjь'дъ сп~се'тъ къ тебjь` прибjьга'ющыя.

Сла'ва тебjь` бж~е на'шъ, сла'ва тебjь`.

Двоенадеся'тице ст~ы'хъ а=п\слъ, ч\стно'му кр\сту` 
сподо'би неwсужде'ннw поклони'тися мя`, бл~гословя'ща, 
пою'ща и= превознося'ща во вся^ вjь'ки.

Хва'лимъ, бл~гослови'мъ, покланя'емся гд\сви:

I=рмо'съ: Преподо'бнiи твои` _о='троцы, въ пещи` 
херувi'мы подража'ху, трист~у'ю пjь'снь воспjьва'юще: 
бл~гослови'те, по'йте и= превозноси'те во вся^ вjь'ки.

Пjь'снь f~.

I=рмо'съ: Бг~а человjь'кwмъ:

Бж~е и= гд\си многомл\стиве, моегw` се'рдца 
w=чи'сти jа='звы, покая'нiя мнjь` прилага'я лjьчбы`: 
согрjьши'хъ, согрjьши'хъ тебjь`, о_у=ще'дри, сп~си` мя` 
а=п\слъ твои'хъ мл~твами, jа='кw многомл\стивъ.

Стремле'нi_емъ безмjь^стнымъ послjь'довахъ 
о_у=мовре'днw, и= внjь` себе` ве'сь бы'хъ, сластьми` 
жесто'кими пита'емь, и= сп~си'тельныя лиша'емь снjь'ди 
блу'дный: хр\сте` о_у=ще'дри, и= сп~си` мя`.

Душе` sло'бы не w=чи'стившаяся, и= сласте'й 
тлетво'рныхъ себе` не о_у=дали'вшая, что` безвре'меннw 
ра'дуешися (л. св~_i w=б.) постя'щися: сегw' бо поста` не 
и=збра` гд\сь, _е=ди'нъ на'шегw хотя'й и=справле'нiя.

Бг~оро'диченъ: Свjь'томъ бж~е'ственнымъ мене` 
просвjьти`, дв~о бц\де, свjь'та роди'тельнице, и= души` 
моея` мглу` w\тжени`, jа='кw да бл~жу` тя`, ю='же 
бл~жа'тъ вси` человjь'честiи ро'ди, jа='коже предрекла` 
_е=си`.

И='ный. I=рмо'съ: Безсjь'меннагw зача'тiя:

Сло'вомъ невjь^жи, прему'дри jа=ви'стеся 
ра'зумомъ, плет_е'нiя слове'съ мудрецw'въ разруши'вше, 
вjьтi'ямъ сугу^бствiя, и= число` sвjьздоче'тцwвъ. тjь'мъ 
а=п\сли хр\стw'вы _е=ди'ни, всея` вселе'нныя показа'стеся 
о_у=чи'телiе.

Пе'тръ вjьтi'йствуетъ, и= платw'нъ о_у=молче`: 
о_у=чи'тъ па'vелъ, пv"fаго'ръ постыдjь'ся: про'чiй 
а=п\сльскiй бг~осло'вяй собо'ръ, _е='ллинское ме'ртвое 
вjьща'нiе погреба'етъ, и= мi'ръ совозставля'етъ къ 
слу'жбjь хр\сто'вjь.

Сла'ва, тр\оченъ: _Е=ди'нагw _е=динороди'телю, 
_е=диноро'днагw сн~а _о='ч~е: и= _е=ди'не _е=ди'нагw, 
свjь'те свjь'та сiя'нiе: и= _е=ди'ный _е=ди'нjь, 
_е=ди'нагw бг~а ст~ы'й дш~е, гд\са, гд\сь вои'стинну 
сы'й. _w тр\оце _е=ди'нице ст~а'я, сп~си` мя` 
бг~осло'вяща тя`.

Бг~оро'диченъ: Чу'до рж\ства` твоегw` 
о_у=дивля'етъ мя` всенепоро'чная, ка'кw зачина'еши 
безсjь'меннw неwбыме'ннаго; рцы`, ка'кw дjь'вствуеши, 
ро'ждши jа='кw мт~и; _е='же па'че _е=стества` вjь'рою 
прiе'мъ, рожде'нному поклони'ся: _е=ли^ка хо'щетъ бо, и= 
мо'жетъ.

Сла'ва тебjь` бж~е на'шъ, сла'ва тебjь`.

Кр\стъ ч\стны'й дре'во всест~о'е, _е='же мi'ру 
сп~се'нiе процвjьте`, ви'дjьти и= поклони'тися вси` да 
сподо'бимся, чи'стыми о_у=стна'ми и= душе'ю, мл~твами 
всjь'хъ ва'съ ст~ы'хъ а=п\слъ хр\сто'выхъ. (л. сг~_i)

I=рмо'съ: Безсjь'меннагw зача'тiя рж\ство` 
несказа'нное, мт~ре безму'жныя нетлjь'ненъ пло'дъ: бж~iе 
бо рожде'нiе w=бновля'етъ _е=ст_ества`. тjь'мже тя` вси` 
ро'ди, jа='кw бг~оневjь'стную мт~рь правосла'внw 
велича'емъ.

Свjьти'ленъ гла'са.

На стiхо'внjь, самогла'сенъ, два'жды. Гла'съ s~:

Сн~оположе'нiя w\тпа'дъ блу'дный а='зъ, 
раболjь'пнw съ свинiя'ми пита'яся, и= ниже` тjь'хъ пи'щи 
насыща'яся, прихожду` къ тебjь` _о=ц~у` бл~гоутро'бному, 
w\т_ону'дуже и=зыдо'хъ sлjь`, возвраща'юся до'брjь въ 
покая'нiи зовы'й: согрjьши'хъ на нб~о и= пред\ъ тобо'ю, 
_о='ч~е пода'ждь ми` во w=браще'нiи вели'кую мл\сть.

Мч~нченъ: И=збра^нныя о_у=диви` и= ст~ы^я бг~ъ 
на'шъ, ра'дуйтеся и= весели'теся вси` раби` _е=гw`, ва'мъ 
бо о_у=гото'ва вjьнцы`, и= цр\ствiе свое`: но мо'лимъ, и= 
на'съ не забу'дите

Сла'ва, и= ны'нjь, бг~оро'диченъ: Бц\де, ты` 
_е=си` лоза` и='стинная, возрасти'вшая на'мъ пло'дъ 
живота`: тебjь` мо'лимся, моли'ся вл\дчце, со ст~ы'ми 
а=п\слы [и= всjь'ми ст~ы'ми,] поми'ловати ду'шы на'шя.

На s~-мъ часjь` тропа'рь пр\оро'чества. Гла'съ 
г~:

А='ще беззакw'нiя на'зриши чл~вjьколю'бче, ка'я 
сп~се'нiя наде'жда на'мъ; но твою` свы'ше по'мощь, jа='кw 
ще'дръ, лю'демъ твои^мъ низпосли` гд\си.

Прокi'менъ, _псало'мъ н~г, гла'съ д~: Бж~е, во 
и='мя твое` сп~си' мя, и= въ си'лjь твое'й суди' ми. 
Стi'хъ: Бж~е, о_у=слы'ши мл~тву мою`, внуши` глаго'лы 
о_у='стъ мои'хъ.

Пр\оро'чества и=са'iина чте'нiе. [Глава` а~_i ст. 
_i~- s~_i. глава` в~_i ст. а~-в~.]

Та'кw глаго'летъ гд\сь: бу'детъ въ де'нь _о='ный 
ко'рень i=ессе'овъ, и= востая'й владjь'ти jа=зы'ки, на 
того` jа=зы'цы о_у=пова'ти бу'дутъ: и= бу'детъ поко'й 
_е=гw`, че'сть. И= (л. сг~_i w=б.) бу'детъ въ де'нь 
_о='ный, приложи'тъ гд\сь показа'ти ру'ку свою`, _е='же 
возревнова'ти по w=ста'нку про'чему люде'й, и='же а='ще 
w=ста'нетъ w\т а=ссv"рi'wвъ, и= w\т _е=гv'пта, и= 
вавv"лw'на, и= w\т _е=fiо'пiи, и= w\т _е=ламi'тwвъ, и= 
w\т восто'кwвъ со'лнца, и= w\т а=равi'и, и= w\т 
_о=стровw'въ морски'хъ. И= воздви'гнетъ зна'менiе въ 
jа=зы'ки, и= собере'тъ поги'бшыя i=и~л_евы, и= 
расточ_е'нныя i=у^дины собере'тъ w\т четы'рехъ кри'лъ 
земли`. И= w\ти'мется ре'вность _е=фре'мова, и= врази` 
i=у^дины поги'бнутъ: _е=фре'мъ не возревну'етъ i=у'дjь, 
и= i=у'да не w=скорби'тъ _е=фре'ма. И= полетя'тъ въ 
корабля'хъ и=ноплеме'нничихъ, мо'ре ку'пнw плjьня'тъ, и= 
су'щихъ w\т востw'къ со'лнца, и= i=думе'ю: и= на мwа'ва 
пе'рвjье ру'ки возложа'тъ, сы'нове же а=ммw'ни пе'рвiи 
покоря'тся. И= w=пустоши'тъ гд\сь мо'ре _е=гv'петское, и= 
возложи'тъ ру'ку свою` на рjьку` ду'хомъ преси'льнымъ: и= 
порази'тъ на се'дмь де'брiй, jа='коже преходи'ти ю=` во 
w=буве'нiи: И= бу'детъ проше'ствiе лю'демъ мои^мъ 
w=ста'вльшымъ во _е=гv'птjь, и= бу'детъ i=и~лю, jа='коже 
въ де'нь, _е=гда` и=зы'де w\т земли` _е=гv'петскiя. И= 
рече'ши въ де'нь _о='ный: бл~гословлю` тя`, гд\си, jа='кw 
разгнjь'вался _е=си` на мя`, и= w\тврати'лъ _е=си` 
jа='рость твою` [w\т мене`,] и= поми'ловалъ мя` _е=си`. 
Се` бг~ъ мо'й, сп~съ мо'й, о_у=пова'я бу'ду на него`, и= 
не о_у=бою'ся: зане` сла'ва моя` и= похвала` моя` гд\сь, 
и= бы'сть ми` во сп~се'нiе.

Прокi'менъ, _псало'мъ н~д. Гла'съ з~: Внуши` бж~е, 
мл~тву мою`, и= не пре'зри моле'нiя моегw`. Стi'хъ: 
Вонми' ми, и= о_у=слы'ши мя`. (л. сд~_i)

%[Въ четверто'къ тре'тiя седми'цы ве'чера%].

На Гд\си воззва'хъ, поста'вимъ стiхw'въ s~, и= 
пое'мъ настоя'щыя подw'бны г~, трипjь'снца, и= мине'и г~. 
Стiхи^ры господи'на i=w'сифа, гла'съ _е~.

Подо'бенъ: Ра'дуйся по'стникwвъ:

Сп~се и='стинная сла'досте, го'рькiя ме'рры 
дре'вле во'ды о_у=слади'вый w='бразомъ тогда` дре'ва, 
бж~е'ственнагw кр\ста`, просте'рся на не'мъ, jа='коже 
бл~говоли'лъ _е=си`: же'лчи же вкуси'лъ _е=си`, въ ре'бра 
прободе'нъ, и=з\ъ ни'хже мi'ру вода` и=злiя'ся 
w=ставле'нiя, на w=бновле'нiе земна'гw смjьше'нiя. 
тjь'мже славосло'вимъ твою` неизрече'нную си'лу, и= 
мо'лимся: пода'ждь на'мъ стра'хъ тво'й гд\си, во вре'мя 
поще'нiя, и= проще'нiе согрjьше'нiй, и= ве'лiю мл\сть.

Сло'ве простры'йся на кр\стjь`, собира'я дале'че 
w\тстоя'щыя w\т тебе`, возне'съ помышле'нiе мое` w\т 
гно'я страсте'й, добродjь'тельми вся'ческими w=богати`, 
подава'я се'рдцу моему` чистjь'йшiй стра'хъ тво'й и= 
души` мое'й соверше'нную любо'вь, плотскi'я мя` любве` 
w\тсjьца'ющую: jа='кw да воздержа'нiемъ тебjь`, мл~твою 
и= моле'нiемъ, въ настоя'щыя дни^ о_у=гожду`, и= о_у=зрю` 
тво'й свjь'тлый де'нь воскр\снiя, прiе'мля ве'лiю мл\сть.

И='на стiхи'ра господи'на fео'дwра, гла'съ а~.

Подо'бенъ: _О='блакъ тя` свjь'тлый:

Тре'тiю честны'хъ постw'въ седми'цу хр\сте` 
сло'ве, преше'дшихъ, дре'во живоно'снагw кр\ста` твоегw` 
ви'дjьти сподо'би на'съ, и= че'стнjь поклони'тися, и= 
пjь'ти по достоя'нiю и= сла'вити держа'ву твою`, 
воспjь'ти стр\сти твоя^, предвари'ти сла'вное чи'стjь и= 
ст~о'е воскр\снiе, па'сху та'йную, _е='юже а=да'мъ па'ки 
вни'де въ ра'й. (л. сд~_i w=б.)

И= въ мине'и г~. Сла'ва, и= ны'нjь, 
бг~оро'диченъ.

Прокi'менъ, _псало'мъ н~_е, гла'съ s~: Поми'луй 
мя` бж~е, jа='кw попра' мя человjь'къ. Стi'хъ: 
Попра'ша мя` врази` мои` ве'сь де'нь.

Бытiя` чте'нiе. [Глава` з~, ст. а~_i-к~д. глава` и~, 
ст. а~- г~.]

Бы'сть въ шестьсо'тное лjь'то въ житiи` нw'евjь, 
втора'гw мц\са, въ два'десять седмы'й де'нь мц\са, въ 
де'нь то'й разверзо'шася вси` и=сто'чницы бе'здны, и= 
хля^би неб_е'сныя w\тверзо'шася. И= бы'сть до'ждь на 
зе'млю четы'редесять дне'й, и= четы'редесять ноще'й. Въ 
де'нь то'й вни'де нw'е, си'мъ, ха'мъ, i=а'феfъ, сы'нове 
нw'евы, и= жена` нw'ева, и= три` ж_ены` сынw'въ _е=гw` съ 
ни'мъ въ ковче'гъ. И= вси` sвjь'рiе земнi'и по ро'ду, и= 
вси` ско'ти по ро'ду, и= вся'кiй га'дъ дви'жущiйся на 
земли` по ро'ду, и= вся'кая пти'ца перна'тая по ро'ду 
своему`: Внидо'ша къ нw'ю въ ковче'гъ два` два`, 
му'жескiй по'лъ и= же'нскiй, w\т вся'кiя пло'ти, въ 
не'йже _е='сть ду'хъ живо'тный. И= входя'щая му'жескiй 
по'лъ и= же'нскiй w\т вся'кiя пло'ти внидо'ша къ нw'ю въ 
ковче'гъ, jа='коже заповjь'да гд\сь бг~ъ нw'ю: и= 
затвори` гд\сь бг~ъ ковче'гъ w\твнjь` _е=гw`. И= бы'сть 
пото'пъ четы'редесять дне'й, и= четы'редесять ноще'й на 
земли`, и= о_у=мно'жися вода`, и= взя` ковче'гъ, и= 
возвы'сися w\т земли`: И= возмога'ше вода`, и= 
о_у=множа'шеся sjьлw` на земли`, и= ноша'шеся ковче'гъ 
верху` воды`. Вода' же возмога'ше sjьлw` sjьлw` на 
земли`: и= покры` вся^ го'ры высw'кiя, jа=`же бя'ху под\ъ 
нб~се'мъ: Пятьна'десять лакте'й горjь` возвы'сися вода`, 
и= покры` вся^ го'ры высw'кiя. И= о_у='мре вся'кая пло'ть 
дви'жущаяся по земли`, пти'цъ и= скотw'въ и= sвjьре'й, и= 
вся'кiй га'дъ дви'жущiйся на земли`, и= вся'кiй 
человjь'къ. И= вся^ _е=ли^ка и='мутъ дыха'нiе жи'зни, и= 
все` _е='же бjь` на су'ши, о_у='мре. И= потреби'ся (л. 
с_е~_i) вся'кое воста'нiе, _е='же бя'ше на лицjь` всея` 
земли`, w\т человjь'ка да'же до скота`, и= гадw'въ, и= 
пти'цъ небе'сныхъ, и= потреби'шася w\т земли`: и= w=ста` 
нw'е _е=ди'нъ, и= и=`же съ ни'мъ въ ковче'зjь. И= 
возвы'сися вода` над\ъ земле'ю дне'й сто` пятьдеся'тъ. И= 
помяну` бг~ъ нw'а, и= вся^ sвjь'ри, и= вся^ скоты`, и= 
вся^ пти^цы, и= вся^ га'ды пресмыка'ющыяся, _е=ли^ка 
бjь'ху съ ни'мъ въ ковче'зjь: и= наведе` бг~ъ ду'хъ на 
зе'млю, и= преста` вода`. И= заключи'шася и=сто'чницы 
бе'здны, и= хля^би нб\сныя: и= о_у=держа'ся до'ждь w\т 
нб~се`. И= вспя'ть по'йде вода`, и=ду'щая w\т земли`: и= 
о_у=маля'шеся вода`, по стjь` пяти'десятихъ дне'хъ.

Прокi'менъ _псало'мъ н~s, гла'съ з~: Поми'луй мя` 
бж~е, поми'луй мя`, jа='кw на тя` о_у=пова` душа` моя`. 
Стi'хъ: И= на сjь'нь крилу` тво_е'ю надjь'юся.

При'тчей чте'нiе. [Глава` _i~, ст. а~-к~в.]

Сы'нъ прему'дръ весели'тъ _о=тца`: сы'нъ же 
безу'менъ печа'ль ма'тери. Не по'льзуютъ сокрw'вища 
беззако'нныхъ, пра'вда же и=зба'витъ w\т сме'рти. Не 
о_у=бiе'тъ гла'домъ гд\сь ду'шу пра'ведную, живо'тъ же 
нечести'выхъ низврати'тъ. Нищета` му'жа смиря'етъ: ру'цjь 
же му'жественныхъ w=богаща'ются. Сы'нъ нака'занъ 
прему'дръ бу'детъ, безу'мный же слуго'ю о_у=потреби'тся: 
спасе'тся w\т зно'я сы'нъ разу'мный, вjьтротлjь'ненъ же 
быва'етъ на жа'твjь сы'нъ беззако'нный. Бл~гослове'нiе 
гд\сне на главjь` пра'веднагw: о_у=ста' же нечести'выхъ 
покры'етъ пла'чь безвре'менный. Па'мять пра'ведныхъ съ 
похвала'ми: и='мя же нечести'выхъ о_у=гаса'етъ. Прему'дръ 
се'рдцемъ прiи'метъ за'пwвjьди: непокрове'нный же 
о_у=стна'ма w=строптjьва'я запне'тся. И='же хо'дитъ 
про'стw, хо'дитъ надjь'яся: развраща'я же пути^ своя^, 
позна'нъ бу'детъ. Намиза'яй (л. с_е~_i w=б.) _о='комъ съ 
ле'стiю, собира'етъ муж_е'мъ печа^ли: w=блича'яй же со 
дерзнове'нiемъ, миротвори'тъ. И=сто'чникъ жи'зни въ 
руцjь` пра'веднагw: о_у=ста' же нечести'вагw покры'етъ 
па'губа. Не'нависть воздвиза'етъ ра'спрю: всjь'хъ же 
нелюбопри'тельныхъ покрыва'етъ любо'вь. И='же w\т 
о_у=сте'нъ произно'ситъ прему'дрость, жезло'мъ бiе'тъ 
му'жа безсерде'чна. Прему'дрiи скры'ютъ чу'вство, 
о_у=ста' же проде'рзагw приближа'ются сокруше'нiю. 
Стяжа'нiе бога'тыхъ гра'дъ тве'рдъ: сокруше'нiе же 
нечести'выхъ нищета`. Дjьла` пра'ведныхъ живо'тъ 
творя'тъ, пло'дове же нечести'выхъ грjьхи`. Пути^ жи'зни 
храни'тъ наказа'нiе: наказа'нiемъ же не w=бличе'нный 
заблужда'етъ. Покрыва'ютъ вражду` о_у=стнjь` пра^выя: 
и=знося'щiи же о_у=кори'зну безу'мнjьйшiи су'ть. W\т 
многосло'вiя не и=збjьжи'ши грjьха`: щадя'й же 
о_у=стнjь`, разу'менъ бу'деши. Сребро` разжже'нное 
я=зы'къ пра'веднагw: се'рдце же нечести'вагw и=сче'знетъ. 
О_у=стнjь` пра'ведныхъ вjь'дятъ высw'кая: безу'мнiи же въ 
ску'дости скончава'ются. Бл~гослове'нiе гд\сне на главjь` 
пра'веднагw: сiе` w=богаща'етъ, и= не и='мать 
приложи'тися _е=му` печа'ль въ се'рдцы.

На стiхо'внjь самогла'сенъ дне`, два'жды. Гла'съ 
s~:

На дре'вjь кр\стнjьмъ w=бjь'шена жи'знь всjь'хъ 
хр\сте` бж~е, w=живи` мою` ду'шу о_у=мерщвле'нную 
прегрjьше'ньми: и= да не всеконе'чнw поги'бнути 
w=ста'виши твое` _о=вча`, па'стырю до'брый. w\тступи'хъ 
w\т твои'хъ за'повjьдей, и= безгрjь'шiя бога'тство, 
_е='же дарова'лъ ми` _е=си`, расточи'хъ грjьхолю'бнымъ 
произволе'нiемъ, растлjь'хъ же и= w=мерзи'хся въ 
блу'дныхъ начина'нiихъ: но w=бнови` мя` къ покая'нiю 
привле'къ, _е=ди'не многомл\стиве.

Мч~нченъ: Мч~ницы твои` гд\си, не w\тверго'шася 
тебе`, ни w\тступи'ша w\т за'повjьдей твои'хъ: тjь'хъ 
мл~твами поми'луй на'съ. (л. сs~_i)

Сла'ва, и= ны'нjь, кр\стобг~оро'диченъ.

Подо'бенъ: Тридне'вный:

Ви'дящи тя` распина'ема хр\сте` тебе` ро'ждшая, 
вопiя'ше: что` стра'нное _е='же ви'жду та'инство, сн~е 
мо'й; ка'кw на дре'вjь о_у=мира'еши пло'тiю повjь'шенъ, 
жи'зни пода'телю;

Въ пято'къ г~-я седми'цы на о_у='трени,

тр\очны гла'са. По а~-мъ стiхосло'вiи глаго'лемъ 
сjьда'льны кр\стны _о=смогла'сника. По в~-мъ же 
стiхосло'вiи глаго'лемъ настоя'щiй сjьда'ленъ господи'на 
i=w'сифа. Гла'съ _е~.

Подо'бенъ: Собезнача'льное:

Снjь'ди дре'вомъ, дре'вле о_у=ме'ршiи человjь'цы, 
кр\сто'мъ твои'мъ ще'дре, w=жи'хомъ, _е=гw'же си'лою 
бл~же, на'съ о_у=крjьпи`, воздержа'нiя вре'мя во 
о_у=миле'нiи прейти`, творя'щыя во'лю твою`, и= де'нь 
ви'дjьти свjьтоно'снагw воскр\снiя.

Сла'ва, то'йже.

И= ны'нjь, кр\стобг~оро'диченъ: На кр\стjь` тя` 
ви'дящи хр\сте` мт~и твоя`, во'лею посредjь` 
разбо'йникwвъ ви'сяща, и= бiю'щи мт~рски о_у=тро'бу, 
глаго'лаше: безгрjь'шный сн~е, ка'кw непра'веднw на 
кр\стjь` jа='кw sлодjь'й водруже'нъ _е=си`, 
человjь'ческiй хотя` w=живи'ти ро'дъ, jа='кw 
бл~гоутро'бенъ.

По г~-мъ стiхосло'вiи сjьда'ленъ господи'на 
fео'дwра. Гла'съ а~.

Подо'бенъ: Ка'мени запеча'тану:

Пло'ть w=чи'стившихъ w\т воздержа'нiя, и= въ 
мл~твахъ просвjьти'вшихъ ду'шы на'шя гд\си, ч\стны'й 
кр\стъ тво'й и= ст~ы'й сподо'би на'съ ви'дjьти, и= со 
стра'хомъ поклони'тися въ пjь'снехъ пою'щихъ, и= 
глаго'лющихъ: сла'ва (л. сs~_i w=б.) живоно'сному 
кр\сту`, сла'ва бж~е'ственному копiю` твоему`, и='мже 
w=жи'хомъ, _е=ди'не чл~вjьколю'бче.

Сла'ва, то'йже.

И= ны'нjь, кр\стобг~оро'диченъ: А='гнца на дре'вjь 
а='гница ви'дящи, съ разбо'йники долготерпjьли'ве 
распина'ема тя` сло'ве, и= копiе'мъ въ ре'бра 
пробода'ема, рыда'ше вопiю'щи мт~рски: что` стра'нное и= 
о_у=жа'сное i=и~се мо'й та'инство; ка'кw покрыва'ется 
гро'бомъ неwпи'санный бг~ъ; несказа'нно _е='сть 
содjьва'емое: не w=ста'ви мя` _е=ди'ну тя` ро'ждшую, 
i=и~се мо'й сладча'йшiй.

Канw'нъ мине'и, и= настоя'щыя трипjь'снцы, 
господи'на i=w'сифа. И= стiхосло'вится пjь'снь. Гла'съ 
_е~.

Пjь'снь _е~.

I=рмо'съ: W=дjья'йся свjь'томъ jа='кw ри'зою.

И=сцjьли' мя гд\си, и= и=сцjьлю'ся jа='звою 
твое'ю, души` моея` w=чи'стивъ jа='звы, пло'тiю стр\сти 
хр\сте` прiе'мый.

Тебе` jа='коже ви'дjь пло'тiю ви'сима хр\сте` на 
дре'вjь, свjь'тъ во тьму` прелага'ше со'лнце, и= земля` 
подви'жеся, и= ка'менiе распадо'шася.

Те'рнiемъ w=бра'стшую и= w=ляденjь'вшую мою` 
ду'шу, вся'кихъ страсте'й ви'ды, гд\си w=чи'сти, 
вjьнча'выйся те'рнiемъ, за кра'йнюю бл~гость.

Бг~оро'диченъ: Но'вw породила` _е=си` jа='кw 
младе'нца всеч\стая содjь'теля моего`: _е=го'же моли`, 
w=бетша'вшаго мя` во мно'зjь sло'бjь w=бнови'ти вл\дчце.

И='ный господи'на fео'дwра. Гла'съ а~.

I=рмо'съ: W\т но'щи о_у='тренююще:

На мjь'стjь ло'бнjьмъ i=уд_е'и тебе` распя'ша 
хр\сте`, покива'ша глава'ми свои'ми, смjью'щеся и= 
руга'ющеся: ты' же терпjь'лъ _е=си` во _е='же сп~сти` 
на'съ. (л. сз~_i)

На тi'тлjь кр\ста` твоегw`, написа'въ пiла'тъ 
трегу'бw, _е=ди'наго w\т тр\оцы тя`, во'лею пострада'вша 
jа=вля'ше, за всjь'хъ сп~се'нiе хр\сте`.

Тр\оченъ: Пресвjь'тлыя тр\оцы, трисо'лнечное 
воспои'мъ вjь'рнiи, свjь'тъ _о=ц~а` чту'ще, свjь'тъ сн~а 
сла'вяще, свjь'тъ и= дх~а возвjьща'юще.

Бг~оро'диченъ: А='гг~лъ вы'шшую, и=з\ъ тебе` 
рожде'йся показа' тя ч\стая: _е=гw'же бо _о=ни` 
трепе'щутъ jа='кw бг~а зрjь'ти, ты` на ру'ку но'сиши 
jа='кw сн~а твоего` ч\стая.

Сла'ва тебjь` бж~е на'шъ, сла'ва тебjь`.

Кр\сте всеч\стны'й, сп~си'тельный, мi'ру 
храни'телю, соблюди` мя` постя'щася, и= досто'йна покажи` 
твоегw` честна'гw поклоне'нiя.

I=рмо'съ: W\т но'щи о_у='тренююще, воспjьва'емъ 
тя` хр\сте` бж~е, w=бнища'вшаго на'съ ра'ди, и= кр\стъ и= 
сме'рть пло'тiю претерпjь'вшаго.

Пjь'снь и~.

I=рмо'съ: Тебе` вседjь'телю:

Просте'рлъ _е=си` на кр\стjь` хр\сте` твои` 
дла^ни, руки` пра'_отца невоздержа'нное потребля'я: 
дре'вомъ же дре'ва и=сцjьли'лъ _е=си` кля'тву. тjь'мже 
тя` пое'мъ во вся^ вjь'ки.

Тебjь` воли'телю сп~се'нiя сло'ве припа'даю, 
хотjь'нiя лука^вая о_у=ста'ви вско'рjь w\т моегw` 
се'рдца, кр\стъ и= страда'нiе во'лею претерпjь'вый.

Блу'дную жи'знь и= w=скверне'ное житiе` 
возжела'въ, w=мрачи'хся а='зъ блу'дный: w=сiя'й ми` лучу` 
w=браще'нiя сло'ве, со'лнца сiя'нiе въ страда'нiи 
w=мрачи'вый.

Бг~оро'диченъ: О_у=ста'ви мою` многоболjь'зненную 
всю` серде'чную sло'бу, мт~и хр\ста` бг~а, сокруши` 
стрjь'лы и= лу'ки бjьсw'въ, борю'щихъ смире'нную ду'шу 
мою`. (л. сз~_i w=б.)

И='ный. I=рмо'съ: Пjьсносло'вцы въ пещи`:

Что` тебjь` пострада'вшему принесе'мъ, всjь'хъ 
вл\дцjь мы` _о=кая'ннiи: на'съ бо ра'ди кр\стъ 
претерпjь'лъ _е=си` хр\сте`. пое'мъ безмjь'рныя мл\сти 
твоея` бл~года'ть.

На дре'вjь воздвиго'ша хр\сте` i=уде'_е, за'вистiю 
о_у=би'вшiи тя`, не о_у=ма'лиша держа'вы сла'вы твоея` 
беззако'ннiи: _е=си' бо всjь'хъ вл\дка во'лею 
пострада'вый.

Бл~гослови'мъ _о=ц~а`, и= сн~а, и= ст~а'го дх~а, 
гд\са.

Тр\оченъ: Пресу'щественнагw бж~ества` три` лица` 
почита'ю: _о=ц~а` безнача'льна, сн~а, и= дх~а ст~а'го, 
_е=стество'мъ несjько'мое существо` сла'влю во вjь'ки.

Бг~оро'диченъ: Нб~съ вы'шшую, и= херувi^мъ 
превы'шшую, ст~опе'рвую и= нескве'рную _о=трокови'цу 
всjь'хъ бг~а пое'мъ, и= превозно'симъ во вся^ вjь'ки.

Сла'ва тебjь` бж~е на'шъ, сла'ва тебjь`.

Пребл~же'нне кр\сте хр\сто'въ, нб~опи'санная 
побjь'до, w\т земли` на'мъ прозя'блъ _е=си`, твоегw` 
поклоне'нiя достw'йны покажи' ны вся^, посто'мъ 
w=чи'стившыяся.

Хва'лимъ, бл~гослови'мъ, покланя'емся гд\сви.

I=рмо'съ: Пjьсносло'вцы въ пещи` сп~сшаго дjь'ти, 
и= громопла'менную прело'жшаго на ро'су, хр\ста` бг~а 
по'йте, и= превозноси'те во вся^ вjь'ки.

Пjь'снь f~.

I=рмо'съ: И=са'iе лику'й:

W=камене'нное w=жесточе'нiе души` моея` 
бл~гоутро'бне сп~се w=мы'й, и= и=сто'чникъ да'ждь ми` 
бл~же, бж~е'ственнагw о_у=миле'нiя, и=з\ъ ре'бръ 
и=сточи'вый мнjь` жи'знь, беззакw'нiя моегw` пото'ки 
потребля'ющую.

Самаго` себе` вве'ргъ во глубины^ грjьхw'въ, 
высwты` w=ста'вивъ добродjь'телей: но привлецы` и= сп~си' 
мя (л. си~_i) возше'дый на кр\стъ, и= человjь'чество 
привлекi'й къ себjь` гд\си.

Сла'дость сы'й гд\си и= наслажде'нiе, jа='кw 
содjь'тель, же'лчи вкуси'лъ _е=си` хр\сте`, w\т сла'дости 
су'щее w\тпаде'нiе, _е='же и=з\ъ а=да'ма ты` и=справля'я: 
тjь'мже тя` пое'мъ сп~сшiися твои'ми страстьми`.

Бг~оро'диченъ: Всеч\стая вл\дчце, о_у=пова'нiе 
мое` и= прибjь'жище, jа='звы души` моея` и=сцjьли`, 
о_у='мъ мо'й о_у=мири`. да и= а='зъ ра'дуяся, воспою` 
вели'чiя твоя^ бц\де приснодв~о.

И='ный. I=рмо'съ: Тя` ю='же ви'дjь:

Тебе`, _е=го'же беззако'ннiи хр\сте`, w=дjь'яша 
руга'тельнw въ порфv'ру и= вjьне'цъ, jа='кw цр~ю` 
руга'ющеся, тро'стiю главу` твою` о_у=даря'юще, 
распина'юще за'вистiю, и= же'лчiю напая'юще, пjь'сньми 
вси` вjь'рнiи велича'емъ.

Тя`, _е=го'же со'лнце ви'дящее стра'ждуща на 
кр\стjь`, свjь'тъ сокры`, все'й вку'пjь тва'ри, вл\дчнимъ 
досажде'нiемъ преклоня'ющейся и= распа'дающымся 
ка'менi_емъ, пjь'сньми хр\сте` сп~се велича'емъ.

Тр\оченъ: Свjь'тъ и= жи'знь и= вседjь'тель, 
трисо'лнечное _е=ди'нство, бг~ъ же и= гд\сь, _е=ди'нjьмъ 
свjь'томъ сiя'я, соwблиста'я треми` начерта'ньми во 
_е=ди'номъ бж~ествjь`, сего` вси` вjь'рнiи велича'емъ.

Бг~оро'диченъ: Тебе` ю='же дв~дъ пjьве'цъ 
проповjь'да сiw'нъ, въ ню'же всели'ся нб~сы` 
невмjьсти'мый, и= созда` w\т о_у=тро'бы твоея`, мi'ру 
w=чище'нiе, пjь'сньми мт~и ч\стая велича'емъ.

Сла'ва тебjь` бж~е на'шъ, сла'ва тебjь`.

Тво'й сп~си'тельный кр\стъ, просвjьти'теля 
вjь'рныхъ, сподо'би гд\си воздержа'нiемъ теку'щыя 
предвари'ти, ви'дjьти, и= поклони'тися, во w=сщ~е'нiе 
на'ше, да тя` и='мъ велича'емъ. (л. си~_i w=б.)

I=рмо'съ: Тя` ю='же ви'дjь мwv"се'й неwпали'мую 
купину`, и= лjь'ствицу w=душевле'нную, ю='же i=а'кwвъ 
ви'дjь, и= две'рь нб\сную, _е='юже про'йде хр\сто'съ бг~ъ 
на'шъ, пjь'сньми мт~и ч\стая велича'емъ.

Свjьти'ленъ гла'са.

На стiхо'внjь самогла'сенъ дне`, два'жды. Гла'съ 
s~.

_О=те'ческагw да'ра расточи'хъ бога'тство, въ 
блудjь` и=жди'хъ житiе`, лука'вными по'мыслы, грjьха` 
моегw` соw\тве'дся, и= сла'достiю стра'сти наслажда'емь, 
несмы'сл_еннымъ скотw'мъ о_у=подо'бихся, сп~си'тельныхъ 
за'повjьдей преступле'нiемъ: но бл~говоли'вый на кр\стjь` 
повjь'ситися мене` ра'ди хр\сте` бж~е, не w\три'ни мене` 
твоегw` сыноположе'нiя, но w=браща'ющася прiими`, jа='кw 
блу'днаго сы'на, и= сп~си` мя`.

Мч~ниченъ: Гд\си, въ па'мять ст~ы'хъ твои'хъ, вся` 
тва'рь пра'зднуетъ, нб~са` ра'дуются со а='гг~лы, и= 
земля` весели'тся съ человjь'ки. тjь'хъ мл~твами поми'луй 
на'съ.

Сла'ва, и= ны'нjь, кр\стобг~оро'диченъ, гла'съ 
то'йже.

Подо'бенъ: Тридне'венъ:

Всеч\стая, jа='кw ви'дjь тебе` на кр\стjь` 
повjь'шена, пла'чущи вопiя'ше мт~рски: сн~е мо'й, и= бж~е 
мо'й, сладча'йшее мое` ча'до, ка'кw терпи'ши стра'сть 
поно'сную.

На s~-мъ часjь` тропа'рь пр\оро'чества, гла'съ и~:

Сло'вомъ вся^ твое'ю соверши'лъ _е=си` си'лою 
бж~е, и= w\т небытiя` въ бытiе` приве'лъ _е=си` на'съ, не 
преда'ждь на'съ беззако'нi_емъ на'шымъ, безгрjь'шне 
гд\си, мо'лимся.

Прокi'менъ, _псало'мъ н~з, гла'съ s~: 
Возвесели'тся пра'ведникъ, _е=гда` о_у=ви'дитъ 
w\тмще'нiе. Стi'хъ: А='ще вои'стинну о_у='бw пра'вду 
глаго'лете. (л. сf~_i)

Пр\оро'чества и=са'iина чте'нiе. [Глава` г~_i, ст. 
в~- г~_i.]

Та'кw глаго'летъ гд\сь: на горjь` по'льнjьй 
воздви'гните зна'менiе, вознеси'те гла'съ и=`мъ, не 
бо'йтеся: поуща'йте руко'ю, w\тве'рзите кня'зи. А='зъ 
повелjьва'ю, w=свяще'ни су'ть: и= а='зъ веду` и='хъ, 
и=споли'ни и='дутъ и=спо'лнити jа='рость мою` ра'дующеся, 
вку'пjь и= о_у=каря'юще. Гла'съ jа=зы'кwвъ мно'гихъ, на 
гора'хъ, подо'бенъ jа=зы'кwвъ мно'гихъ, гла'съ царе'й, и= 
jа=зы'кwвъ собра'вшихся. гд\сь саваw'fъ заповjь'да 
jа=зы'ку _о=ружебо'рцу, Прiити` w\т земли` и=здале'ча, 
w\т кра'я w=снова'нiя нб~се`, гд\сь и= _о=ружебо'рцы 
_е=го`, растли'ти всю` вселе'нную. Рыда'йте: бли'зъ бо 
де'нь гд\снь, и= сокруше'нiе w\т бг~а прiи'детъ. Сегw` 
ра'ди вся'ка рука` разслабjь'етъ, и= вся'ка душа` 
человjь'ча о_у=бои'тся: И= смяту'тся послы`, и= болjь^зни 
прiи'мутъ я=` jа='кw жены` ражда'ющiя: и= поскорбя'тъ 
дру'гъ ко дру'гу, и= о_у=жа'снутся, и= лице` свое` jа='кw 
пла'мень и=змjьня'тъ. Се' бо де'нь гд\снь гряде'тъ 
неисцjь'льный jа='рости и= гнjь'ва, положи'ти вселе'нную 
[всю`] пу'сту, и= грjь'шники погуби'ти w\т нея`. Sвjь'зды 
бо нб\сныя и= _о=рi'wнъ, и= все` о_у=краше'нiе нб\сное, 
свjь'та своегw` не дадя'тъ, и= помрачи'тся со'лнце 
возсiява'ющее, и= луна` не да'стъ свjь'та своегw`. И= 
заповjь'мъ все'й вселе'ннjьй sла^я, и= нечести^вымъ 
грjьхи` и='хъ: и= погублю` о_у=кори'зну беззако'нныхъ, и= 
о_у=кори'зну го'рдыхъ смирю`. И= бу'дутъ w=ста'вшiи 
честнi'и па'че, не'жели зла'то нежже'нное: и= человjь'къ 
че'стенъ бу'детъ па'че, не'жели ка'мень, и='же w\т 
суфi'ра. Раз\ъяри'тся бо нб~о, и= земля` потрясе'тся w\т 
w=снова'нiй свои'хъ, за jа='рость гнjь'ва гд\са саваw'fа 
въ де'нь, во'ньже прiи'детъ jа='рость _е=гw`.

Прокi'менъ, _псало'мъ н~и, гла'съ з~: Бж~е 
засту'пникъ мо'й _е=си` ты` и= мл\сть твоя` предвари'тъ 
мя`. Стi'хъ: И=зми' мя w\т вра^гъ мои'хъ бж~е: (л. 
сf~_i w=б.)

%[Въ пято'къ ве'чера,%] 

_о=бы'чное стiхосло'вiе.

На Гд\си воззва'хъ поста'вимъ стiхw'въ _i~, и= 
пое'мъ самогла'сенъ дне`, два'жды, гла'съ з~:

Jа='кw блу'дный w\тступи'хъ w\т бл~года'ти твоея` 
гд\си, и= бога'тство расточи'хъ бл~гости, къ тебjь` 
прибjьго'хъ бл~гоутро'бне, взыва'я тебjь` бж~е: 
согрjьши'хъ, поми'луй мя`.

Та'же мч~нчны д~ _о=ктw'иха, прилучи'вшагwся гла'са: 
и= въ мине'и д~: Сла'ва, поко'инъ гла'са. И= ны'нjь, 
бг~оро'диченъ а~-й гла'са. Вхо'дъ. Свjь'те ти'хiй: 
Прокi'менъ, _псало'мъ н~f, гла'съ д~: Да'ждь на'мъ 
по'мощь w\т ско'рби, и= су'етно сп~се'нiе человjь'ческо. 
Стi'хъ: Бж~е w\три'нулъ ны` _е=си`, и= низложи'лъ 
_е=си` на'съ.

Бытiя` чте'нiе. [Глава` и~, ст. д~-к~а.]

Сjь'де ковче'гъ въ мjь'сяцъ седьмы'й въ два'десять 
седьмы'й де'нь мjь'сяца, на гора'хъ а=рара'тскихъ. Вода' 
же о_у=ходя'щи о_у=маля'шеся да'же до деся'тагw мjь'сяца: 
и= въ деся'тый мjь'сяцъ, въ пе'рвый де'нь мjь'сяца 
jа=ви'шася верси` го'ръ. И= бы'сть по четы'редесятихъ 
дне'хъ w\тве'рзе нw'е _о=ко'нце ковче'га, _е='же 
сотвори`. И= посла` вра'на [ви'дjьти, а='ще о_у=ступи'ла 
вода` w\т лица` земли`,] и= и=зше'дъ не возврати'ся, 
до'ндеже и=зся'че вода` w\т земли`. И= посла` голуби'цу 
по не'мъ, ви'дjьти, а='ще о_у=ступи'ла вода` w\т лица` 
земли`. И= не w=брjь'тши голуби'ца поко'я нога'ма 
свои'ма, возврати'ся къ нему` въ ковче'гъ, jа='кw вода` 
бя'ше по всему` лицу` всея` земли`: и= просте'ръ ру'ку 
свою`, прiя'тъ ю=`, и= внесе` ю=` къ себjь` въ ковче'гъ. 
И= преме'дливъ _е=ще` се'дмь дне'й, па'ки посла` 
голуби'цу и=з\ъ ковче'га: И= возврати'ся къ нему` 
голуби'ца къ ве'черу, и= и=мjь'яше (л. с~к) суче'цъ 
ма'сличенъ съ ли'ствiемъ во о_у=стjь'хъ свои'хъ: и= 
позна` нw'е, jа='кw о_у=ступи` вода` w\т лица` земли`. И= 
преме'дливъ _е=ще` се'дмь дне'й други'хъ, па'ки посла` 
голуби'цу, и= не преложи` возврати'тися къ нему` пото'мъ. 
И= бы'сть въ пе'рвое и= шестьсо'тное лjь'то житiя` 
нw'ева, въ пе'рвый де'нь пе'рвагw мjь'сяца, и=зся'че 
вода` w\т лица` земли` и= w\ткры` нw'е покро'въ ковче'га, 
_е=го'же сотвори`, и= ви'дjь, jа='кw и=зся'че вода` w\т 
лица` земли`. Въ мjь'сяцъ же вторы'й, въ два'десять 
седьмы'й де'нь мjь'сяца и='зсше земля`. И= рече` гд\сь 
бг~ъ нw'еви, глаго'ля: И=зы'ди и=з\ъ ковче'га ты`, и= 
жена` твоя`, и= сы'нове твои`, и= ж_ены` сынw'въ твои'хъ 
съ тобо'ю: И= вся^ sвjь'ри _е=ли'цы су'ть съ тобо'ю, и= 
вся'ку пло'ть w\т пти'цъ да'же до скотw'въ, и= вся'къ 
га'дъ дви'жущiйся по земли` и=зведи` съ собо'ю: и= 
расти'теся и= мно'житеся на земли`. И= и=зы'де нw'е, и= 
жена` _е=гw`, и= сы'нове _е=гw`, и= ж_ены` сынw'въ _е=гw` 
съ ни'мъ: И= вси` sвjь'рiе, и= вси` ско'ти, и= вся^ 
пти^цы, и= вся^ га'ды дви'жущыяся по ро'ду своему` на 
земли`, и=зыдо'ша и=з\ъ ковче'га. И= созда` нw'е 
же'ртвенникъ гд\сви: и= взя` w\т всjь'хъ скотw'въ 
чи'стыхъ и= w\т всjь'хъ пти'цъ чи'стыхъ, и= вознесе` во 
всесожже'нiе на же'ртвенникъ. И= w=боня` гд\сь воню` 
бл~гоуха'нiя.

Прокi'менъ _псало'мъ _кс~, гла'съ s~: О_у=слы'ши 
бж~е моле'нiе мое`, вонми` мл~твjь мое'й. Стi'хъ: W\т 
кон_е'цъ земли` къ тебjь` воззва'хъ.

При'тчей чте'нiе. [Глава` _i~, ст. л~а-л~в. Глава` 
а~_i, ст. а~-в~_i.]

О_у=ста` пра'веднагw ка'плютъ прему'дрость: 
я=зы'къ же непра'веднагw поги'бнетъ. О_у=стнjь` муже'й 
пра'ведныхъ ка'плютъ бл~года^ти, о_у=ста' же нечести'выхъ 
развраща'ются. Мjь'рила льсти^вая ме'рзость пред\ъ 
гд\семъ: вjь'съ же пра'ведный прiя'тенъ _е=му`. И=дjь'же 
а='ще вни'детъ досажде'нiе, та'мw и= безче'стiе: о_у=ста' 
же смире'нныхъ поуча'ются прему'дрости. О_у=мира'яй 
прв\дникъ w=ста'ви раска'янiе, (л. с~к w=б.) о_у=до'бна 
же быва'етъ и= посмjья'тельна нечести'выхъ поги'бель. 
Соверше'нство пра'выхъ наста'витъ и=`хъ: и= 
поползнове'нiе w\трица'ющихся плjьни'тъ и=`хъ. не 
о_у=по'льзуютъ и=мjь^нiя въ де'нь jа='рости: пра'вда же 
и=зба'витъ w\т сме'рти. Пра'вда непоро'чнагw 
и=справля'етъ пути^, нече'стiе же впа'даетъ въ непра'вду. 
Пра'вда муже'й пра'выхъ и=зба'витъ и=`хъ, безсовjь'тiемъ 
же о_у=ловля'ются беззако'ннiи. Сконча'вшуся му'жу 
пра'ведну, не поги'бнетъ наде'жда: похвала' же 
нечести'выхъ поги'бнетъ. Прв\дный w\т ло'ва 
о_у=бjь'гнетъ, въ негw'же мjь'сто предае'тся нечести'вый. 
Во о_у=стjь'хъ нечести'выхъ сjь'ть гра'жданwмъ, чу'вство 
же прв\дныхъ бл~гопоспjь'шно. Во бл~ги'хъ прв\дныхъ 
и=спра'вится гра'дъ, и= въ поги'бели нечести'выхъ 
ра'дованiе. Во бл~гослове'нiи пра'выхъ возвы'сится 
гра'дъ, о_у=сты' же нечести'выхъ раскопа'ется. Руга'ется 
гра'жданwмъ лише'нный ра'зума, му'жъ же му'дръ безмо'лвiе 
во'дитъ.

И= про'чее послjь'дованiе преждесщ~е'нныхъ.