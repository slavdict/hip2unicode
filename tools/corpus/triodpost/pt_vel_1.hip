<::лат> OCR:

<::рус> Библиотека святоотеческой литературы

<::лат> http://orthlib.ru

<::слав>

(л. _ул~д)

Въ то'йже вели'кiй четверто'къ

повече'рiе глаго'лемъ ма'лое, на не'мже пое'мъ 
трипjь'снецъ. Творе'нiе господи'на а=ндре'а кри'тскагw. 
Гла'съ и~.

Пjь'снь _е~.

I=рмо'съ: Мра'къ души` моея` разжени` свjьтода'вче 
хр\сте` бж~е, началоро'дную тьму` и=згна'въ бе'здны, и= 
да'руй ми` свjь'тъ повелjь'нiй твои'хъ сло'ве, да 
о_у='тренюя сла'влю тя`.

О_у=раси'ся ве'черя, и= о_у=гото'вася тебjь` 
па'сха, jа='коже ре'клъ _е=си` хр\сте`: но i=у'да на 
преда'нiе твое` поуча'шеся, и= сы'й съ тобо'ю внjь` 
твоея` цjьны`, соглаша'шеся сребролю'бiемъ.

Востае'тъ съ ве'чери, и= ле'нтiемъ препоясу'ется 
по чре'слwмъ хр\сто'съ во'лею, и= преклоня'етъ вы'ю, 
петру` вопiю'щу: никогда'же мои` но'зjь о_у=мы'еши 
тво'рче мо'й, но _о=ба'че w=мы'й.

Прiя'тъ хлjь'бъ въ ру'цjь, на преда'нiе i=у'да, 
льсти'вый о_у=чени'къ, и='мже и= преда'нiе содjь'ла 
тебjь`, простира'ше но'зjь, и=`хже са'мъ _е=си` w=мы'лъ 
и= ле'нтiемъ w=те'рлъ.

Лобза'нiемъ льсти'внымъ i=у'да тогда` о_у=ста` 
распира'ше тебjь`, и='миже тjь'ло твое` сло'ве 
недосто'йнw w=мака'ше, вопiя` тебjь`: ра'дуйся о_у=ч~тлю, 
лобза'тель и= преда'тель, ра'бъ и= льсте'цъ.

Пе'тръ jа='коже зря'ше содjьва'_емая тогда`, 
о_у='жасомъ w=держи'мь бы'въ рабы'ни w=бличи'ся худы'мъ 
вопроше'нiемъ: и='бо w\тве'ржеся тебе` гд\са, не то'кмw 
jа='коже ре'клъ _е=си`, но и= jа='кw вjь'далъ _е=си`, 
вся^ вjь'дый.

Зауша'ется зижди'тель, и= о_у=даря'ется тва'рь 
поноше'нiемъ _е=гw`: тро'стiю бiе'тся хотя`, и= вы^шняя 
(л. _ул~д w=б.) преклоня'ются: w=плева'ется судiя`, и= 
w=снwва'нiя вся^ земна^я подвиза'ются.

Сла'ва: Те'рнiемъ вjьнчава'ется бг~ъ, зе'млю всю` 
о_у=краше'й цвjь'ты, и= ра^ны прiе'млетъ, и= терпи'тъ 
поноше'нiе долготерпjьли'внw, и= багряни'цу поруга'нiя 
но'ситъ, и= терпи'тъ вся^ бг~ъ сы'й, и= стра'ждетъ свое'ю 
пло'тiю.

И= ны'нjь: Да вопiе'тъ i=wа'ннъ, сказу'я 
о_у=че'нiи бж~е'ственными воплоще'нiе твое`: сло'во 
пло'ть бы'въ и=з\ъ дв~ы непрело'жнw, и= пребы'сть 
_е=стество'мъ бг~ъ jа='коже бjь`, не w\тступи'въ 
_о=те'ческихъ _е=гw` нjь'дръ.

Пjь'снь и~.

I=рмо'съ: Покрыва'яй вода'ми превы'спр_енняя 
своя^, полага'яй мо'рю предjь'лъ песо'къ, и= содержа'й 
вся^: тя` пое'тъ со'лнце, тя` сла'витъ луна`, тебjь` 
прино'ситъ пjь'снь вся` тва'рь, jа='кw содjь'телю всjь'хъ 
во вjь'ки.

W=дjьва'яй _о='блаки нб~о i=и~се, на пр\сто'лjь 
сла'вы цр\ствуя съ нетлjь'ннымъ _о=ц~е'мъ, ты` прiе'мь 
ле'нтiй, си'мъ препоя'сался _е=си` w=мы'ти но'ги 
бре'ннiи, ве'сь _о='гнь сы'й сло'ве, а='ще и= воплоти'лся 
_е=си`.

Jа='коже вся^ w=мы'въ, возле'гъ i=и~съ, къ свои^мъ 
о_у=ченикw'мъ глаго'летъ: вjь'сте вси`, что` сотвори'хъ 
ны'нjь: w='бразъ бо да'хъ ва'мъ смире'нiя всjь^мъ: да 
и='же хо'щетъ пе'рвый бы'ти, да бу'детъ всjь'хъ 
послjь'днiй произволе'нiемъ.

Чи'сти о_у='бw _е=сте`, но не вси` вы`, хр\сто'съ 
другw'мъ возлежа'щымъ на ве'чери рече`: _е=ди'нъ о_у='бw 
къ друго'му не довjь'дяще, рече`, сло'ва: тjь'мже по 
си'хъ глаго'летъ jа='вjь и='мя преда'теля.

Jа='коже сiя^ глаго'ля, на горjь` _е=леw'нстjьй 
прише'дъ, судiя` всjь'хъ со о_у=ченики`, тогда` о_у='бw 
глаго'лаше: (л. _ул~_е) прiиди'те и= по'йдемъ w\тсю'ду, 
приспjь' бо о_у=же` преда'тель: никто'же w\тве'ржися 
мене`, во'лею бо стражду`.

_W ле'стнагw лобза'нiя! ра'дуйся о_у=ч~тлю, 
хр\сту` i=у'да глаго'летъ, вку'пjь съ сло'вомъ преда'стъ 
на заколе'нiе: се' бо даде` зна'менiе беззакw'ннымъ: 
_е=го'же а='зъ лобжу`, то'й _е='сть, _е=го'же преда'ти 
ва'мъ w=бjьща'хся.

Jа='тъ бы'въ бж~е на'шъ w\т беззако'нныхъ люде'й, 
и= не пререку'я w\тню'дъ, ни вопiя` а='гнче бж~iй, 
претерпjь'лъ _е=си` вся^, и=спыта'тися, и= суди'тися, и= 
бiе'нъ бы'ти, свя'занъ и= ведо'мъ бы'ти со _о=ру'жiи и= 
дреко'льми къ каiа'фjь.

Да ра'спнется, вопiя'ху _е=вре'йстiи лю'дiе со 
сщ~е'нники и= кни'жники, i=и~съ хр\сто'съ. _w лю'дiе 
невjь'рнiи! что' бо сотвори` jа=ви'выйся, воздви'гнувый 
ла'заря w\т гро'ба, и= пу'ть сотвори'вый человjь'кwмъ на 
сп~се'нiе;

Пiла'тову суди'щу беззако'ннiи лю'дiе, крича'ще 
вопiя'ху: распни` сего`, w\тпусти' же на'мъ свя'зана 
су'ща вара'вву, о_у=бi'йцу: хр\ста' же пе'рвjье би'въ, 
возми` возми`, распни` со sлодjь'и.

Бл~гослови'мъ _о=ц~а`, и= сн~а, и= ст~а'го дх~а, 
гд\са.

_W несказа'ннагw и=стоща'нiя! _w неизглаго'ланнагw 
совjь'та! jа='кw _о='гнь сы'й, w=мы'лъ _е=си` но'зjь 
преда'телю сп~се: w=мы'въ же не w=пали'лъ _е=си`, и= 
подава'я хлjь'бъ на ве'чери, и= та'йной слу'жбjь науча'лъ 
_е=си`.

И= ны'нjь, бг~оро'диченъ: _W но'вагw слы'шанiя! 
бг~ъ сн~ъ жены`, и= безсjь'менна рж\ства`, безму'жная 
мт~и, и= рожде'нное бг~ъ: _w о_у=жа'снагw слы'шанiя! _w 
зача'тiя стра'шнагw! _w дв~ы нетлjь'ннагw рж\ства`! 
вои'стинну па'че о_у=ма` вся^, и= вы'ше вjь'дjьнiя. (л. 
_ул~_е w=б.)

Пjь'снь f~.

I=рмо'съ: Бл~гослове'нъ гд\сь бг~ъ i=и~левъ, 
воздви'гнувый ро'гъ сп~се'нiя на'мъ, въ дому` дв~довjь 
_о='трока своегw`: въ ни'хже посjьти` на'съ восто'къ съ 
высоты`, и= напра'вилъ ны` _е='сть на пу'ть ми'ра.

Па'ки вы` спите`, хр\сто'съ о_у=ч~нкw'мъ рече`: 
бди'те, прибли'жися ча'съ про'чее, воста'ните, и='демъ 
дру'зи мои`, се` преда'тель о_у=чени'къ всю` спi'ру 
и=мjь'я, гряде'тъ преда'ти мя` чл~вjькоубi'йцамъ.

Лобза'нiе твое` льсти'вное, и= цjьлова'нiе 
го'рькое, кому` зове'ши ле'стче; глаго'ля бо, ра'дуйся 
раввi`, хр\сто'съ ко i=у'дjь вjьща'ше: дру'же, на не'же 
прише'лъ _е=си`, рече`: а='ще бо цjьлова'ти прише'лъ 
_е=си`, что` предлага'еши но'жъ ме'домъ пома'занный;

Пiла'тову суди'щу непови'нный судiя`, во'лею 
прише'лъ _е=си` предста'ти хр\сте`, и= и=зба'вити на'съ 
w\т долгw'въ на'шихъ. тjь'мже претерпjь'лъ _е=си` бл~гi'й 
пло'тiю о_у=ра'ненъ бы'ти, да вси` прiи'мемъ 
свобожде'нiе.

Милосе'рдiя пучи'на, ка'кw предстои'тъ _о='гнь 
пiла'ту, сjь'ну и= тро'сти и= земли` су'щей, _е=гw'же не 
w=пали` _о='гнь бж~ества` хр\сто'съ, но пожида'ше 
терпjьли'внw, и='же _е=стество'мъ свобо'дь jа='кw 
чл~вjьколю'бецъ.

Возми` возми`, распни` глаго'лемаго хр\ста`, 
i=уде'_е взыва'ху пiла'ту и=ногда`: се'й же ру'цjь 
w=мыва'ше, и= тро'стiю и=`мъ писа'ше на него` вину`, 
всjь^мъ да'рующую безсме'ртiе.

Вопiю'ще беззако'ннiи пiла'ту и=зли'ше: возми` 
возми`, распни` хр\ста`, прося'ху о_у=би'ти jа='кw 
w=сужде'на: не се'й ли воскр~си` м_е'ртвыя, прокаж_е'нныя 
w=чи'сти, кровоточи'вую и=сцjьли`, разсла'бл_енныя 
стягну'въ;

Что' бо sло` сотвори`, jа='кw взыва'ете вельми`: 
возми` возми`, распни` _е=го`; пiла'тъ и=ногда` вопiя'ше 
лю'демъ (л. _ул~s) неразу^мнымъ: вины` не w=брjьта'ю въ 
не'мъ. _о=ни' же го'рькw вопiя'ху: возми` возми`, распни` 
сп~са всjь'хъ.

_W i=уде'_е беззако'ннiи! _w неразу'мнiи лю'дiе! 
не помяну'сте ли что` w\т чуде'съ хр\сто'выхъ, мно'жество 
и=сцjьле'нiй; но и= всея` _е=гw` не разумjь'сте ли 
бж~е'ственныя си'лы, jа='коже пе'рвiи _о=тцы` ва'ши, 
ны'нjь же и= вы` не разумjь'сте;

Сла'ва: Бiе'нъ бы'въ зижди'телю мо'й, и= преда'лся 
_е=си` мене` ра'ди распя'тися, да сп~се'нiе мое` 
посредjь` земли` содjь'лавъ, и=сточи'ши мi'рови жи'знь: 
и= w=безсме'ртиши честно'ю твое'ю кро'вiю покланя'ющыяся 
тебjь`.

И= ны'нjь, бг~оро'диченъ: А='гница твоя` вл\дко, 
предстоя'щи о_у= кр\ста`, и= рыда'ющи тебе` творца` 
вся'ческихъ, зря'ше твое` долготерпjь'нiе: во'лею бо 
роди'лся _е=си` пло'тiю, и= стр\сти вся^ въ не'й 
претерпjь'лъ _е=си`, да сп~се'ши мi'ръ. (л. _ул~s w=б.)



Послjь'дованiе ст~ы'хъ и= сп~си'тельныхъ стр\сте'й 
гд\са на'шегw i=и~са хр\ста`

%[Во ст~ы'й и= вели'кiй четверто'къ ве'чера%],

во в~-й ча'съ но'щи зна'менуетъ. И= собра'вшымся 
на'мъ во хра'мъ, бл~гослови'вшу сщ~е'ннику, пое'мъ 
нача'ло по _о=бы'чаю, jа='коже о_у=каза'ся въ четверто'къ 
_е~ недjь'ли. Та'же шесто_пса'лмiе. Посе'мъ, _е=ктенiа` 
вели'кая, и= по возгла'сjь пое'мъ, А=ллилу'iа, на 
гла'съ и~. И= тропа'рь: _Е=гда` сла'внiи о_у=ч~нцы`: 
три'жды, ко'снw и= со сладкопjь'нiемъ. Пи'санъ въ 
вели'кiй четверто'къ на о_у='трени, ли'стъ _ук~д на 
w=боро'тjь. Та'же, _е=ктенiа` ма'лая. И= даю'тся свjьщы` 
бра'тiи w\т _е=кклисiа'рха. И= глаго'летъ сщ~е'нникъ: 
И= w= сподо'битися на'мъ: И= чте'тъ пе'рвое _е=v\глiе 
w\т i=wа'нна, завjь'та ст~ы'хъ стр\сте'й, зача'ло м~s: 
Рече` гд\сь свои^мъ о_у=ч~нкw'мъ: ны'нjь просла'вися 
сн~ъ чл~вjь'ческiй: Коне'цъ: И= о_у=ч~нцы` _е=гw`. 
И= сконча'вшуся _е=v\глiю, пое'мъ: Сла'ва 
долготерпjь'нiю твоему` гд\си. И= а='бiе пое'мъ 
а=нтiфw'ны, повторя'юще вся^ тропари`.

А=нтiфw'нъ а~.

Гла'съ и~: Кня'зи лю'дстiи собра'шася на гд\са, и= 
на хр\ста` _е=гw`.

То'йже: Сло'во законопресту'пное возложи'ша на 
мя`, гд\си гд\си, не w=ста'ви мене`.

Чу^вствiя на^ша чи'ста хр\сто'ви предста'вимъ, и= 
jа='кw дру'зи _е=гw`, ду'шы на'шя пожре'мъ _е=гw` ра'ди, 
и= не попече'ньми жите'йскими соугнета'емся jа='кw 
i=у'да, но въ (л. _ул~з) клjь'техъ на'шихъ возопiи'мъ: 
_о='ч~е на'шъ, и='же на нб~сjь'хъ, w\т лука'вагw и=зба'ви 
на'съ.

Сла'ва, бг~оро'диченъ: Дв~а родила` _е=си` 
неискусобра'чная, и= дв~а пребыла` _е=си` мт~и 
безневjь'стная, бц\де мр~i'е: хр\ста` бг~а на'шего моли` 
сп~сти'ся на'мъ.

И= ны'нjь, то'йже.

А=нтiфw'нъ в~.

Гла'съ s~: Тече` глаго'ля i=у'да беззакw'ннымъ 
кни'жникwмъ: что` мнjь` хо'щете да'ти, и= а='зъ ва'мъ 
преда'мъ _е=го`; среди' же совjьщава'ющихъ са'мъ стоя'лъ 
_е=си` неви'димw совjьщава'емый: сердцевjь'дче, пощади` 
ду'шы на'шя.

Мл\стiю бг~ови послу'жимъ, jа='коже марi'а на 
ве'чери, и= не стя'жимъ сребролю'бiя, jа='кw i=у'да: да 
всегда` со хр\сто'мъ бг~омъ бу'демъ.

Сла'ва, бг~оро'диченъ: _Е=го'же родила` _е=си` 
дв~о неизрече'ннw, вы'ну jа='кw чл~вjьколю'бца не 
преста'й моля'щи, да w\т бjь'дъ сп~се'тъ вся^ къ тебjь` 
прибjьга'ющыя.

И= ны'нjь, то'йже.

А=нтiфw'нъ г~.

Гла'съ в~: Ла'зарева ра'ди воста'нiя гд\си, 
w=са'нна тебjь` зва'ху дjь'ти _е=вр_е'йскiя 
чл~вjьколю'бче. беззако'нный же i=у'да не восхотjь` 
разумjь'ти.

На ве'чери твое'й хр\сте` бж~е, о_у=ч~нкw'мъ 
твои^мъ предглаго'лалъ _е=си`: _е=ди'нъ w\т ва'съ 
преда'стъ мя`. беззако'нный же i=у'да не восхотjь` 
разумjь'ти.

I=wа'нну вопроси'вшу: гд\си, предая'й тя` кто' 
_е=сть; того` хлjь'бомъ показа'лъ _е=си`. беззако'нный же 
i=у'да не восхотjь` разумjь'ти.

На три'десятихъ сре'бреницjьхъ гд\си, и= на 
лобза'нiи льсти'вномъ, и=ска'ху i=уде'_е о_у=би'ти тя`. 
беззако'нный же i=у'да не восхотjь` разумjь'ти. (л. _ул~з 
w=б.)

На о_у=мове'нiи твое'мъ хр\сте` бж~е, о_у=ч~нкw'мъ 
твои^мъ повелjь'лъ _е=си`: си'це твори'те, jа='коже 
ви'дите. беззако'нный же i=у'да не восхотjь` разумjь'ти.

Бди'те и= моли'теся, да не вни'дете въ напа'сть, 
о_у=ч~нкw'мъ твои^мъ хр\сте` бж~е на'шъ глаго'лалъ 
_е=си`. беззако'нный же i=у'да не восхотjь` разумjь'ти.

Сла'ва, бг~оро'диченъ: Сп~си` w\т бjь'дъ рабы^ 
твоя^ бц\де, jа='кw вси` по бз~jь къ тебjь` прибjьга'емъ, 
jа='кw неруши'мjьй стjьнjь` и= предста'тельству.

И= ны'нjь, то'йже.

Сjьда'ленъ. [Не сjьди'мъ же на сицевы'хъ 
сjьда'льнахъ, за _е='же сщ~е'ннику кади'ти ст~ы'й 
_о=лта'рь, но стоя'ще пое'мъ я=`.]

Гла'съ з~: На ве'чери о_у=ч~нки` пита'я, и= 
притворе'нiе преда'нiя вjь'дый, на не'й i=у'ду w=бличи'лъ 
_е=си`, неиспра'вленна о_у='бw сего` вjь'дый: позна'ти же 
всjь^мъ хотя`, jа='кw во'лею преда'лся _е=си`, да мi'ръ 
и=схити'ши w\т чужда'гw: долготерпjьли'ве сла'ва тебjь`.

Сла'ва, коне'цъ. И= ны'нjь, ве'сь. Та'же: И= w= 
сподо'битися на'мъ: И= чте'тъ сщ~е'нникъ второ'е 
_е=v\глiе w\т i=wа'нна, зача'ло н~и: Во вре'мя _о='но, 
и=зы'де i=и~съ со о_у=ч~нки`: Коне'цъ: Но да jа=дя'тъ 
фа'ску. По _е=v\глiи же пое'мъ а=нтiфw'нъ д~.

Гла'съ _е~: Дне'сь i=у'да w=ставля'етъ о_у=ч~тля, 
и= прiе'млетъ дiа'вола, w=слjьпля'ется стра'стiю 
сребролю'бiя, w\тпа'даетъ свjь'та w=мраче'нный: ка'кw бо 
можа'ше зрjь'ти, свjьти'ло прода'вый на три'десятихъ 
сре'бреницjьхъ; но на'мъ возсiя` страда'вый за мi'ръ. къ 
нему'же возопiи'мъ: пострада'вый и= сострада'вый 
человjь'кwмъ, гд\си сла'ва тебjь`.

Дне'сь i=у'да притворя'етъ бг~оче'стiе, и= 
w\тчужда'ется дарова'нiя, сы'й о_у=чени'къ быва'етъ 
преда'тель: во (л. _ул~и) _о=бы'чномъ лобза'нiи ле'сть 
покрыва'етъ, и= предпочита'етъ вл\дчнiя любве`, 
несмы'сленнw рабо'тати сребролю'бiю, наста'вникъ бы'въ 
собо'рища беззако'ннагw: мы' же и=му'ще сп~се'нiе 
хр\ста`, того` просла'вимъ.

Гла'съ а~: Братолю'бiе стя'жимъ jа='кw во хр\стjь` 
бра'тiя, а= не немл\стивное _е='же къ бли^жнимъ на'шымъ: 
да не jа='кw ра'бъ w=су'димся неми'лостивый, пjь'нязей 
ра'ди, и= jа='кw i=у'да раска'явшеся, ничто'же 
по'льзуемся.

Сла'ва, бг~оро'диченъ: Пресла^вная w= тебjь` 
глаго'лашася вездjь`, jа='кw родила` _е=си` пло'тiю 
всjь'хъ творца`, бц\де мр~i'е, всепjь'тая и= 
неискусобра'чная.

И= ны'нjь, то'йже. А=нтiфw'нъ _е~.

Гла'съ s~: О_у=чени'къ о_у=ч~тля соглаша'ше 
цjь'ну, и= на три'десятихъ сре'бреницjьхъ продаде` гд\са, 
лобза'нiемъ льсти'внымъ предая` _е=го` беззако'нникwмъ на 
сме'рть.

Дне'сь глаго'лаше зижди'тель нб~се` и= земли` 
свои^мъ о_у=ченикw'мъ: прибли'жися ча'съ, и= приспjь` 
i=у'да предая'й мене`, да никто'же w\тве'ржется мене`, 
ви'дя мя` на кр\стjь` посредjь` двою` разбw'йнику: 
стражду' бо jа='кw чл~вjь'къ, и= сп~су` jа='кw 
чл~вjьколю'бецъ, въ мя` вjь'рующыя.

Сла'ва, бг~оро'диченъ: Неизрече'ннw въ послjь^дняя 
заче'ншая, и= ро'ждшая созда'теля твоего`, того` моли` 
сп~сти'ся душа'мъ на'шымъ.

И= ны'нjь, то'йже. А=нтiфw'нъ s~.

Гла'съ з~: Дне'сь бди'тъ i=у'да преда'ти гд\са, 
превjь'чнаго сп~са мi'ра, и='же w\т пяти` хлjь^бъ 
насы'тившаго мно'ж_ества. дне'сь беззако'нный 
w\тмета'ется о_у=ч~тля, о_у=чени'къ бы'въ, вл\дку 
предаде`: сребро'мъ продаде`, ма'нною насы'тившаго 
человjь'ка. (л. _ул~и w=б.)

Дне'сь кр\сту` пригвозди'ша i=уде'_е гд\са, 
пресjь'кшаго мо'ре жезло'мъ, и= прове'дшаго и='хъ въ 
пусты'ню. дне'сь копiе'мъ ре'бра _е=гw` прободо'ша, 
jа='звами ра'нившаго и='хъ ра'ди _е=гv'пта: и= же'лчiю 
напои'ша, ма'нну пи'щу и=`мъ w=дожди'вшаго.

Гд\си, на стр\сть во'льную прише'дъ, вопiя'лъ 
_е=си` о_у=ч~нкw'мъ твои^мъ: а='ще и= _е=ди'нагw часа` не 
возмого'сте бдjь'ти со мно'ю, ка'кw w=бjьща'стеся 
о_у=мре'ти мене` ра'ди; поне` i=у'ду зри'те, ка'кw не 
спи'тъ, но тщи'тся преда'ти мя` беззакw'ннымъ. 
воста'ните, моли'теся, да не кто` мене` w\тве'ржется, 
зря` мене` на кр\стjь`, долготерпjьли'ве сла'ва тебjь`.

Сла'ва, бг~оро'диченъ: Ра'дуйся бц\де, 
невмjьсти'маго въ нб~сjь'хъ вмjьсти'вшая во о_у=тро'бjь 
твое'й. ра'дуйся дв~о, пр\оро'кwвъ проповjь'данiе, 
_е='юже на'мъ возсiя` _е=мману'илъ: ра'дуйся мт~и хр\ста` 
бг~а.

И= ны'нjь, то'йже.

Сjьда'ленъ, гла'съ з~: Кi'й тя` w='бразъ i=у'до, 
преда'теля сп~су содjь'ла, _е=да` w\т ли'ка тя` 
а=п\сльска разлучи`, _е=да` дарова'нiя и=сцjьле'нiй 
лиши`, _е=да` со _о='нjьми вечеря'въ, тебе` w\т трапе'зы 
w\три'ну; _е=да` и=ны'хъ но'ги о_у=мы'въ, твои' же 
презрjь`; _w коли'кихъ бла^гъ непа'мятливъ бы'лъ _е=си`! 
и= тво'й о_у='бw неблагода'рный w=блича'ется нра'въ, 
тогw' же безмjь'рное проповjь'дуется долготерпjь'нiе, и= 
ве'лiя мл\сть.

Сла'ва, и= ны'нjь, то'йже.

_Е=v\глiе г~-е, w\т матfе'а, зача'ло р~f: Во 
вре'мя _о='но, во'ини _е='мше i=и~са ведо'ша къ каiа'фjь 
а=рхiере'ови: Коне'цъ: Пла'кася го'рькw.

А=нтiфw'нъ з~.

Гла'съ и~: _Е='мшымъ тя` беззакw'ннымъ, 
претерпjьва'я, си'це вопiя'лъ _е=си` гд\си: а='ще и= 
порази'сте па'стыря, и= (л. _ул~f) расточи'сте 
двана'десять _о=ве'цъ о_у=ч~нки` моя^, можа'хъ вя'щше, 
не'жели двана'десяте легео'нwвъ предста'вити а='гг~лwвъ. 
но долготерплю`, да и=спо'лнятся, jа=`же jа=ви'хъ ва'мъ 
пр\оро'ки мои'ми, безвjь^стная и= та^йная: гд\си сла'ва 
тебjь`.

Три'щи w\тве'ргся пе'тръ, а='бiе рече'нное _е=му` 
разумjь`, но принесе` къ тебjь` сле'зы покая'нiя: бж~е, 
w=чи'сти мя`, и= сп~си' мя.

Сла'ва, бг~оро'диченъ: Jа='кw врата` 
сп~си'т_ельная, и= ра'й кра'сный, и= свjь'та 
присносу'щнагw _о='блакъ, су'щую ст~у'ю дв~у, воспои'мъ 
вси` глаго'люще _е='й, _е='же ра'дуйся.

И= ны'нjь, то'йже.

А=нтiфw'нъ и~.

Гла'съ в~: Рцы'те беззако'ннiи, что` слы'шасте w\т 
сп~са на'шегw, не зако'нъ ли положи`, и= пр\оро'ч_еская 
о_у=ч_е'нiя; ка'кw о_у='бw помы'слисте пiла'ту преда'ти, 
и='же w\т бг~а бг~а сло'ва, и= и=зба'вителя ду'шъ 
на'шихъ;

Да ра'спнется, вопiя'ху твои'хъ дарова'нiй при'снw 
наслажда'ющiися, и= sлодjь'я вмjь'стw бл~годjь'теля 
проша'ху прiя'ти, прв\дникwвъ о_у=бi'йцы: молча'лъ же 
_е=си` хр\сте`, терпя` и='хъ суровство`, пострада'ти 
хотя` и= сп~сти` на'съ, jа='кw чл~вjьколю'бецъ.

Сла'ва, бг~оро'диченъ: Jа='кw не и='мамы 
дерзнове'нiя за премнw'гiя грjьхи` на'шя, ты` и='же w\т 
тебе` ро'ждшагося, моли` бц\де дв~о: мно'гw бо мо'жетъ 
моле'нiе мт~рнее ко бл~госе'рдiю вл\дки. не пре'зри 
грjь'шныхъ мольбы^ всеч\стая, jа='кw мл\стивъ _е='сть, и= 
сп~сти` могi'й, и='же и= страда'ти w= на'съ и=зво'ливый.

И= ны'нjь, то'йже.

А=нтiфw'нъ f~.

Гла'съ г~: Воста'виша три'десять сре'бреникwвъ, 
цjь'ну цjьне'ннагw, _е=го'же w=цjьни'ша w\т сынw'въ 
i=и~левыхъ. бди'те (л. _ул~f w=б.) и= моли'теся, да не 
вни'дете во и=скуше'нiе, ду'хъ о_у='бw бо'дръ, пло'ть же 
немощна`: сегw` ра'ди бди'те.

Да'ша въ снjь'дь мою` же'лчь, и= въ жа'жду мою` 
напои'ша мя` _о='цта: ты' же гд\си возста'ви мя`, и= 
возда'мъ и=`мъ.

Сла'ва, бг~оро'диченъ: И='же w\т jа=зы^къ, пое'мъ 
тя` бц\де ч\стая, jа='кw хр\ста` бг~а на'шего родила` 
_е=си`, w\т кля'твы человjь'ки тобо'ю свобо'ждшаго.

И= ны'нjь, то'йже.

Сjьда'ленъ, гла'съ и~: Ка'кw i=у'да и=ногда` тво'й 
о_у=чени'къ, преда'тельству поуча'шеся на тя`, свечеря` 
льсти'внw, навjь'тникъ и= непра'ведникъ, ше'дъ рече` 
сщ~е'нникwмъ: что' ми подае'те, и= преда'мъ ва'мъ 
_о='наго, зако'нъ разори'вшаго, и= w=скверни'вшаго 
суббw'ту; долготерпjьли'ве гд\си, сла'ва тебjь`.

Сла'ва, и= ны'нjь, то'йже.

_Е=v\глiе д~, w\т i=wа'нна. зача'ло н~f: Во вре'мя 
_о='но, ведо'ша i=и~са w\т каiа'фы въ претw'ръ. 
Коне'цъ: Предаде` _е=го` и=`мъ, да ра'спнется.

А=нтiфw'нъ _i~:

Гла'съ s~: W=дjья'йся свjь'томъ jа='кw ри'зою, 
на'гъ на судjь` стоя'ше, и= въ лани'ту о_у=даре'нiе 
прiя'тъ w\т ру'къ, и=`хже созда`: беззако'ннiи же лю'дiе 
на кр\стjь` пригвозди'ша гд\са сла'вы: тогда` завjь'са 
цр~ко'вная раздра'ся, со'лнце поме'рче, не терпя` зрjь'ти 
бг~а досажда'ема, _е=гw'же трепе'щутъ вся'ч_еская. тому` 
поклони'мся.

О_у=чени'къ w\тве'ржеся, разбо'йникъ возопи`: 
помяни' мя гд\си, во цр\ствiи твое'мъ.

Сла'ва, бг~оро'диченъ: О_у=мири` мi'ръ, w\т дв~ы 
и=зво'ливый гд\си, пло'ть носи'ти за рабы^, да согла'снw 
тебе` славосло'вимъ чл~вjьколю'бче.

И= ны'нjь, то'йже. (л. _у~м)

А=нтiфw'нъ а~_i.

Гла'съ s~: За бл~га^я, jа=`же сотвори'лъ _е=си` 
хр\сте`, ро'ду _е=вре'йскому, распя'ти тя` w=суди'ша, 
_о='цта и= же'лчи напои'вше тя`, но да'ждь и=`мъ гд\си, 
по дjьлw'мъ и='хъ, jа='кw не разумjь'ша твоегw` 
снизхожде'нiя.

W= преда'тельствjь не дово'льни бы'ша хр\сте`, 
ро'ди _е=вре'йстiи, но покива'ху глава'ми свои'ми, хулу` 
и= руга'нiе принося'ще: но да'ждь и=`мъ гд\си, по 
дjьлw'мъ и='хъ, jа='кw не разумjь'ша твоегw` смотре'нiя.

Ниже` земля` jа='кw потрясе'ся, ниже` ка'менiе 
jа='кw разсjь'деся, _е=вре'wвъ о_у=вjьща'ша, ниже` 
цр~ко'вная завjь'са, ниже` ме'ртвыхъ воскр\снiе. но 
да'ждь и=`мъ гд\си, по дjьлw'мъ и='хъ, jа='кw тщ_е'тнымъ 
на тя` поучи'шася.

Сла'ва, бг~оро'диченъ: Бг~а w\т тебе` 
воплоще'ннаго позна'хомъ бц\де дв~о, _е=ди'на ч\стая, 
_е=ди'на бл~гослове'нная: тjь'мъ непреста'ннw тя` 
воспjьва'юще велича'емъ.

И= ны'нjь, то'йже.

А=нтiфw'нъ в~_i.

Гла'съ и~: Сiя^ глаго'летъ гд\сь i=уде'wмъ: лю'дiе 
мои`, что` сотвори'хъ ва'мъ; и=ли` чи'мъ ва'мъ стужи'хъ; 
слjьпцы` ва'шя просвjьти'хъ, прокаж_е'нныя w=чи'стихъ, 
му'жа су'ща на _о=дрjь` возста'вихъ. лю'дiе мои`, что` 
сотвори'хъ ва'мъ: и= что' ми возда'сте; за ма'нну же'лчь: 
за во'ду _о='цетъ: за _е='же люби'ти мя`, ко кр\сту' мя 
пригвозди'сте. ктому` не терплю` про'чее, призову` моя^ 
jа=зы'ки, и= тi'и мя` просла'вятъ со _о=ц~е'мъ и= дх~омъ: 
и= а='зъ и=`мъ да'рую живо'тъ вjь'чный.

Дне'сь цр~ко'вная завjь'са на w=бличе'нiе 
беззако'нныхъ раздира'ется, и= со'лнце лучы` своя^ 
скрыва'етъ, вл\дку зря` распина'ема. (л. _у~м w=б.)

Законополо'жницы i=и~л_евы, i=уде'_е и= фарiсе'_е, 
ли'къ а=п\сльскiй вопiе'тъ къ ва'мъ: се` хра'мъ, _е=го'же 
вы` разори'сте, се` а='гнецъ, _е=го'же вы` распя'сте, и= 
гро'бу преда'сте: но вла'стiю свое'ю воскре'се, не 
льсти'теся i=уде'_е: то'й бо _е='сть, и='же въ мо'ри 
сп~сы'й, и= въ пусты'ни пита'вый. то'й _е='сть живо'тъ, 
и= свjь'тъ, и= ми'ръ мi'рови.

Сла'ва, бг~оро'диченъ: Ра'дуйся врата` цр~я` 
сла'вы, jа=`же вы'шнiй _е=ди'нъ про'йде, и= па'ки 
запечатлjь^нна w=ста'ви, во сп~се'нiе ду'шъ на'шихъ.

И= ны'нjь, то'йже.

Сjьда'ленъ, гла'съ и~: _Е=гда` предста'лъ _е=си` 
каiа'фjь бж~е, и= преда'лся _е=си` пiла'ту судiе`, 
нб\сныя си^лы w\т стра'ха поколеба'шася. _е=гда' же 
возне'слся _е=си` на дре'во, посредjь` двою` разбw'йнику, 
вмjьни'лся _е=си` съ беззако'нными безгрjь'шне, за _е='же 
сп~сти` человjь'ка: неsло'биве гд\си, сла'ва тебjь`.

Сла'ва, и= ны'нjь, то'йже.

_Е=v\глiе _е~-е, w\т матfе'а, зача'ло ра~_i: Во 
вре'мя _о='но, ви'дjьвъ i=у'да преда'вый i=и~са: 
Коне'цъ: Понести` кр\стъ _е=гw`.

А=нтiфw'нъ г~_i, гла'съ s~:

Собра'нiе i=уде'йское о_у= пiла'та и=спроси'ша 
распя'ти тя` гд\си: вины' бо въ тебjь` не w=брjь'тше, 
пови'ннаго вара'вву свободи'ша, и= тебе` прв\днаго 
w=суди'ша, скве'рнагw о_у=бi'йства грjь'хъ 
наслjь'довавше. но да'ждь и=`мъ гд\си воздая'нiе и='хъ, 
jа='кw тщ_е'тнымъ на тя` поучи'шася.

_Е=гw'же вся^ о_у=жаса'ются и= трепе'щутъ, и= 
вся'къ я=зы'къ пое'тъ, хр\ста` бж~iю си'лу и= бж~iю 
прему'дрость, сщ~е'нницы за лани'ту о_у=да'риша, и= да'ша 
_е=му` же'лчь: и= вся^ пострада'ти и=зво'ли, сп~сти' ны 
хотя` w\т беззако'нiй на'шихъ свое'ю кро'вiю, jа='кw 
чл~вjьколю'бецъ. (л. _ум~а)

Сла'ва, бг~оро'диченъ: Бц\де, ро'ждшая сло'вомъ 
па'че сло'ва, созда'теля своего`, того` моли` сп~сти` 
ду'шы на'шя.

И= ны'нjь, то'йже.

А=нтiфw'нъ д~_i, гла'съ и~:

Гд\си, и='же разбо'йника спу'тника прiе'мый, въ 
кро'ви ру'цjь w=скверни'вшаго, и= на'съ съ ни'мъ причти`, 
jа='кw бл~гъ и= чл~вjьколю'бецъ.

Ма'лъ гла'съ и=спусти` разбо'йникъ на кр\стjь`, 
ве'лiю вjь'ру w=брjь'те, во _е=ди'номъ мгнове'нiи 
сп~се'ся, и= пе'рвый ра^йская врата` w\тве'рзъ вни'де: 
и='же тогw` покая'нiе воспрiе'мый, гд\си, сла'ва тебjь`.

Сла'ва, бг~оро'диченъ: Ра'дуйся, а='гг~ломъ 
ра'дость мi'ра прiе'мшая. ра'дуйся, ро'ждшая творца` 
твоего` и= гд\са. ра'дуйся, сподо'бльшаяся бы'ти мт~и 
бж~iя.

И= ны'нjь, то'йже.

А=нтiфw'нъ _е~_i, гла'съ s~:

Дне'сь виси'тъ на дре'вjь, и='же на вода'хъ зе'млю 
повjь'сивый: вjьнце'мъ w\т те'рнiя w=блага'ется, и='же 
а='гг~лwвъ цр~ь: въ ло'жную багряни'цу w=блача'ется, 
w=дjьва'яй нб~о _о='блаки: зауше'нiе прiя'тъ, и='же во 
i=_орда'нjь свободи'вый а=да'ма: гвоздьми` пригвозди'ся 
жени'хъ цр~ко'вный: копiе'мъ прободе'ся сн~ъ дв~ы. 
покланя'емся стр\сте'мъ твои^мъ хр\сте`: покланя'емся 
стр\сте'мъ твои^мъ хр\сте`: покланя'емся стр\сте'мъ 
твои^мъ хр\сте`, покажи` на'мъ и= сла'вное твое` 
воскр\снiе.

Не jа='кw i=уде'_е пра'зднуемъ, и='бо па'сха на'ша 
за ны` пожре'ся хр\сто'съ: но w=чи'стимъ са'ми себе` w\т 
вся'кiя скве'рны, и= чи'стjь помо'лимся _е=му`: 
воскр\сни` гд\си, сп~си` на'съ, jа='кw чл~вjьколю'бецъ.

Кр\стъ тво'й гд\си жи'знь и= заступле'нiе лю'демъ 
твои^мъ _е='сть, и= на'нь надjь'ющеся, тебе` распя'таго 
бг~а на'шего пое'мъ, поми'луй на'съ. (л. _ум~а w=б.)

Сла'ва, бг~оро'диченъ: Ви'дящи тя` ви'сима 
хр\сте`, тебе` ро'ждшая, вопiя'ше: что` стра'нное _е='же 
ви'жду та'инство, сн~е мо'й; ка'кw на дре'вjь 
о_у=мира'еши пло'тiю водруже'нъ, жи'зни пода'телю;

И= ны'нjь, то'йже.

Сjьда'ленъ, гла'съ д~: И=скупи'лъ ны` _е=си` w\т 
кля'твы зако'нныя, честно'ю твое'ю кро'вiю, на кр\стjь` 
пригвозди'вся, и= копiе'мъ пробо'дся, безсме'ртiе 
и=сточи'лъ _е=си` человjь'кwмъ, сп~се на'шъ сла'ва 
тебjь`.

Сла'ва, и= ны'нjь, то'йже.

_Е=v\глiе s~-е, w\т ма'рка, зача'ло _кс~з: Во 
вре'мя _о='но, во'ини ведо'ша i=и~са: Коне'цъ: Да 
ви'димъ, и= вjь'ру и='мемъ _е=му`.

Та'же бл~ж_е'нны поста'вимъ стiхw'въ и~, гла'съ 
д~:

Во цр\ствiи твое'мъ помяни` на'съ гд\си, _е=гда` 
прiи'деши во цр\ствiи твое'мъ.

Бл~же'ни ни'щiи дх~омъ, jа='кw тjь'хъ _е='сть 
цр\ство нб\сное.

Бл~же'ни пла'чущiи, jа='кw тi'и о_у=тjь'шатся.

Бл~же'ни кро'тцыи, jа='кw тi'и наслjь'дятъ зе'млю.

Бл~же'ни а='лчущiи и= жа'ждущiи пра'вды, jа='кw 
тi'и насы'тятся.

Дре'вомъ а=да'мъ рая` бы'сть и=зселе'нъ, дре'вомъ 
же кр\стнымъ разбо'йникъ въ ра'й всели'ся. _о='въ о_у='бw 
вку'шъ, за'повjьдь w\тве'рже сотво'ршагw, _о='въ же 
сраспина'емь, бг~а тя` и=сповjь'да тая'щагося: помяни` и= 
на'съ во цр\ствiи твое'мъ.

Бл~же'ни мл\стивiи, jа='кw тi'и поми'ловани 
бу'дутъ.

Зако'ну творца` w\т о_у=ченика` купи'ша 
беззако'ннiи, и= jа='кw законопресту'пника, того` 
пiла'тову суди'щу предста'виша, зову'ще: распни`, въ 
пусты'ни си^мъ маннода'вшаго. мы' же прв\днагw 
разбо'йника подража'вше, вjь'рою зове'мъ: помяни` и= 
на'съ сп~се, во цр\ствiи твое'мъ. (л. _ум~в)

Бл~же'ни чи'стiи се'рдцемъ, jа='кw тi'и бг~а 
о_у='зрятъ.

Бг~оубi'йцъ собо'ръ, i=уде'йскiй jа=зы'къ 
беззако'нный, къ пiла'ту неи'стовнjь зовы'й, и= 
глаго'лаше: распни` хр\ста` непови'ннаго, вара'вву же 
па'че на'мъ w\тпусти`. мы' же вjьща'имъ къ нему` 
разбо'йника бл~горазу'мнагw гла'съ: помяни` и= на'съ 
сп~се, во цр\ствiи твое'мъ.

Бл~же'ни миротво'рцы, jа='кw тi'и сы'нове бж~iи 
нареку'тся.

Живонw'сная твоя^ ре'бра, jа='кw и=з\ъ _е=де'ма 
и=сто'чникъ и=сточа^ющая, цр~ковь твою` хр\сте`, jа='кw 
слове'сный напая'етъ ра'й, w\тсю'ду раздjьля'яся jа='кw 
въ нача^ла, въ четы'ри _е=v\глiа, мi'ръ напая'я, тва'рь 
веселя`, и= jа=зы'ки вjь'рнw науча'я покланя'тися 
цр\ствiю твоему`.

Бл~же'ни и=згна'ни пра'вды ра'ди, jа='кw тjь'хъ 
_е='сть цр\ство нб\сное.

Распя'лся _е=си` мене` ра'ди, да мнjь` и=сточи'ши 
w=ставле'нiе: прободе'нъ бы'лъ _е=си` въ ре'бра, да 
ка^пли жи'зни и=сточи'ши ми`: гвоздьми` пригвозди'лся 
_е=си`, да а='зъ глубино'ю стр\сте'й твои'хъ къ высотjь` 
держа'вы твоея` о_у=вjьря'емь, зову' ти: живода'вче 
хр\сте`, сла'ва кр\сту` сп~се, и= стр\сти твое'й.

Бл~же'ни _е=сте`, _е=гда` поно'сятъ ва'мъ, и= 
и=зжену'тъ, и= реку'тъ вся'къ sо'лъ глаго'лъ на вы` 
лжу'ще мене` ра'ди.

Распина'ему тебjь` хр\сте`, вся` тва'рь ви'дящи 
трепета'ше, w=снова^нiя земли` колеба'хуся, стра'хомъ 
держа'вы твоея`, свjьти^ла скрыва'хуся, и= цр~ко'вная 
раздра'ся завjь'са, го'ры вострепета'ша, и= ка'менiе 
разсjь'деся, и= разбо'йникъ вjь'рный зове'тъ съ на'ми 
сп~се: _е='же помяни` во цр\ствiи твое'мъ.

Ра'дуйтеся и= весели'теся, jа='кw мзда` ва'ша 
мно'га на нб~сjь'хъ.

Рукописа'нiе на'ше на кр\стjь` растерза'лъ _е=си` 
гд\си, и= вмjьни'вся въ ме'ртвыхъ, та'мошняго мучи'теля 
связа'лъ (л. _ум~в w=б.) _е=си`, и=зба'вль всjь'хъ w\т 
о_у='зъ сме'ртныхъ воскр\снiемъ твои'мъ, и='мже 
просвjьти'хомся чл~вjьколю'бче гд\си, и= вопiе'мъ тебjь`: 
помяни` и= на'съ сп~се, во цр\ствiи твое'мъ.

Сла'ва: _О=ц~а`, и= сн~а, и= дх~а ст~а'го, вси` 
_е=диному'дреннw вjь'рнiи славосло'вити досто'йнw 
помо'лимся, _е=ди'ницу бж~ества`, въ трiе'хъ су'щую 
v=поста'сjьхъ, неслiя'нну пребыва'ющу, про'сту, 
нераздjь'льну и= непристу'пну, _е='юже и=збавля'емся 
_о='гненнагw муче'нiя.

И= ны'нjь, бг~оро'диченъ: Мт~рь твою` хр\сте`, 
пло'тiю безсjь'меннw ро'ждшую тя`, и= дв~у вои'стинну, и= 
по рж\ствjь` пребы'вшую нетлjь'нну, сiю` тебjь` 
приво'димъ въ мл~тву вл\дко многомл\стиве, прегрjьше'нiй 
проще'нiю дарова'тися всегда` зову'щымъ: помяни` на'съ 
сп~се, во цр\ствiи твое'мъ.

Прокi'менъ, гла'съ д~: Раздjьли'ша ри^зы моя^ 
себjь`, и= w= _о=де'жди мое'й мета'ша жре'бiй. Стi'хъ: 
Бж~е бж~е мо'й, вонми' ми, вску'ю w=ста'вилъ мя` 
_е=си`;

_Е=v\глiе з~-е, w\т матfе'а, зача'ло рг~_i: Во 
вре'мя _о='но, прише'дше во'ини: Коне'цъ: Вои'стинну 
бж~iй сн~ъ бjь` се'й. И= полага'ется чте'нiе.

Та'же _псало'мъ н~. И= посе'мъ _е=v\глiе и~-е, w\т 
луки`, зача'ло ра~_i: Во вре'мя _о='но, ведя'ху со 
i=и~сомъ и= и='на два`: Коне'цъ: W\т галiле'и зря'щя 
си'хъ.

И= а='бiе пое'мъ трипjь'снецъ, творе'нiе господи'на 
космы`: i=рмосы` по два'жды, тропари` на в~_i. Послjьди` 
же i=рмо'съ _о='ба ли^ка вку'пjь. А=кростi'хiсъ, и=ли` 
краегране'сiе трипjь'снца _е='сть: Просаввато'н те: 
_е='же _е='сть: Предсуббw'тiе же. Гла'съ s~.

Пjь'снь _е~.

[П] I=рмо'съ: Къ тебjь` о_у='тренюю, милосе'рдiя 
ра'ди себе` и=стощи'вшему непрело'жнw, и= до стр\сте'й 
безстра'стнw прикло'ншемуся сло'ве бж~iй, ми'ръ пода'ждь 
ми` па'дшему, чл~вjьколю'бче. (л. _ум~г)

[Р] О_у=мы'вше но'ги, и= пред\ъwчи'стившеся 
та'инства причаще'нiемъ бж~е'ственнагw ны'нjь хр\сте` 
твоегw`, служи'телiе w\т сiw'на на _е=леw'нскую го'ру 
вели'кую съ тобо'ю взыдо'ша, пою'ще тя` чл~вjьколю'бче.

[О] Зри'те, ре'клъ _е=си`, дру'зи, не бо'йтеся: 
ны'нjь бо прибли'жися ча'съ, jа='ту ми` бы'ти, и= 
о_у=бiе'ну рука'ма беззако'нныхъ: вси' же расточите'ся, 
мене` w=ста'вивше, и=`хже соберу` проповjь'дати мя` 
чл~вjьколю'бца.

Конда'къ, гла'съ и~: На'съ ра'ди распя'таго, 
прiиди'те вси` воспои'мъ, того' бо ви'дjь мр~i'а на 
дре'вjь, и= глаго'лаше: а='ще и= распя'тiе терпи'ши, ты` 
_е=си` сн~ъ и= бг~ъ мо'й.

I='косъ: Своего` а='гнца а='гница зря'щи къ 
заколе'нiю влеко'ма, послjь'доваше мр~i'а просте'ртыми 
власы` со и=нjь'ми жена'ми, сiя^ вопiю'щи: ка'мw и='деши 
ча'до; чесw` ра'ди ско'рое тече'нiе соверша'еши, _е=да` 
другi'й бра'къ па'ки _е='сть въ ка'нjь галiле'йстjьй, и= 
та'мw ны'нjь тщи'шися, да w\т воды` и=`мъ вiно` 
сотвори'ши; и=ду' ли съ тобо'ю ча'до, и=ли` па'че пожду` 
тебе`; да'ждь ми` сло'во сло'ве, не молчя` мимоиди` 
мене`, чи'сту соблюды'й мя`: ты' бо _е=си` сн~ъ и= бг~ъ 
мо'й.

Сv"на_кса'рь. Стiхи` на распя'тiе:

Живы'й _е=си` бж~е ты`, и= о_у=мерщвле'нный на 
дре'вjь:

_W мертвече` нагi'й, и= бг~а жива'гw сло'ве!

Стiхи` на сраспе'ншагося хр\сту` разбо'йника:

Заключ_е'нная w\тве'рзе _е=д_е'мская врата`,

Вложи'въ разбо'йникъ клю'чь, _е='же помяни' мя.

Во ст~ы'й и= вели'кiй пято'къ, ст~ы^я и= 
сп~си'т_ельныя и= стра^шныя стр\сти соверша'емъ, гд\са и= 
бг~а сп~са на'шегw i=и~са хр\ста`, jа=`же на'съ ра'ди 
во'лею прiя'тъ: w=плева^нiя, бi_е'нiя, зауш_е'нiя, 
доса^ды, насмjья^нiя, багря'ную _о=де'жду, тро'сть, 
гу'бу, _о='цетъ, гвw'здiя, копiе`, и= по си'хъ всjь'хъ, 
кр\стъ и= сме'рть: jа=`же вся^ въ пято'къ (л. _ум~г w=б.) 
содjь'яшася. По внегда' бо на три'десятихъ 
сре'бреницjьхъ, w\т дру'га и= о_у=ченика` про'данъ бы'въ 
предаде'ся, пре'жде ко а='ннjь w\тво'дится а=рхiере'ю, 
и='же посыла'етъ _е=го` къ каiа'фjь: и=дjь'же w=плева'нъ 
бы'сть, и= зауша'емь по лани'тjь, ку'пнw же поруга'емь и= 
посмjьва'емь, слы'шаше: прорцы` на'мъ хр\сте`, кто' 
_е=сть о_у=да'ривый тя`; Та'мw же и= лжесвидjь'тели 
прiидо'ша w=клевета'ющiи, jа='кw рече`: разорите` хра'мъ 
се'й, и= треми` де'ньми воздви'гну и=`: и= jа='кw рече` 
себе` сн~а бж~iя, _е=гда` и= а=рхiере'й хулы` не терпя`, 
ри'зу свою` растерза`. О_у='тру же бы'вшу, w\тво'дится къ 
пiла'ту въ претw'ръ: и= тi'и не внидо'ша, глаго'летъ, да 
не w=скверня'тся, но да jа=дя'тъ па'сху. Па'сху же ве'сь 
пра'здникъ глаго'летъ, и=ли` и= тогда` бы'сть, jа='коже 
подоба'ше: хр\сто'съ же пре'жде _е=ди'нагw дне` сiю` 
сотвори` зако'нную па'сху, сзакла'тися хотя` въ пято'къ. 
И=зше'дъ же пiла'тъ, вопроша'етъ я=`: w= чесо'мъ _е=го` 
w=глаго'луютъ; и= поне'же ничто'же подо'бно w=брjь'те во 
w=глаго'ланiи, посыла'етъ _е=го` къ каiа'фjь. _О='нъ же 
па'ки къ пiла'ту, и='бо то'й бjь` на _е=гw` о_у=бi'йство 
о_у=стремля'яйся. _О='нъ же глаго'летъ: поими'те _е=го` 
вы` и= распни'те, и= по зако'ну ва'шему суди'те. _О=ни' 
же па'ки глаго'лютъ: не досто'итъ на'мъ о_у=би'ти 
никого'же, распя'ти пiла'та по_ощря'юще. Вопроша'етъ же 
хр\ста` пiла'тъ: а='ще цр~ь i=уде'wвъ _е='сть; _О='нъ же 
не и=сповjь'дуетъ, но вjь'чный: не бо` w\т мi'ра сегw` 
мое` цр\ство, глаго'летъ. Хотя' же w\трjьши'ти _е=го` 
пiла'тъ, пе'рвjье о_у='бw _о='нjьмъ глаго'летъ, ни 
_е=ди'ныя на него` вины` бл~голи'чныя w=брjьта'ти. Та'же 
_е=ди'наго на кi'йждо пра'здникъ свя'зня _о=бы'чай 
w\трjьша'ти предлага'етъ: и=`мже о_у=го'денъ вара'вва 
па'че хр\ста` мни'тся. Пiла'тъ же i=уде'wмъ да'руяй, 
би'въ i=и~са пре'жде, и=зво'дитъ съ во'ины, во w=дjья'нiе 
w=болче'на червле'ное, терно'вымъ же вjьнце'мъ 
w=бложе'на, и= въ десни'цу _е=гw` тро'сть вложи'въ, 
руга'ема же w\т вw'инъ, ра'дуйся, глаго'лющихъ, цр~ю` 
i=уде'йскiй. _О=ба'че си'це ко бл~года'ти поруга'вся, 
па'ки глаго'летъ пiла'тъ: ни _е=ди'ну же сме'рти вину` 
w=брjьта'ю въ не'мъ. _О=ни' же, но мы` _е=го` 
о_у=му'чимъ, глаго'люще, jа='кw себе` и=мену'етъ сн~а 
бж~iя. Си^мъ (л. _ум~д) же глаго'л_емымъ, i=и~съ 
молча'ше, наро'дъ же крича'ше къ пiла'ту: распни`, 
распни` _е=го`. Безче'стною бо сме'ртiю w=бложи'ти _е=го` 
хотя'ху, да w\т среды` бл~гу'ю _е=гw` па'мять сотворя'тъ. 
Пiла'тъ же, а='ки бы срамля'я и=`хъ, глаго'летъ: цр~я' ли 
ва'шегw распну`; _О=ни' же не и=мjь'ти глаго'лютъ и='нагw 
цр~я`, но ке'саря. Поне'же бо хулу` ре'кше, ничто'же 
о_у=спjь'ша, на ке'саря возно'сятъ, да поне` си'це 
неи'стовство и=спо'лнятъ. Глаго'лютъ бо: вся'къ и='же 
царя` себе` творя'й, прерjьку'етъ ке'сарю. Въ си'хъ же 
су'щымъ, жена` къ пiла'ту посла`, сны` стра'шными 
о_у=боя'вшися, ничто'же, глаго'лющи, тебjь` и= 
пра'веднику _о='ному: о_у=же' бо _е=гw` ра'ди мнw'гая въ 
нощи` пострада'хъ: и= то'й о_у=мы'вся, кро'ве _о='нагw 
вину` w\тража'етъ. _О=ни' же крича'ху: кро'вь _е=гw` на 
на'съ, и= на ча^да на^ша: а='ще сего` w=ста'виши 
свобо'дна, нjь'си дру'гъ ке'сарю. Сегw` о_у='бw 
о_у=боя'вся пiла'тъ, а='ще и= _о=па'снw того` вjь'дый 
непови'нна, кр\стному w=сужде'нiю и=здае'тъ, w\трjьши'въ 
вара'вву. Сiе' же ви'дjьвъ i=у'да, сре'бреники пове'ргъ, 
w\тхо'дитъ, и= w\тше'дъ о_у=давле'нiю себе` предаде`, на 
дре'вjь w=бjь'сився, послjьди' же sjьлw` наду'вся 
растерза'ется. Во'ини о_у='бw тро'стiю по главjь` _е=гw` 
поруга'вше, w=бременя'ютъ _е=му` кр\стъ. та'же w\т 
кv"ринi'и сi'мwна пону'дивше, кр\стъ понести` 
задjьва'ютъ. W= часjь' же тре'тiемъ на ло'бнjьмъ мjь'стjь 
бы'вше, та'мw распина'ютъ _е=го`, w\т_обою'ду тому` и= 
друга^я два` разбw'йника w=бjь'сивше, да и= _о='нъ jа='кw 
sлодjь'й вмjьни'тся. Ху'дости же ра'ди, раздjьле'нiе 
во'ини ри'замъ _е=гw` полага'ютъ, жре'бiемъ же нешве'ную 
_е=гw` _о=де'жду даю'тъ, вся'кое доса'ды премно'жество 
дjь'лающе. Не сiя^ же то'чiю, но и= на кр\стjь` су'щу 
руга'ющеся глаго'лаху: о_у=а`, разоря'яй хра'мъ, и= 
треми` де'ньми созида'яй, сп~си` са'мъ себе`. И= па'ки: 
и=ны^я сп~се`, себе' ли не мо'жетъ сп~сти`; И= па'ки: 
а='ще цр~ь i=и~левъ _е='сть, да сни'детъ ны'нjь со 
кр\ста`, и= вjь'руемъ въ него`. И= о_у='бw а='ще и='стину 
глаго'лаху, подоба'ше несумнjь'ннw къ нему` приступи'ти: 
не то'чiю бо i=и~левъ цр~ь познава'шеся, но и= всегw` 
мi'ра. Что' бо хотя'ше, _е='же помрачи'тися со'лнцу на 
часы` три`, и= посредjь` о_у='бw дне`; да (л. _ум~д w=б.) 
всjь^мъ бу'детъ стр\сть jа=вле'на. _Е='же земли` 
трясти'ся, ка'менiю разсjьда'тися, противоwбра'зное 
i=уде'wвъ w=блича'ющему: мнw'гимъ тjьлес_е'мъ 
воскре'снути, во о_у=вjьре'нiе _о='бщагw воскр\снiя, и= 
въ jа=вле'нiе стра'ждущагw си'лы. Завjь'сjь цр~ко'вной 
раздира'тися, jа='кw хра'му jа=ря'щуся, за _е='же въ 
не'мъ стра'ждущему сла'виму, и= мнw'гимъ w\ткрыва'ющу 
незри^мая. Въ тре'тiй о_у='бw ча'съ распя'тся хр\сто'съ, 
jа='коже бж~е'ственный ма'ркъ глаго'летъ: w\т шеста'гw же 
часа` до девя'тагw тьма` бы'сть, _е=гда` и= ло'ггiнъ 
со'тникъ пресла^вная ви'дjьвъ, и= па'че со'лнца вельми` 
воззва`: вои'стинну сн~ъ бjь` бж~iй се'й! W\т 
разбо'йникwвъ о_у='бw _е=ди'нъ досажда'ше i=и~су, другi'й 
же возбраня'ше _е=му` претя` запрети'тельнjьйше, и= 
хр\ста` сн~а бж~iя и=сповjь'дуетъ: вjь'рjь же _е=гw` 
сп~съ воздая`, _е='же съ собо'ю въ раи` w=бjьщава'етъ 
пребыва'нiе. Вся'кой о_у='бw доса'дjь на не'мъ 
и=спо'лншейся, пiла'тъ и= тi'тлъ надписа` на не'мъ 
глаго'лющь: i=и~съ назаряни'нъ, цр~ь i=уде'йскiй. А='ще 
и= _о=ни` возбраня'ху не писа'ти си'це, но jа='кw _о='нъ 
рече` си'це, пiла'тъ же _е='же писа'хъ, писа'хъ, па'ки 
проти'ву рече`. Та'же сп~су возре'кшу, жа'жду: v=ссw'пъ 
со _о='цтомъ _е=му` растворя'ютъ. И= ре'къ: соверши'шася, 
прекло'нь главу`, предаде` дх~ъ. Всjь^мъ же w\тше'дшымъ, 
мт~и _е=гw` предстоя'ше о_у= кр\ста`, и= сестра` _е=я` 
марi'а клеw'пова, ю='же i=а'кwвъ роди`, клеw'пjь 
безча'дну о_у=ме'ршу, _е=ще' же и= i=wа'ннъ люби'мый 
_е=му` о_у=ч~нкъ. Неразу'мнiи о_у='бw i=уде'_е, ниже` на 
кр\стjь` тjьлесе` зрjь'ти довлjь'еми, проси'ша пiла'та, 
поне'же вели'кiй бjь` де'нь па'схи, и= пято'къ, да 
w=сужде'нныхъ го'л_ени сокруша'тся, jа='кw да скорjь'е 
сме'рть прiи'детъ. И= _о='вjьхъ о_у='бw го'л_ени 
сокруши'ша, _е=ще' бо жи'ви бя'ху: на i=и~са же 
прише'дше, jа='кw ви'дjьша _е=го` о_у=же` о_у=ме'рша, 
_е='же сокруши'ти о_у='бw, w=ста'виша. _Е=ди'нъ же 
нjь'кто во'инwвъ, ло'ггiнъ зово'мый, безу^мнымъ 
о_у=гожда'я, воздви'гъ копiе`, въ десна^я ре'бра 
пробода'етъ хр\ста`: и= а='бiе и=зы'де кро'вь и= вода`, 
_о='во о_у='бw jа='кw человjь^ка, _о='во же jа='кw па'че 
человjь'ка. И=ли`, кро'вь о_у='бw бж~е'ственныхъ ра'ди 
w=сщ~е'нiй прича'стiя, вода' же кр~ще'нiя ра'ди. То'й бо 
двоето'чный и=сто'чникъ вои'стинну, _е='же по на'мъ 
содержи'тъ та'инство: сiя^ и= i=wа'ннъ ви'дjьвъ 
свидjь'тельствова, и= и='стинно _е='сть свидjь'тельство 
_е=гw`, jа='кw предстоя` при всjь'хъ, и= ви'дя пи'шетъ: 
и= jа='кw а='ще бы лw'жная и=мjь'лъ глаго'лати, не бы` на 
безче'стiе о_у=чи'телю непщу'_емая списа'лъ. Сему`, 
глаго'лютъ, тогда` су'щу, сосу'домъ нjь'кимъ w\т 
живото'чныхъ ре'бръ бж~е'ственную и= прест~у'ю кро'вь 
прiя'ти. Си^мъ же та'кw преесте'ственнw содjь^янымъ, 
поне'же къ ве'черу бя'ше о_у=же`, i=w'сифъ и='же w\т 
а=рiмаfе'а и=схо'дитъ, о_у=ч~нкъ пре'жде, jа='коже 
про'чiи, о_у=тае'нный, и= къ пiла'ту прише'дъ со 
дерзнове'нiемъ, jа='кw зна'ему су'щу, про'ситъ тjь'ло 
i=и~сово: _о='нъ же взя'ти повелjьва'етъ. И= о_у='бw съ 
кр\ста` сiе` сне'мъ всебл~гоговjь'йнw положи`. И= о_у=же` 
прише'дшей но'щи, прихо'дитъ нiкоди'мъ, нося` смv'рны и= 
а=лw'й, нjь'кое смjьше'нiе, состро'еное вре'менемъ, и= 
плащани'цею w=бви'вше, jа='коже _о=бы'чай бjь` i=уде'wмъ 
твори'ти, бли'зу положи'ша, во и=зсjь'ченномъ w\т ка'мене 
гро'бjь i=w'сифовjь, и=дjь'же никто'же пре'жде лежа`, да 
не хр\сту` воскр\сшу, и=но'му воскр\снiе напи'шутъ. 
Смjьше'нiю же а=лw'а и= смv'рны, прилjьпи'т_ельнымъ 
су'щымъ, _е=v\глi'стъ воспомяну`, да _е=гда` ви'дятъ 
плащани'цу и= суда'рь, во гро'бjь w=ста'вл_ены не 
непщу'ютъ о_у=кра'дену _е=му` бы'ти: ка'кw бо свобо'дjь 
толи'цjьй не су'щей, jа='коже и= w\тто'ргнути _о='ная 
си'це всажд_е'нная пло'ти; Сiя^ вся^ пресла'внw бы^вшая 
въ тогда'шнее пятка` вре'мя, и= на'мъ си'хъ всjь'хъ 
па'мять твори'ти съ сокруше'нiемъ се'рдца и= 
о_у=миле'нiемъ, бг~оно'снiи _о=тцы` повелjь'ша. Вjь'домо 
же о_у='бw, jа='кw въ шесты'й де'нь седми'цы, jа='вjь въ 
пято'къ распя'тся гд\сь, зане'же и= въ шесты'й де'нь 
и=знача'ла созда'тися человjь'ку. Но и= въ шесты'й ча'съ 
дне` на кр\стjь` повjь'шенъ бы'сть: зане` въ то'й ча'съ, 
jа='коже глаго'лютъ, и= а=да'мъ на w\трече'нное дре'во 
ру'цjь просте'ръ косну'ся, и= о_у='мре: подоба'ше бо 
во'ньже ча'съ сокруше'ну, въ то'й па'ки возсозда'тися. Въ 
вертогра'дjь же, jа='кw и= а=да'мъ въ раи`. Го'рькое 
питiе`: вкуше'нiе w=бразова'ше. Зауше'нiе: на'шу свобо'ду 
jа=вля'ше. W=плева'нiе, и= безче'стное w=бвожде'нiе: 
_е='же w= на'съ че'сть. Терно'вый вjьне'цъ: кля'твы 
jа='же на на'съ w\тгна'нiе. Багря'ная _о=де'жда: за 
кw'жаныя ри^зы, и= за _е='же на на'съ ца'рскую 
о_у='тварь. Гво'здiе: всеконе'чное на'шегw грjьха` 
недвиже'нiе. Кр\стъ: дре'во _е='же въ раи`. Пронз_е'ная 
р_е'бра: а=да'мово w=бразова'ху ребро`, w\т негw'же 
_е='vа, w\т нея'же преступле'нiе. Копiе`: пла'менное 
_о=ру'жiе мнjь` w\твраща'етъ. И=з\ъ ре'бръ вода`: 
w='бразъ кр~ще'нiя. Кро'вь, и= тро'сть: и='миже на'мъ 
червле'ными пи'смены jа='кw цр~ь, дре'внее _о=те'чество 
дарова` и= подписа`. Глаго'лется о_у='бw а=да'мовjь 
главjь` та'мw лежа'ти, и=дjь'же и= хр\сто'съ глава` 
всjь'хъ распя'тся: кр\сти'ся о_у='бw хр\сто'вою кро'вiю 
и=сте'кшею. Ло'бное же мjь'сто глаго'лется, зане'же въ 
пото'пjь восте'кшей внjь` земли` а=да'мовjь главjь`, 
ко'сти то'чiю носи'мjь бы'ти, jа='кw нjь'коему чу'ду 
зри'мому, ю='же соломw'нъ че'стiю пра'_отца, со всjь'мъ 
свои'мъ во'инствомъ, ка'менiемъ мно'жайшимъ покры`. 
Тjь'мже и= мjь'сто то` w\тто'лjь лifострwто'нъ, сi'есть, 
каменопо'стланное и=менова'ся: Глаго'лютъ о_у='бw ст~ы'хъ 
и=зя'щнiи, w\т преда'нiя и=мjь'ти, и= самому` а=да'му 
та'мw w\т а='гг~ла погребе'ну бы'ти. И=дjь'же о_у='бw 
тру'пъ, та'мw и= _о=ре'лъ прiи'де хр\сто'съ, вjь'чный 
цр~ь, но'вый а=да'мъ, ве'тхаго и= дре'вомъ па'дшаго 
а=да'ма, дре'вомъ и=сцjьля'яй. Преесте'ственнымъ, и= 
_е='же w= на'съ неисче'тнымъ твои'мъ бл~гоутро'бiемъ, 
хр\сте` бж~е, поми'луй на'съ, а=ми'нь.

Пjь'снь и~.

[С] I=рмо'съ: Сто'лпъ sло'бы бг~опроти'вныя, 
бж~е'ственнiи _о='троцы w=бличи'ша: на хр\ста' же 
шата'ющееся беззако'нныхъ собо'рище, совjь'туетъ 
тщ_е'тная, о_у=би'ти поуча'ется, живо'тъ держа'щаго 
дла'нiю: _е=го'же вся` тва'рь бл~гослови'тъ, сла'вящи во 
вjь'ки.

[А] W\т вjь'ждей о_у=ч~нкw'мъ ны'нjь со'нъ, ре'клъ 
_е=си` хр\сте`, w\ттряси'те, въ мл~твjь же бди'те, да не 
въ напа'сть вни'дете, и= наипа'че сi'мwне: крjьпча'йшему 
бо бо'лiй и=ску'съ. разумjь'й мя` пе'тре: _е=го'же вся` 
тва'рь бл~гослови'тъ, сла'вящи во вjь'ки. (л. _ум~s)

[В] Скве'рна сло'ва о_у=сте'нъ, никогда'же 
и=зреку` тебjь` вл\дко, съ тобо'ю о_у=мру` jа='кw 
бл~горазу'менъ, а='ще и= вси` w\тве'ргутся, возопи` 
пе'тръ. ни пло'ть, ниже` кро'вь, но _о=ц~ъ тво'й w\ткры' 
ми тя`: _е=го'же вся` тва'рь бл~гослови'тъ, сла'вящи во 
вjь'ки.

[В] Глубину` прему'дрости бж~е'ственныя и= 
ра'зума, не всю` и=спыта'лъ _е=си`, бе'здну же мои'хъ 
суде'бъ не пости'глъ _е=си` человjь'че, гд\сь рече`. 
пло'ть о_у='бw сы'й не хвали'ся, три'жды бо w\тве'ржешися 
мене`: _е=го'же вся` тва'рь бл~гослови'тъ, сла'вящи во 
вjь'ки.

[А] W\трица'ешися сi'мwне пе'тре, _е='же 
сотвори'ши ско'рw, jа='коже рече'ся, и= къ тебjь` 
_о=трокови'ца _е=ди'на прише'дши о_у=страши'тъ тя`, гд\сь 
рече`. го'рцjь прослези'въ, w=бря'щеши мя` _о=ба'че 
мл\стива: _е=го'же вся` тва'рь бл~гослови'тъ, сла'вящи во 
вjь'ки.

Пjь'снь f~.

[Т] I=рмо'съ: Ч\стнjь'йшую херувi^мъ, и= 
сла'внjьйшую без\ъ сравне'нiя серафi^мъ, без\ъ 
и=стлjь'нiя бг~а сло'ва ро'ждшую, су'щую бц\ду тя` 
велича'емъ.

[_О] Па'губное собо'рище бг~оме'рзкихъ, 
лука'внующихъ бг~оубi'йцъ со'нмище, предста` хр\сте` 
тебjь`, и= jа='кw непра'ведника влеча'ше зижди'теля 
всjь'хъ, _е=го'же велича'емъ.

[Н] Зако'на не разумjь'юще нечести'вiи, гласw'мъ 
пр\оро'ч_ескимъ поуча'ющеся вотще`, jа='кw _о=вча` 
влеча'ху тя` всjь'хъ вл\дку, непра'веднw закла'ти, 
_е=го'же велича'емъ.

[Т] Jа=зы'кwмъ и=зда'нную жи'знь, съ кни'жники 
о_у=би'ти сщ~е'нницы преда'ху, о_у=я'звлени 
самозави'стною sло'бою, _е=стество'мъ животода'вца, 
_е=го'же велича'емъ.

[Е] W=быдо'ша jа='кw пси` мно'зи, и= о_у=да'риша, 
цр~ю`, лани'ту твою` зауше'нiемъ, вопроша'ху тя`, тебе' 
же ло'жна свидjь'тельствоваху: и= вся^ претерпjь'въ, 
всjь'хъ сп~слъ _е=си`. (л. _ум~s w=б.)

Та'же, _е=_ксапостiла'рiй, три'жды:

Разбо'йника бл~горазу'мнаго, во _е=ди'номъ часjь` 
ра'еви сподо'билъ _е=си` гд\си, и= мене` дре'вомъ 
кр\стнымъ просвjьти`, и= сп~си' мя.

Та'же, _е=v\глiе f~, w\т i=wа'нна, зача'ло _кс~а: 
Во вре'мя _о='но, стоя'ху при кр\стjь` i=и~совjь: 
Коне'цъ: Воззря'тъ на'нь, _е=го'же прободо'ша.

И= а='бiе: Вся'кое дыха'нiе: На гла'съ г~, 
поста'вимъ стiхи` д~. И= пое'мъ стiхи^ры самогла'сны 
три`, повторя'юще пе'рвый:

Два` и= лука^вная сотвори`, перворожде'нный сы'нъ 
мо'й i=и~ль: мене` w=ста'ви и=сто'чника воды` живо'тныя, 
и= и=скопа` себjь` кладене'цъ сокруше'нный: мене` на 
дре'вjь распя'тъ, вара'вву же и=спроси`, и= w\тпусти`. 
о_у=жасе'ся нб~о w= се'мъ, и= со'лнце лучы` скры`: ты' же 
i=и~лю не о_у=срами'лся _е=си`, но сме'рти мя` пре'далъ 
_е=си`. w=ста'ви и=`мъ _о='ч~е ст~ы'й, не вjь'дятъ бо, 
что` сотвори'ша.

Кi'йждо о_у='дъ ст~ы'я твоея` пло'ти, безче'стiе 
на'съ ра'ди претерпjь`: те'рнiе, глава`: лице`, 
w=плева^нiя: ч_е'люсти, зауш_е'нiя: о_у=ста` во _о='цтjь 
растворе'нную же'лчь вку'сомъ: о_у=шеса`, хул_е'нiя 
sлочести^вая: плещи`, бi_е'нiя, и= рука`, тро'сть. всегw` 
тjьлесе` протяж_е'нiя на кр\стjь`: чле'нове, гвw'здiя: и= 
ре'бра, копiе`. пострада'вый за ны`, и= w\т страсте'й 
свободи'вый на'съ, снизше'дый къ на'мъ чл~вjьколю'бiемъ, 
и= вознесы'й на'съ всеси'льне сп~се, поми'луй на'съ.

Распе'ншуся ти` хр\сте`, вся` тва'рь ви'дящи 
трепета'ше, w=снова^нiя земли` позыба'шася стра'хомъ 
держа'вы твоея`: тебjь' бо возне'сшуся дне'сь, ро'дъ 
_е=вре'йскiй поги'бе, цр~ко'вная завjь'са раздра'ся на 
дво'е, и= ме'ртвiи w\т гробw'въ воскр~со'ша: со'тникъ 
ви'дjьвъ чу'до, о_у=жасе'ся. предстоя'щи же мт~и твоя` 
вопiя'ше, рыда'ющи мт~рски: ка'кw не (л. _ум~з) 
возрыда'ю, и= о_у=тро'бы моея` не бiю`, зря'щи тя` на'га 
jа='кw w=сужде'на, на дре'вjь ви'сяща; распны'йся и= 
погребы'йся, и= воскр~сы'й и=з\ъ ме'ртвыхъ, гд\си сла'ва 
тебjь`.

Сла'ва, гла'съ s~: Совлеко'ша съ мене` ри^зы моя^, 
и= w=блеко'ша мя` въ ри'зу червле'ну, возложи'ша на 
главу` мою` вjьне'цъ w\т те'рнiй, и= въ десну'ю мою` 
ру'ку вда'ша тро'сть, да сокрушу` и=`хъ, jа='кw сосу'ды 
скуде'льничи.

И= ны'нjь, гла'съ то'йже: Плещи` моя^ да'хъ на 
ра^ны, лица' же моегw` не w\тврати'хъ w\т заплева'нiй, 
суди'щу пiла'тову предста'хъ, и= кр\стъ претерпjь'хъ за 
сп~се'нiе мi'ра.

Та'же _е=v\глiе i~-е, w\т ма'рка, зача'ло _кс~f: 
Во вре'мя _о='но, прiи'де i=w'сифъ: Коне'цъ: 
Зря'стjь, гдjь` _е=го` полага'ху. Та'же: Сла'ва въ 
вы'шнихъ бг~у: Сщ~е'нникъ же _е=ктенiю`: И=спо'лнимъ 
о_у='треннюю мл~тву: И= про'чее по _о=бы'чаю, и= по 
возгла'сjь: Jа='кw бг~ъ мл\сти: А='бiе, _е=v\глiе 
а~_i, w\т i=wа'нна, зача'ло _кс~в: Во вре'мя _о='но, 
моли` пiла'та i=w'сифъ: Коне'цъ: Положи'ста i=и~са:

И= пое'мъ стiхи^ры самогла'сны, _о='ба ли^ка 
вку'пjь.

Гла'съ а~: Вся` тва'рь и=змjьня'шеся стра'хомъ, 
зря'щи тя` на кр\стjь` ви'сима хр\сте`: со'лнце 
w=мрача'шеся, и= земли` w=снова^нiя сотряса'хуся, вся^ 
сострада'ху созда'вшему вся^. во'лею на'съ ра'ди 
претерпjь'вый, гд\си сла'ва тебjь`.

Гла'съ в~: Стi'хъ: Раздjьли'ша ри^зы моя^ себjь`, 
и= w= _о=де'жди мое'й мета'ша жре'бiй.

Лю'дiе sлочести'вiи и= беззако'ннiи, вску'ю 
поуча'ются тщ_е'тнымъ; вску'ю живота` всjь'хъ на сме'рть 
w=суди'ша; ве'лiе чу'до, jа='кw созда'тель мi'ра въ ру'ки 
беззако'нныхъ предае'тся, и= на дре'во возвыша'ется 
чл~вjьколю'бецъ, да jа=`же во а='дjь ю='зники свободи'тъ 
зову'щыя: долготерпjьли'ве гд\си сла'ва тебjь`. (л. _ум~з 
w=б.)

Стi'хъ: Да'ша въ снjь'дь мою` же'лчь, и= въ жа'жду 
мою` напои'ша мя` _о='цта.

Дне'сь зря'щи тя` непоро'чная дв~а на кр\стjь` 
сло'ве возвыша'ема, рыда'ющи мт~рнею о_у=тро'бою, 
о_у=язвля'шеся се'рдцемъ го'рцjь, и= стеня'щи 
болjь'зненнw и=з\ъ глубины` души`, лице` со власы` 
терза'ющи. тjь'мже и= пе'рси бiю'щи, взыва'ше жа'лостнw: 
о_у=вы` мнjь`, бж~е'ственное ча'до, о_у=вы` мнjь`, 
свjь'те мi'ра: что` заше'лъ _е=си` w\т _о='чiю мо_е'ю 
а='гнче бж~iй; тjь'мже вw'инства безпло'тныхъ, тре'петомъ 
содержи'ми бя'ху, глаго'люще: непостижи'ме гд\си сла'ва 
тебjь`.

Стi'хъ: Бг~ъ же цр~ь на'шъ пре'жде вjь'ка, 
содjь'ла сп~се'нiе посредjь` земли`.

На дре'вjь ви'дящи ви'сима хр\сте`, тебе` всjь'хъ 
зижди'теля и= бг~а, безсjь'меннw ро'ждшая тя`, вопiя'ше 
го'рькw: сн~е мо'й, гдjь` добро'та за'йде зра'ка твоегw`; 
не терплю` зрjь'ти тя` непра'веднw распина'ема: потщи'ся 
о_у=`бо, воста'ни, jа='кw да ви'жу и= а='зъ твое` и=з\ъ 
ме'ртвыхъ тридне'вное воскр\снiе.

Сла'ва, гла'съ и~: Гд\си, восходя'щу ти` на 
кр\стъ, стра'хъ и= тре'петъ нападе` на тва'рь, и= земли` 
о_у='бw возбраня'лъ _е=си` поглоти'ти распина'ющихъ тя`, 
а='ду же повелjьва'лъ _е=си` и=спусти'ти ю='зники, на 
w=бновле'нiе человjь'кwвъ, судiе` живы'хъ и= ме'ртвыхъ, 
жи'знь прише'лъ _е=си` пода'ти, а= не сме'рть: 
чл~вjьколю'бче сла'ва тебjь`.

И= ны'нjь, гла'съ s~: О_у=же` w=мака'ется тро'сть 
и=зрече'нiя, w\т суде'й непра'ведныхъ, i=и~съ суди'мь 
быва'етъ, и= w=сужда'ется на кр\стъ, и= стра'ждетъ 
тва'рь, на кр\стjь` ви'дящи гд\са. но _е=стество'мъ 
тjьлесе`, мене` ра'ди стражда'й бл~гi'й, гд\си, сла'ва 
тебjь`. (л. _ум~и)

Та'же, _е=v\глiе в~_i, w\т матfе'а, зача'ло рд~_i: 
Во о_у='трiй де'нь, и='же _е='сть по пятцjь`: 
Коне'цъ: Зна'менавше ка'мень съ кустwдi'ею.

Та'же, Бл~го _е='сть и=сповjь'датися гд\сви: 
Трист~о'е. По _О='ч~е на'шъ:

Тропа'рь, гла'съ д~: И=скупи'лъ ны` _е=си` w\т 
кля'твы зако'нныя честно'ю твое'ю кро'вiю, на кр\стjь` 
пригвозди'вся, и= копiе'мъ пробо'дся, безсме'ртiе 
и=сточи'лъ _е=си` человjь'кwмъ, сп~се на'шъ, сла'ва 
тебjь`.

Та'же, _е=ктенiа` _о=бы'чная. И= w\тпу'стъ. Пе'рвый 
же ча'съ не совокупля'емъ ны'нjь, но w= второ'мъ часjь` 
дне`.