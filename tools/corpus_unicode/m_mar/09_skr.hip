        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ ѳ҃-й де́нь.

Ст҃ы́хъ м҃ мч҃никъ, къ севастíйстѣмъ є҆́зерѣ мꙋ́чившихсѧ.

Ве́черъ, на Гдⷭ҇и, воззва́хъ, предварѧ́етъ самогла́сенъ днѐ, два́жды, и҆ мꙋ́чениченъ, и҆ подѡ́бны трiѡ́ди г҃, и҆ ст҃ы́хъ мꙋ́ченикѡвъ на д҃.

Стiхи̑ры самогла̑сны. Гла́съ в҃. I҆ѡа́нна мона́ха.

Терпѧ́ще настоѧ̑щаѧ до́блественнѣ, ра́дꙋющесѧ надѣ́емыми, дрꙋ́гъ ко дрꙋ́гꙋ глаго́лахꙋ ст҃íи мꙋ́чєницы: не бо̀ ри́зъ совлачи́мсѧ, но ве́тхаго человѣ́ка ѿлага́емъ. Люта̀ зима̀, но сла́докъ ра́й: болѣ́зненъ ле́дъ, но сла́дко воспрiѧ́тiе: не ѹ҆клони́мсѧ ѹ҆̀бо, ѽ во́ини! ма́лѡ претерпи́мъ, да вѣнцы̀ побѣ́дными ѹ҆вѧзе́мсѧ ѿ хрⷭ҇та̀ бг҃а и҆ сп҃са дꙋ́шъ на́шихъ.

Е҆ди́ножды.

Ме́щꙋще ѡ҆дѣѧ̑нiѧ всѧ̑, входѧ́ще безъ тре́пета во є҆́зеро, дрꙋ́гъ ко дрꙋ́гꙋ глаго́лахꙋ ст҃íи мꙋ́чєницы: за ра́й, є҆го́же погꙋби́хомъ, ри́зъ тлѣ́нныхъ дне́сь не пощади́мъ: sмíѧ  ра́ди и҆ногда̀ тлетво́рнагѡ ѡ҆блаче́ни бы́вше, совлеце́мсѧ ны́нѣ за всѣ́хъ воскресе́нiе, пренебреже́мъ ле́дъ раста́ющiйсѧ и҆ пло́ть возненави́димъ, да вѣнцы̀ побѣ́дными ѹ҆вѧзе́мсѧ ѿ хрⷭ҇та̀ бг҃а и҆ сп҃са дꙋ́шъ на́шихъ.

Два́жды.

Ви́дѧще, ꙗ҆́кѡ наслажде́нiе мꙋ́ки, текꙋ́ще ко є҆́зерꙋ стꙋденꙋ̀ ꙗ҆́кѡ къ теплотѣ̀, глаго́лахꙋ ст҃íи мꙋ́чєницы: не ѹ҆страши́мсѧ часа̀ зи́мнѧгѡ, да стра́шныѧ гее́нны ѻ҆гнѧ̀ ѹ҆бѣжи́мъ: сожжена̀ бꙋ́ди нога̀, да ликовствꙋ́етъ вѣ́чнѡ: рꙋка́ же ѿе́млема, да воздѣ́етсѧ ко гдⷭ҇ꙋ. И҆ не пощади́мъ є҆стества̀ ѹ҆мира́ющагѡ, и҆зво́лимъ сме́рть, да вѣнцы̀ побѣ́дными ѹ҆вѧзе́мсѧ ѿ хрⷭ҇та̀ бг҃а и҆ сп҃са дꙋ́шъ на́шихъ.

Сла́ва, гла́съ то́йже, пе́рвꙋю стiхи́рꙋ: Терпѧ́ще настоѧ̑щаѧ: И҆ ны́нѣ, бг҃оро́диченъ: Пре́йде сѣ́нь зако́ннаѧ:

Вхо́дъ. Прокíменъ: И҆ чтє́нiѧ днѐ, и҆ ст҃ы́хъ, г҃:

Прⷪ҇ро́чества и҆са́iина чте́нiе:

[Глава̀ м҃г] Та́кѡ гл҃го́летъ гдⷭ҇ь: всѝ ꙗ҆зы́цы собра́шасѧ вкꙋ́пѣ, и҆ соберꙋ́тсѧ кнѧ́зи ѿ ни́хъ. Кто̀ возвѣсти́тъ сiѧ̑ въ ни́хъ; и҆лѝ ꙗ҆̀же ѿ нача́ла кто̀ слы̑шана сотвори́тъ ва́мъ; да приведꙋ́тъ свидѣ́тели своѧ̑ и҆ ѡ҆правдѧ́тсѧ, и҆ да ѹ҆слы́шатъ, и҆ да рекꙋ́тъ и҆́стинꙋ. Бꙋ́дите мѝ свидѣ́тели, и҆ а҆́зъ свидѣ́тель, гл҃го́летъ гдⷭ҇ь бг҃ъ, и҆ ѻ҆́трокъ, є҆го́же и҆збра́хъ: да позна́ете и҆ вѣ́рꙋете мѝ, и҆ разꙋмѣ́ете, ꙗ҆́кѡ а҆́зъ є҆́смь, пре́жде менє̀ не бы́сть и҆́нъ бо́гъ, и҆ по мнѣ̀ не бꙋ́детъ. А҆́зъ є҆́смь бг҃ъ, и҆ нѣ́сть ра́звѣ менє̀ спаса́ѧй. А҆́зъ возвѣсти́хъ и҆ спасо́хъ: ѹ҆ничижи́хъ, и҆ не бѣ̀ въ ва́съ чꙋждíй. Вы̀ мнѣ̀ свидѣ́тели, и҆ а҆́зъ гдⷭ҇ь бг҃ъ, и҆ є҆щѐ ѿ нача́ла а҆́зъ є҆́смь: и҆ нѣ́сть ѿ рꙋ́къ мои́хъ и҆збавлѧ́ѧй. Сотворю̀, и҆ кто̀ ѿврати́тъ то̀; си́це глаго́летъ гдⷭ҇ь бг҃ъ, и҆збавлѧ́ѧй ва́съ ст҃ы́й i҆и҃левъ. 

Премꙋ́дрости соломѡ́ни чте́нiе.

[Глава̀ г҃] Пра́ведныхъ дꙋ́ши въ рꙋцѣ̀ бж҃iей, и҆ не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ безꙋ́мныхъ ѹ҆мре́ти, и҆ вмѣни́сѧ ѡ҆sлобле́нiе и҆схо́дъ и҆́хъ. И҆ є҆́же ѿ на́съ ше́ствiе сокрꙋше́нiе: ѻ҆ни́ же сꙋ́ть въ мíрѣ. И҆́бо предъ лице́мъ человѣ́ческимъ а҆́ще и҆ мꙋ́кꙋ прiи́мꙋтъ, ѹ҆пова́нiе и҆́хъ безсме́ртiѧ и҆спо́лнено. И҆ вма́лѣ нака́зани бы́вше, вели́кими благодѣ́тельствовани бꙋ́дꙋтъ: ꙗ҆́кѡ бг҃ъ и҆скꙋсѝ ѧ҆̀, и҆ ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ горни́лѣ и҆скꙋсѝ и҆̀хъ, и҆ ꙗ҆́кѡ всепло́дiе же́ртвенное прiѧ́тъ ѧ҆̀. И҆ во вре́мѧ посѣще́нiѧ и҆́хъ возсiѧ́ютъ, и҆ ꙗ҆́кѡ и҆́скры по сте́блiю потекꙋ́тъ. Сꙋ́дѧтъ ꙗ҆зы́кѡмъ и҆ ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки. Надѣ́ющiисѧ на́нь разꙋмѣ́ютъ и҆́стинꙋ, и҆ вѣ́рнiи въ любвѝ пребꙋ́дꙋтъ є҆мꙋ̀: ꙗ҆́кѡ благода́ть и҆ ми́лость въ преподо́бныхъ є҆гѡ̀, и҆ посѣще́нiе во и҆збра́нныхъ є҆гѡ̀.

Премꙋ́дрости соломѡ́ни чте́нiе.

[Глава̀ є҃] Пра́вєдницы во вѣ́ки живꙋ́тъ, и҆ въ гдⷭ҇ѣ мзда̀ и҆́хъ, и҆ попече́нiе и҆́хъ ѹ҆ вы́шнѧгѡ. Сегѡ̀ ра́ди прiи́мꙋтъ ца́рствiе благолѣ́пiѧ и҆ вѣне́цъ добро́ты ѿ рꙋкѝ гдⷭ҇ни: занѐ десни́цею покры́етъ ѧ҆̀, и҆ мы́шцею защити́тъ и҆̀хъ. Прiи́метъ всеѻрꙋ́жiе рве́нiе своѐ, и҆ воѡрꙋжи́тъ тва́рь въ ме́сть врагѡ́мъ. Ѡ҆блече́тсѧ въ бронѧ̀ пра́вды, и҆ возложи́тъ шле́мъ, сꙋ́дъ нелицемѣ́ренъ: Прiи́метъ щи́тъ непобѣди́мый, преподо́бiе: поѡстри́тъ же напра́сный гнѣ́въ во ѻ҆рꙋ́жiе: спобо́ретъ же съ ни́мъ мíръ на безꙋ̑мныѧ. По́йдꙋтъ праволꙋ̑чныѧ стрѣ́лы мѡ́лнiины, и҆ ꙗ҆́кѡ ѿ благокрꙋ́гла лꙋ́ка ѻ҆блакѡ́въ на намѣ́ренiе полетѧ́тъ. И҆ ѿ каменоме́тныѧ ꙗ҆́рости и҆спо́лнь падꙋ́тъ гра́ды: вознегодꙋ́етъ на ни́хъ вода̀ морска́ѧ: рѣ́ки же потопѧ́тъ ѧ҆̀ на́глѡ. Сопроти́въ ста́нетъ и҆̀мъ дꙋ́хъ си́лы, и҆ ꙗ҆́кѡ  ви́хоръ развѣ́етъ и҆̀хъ, и҆ ѡ҆пꙋстоши́тъ всю̀ зе́млю беззако́нiе: и҆ sлодѣ́йство преврати́тъ престо́лы си́льныхъ. [s҃] Слы́шите ѹ҆̀бо, ца́рiе, и҆ разꙋмѣ́йте: навы́кните, сꙋдiи̑ концє́въ землѝ. Внꙋши́те, держа́щiи мно́жєства, и҆ гордѧ́щiисѧ ѡ҆ наро́дѣхъ ꙗ҆зы̑къ: Ꙗ҆́кѡ дана̀ є҆́сть ѿ гдⷭ҇а держа́ва ва́мъ, и҆ си́ла ѿ вы́шнѧгѡ.

И҆ про́чее послѣ́дованiе преждесвѧще́нныѧ.

А҆́ще же не соверша́етсѧ лiтꙋргíа преждесвѧще́ннаѧ: пое́мъ на стiхо́внѣ трiѡ́ди самогла́сенъ днѐ, два́жды, и҆ мꙋ́чениченъ.

Сла́ва, свѧты́хъ, гла́съ s҃:

Въ пѣснопѣ́нiихъ восхва́лимъ, вѣ́рнiи, страстоте́рпцєвъ четы́редесѧть мꙋ́ченикѡвъ, и҆ къ ни̑мъ сладкопѣ́сненнѡ возопiи́мъ, глаго́люще: ра́дꙋйтесѧ, страда́льцы хрⷭ҇тѡ́вы, и҆сѵ́хiе, мелiтѡ́не, и҆ра́клiе, смара́где и҆ до́мне, є҆ѵнíке, ѹ҆а́ле и҆ вiвiа́не, кла́ѵдiе и҆ прíске. ра́дꙋйтесѧ, ѳеодꙋ́ле, є҆ѵтѵ́хiе и҆ i҆ѡа́нне, ѯанѳíе, и҆лiа́не, сiсíнiе, кѷрíе, а҆гíе, а҆е́тiе и҆ фла́вiе. ра́дꙋйтесѧ, а҆ка́кiе, є҆кдíкiе, лѷсiма́хе, а҆леѯа́ндре, и҆лíе и҆ горго́нiе, ѳео́фiле, дометiа́не и҆ бжⷭ҇твенный га́iе и҆ горго́нiе. ра́дꙋйтесѧ, є҆ѵтѵ́хiе и҆ а҆ѳана́сiе, кѷрíлле и҆ сакердѡ́не, нiко́лае и҆ ѹ҆але́рiе, фiлокти́ме, северiа́не и҆ хꙋдíе, ꙗ҆́кѡ и҆мꙋ́щiи дерзнове́нiе ко хрⷭ҇тꙋ̀ бг҃ꙋ на́шемꙋ, мꙋ́чєницы всечестнíи: того̀ прилѣ́жнѡ моли́те, спасти́сѧ вѣ́рою соверша́ющымъ всечестнꙋ́ю па́мѧть ва́шꙋ.

И҆ ны́нѣ: Бцⷣе, ты̀ є҆сѝ лоза̀ и҆́стиннаѧ:

По Ны́нѣ ѿпꙋща́еши: Тропа́рь гла́съ а҃:

Болѣ́зньми ст҃ы́хъ, и҆́миже ѡ҆ тебѣ̀ пострада́ша, ѹ҆моле́нъ бꙋ́ди, гдⷭ҇и, и҆ всѧ̑ на́шѧ болѣ̑зни и҆сцѣлѝ, чл҃вѣколю́бче, мо́лимсѧ.

Сла́ва, и҆ ны́нѣ, бг҃оро́диченъ: Гаврiи́лꙋ вѣща́вшꙋ тебѣ̀: Е҆ктенiа̀, и҆ трѝ покло́ны вели̑кiѧ, и҆ ѿпꙋ́стъ. 



На ѹ҆́трени, на Бг҃ъ гдⷭ҇ь, тропа́рь ст҃ы́хъ, два́жды. Сла́ва, и҆ ны́нѣ, бг҃оро́диченъ: и҆ ѻ҆бы̑чныѧ каѳȋсмы.

По а҃-й и҆ по в҃-й каѳíсмѣ, сѣда́льны трiѡ́ди. Е҆ктенiи́ же не глаго́лемъ. По г҃-й же каѳíсмѣ глаго́летъ i҆ере́й є҆ктенiю̀ ма́лꙋю.

Та́же сѣда́ленъ, гла́съ д҃. Подо́бенъ: Ꙗ҆ви́лсѧ є҆сѝ дне́сь:

Честнꙋ́ю тве́рдь церко́внꙋю, ꙗ҆́кѡ sвѣ́зды велича́йшыѧ, просвѣща́ете при́снѡ, и҆ вѣ̑рныѧ ѡ҆зарѧ́ете, мꙋ́чєницы бжⷭ҇твеннiи хрⷭ҇тѡ́вы четы́редесѧте.

Сла́ва, гла́съ то́йже. Подо́бенъ: Вознесы́йсѧ:

Мꙋ́жественнѣйшимъ по́мысломъ преше́дше мꙋче́нiе, чꙋ́днiи страстоте́рпцы, сквозѣ̀ ѻ҆́гнь и҆ во́дꙋ проидо́сте, и҆ преминꙋ́сте ко спасе́нiѧ широтѣ̀, наслѣ́дiе прiе́мше небе́сное црⷭ҇тво. въ не́мже твори́те ѡ҆ на́съ бжⷭ҇твєнныѧ мольбы̑, мꙋ́дрiи четыреде́сѧте.

И҆ ны́нѣ, бг҃оро́диченъ:

И҆̀же благода́рнѡ воспѣва́ти ѿ се́рдца, и҆ и҆спроси́ти прилѣ́жнѡ, бцⷣе, твоѧ̑ ми́лѡсти, влⷣчце, рабы̑ твоѧ̑ зовꙋ́щыѧ и҆ глаго́лющыѧ: прест҃а́ѧ дв҃о, предварѝ, и҆ и҆зба́ви ѿ вра̑гъ неви́димыхъ и҆ ви́димыхъ, и҆ всѧ́кагѡ преще́нiѧ: ты́ бо є҆сѝ на́ше застꙋпле́нiе.

А҆́ще ли сꙋббѡ́та кромѣ̀ пе́рвыѧ недѣ́ли поста̀.

По а҃-й каѳíсмѣ сѣда́ленъ: Честнꙋ́ю тве́рдь: Два́жды. Сла́ва, и҆ ны́нѣ, бг҃оро́диченъ:

Въ кро́въ тво́й, пречⷭ҇таѧ дв҃о, прибѣга́ющихъ, мольбꙋ̀ прiе́млеши ѿ на́съ, не преста́й молѧ́щи чл҃вѣколю́бца, спастѝ рабы̑ твоѧ̑.

По в҃-й каѳíсмѣ, сѣда́ленъ: Мꙋ́жественнѣйшимъ по́мысломъ: Два́жды. Сла́ва, и҆ ны́нѣ, бг҃оро́диченъ: И҆̀же благода́рнѡ:

По полѷеле́и сѣда́ленъ, гла́съ є҃. Поⷣ: Собезнача́льное сло́во:

Ст҃ы́хъ мꙋ́чєникъ ѹ҆добре́нiе, четверосвѣ́тлое сѐ и҆  бг҃осо́бранное, четы́редесѧти мно́жество вѡ́инъ, вои́стиннꙋ, мра́зомъ же и҆ ѻ҆гне́мъ и҆скꙋси́вшесѧ, мꙋ́дрiи, показа́шасѧ во́ини всѣ́хъ цр҃ѧ̀ хрⷭ҇та̀, є҆го́же и҆ мо́лѧтъ спасти́сѧ на́мъ.

Два́жды.

Сла́ва, и҆ ны́нѣ, бг҃оро́диченъ:

Себѐ пре́жде сꙋда̀ ны́нѣ пла́чꙋ, помышлѧ́ѧ моѧ̑ дѣла̀ лꙋка̑ваѧ и҆ лю̑таѧ, и҆ прегрѣше́нiй глꙋбинꙋ̀ совозра́стшꙋю мнѣ̀ ѿ ю҆́ности, чⷭ҇таѧ, и҆ сподавлѧ́ющꙋю ѹ҆́мъ: но твои́мъ предста́тельствомъ ѡ҆ставле́нiе мнѣ̀ пода́ждь, и҆ спасе́нiе ѹ҆лꙋчи́ти сподо́би.

Степє́нна а҃-й а҆нтiфѡ́нъ д҃-гѡ гла́са. Прокíменъ, гла́съ д҃: Проидо́хомъ сквозѣ̀ ѻ҆́гнь и҆ во́дꙋ, и҆ и҆зве́лъ ны̀ є҆сѝ въ поко́й. Стíхъ: Разже́глъ ны̀ є҆сѝ, ꙗ҆́коже разжиза́етсѧ сребро̀. Е҆ѵⷢ҇лiе лꙋкѝ, зача́ло р҃s.

По н҃-мъ ѱалмѣ̀ стiхи́ра самогла́сна, гла́съ в҃:

Проро́чески ѹ҆́бѡ вопiѧ́ше дв҃дъ во ѱалмѣ́хъ: проидо́хомъ сквозѣ̀ ѻ҆́гнь и҆ во́дꙋ, и҆ и҆зве́лъ ны̀ є҆сѝ въ поко́й. вы́ же, мꙋ́чєницы хрⷭ҇тѡ́вы, самѣ́ми дѣ́лы сло́во и҆сполнѧ́юще, проидо́сте сквозѣ̀ ѻ҆́гнь и҆ во́дꙋ, и҆ внидо́сте въ црⷭ҇тво нбⷭ҇ное. Тѣ́мже моли́тесѧ, четы́редесѧте сꙋ́ще страда́льцы, дарова́ти на́мъ ве́лiю ми́лость.

Канѡ́на два̀ мꙋ́ченикѡвъ на и҃: пе́рвый канѡ́нъ, є҆гѡ́же краегране́сiе:

Бг҃овѣнча́нный по́лкъ пою̀ мꙋ́ченикѡвъ. I҆ѡа́нна мона́ха.

Гла́съ в҃. Пѣ́снь а҃. I҆рмо́съ:

Грѧди́те, лю́дiе, пои́мъ пѣ́снь хрⷭ҇тꙋ̀ бг҃ꙋ, раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ и҆зъ рабо́ты є҆гѵ́петскiѧ, ꙗ҆́кѡ просла́висѧ.

Бг҃овѣнча́нный по́лкъ пою̀ мꙋ́ченикѡвъ хрⷭ҇то́выхъ, бг҃одꙋхнове́нными пѣ́сньми, четыредесѧтилѣ́тнюю па́мѧть свѣ́тлѡ торжествꙋ́ѧй, ꙗ҆́кѡ просла́висѧ.

На землѝ всегѡ̀ ѿве́ргшесѧ и҆менова́нiѧ, и҆зво́лиша  четы́редесѧте хрⷭ҇тоиме́нное зва́нiе, и҆́мже ны́нѣ въ вы́шнихъ живꙋ́тъ.

Сꙋ́щiи во хрⷭ҇тѣ̀ пло́ть и҆ мíръ возненави́дѣвше, ве́тхагѡ ѹ҆́бѡ человѣ́ка совлеко́стесѧ, со привре́менною ѻ҆де́ждею, во ѻ҆де́ждꙋ же нетлѣ́нiѧ ѡ҆блеко́стесѧ.

Бг҃оро́диченъ:

Кто̀ и҆зрещѝ твоѐ по досто́инствꙋ возмо́жетъ па́че сло́ва зача́тiе; бг҃а бо родила̀ є҆сѝ пло́тiю, пречⷭ҇таѧ, на́мъ ꙗ҆́вльшагосѧ сп҃са всѣ́хъ на́съ.

Дрꙋгíй канѡ́нъ, є҆гѡ́же краегране́сiе:

Бг҃овѣнча́нный по́лкъ пою̀ мꙋ́чєникъ. Кѵ́ръ ѳеофа́на.

Гла́съ и҆ i҆рмо́съ то́йже.

Бг҃а на́мъ, мꙋ́чєницы четы́редесѧте, ны́нѣ благопремѣ́нна сотвори́те моли́твами ва́шими, чи́стою се́рдца любо́вiю призыва́ющымъ ва́съ.

На нб҃сѣ́хъ трисо́лнечнагѡ сiѧ́нiѧ зарѧ́ми просвѣща́еми, четы́редесѧте, на землѝ и҆зме́рзшыѧ зимо́ю напа́стей, покры́йте ны̀, пою́щыѧ вы̀.

Неразори̑ма благоче́стiѧ и҆ непоколеби̑маѧ цр҃кве забра̑ла, четы́редесѧте, хрⷭ҇тоимени́тое зва́нiе, лю́тѣ смꙋща́емаго ны́нѣ ѹ҆мири́те.

Бг҃оро́диченъ:

Преесте́ственнѡ надъ всѣ́ми сꙋ́щаго родила̀ є҆сѝ зижди́телѧ и҆ гдⷭ҇а, пло́ть бы́вша на́съ ра́ди человѣ̑къ, дв҃о бцⷣе, мт҃и неискꙋсомꙋ́жнаѧ.

Катава́сiа: Ѿве́рзꙋ ѹ҆ста̀ моѧ̑:

Пѣ́снь г҃. I҆рмо́съ:

Ѹ҆твердѝ на́съ въ тебѣ̀, гдⷭ҇и, дре́вомъ ѹ҆мерщве́й грѣ́хъ, и҆ стра́хъ тво́й всадѝ въ сердца̀ на́съ пою́щихъ тѧ̀.

Во́инство и҆ жи́знь, и҆ красотꙋ̀ тѣле́съ, и҆ бога́тство пренебре́гше благосла́внiи четы́редесѧть, хрⷭ҇та̀ вмѣ́стѡ всѣ́хъ наслѣ́доваша. 

Ка́менiемъ неща́днѡ четы́редесѧте повелѣ́нiемъ бiе́ми мꙋчи́телевымъ, мета̑нiѧ бж҃iимъ дх҃омъ на повелѣва́ющыѧ возвраща́хꙋсѧ.

Глаго́лаше на самаго̀, мꙋчи́телевыми ѹ҆стна́ми sмíй созда́вшаго хꙋлꙋ̀, по тогѡ̀ бг҃обѡ́рнаѧ ѹ҆ста̀, на мꙋ́ченики ка́меньми сокрꙋша́ютсѧ.

Бг҃оро́диченъ:

Безъ сѣ́мене во ѹ҆тро́бѣ бг҃а зача́ла є҆сѝ, и҆ ро́ждши несказа́ннѡ вопло́щшасѧ: на него́же зрѣ́ти не смѣ́ютъ, чⷭ҇таѧ, нбⷭ҇ныѧ си̑лы, приснодв҃о.

И҆́нъ. I҆рмо́съ то́йже.

Во́инство мꙋ́ченическое и҆ спрѧже́нный ли́че мꙋ́чєникъ вѣнцено́сєцъ, влⷣцѣ предстоѧ́ще, восхвалѧ́ющыѧ вы̀ при́снѡ спаса́йте.

Е҆́зеромъ страсте́й ѡ҆бꙋрева́емiи и҆ волно́ю напа́стей лю́тыхъ, къ ва́мъ четы́редесѧтемъ хрⷭ҇тѡ́вымъ во́инѡмъ прибѣга́емъ.

Въ нѣ́дрѣхъ а҆враа́мовыхъ согрѣва́емiи, и҆ сла́вною ѻ҆де́ждею ѹ҆краша́емiи, зимо́ю ѡ҆бстоѧ́нiѧ свѧ́занныхъ разрѣши́ти, помоли́тесѧ.

Бг҃оро́диченъ:

Ѹ҆твержде́нiе бꙋ́ди и҆ прибѣ́жище, и҆ покро́въ, дв҃о бг҃оневѣ́сто, вѣ́рою къ тебѣ̀ прибѣга́ющымъ, и҆ бж҃iю тѧ̀ мт҃рь и҆сповѣ́дающымъ.

Сѣда́ленъ, гла́съ и҃. Подо́бенъ: Премꙋ́дрости:

Хрⷭ҇тꙋ̀ вво́инившесѧ мꙋ́ченически, врага̀ низложи́вше страда́льчески, дѣ́лы и҆спо́лнисте прⷪ҇ро́ка глаго́лы: сквозѣ́ бо ѻ҆́гнь и҆ во́дꙋ мꙋ́жески проидо́сте, поко́й ѡ҆брѣ́тше, жи́знь нетлѣ́ннꙋю. Тѣ́мже нбⷭ҇ными ѹ҆кра́шшесѧ вѣнцы̀, съ ли́ки веселите́сѧ безпло́тныхъ, блаже́ннiи страстоте́рпцы прехва́льнiи: моли́те хрⷭ҇та̀ бг҃а, грѣхѡ́въ ѡ҆ставле́нiе дарова́ти чтꙋ́щымъ любо́вiю ст҃ꙋ́ю па́мѧть ва́шꙋ.

Два́жды. 

Сла́ва, и҆ ны́нѣ, бг҃оро́диченъ:

Въ напа̑сти многоплетє́нныѧ впа́дъ, ѿ вра̑гъ ви́димыхъ и҆ неви́димыхъ, бꙋ́рею ѡ҆держи́мь безчи́сленныхъ согрѣше́нiй мои́хъ: и҆ ꙗ҆́кѡ къ те́пломꙋ застꙋпле́нiю и҆ покро́вꙋ моемꙋ̀, чⷭ҇таѧ, ко приста́нищꙋ притека́ю твоеѧ̀ бла́гости. Тѣ́мже, пречⷭ҇таѧ, и҆зъ тебє̀ воплоще́нномꙋ безсѣ́меннѡ, моли́сѧ прилѣ́жнѡ ѡ҆ всѣ́хъ рабѣ́хъ твои́хъ, непреста́ннѡ молѧ́щихтисѧ, бцⷣе пречⷭ҇таѧ, молѧ́щи є҆го̀ при́снѡ, согрѣше́нiй ѡ҆ставле́нiе дарова́ти воспѣва́ющымъ досто́йнѡ сла́вꙋ твою̀.

Пѣ́снь д҃. I҆рмо́съ:

Ѹ҆слы́шахъ, гдⷭ҇и, слꙋ́хъ твоегѡ̀ смотре́нiѧ, и҆ просла́вихъ тѧ̀, є҆ди́не чл҃вѣколю́бче.

Ѹ҆мовре́дꙋете, глаго́лахꙋ страда́льцы, стра́ннꙋю тщетꙋ̀ всꙋ́е простира́юще пребезбо́жнѣйшiи.

И҆зꙿѡщрє́ны мечѝ, и҆ sвѣ́ри, и҆ ѻ҆́гнь, и҆ кре́стъ, ст҃ы̑мъ хрⷭ҇тѡ́вы гони́тели простира́хꙋ.

Стра́шенъ на́мъ, глаго́лахꙋ страда́льцы, ѻ҆́гнь гее́нскiй: ны́нѣшнѧгѡ же ꙗ҆́кѡ клевре́та не ѹ҆бои́мсѧ.

Да ѿѧ̑ты бꙋ́дꙋтъ рꙋ́ки, сожже́на же бꙋ́ди нога̀, свѧтíи вопiѧ́хꙋ: нетлѣ̑нны бо сiѧ̑ па́ки прiи́мемъ.

Бг҃оро́диченъ:

Мо́лимъ тѧ̀, пречⷭ҇таѧ, бг҃а безсѣ́меннѡ заче́ншꙋю, при́снѡ моли́тисѧ за рабы̑ твоѧ̑.

И҆́нъ. I҆рмо́съ то́йже.

Просвѣще́нiе на́мъ, мꙋ́чєницы, ѿ бг҃а бы́сте, въ сiѧ́нiе бо ѡ҆блеко́стесѧ неприсѣ́нное.

Бг҃оизбра́нный, моли́сѧ, собо́ре мꙋ́чєникъ, вѣнцено́сный, и҆зба́вити бѣ́дъ воспѣва́ющыѧ тѧ̀.

Свѣ́тъ непристꙋ́пный, ст҃íи, хрⷭ҇то́въ ви́дѣти сподо́бльшесѧ, сꙋ́щыѧ во тмѣ̀ сiѧ́ти ѹ҆досто́йте. 

Ѡ҆блиста́юще, сла́внiи, мы́сленнымъ хрⷭ҇та̀ свѣтонаставле́нiемъ, къ зарѝ бжⷭ҇твеннѣй рꙋково́дствꙋйте.

Бг҃оро́диченъ:

Пѣсносло́вѧще, чⷭ҇таѧ, и҆зъ ѹ҆тро́бы твоеѧ̀ вопло́щшагосѧ, тѧ̀ славосло́вимъ, ꙗ҆́кѡ бж҃iю мт҃рь.

Пѣ́снь є҃. I҆рмо́съ:

Свѣ́та пода́телю и҆ вѣкѡ́въ тво́рче, гдⷭ҇и, во свѣ́тѣ твои́хъ повелѣ́нiй наста́ви на́съ: ра́звѣ бо тебє̀, и҆но́гѡ бо́га не зна́емъ.

Неи́стовствомъ пребезꙋ́мнымъ гони́телей, страда́льцы подъ воздꙋ́хомъ на стꙋ́дени ѡ҆бноществова́ти ѡ҆сꙋди́вшесѧ, воспѣва́хꙋ пѣ́нiе бг҃ꙋ благода́рственное.

Ра́дꙋющесѧ четы́редесѧте хрⷭ҇тѡ́вы мꙋ́чєницы, болѣ́зненный претерпѣ́вше ле́дъ, во є҆́зерѣ стоѧ́ще наде́ждею бжⷭ҇твенныхъ вѣнцє́въ ѹ҆крѣплѧ́еми.

Смѣ́хъ предлага́етсѧ четы́редесѧтемъ хрⷭ҇тѡ́вымъ мꙋ́ченикѡмъ, ѹ҆да́вленъ бы́въ пре́жде гнѣздѧ́щiйсѧ въ вода́хъ sмíй: пагꙋборо́дныѧ бо крѣ́пости лиши́сѧ.

Бг҃оро́диченъ:

Тебѣ̀, ро́ждшей хрⷭ҇та̀ всѣ́хъ зижди́телѧ, зове́мъ: ра́дꙋйсѧ, чⷭ҇таѧ: ра́дꙋйсѧ, возсiѧ́вшаѧ свѣ́тъ на́мъ: ра́дꙋйсѧ, вмѣ́щшаѧ бг҃а невмѣсти́маго.

И҆́нъ. I҆рмо́съ то́йже.

Неи́стовства є҆ретíческагѡ четы́редесѧте, и҆ ны́нѣ и҆зба́вите хрⷭ҇то́вꙋ честнꙋ́ю цр҃ковь: въ не́йже ро́ждшесѧ, въ толи́ко досто́инство и҆ сла́вꙋ преминꙋ́сте.

Ꙗ҆́вльшесѧ на́мъ, четы́редесѧте хрⷭ҇тѡ́вы мꙋ́чєницы бг҃оза́рнiи, ѻ҆гневи́днiи свѣти́льницы, просвѣща́ютъ вѣ̑рнымъ благоче́стiѧ пꙋ́ть спаси́тельный.

Ѿ землѝ преста́вистесѧ къ нбⷭ҇нѣй сѣ́ни, мꙋ́чєницы, и҆дѣ́же хрⷭ҇тꙋ̀ подвигополо́жникꙋ предстоѧ́ще, бжⷭ҇твенныѧ мѧ̀ ра́дости ѹ҆лꙋчи́ти сподо́бите. 

Бг҃оро́диченъ:

Ꙗ҆́кѡ непостижи́мое и҆ неꙋдобозри́мое всѧ́комꙋ, влⷣчце, є҆́же па́че ѹ҆ма̀ та́инство, ѻ҆трокови́це, бжⷭ҇твеннагѡ твоегѡ̀ ржⷭ҇тва̀, сꙋ́щаго бо вои́стиннꙋ бг҃а на́мъ родила̀ є҆сѝ.

Пѣ́снь s҃. I҆рмо́съ:

Въ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдiѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀ возведѝ.

Ра́достнѣ началоsло́бный восхитѝ, ꙗ҆́кѡ ѿ двоюна́десѧти i҆ꙋ́дꙋ ѻ҆каѧ́ннаго, и҆ ѿ є҆де́ма человѣ́ка, ѿ четы́редесѧти ѿпа́дшаго.

Безстꙋ́денъ сы́й всꙋ́е шата́ѧсѧ, ꙗ҆́коже бо разбо́йникомъ и҆ матѳíемъ пе́рвѣе, та́кѡ и҆ ны́нѣ мꙋчи́тель, стрегꙋ́щаго зва́нiемъ ѡ҆сꙋди́сѧ.

Сꙋемꙋ́дренный и҆ рыда́нiѧ досто́инъ, и҆́же животѡ́въ ѻ҆бои́хъ погрѣшѝ: ѻ҆гне́мъ бо раста́ѧсѧ, и҆ ко ѻ҆гню̀ ѿи́де негаси́момꙋ.

Бг҃оро́диченъ:

Неискꙋсомꙋ́жнѡ, дв҃о, родила̀ є҆сѝ, и҆ вѣ́чнꙋеши дв҃а, ꙗ҆влѧ́ющи и҆́стиннагѡ бжⷭ҇тва̀, сн҃а и҆ бг҃а твоегѡ̀ ѻ҆́бразы.

И҆́нъ. I҆рмо́съ то́йже.

Бо́дрствꙋющiи и҆ тре́звеннiи храни́телiе ро́да человѣ́ческагѡ ꙗ҆ви́стесѧ, держа́внiи, и҆ моли́твєнницы моле́нiй, помѡ́щницы же печа́льныхъ поста́вистесѧ.

Непристꙋ́пными сiѧ́юще добро́тами въ цр҃кви хрⷭ҇то́вѣ, всехва́льнiи, и҆скꙋше́нiй и҆зба́вите съ любо́вiю ва́съ почита́ющихъ.

Бѣсѧ́щихсѧ мꙋчи́телей, всеизрѧ́днiи, дре́вле потреби́телiе пре́лести бы́сте: и҆ на́мъ ны́нѣ по́мощь ско́раѧ и҆ стѣна̀ бꙋ́дите.

Бг҃оро́диченъ:

На тѧ̀ ѹ҆пова́нiе возложи́хъ, мт҃и приснодв҃о, спасе́нiѧ моегѡ̀, и҆ тѧ̀ предста́тельницꙋ положи́хъ жи́зни, тве́рдꙋ же и҆ непоколеби́мꙋ. 

Конда́къ, гла́съ s҃. Подо́бенъ: Е҆́же ѡ҆ на́съ:

Всѐ во́инство мíра ѡ҆ста́вльше, на нб҃сѣ́хъ влⷣцѣ прилѣпи́стесѧ, страстоте́рпцы гдⷭ҇ни четы́редесѧть: сквозѣ̀ ѻ҆́гнь бо и҆ во́дꙋ проше́дше, блаже́ннiи, досто́йнѡ воспрiѧ́сте сла́вꙋ съ небе́съ и҆ вѣнцє́въ мно́жество.

I҆́косъ:

На престо́лѣ непристꙋ́пнѣмъ сѣдѧ́щемꙋ, просте́ршемꙋ не́бо, ꙗ҆́кѡ ко́жꙋ, и҆ зе́млю ѹ҆тверди́вшемꙋ, и҆ собра́вшемꙋ во́дꙋ въ со́нмы и҆́хъ: всѧ̑ ѿ не сꙋ́щихъ сотво́ршемꙋ бы́ти, и҆ всѣ̑мъ подаю́щꙋ дыха́нiе и҆ живо́тъ, прiе́млющемꙋ ѿ а҆рха̑гг҃лъ пѣ́нiе, и҆ ѿ а҆́гг҃лъ покланѧ́емомꙋ, и҆ ѿ всѣ́хъ сла́вимомꙋ, хрⷭ҇тꙋ̀ вседержи́телю, зижди́телю и҆ бг҃ꙋ на́шемꙋ, припа́даю недосто́йный, приносѧ̀ моѐ моле́нiе, сло́ва благода́ти прошꙋ̀: да возмогꙋ̀ благоче́стнѡ воспѣ́ти и҆ а҆́зъ свѧты̑ѧ, ꙗ҆̀же са́мъ показа́въ побѣди́тели, дарова́въ и҆̀мъ сла́вꙋ съ нб҃съ и҆ вѣнцє́въ мно́жество.

Пѣ́снь з҃. I҆рмо́съ:

Ѻ҆́бразꙋ злато́мꙋ, на по́лѣ деи́рѣ слꙋжи́мꙋ, трiѐ твоѝ ѻ҆́троцы небрего́ша безбо́жнагѡ велѣ́нiѧ. посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ: благослове́нъ є҆сѝ, бж҃е ѻ҆тє́цъ на́шихъ.

Ѹ҆жасе́сѧ зрѧ̀ вѣнцы̀ стра́жъ четы́редесѧти, и҆ ѿри́нꙋвъ любожи́зненное, впири́сѧ раче́нiемъ ꙗ҆вле́нныѧ твоеѧ̀ сла́вы, и҆ съ мꙋ́ченики поѧ́ше: благослове́нъ є҆сѝ, бж҃е ѻ҆тє́цъ на́шихъ.

Въ ба́ню прите́къ дꙋшетлѣ́ннꙋ, ѹ҆мерщвлѧ́етсѧ жизнолю́бный: хрⷭ҇толю́бецъ же, хи́щникъ и҆зрѧ́днѣйшiй ви́дѣнныхъ бы́въ, ꙗ҆́коже въ ба́ни нетлѣ́нiѧ, съ мꙋ́ченики поѧ́ше: благослове́нъ є҆сѝ, бж҃е ѻ҆тє́цъ на́шихъ.

Ѻ҆гню̀ мы́сленномꙋ возже́нꙋ во ѹ҆мѣ́хъ четы́редесѧти, многоко́зненное нече́ствꙋющихъ попалѧ́шесѧ безꙋ́мiе, ꙗ҆́коже нѣ́кiй во́скъ та́емь. Тебѣ́ же, хрⷭ҇тѐ, воспѣва́хꙋ: благослове́нъ є҆сѝ, бж҃е ѻ҆тє́цъ на́шихъ. 

Ꙗ҆́кѡ sѣлѡ̀ свѣтла̀, благолѣ́пна же, хрⷭ҇тѐ, крⷭ҇та̀ твоегѡ̀ си́ла, проти́вными вѣнцы̀ плетꙋ́щи четы́редесѧтимъ мꙋ́ченикѡмъ: во́дꙋ бо и҆ ѻ҆́гнь проше́дше, въ нетлѣ́нiи зовꙋ́тъ: благослове́нъ є҆сѝ, бж҃е ѻ҆тє́цъ на́шихъ.

Бг҃оро́диченъ:

Тѧ̀ кꙋпинꙋ̀ мѡѷсе́й въ горѣ̀ сiна́йстѣй ѻ҆гнепали́мꙋю, чⷭ҇таѧ, предзрѧ́ше, поне́сшꙋю неѡпа́льнѡ нестерпи́мꙋю зарю̀ неизрече́ннагѡ сꙋщества̀, соедини́вшагѡсѧ дебельствꙋ̀ пло́ти, є҆ди́ныѧ въ не́й свѧты́хъ ѵ҆поста́сей.

И҆́нъ. I҆рмо́съ то́йже.

Наста̀ свѣ́тлѡ лѣ́тнѧѧ ва́ша па́мѧть, всебога́тiи, просвѣща́ющи дале́че сiѧ́ющаѧ поста̀ свѣ́тлостiю. Сiю̀ пра́зднꙋюще вѣ́рою съ ва́ми воспѣва́емъ: благослове́нъ є҆сѝ, бж҃е ѻ҆тє́цъ на́шихъ.

Рѣши́телiе страсте́й и҆ свѣти́льницы, и҆здале́ча сiѧ́ющiи, мíра ѡ҆чище́нiе, пре́лести разрꙋше́нiе, велегла́снiи и҆́стины проповѣ́дницы, лжѝ прогони́телiе всѣ̑мъ ꙗ҆ви́стесѧ, пою́ще: благослове́нъ є҆сѝ, бж҃е ѻ҆тє́цъ на́шихъ.

Свѣти̑ла мы́слєннаѧ, сiѧ́юще, на́мъ ꙗ҆ви́стесѧ, мꙋ́чєницы, ѡ҆бꙋрева́ємыѧ спаса́ете и҆ наставлѧ́ете пла́вающыѧ, житiѧ̀ волнꙋ́ющыѧсѧ бꙋ́рею, хрⷭ҇тꙋ̀ воспѣва́юще: благослове́нъ є҆сѝ, бж҃е ѻ҆тє́цъ на́шихъ.

Краснѡ̀ бг҃ꙋ и҆ а҆́гг҃лѡмъ возжелѣ́ннѡ, четы́редесѧте бг҃особра́нное и҆ бг҃одꙋхнове́нное, и҆ пресвѣ́тлое ѡ҆полче́нiе, бжⷭ҇твенное и҆ стра́шное всеѻрꙋ́жiе вопiю́ще и҆ глаго́люще: благослове́нъ є҆сѝ, бж҃е ѻ҆тє́цъ на́шихъ.

Бг҃оро́диченъ:

Свѣти́льникъ свѣ́та и҆ ѻ҆́блакъ свѣ́телъ, и҆ свѧще́нiѧ мѣ́сто показа́сѧ, неискꙋсобра́чнаѧ: и҆́бо свѧты́хъ свѧта́го сло́ва прiѧ́тъ несказа́ннѡ. є҆го́же пою́ще взыва́емъ: благослове́нъ є҆сѝ, бж҃е ѻ҆тє́цъ на́шихъ. 

Пѣ́снь и҃. I҆рмо́съ:

Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ снизше́дшаго, и҆ пла́мень въ ро́сꙋ прело́жшаго бг҃а, по́йте, дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки.

Неи́стовнѡ страда́льцємъ поꙋсти́въ вра́гъ всѧ́ко зда́нiе, всѣ́ми постыдѣ́сѧ: четы́редесѧть бо непреста́ннѡ пою́тъ гдⷭ҇а, и҆ превозно́сѧтъ во всѧ̑ вѣ́ки.

Неми́лостивнѡ за хрⷭ҇та̀ тѣле́съ ва́шихъ ѹ҆́ды сокрꙋ́шшесѧ, всесожже́нiе бжⷭ҇твенно принесо́стесѧ бг҃ꙋ: со а҆́гг҃лы при́снѡ ликꙋ́ете, мꙋ́чєницы, пою́ще хрⷭ҇та̀ во вѣ́ки всѧ̑.

Крѣ́постiю смы́сла, є҆го́же родѝ, на ра́мена взе́мши, хрⷭ҇толюби́ваѧ ма́ти, благоче́стiѧ пло́дъ прино́ситъ, съ мꙋ́ченики мꙋ́ченика, свѧщеннодѣ́йствꙋ а҆враа́мовꙋ подо́бѧщисѧ.

Къ непреста́ннѣй жи́зни правоте́чнѡ, ѽ сн҃е, творѝ ше́ствiе, хрⷭ҇толюби́ваѧ ма́ти хрⷭ҇толюби́вомꙋ дѣ́тищꙋ вопiѧ́ше: не терплю̀ тебѐ второ́е, подвигополо́жникꙋ хрⷭ҇тꙋ̀ ꙗ҆ви́тисѧ.

Бг҃оро́диченъ:

И҆́же въ нѣ́дрѣхъ ѻ҆́ч҃ихъ, нераздѣ́льнѡ же сн҃а сѣдѧ́щаго въ веще́ственнѣмъ чре́вѣ твое́мъ все́льшасѧ, чⷭ҇таѧ, пое́мъ, дв҃о бг҃оневѣ́сто, и҆ превозно́симъ во всѧ̑ вѣ́ки.

И҆́нъ. I҆рмо́съ то́йже.

Претво́ршесѧ къ жи́зни и҆́стиннѣй, є҆́же ѡ҆ хрⷭ҇тѣ̀ ны́нѣ сокрове́ннѣй, къ зи́мнѣй и҆ болѣ́зненнѣй кончи́нѣ, до́блiи, крѣ́пкѡ вда́стесѧ, спасе́нiѧ и҆ ѡ҆ставле́нiѧ просѧ́ще на́мъ.

Ѿ землѝ къ нб҃снымъ преше́дше, страда́льцы вѣнцено́сцы, це́ркви мꙋ́чєникъ побѣдоно́сныхъ ли́че, бѣ́дъ, страсте́й, ѡ҆бстоѧ́нiй, и҆збавле́нiѧ проси́те на́мъ и҆ спасе́нiѧ.

Расто́ргъ сме́рти ѹ҆́зы сп҃съ, страда́льцємъ побѣ̑ды подадѐ на сме́рть: четы́редесѧть бо мра́зомъ согрѣва́еми поѧ́хꙋ, и҆ спасе́нiѧ всѣ̑мъ вѣ̑рнымъ просѧ́ще. 

Напа́стей прило́ги, нападе́нiе страсте́й, де́мѡнѡвъ и҆скꙋше́нiѧ, бжⷭ҇твенный страстоно́сєцъ ли́къ, моли́твою и҆зꙿима́етъ ꙗ҆́вѣ, ѿ пою́щихъ хрⷭ҇та̀ во вѣ́ки.

Бг҃оро́диченъ:

Ѹ҆мерщвлє́нныѧ и҆ къ пе́рсти сме́ртнѣй, и҆ тлѣ́нiю сведє́нныѧ воскреси́ла є҆сѝ є҆ди́на, нача́льника жи́зни ро́ждши хрⷭ҇та̀ бг҃а на́шего, влⷣчце дв҃о чⷭ҇таѧ, бг҃ороди́тельнице.

Пѣ́снь ѳ҃. I҆рмо́съ:

Ѿ бг҃а, бг҃а сло́ва, неизрече́нною мꙋ́дростiю прише́дшаго ѡ҆бнови́ти а҆да́ма, ꙗ҆́дiю въ тлѣ́нiе па́дшаго лю́тѣ: ѿ ст҃ы́ѧ дв҃ы неизрече́ннѡ воплоти́вшагосѧ на́съ ра́ди, вѣ́рнiи, є҆диномꙋ́дреннѡ пѣ́сньми велича́емъ.

За хрⷭ҇та̀ ѡ҆бнажи́вшесѧ и҆ ка́менiемъ бiе́ни бы́вше, воздꙋ́шнꙋю претерпѣ́сте зи́мность, водны́й ле́дъ и҆ сокрꙋше́нiе ѹ҆де́съ, и҆ ѻ҆гне́мъ ѡ҆па́льшесѧ, въ рѣ́чнѣй сiѧ́ете быстринѣ̀ и҆здале́ча, ꙗ҆́коже свѣти̑ла, мꙋ́чєницы четы́редесѧте.

Же́злъ си́лы бжⷭ҇твенныѧ, крⷭ҇тъ стѧжа́вше, вопiѧ́хꙋ хрⷭ҇тꙋ̀ страда́льцы четы́редесѧте: влⷣко всеси́льный побѣди́телю, рꙋко́ю твое́ю да вѣнча́емсѧ, да вси́ тѧ пѣ́сньми непреста́ннѡ велича́емъ.

Ꙗ҆́кѡ болѣ́зненъ ѹ҆́бѡ ле́дъ, ꙗ҆́коже sѣлѡ̀ безмѣ́рна лю́тость, ю҆́же претерпѣ́сте, мра́за, но сла́докъ ра́й: а҆враа́мѡва бо нѣ̑дра патрiа́рха грѣ́ютъ ва́съ въ се́лѣхъ вѣ́чныхъ, мꙋ́чєницы четы́редесѧте.

Побѣди́вше страда́ньми, и҆ вѣнцы̀ прiи́мше, ѿ бжⷭ҇твенныѧ влⷣчни десни́цы, ны́нѣ дарова́ти моли́тесѧ ми́ръ мíрꙋ и҆ на́мъ спасе́нiе, мꙋ́чєницы четы́редесѧте.

Бг҃оро́диченъ:

Невѣ́сто мт҃и дв҃о, а҆́гг҃льскаѧ мно́жєства твоего̀ мо́лѧтъ сн҃а, прiимѝ моле́нiе на́ше, є҆ди́на наде́жде вѣ́рныхъ,  и҆ ми́ръ мíрꙋ и҆ на́мъ спасе́нiе тебѐ лю́бѧщымъ да́рꙋй.

И҆́нъ. I҆рмо́съ то́йже.

Преесте́ственныѧ зарѝ и҆ ра́дости несказа́нныѧ, и҆ сла́вы сподо́бистесѧ ѹ҆лꙋчи́ти: ны́нѣ же любо́вiю чтꙋ́щыѧ ва́съ, напа́стей и҆ бѣ́дъ, и҆ лꙋка́вствiѧ и҆зба́вите вра́жiѧ, хрⷭ҇тѡ́вы во́ини, мꙋ́чєницы четы́редесѧте.

Си́лꙋ, пребога́тiи, бжⷭ҇твеннꙋю съ нб҃сѐ прiе́мше и҆ крѣ́пость, соꙋ̑зницы хрⷭ҇тѡ́вы, льстѝ прогони́телiе бы́сте, ѿгонѧ́ще всѧ́кꙋ i҆́дѡльскꙋю мглꙋ̀ непостоѧ́ннꙋю, и҆ просвѣща́юще мíръ, мꙋ́чєницы четы́редесѧте.

Ѹ҆кра́шшесѧ добро́тою чⷭ҇тна́гѡ мꙋче́нiѧ, и҆ бж҃е́ственнагѡ прича̑стницы бы́вше є҆стества̀, вои́стиннꙋ ра́дꙋетесѧ, свѣ́тꙋ сраствори́вшесѧ свѣтлѣ́йшемꙋ и҆ чи́стомꙋ, хрⷭ҇тѡ́вы во́ини, мꙋ́чєницы четы́редесѧте.

Ны́нѣ хрⷭ҇тꙋ̀ предстоѧ́ще благочести́вымъ дерзнове́нiемъ, и҆ ѿѻнꙋ́дꙋ бж҃ества̀ свѣ́томъ ѡ҆блиста́еми, сла́внiи, восхвалѧ́ющыѧ вы̀ заре́ю ѡ҆свѣти́тисѧ трисiѧ́нною, прилѣ́жнѡ моли́те, мꙋ́чєницы четы́редесѧте.

Бг҃оро́диченъ:

Ꙗ҆́вльшiйсѧ, дв҃о, дꙋшѝ моеѧ̀ примра́къ свѣ́та твоегѡ̀ невеще́ственными блиста́ньми ѡ҆зарѝ, две́ре бж҃е́ственнагѡ свѣ́та, и҆ ѻ҆гнѧ̀ вѣ́чнагѡ и҆зба́витисѧ сподо́би, чⷭ҇таѧ, вѣ́рою и҆ любо́вiю пѣ́сньми тѧ̀ велича́ющаго.

Свѣти́ленъ. Подо́бенъ: Жєны̀ ѹ҆слы́шите:

Десѧти́цꙋ четверочи́сленнꙋю, побѣдоно́сный по́лкъ, во́инство свѧты́хъ мꙋ́чєникъ воспои́мъ досто́йнѡ: ѻ҆гне́мъ бо и҆ стꙋ́денiю, и҆ водо́ю посрами́ша вражде́бныхъ полкѝ, и҆ ѿ хрⷭ҇та̀ сп҃са вѣнцы̀ прiѧ́ша сла́вы.

Сла́ва:

Ли́къ четверодесѧточи́сленный мꙋ́ченикѡвъ четы́редесѧти,  пребж҃е́ственныѧ трⷪ҇цы добродѣ́телей четвери́чныхъ ѻ҆гнѧ̀, воздꙋ́ха, воды̀ и҆ землѝ, стiхíй четы́рехъ, пѣ́сньми бжⷭ҇твенными да воспое́тсѧ, ꙗ҆́кѡ за хрⷭ҇та̀ пострада́вшiй, всѣ́хъ влⷣцѣ.

И҆ ны́нѣ, бг҃оро́диченъ:

Влⷣкꙋ всеѧ̀ тва́ри ро́ждши, мт҃и дв҃о, и҆ всѧ́ческихъ ꙗ҆́кѡ сꙋ́щи ѻ҆трокови́ца, ѽ влⷣчце бцⷣе, страсте́й мꙋчи́тельствꙋющихъ мѧ̀ и҆схитѝ, и҆ проводѝ къ милосе́рдiѧ ѡ҆сiѧ́нiю, и҆ къ прекра́сной па́сцѣ воскре́сшагѡ сн҃а твоегѡ̀.

На хвали́техъ стiхи̑ры на д҃, гла́съ є҃. Поⷣ: Ра́дꙋйсѧ, по́стникѡвъ:

Прiиди́те, мꙋ́ченическiй, бра́тiе, съ похвала́ми воспои́мъ по́лкъ, мра́зомъ и҆ ѻ҆гне́мъ ѡ҆па́льшiйсѧ, и҆ пре́лести зи́мꙋ разжже́нною ре́вностiю попали́вшiй, во́инство до́блественнѣйшее, сщ҃е́ннѣйшiй собо́ръ, защище́нiе же неразрꙋши́мо и҆ непобѣди́мо, вѣ́ры забра̑ла и҆ храни́тели, мꙋ́чєникъ четы́редесѧти ли́къ бжⷭ҇твенный цр҃кве хода́таѧ. Си́льнѣ молѧ́щыѧ хрⷭ҇та̀, низпосла́ти дꙋша́мъ на́шымъ ми́ръ и҆ ве́лiю ми́лость.

Два́жды.

Ра́дꙋйсѧ, собо́ре крѣ́пкiй и҆ терпѣли́вый и҆ побѣди́тельное ѡ҆полче́нiе, столпы̀ благоче́стiѧ, во́ини хрⷭ҇тѡ́вы, тве́рдiи ѻ҆рꙋ̑жницы и҆ непобѣди́мiи, ѹ҆мо́мъ преси́льнiи и҆ дꙋше́ю мꙋ́жественнѣйшiи, вои́стиннꙋ бжⷭ҇твеннiи, бг҃ꙋ возжелѣ́нный ли́къ ст҃ы́й, бг҃оизбра́нный со́нмъ, мꙋ́чєницы четы́редесѧте: и҆̀же ра̑вны страда́нiемъ, ра̑вны и҆ нра́вомъ, и҆ ра̑вныѧ и҆ вѣнцы̀ прiе́мше, хрⷭ҇та̀ моли́те, дарова́ти дꙋша́мъ на́шымъ ми́ръ и҆ ве́лiю ми́лость.

Ра́дꙋйсѧ, побѣдоно́сное мно́жество, и҆̀же на бранѣ́хъ до́блѣ мꙋ́жествовавше, sвѣ́зды проше́дше сквозѣ̀ ѻ҆́гнь и҆ стꙋ́день, и҆ водны́й ле́дъ разсы́павше, зе́млю ѡ҆небеси́вше и҆ всѧ̑ просвѣти́вше, въ нѣ́дрѣхъ а҆враа́мовыхъ ны́нѣ грѣ́емiи, и҆ со а҆́гг҃льскими ликꙋ́юще во́инствы, мꙋ́чєницы четы́редесѧте, цвѣ́ти дыха́ющiи бл҃гово́нiе сꙋ́що  дꙋхо́внагѡ раздаѧ́нiѧ, хрⷭ҇та̀ моли́те, дꙋша́мъ на́шымъ дарова́ти ве́лiю ми́лость.

Сла́ва, гла́съ то́йже, самогла́сенъ. I҆ѡа́нна мона́ха:

Страстоте́рпцы хрⷭ҇тѡ́вы, всечестны́й по́стъ свѣ́тльшiй содѣ́ласте па́мѧтiю ва́шегѡ сла́внагѡ страда́нiѧ, четы́редесѧть бо сꙋ́ще четыредесѧ́тницꙋ ѡ҆свѧща́ете, спаси́тельнѣй стра́сти ѹ҆подо́бившесѧ, ва́шимъ за хрⷭ҇та̀ страда́нiемъ. Тѣ́мже и҆мꙋ́ще дерзнове́нiе, моли́тесѧ въ ми́рѣ дости́гнꙋти на́мъ въ тридне́вное воскрⷭ҇нiе бг҃а и҆ сп҃са дꙋ́шъ на́шихъ.

И҆ ны́нѣ, бг҃оро́диченъ:

Блажи́мъ тѧ̀, бцⷣе дв҃о, и҆ сла́вимъ тѧ̀ вѣ́рнiи по до́лгꙋ, гра́дъ непоколеби́мый, стѣ́нꙋ неѡбори́мꙋю, тве́рдꙋю предста́тельницꙋ и҆ прибѣ́жище дꙋ́шъ на́шихъ.

На стiхо́внѣ, въ трiѡ́ди самогла́сенъ два́жды, и҆ мꙋ́чениченъ.

Сла́ва, ст҃ы́хъ, гла́съ в҃. Самогла́сенъ:

И҆́стины ча́шею ѿ свои́хъ крове́й, ѻ҆гне́мъ мꙋче́нiй и҆ водны́мъ ле́домъ вѣ̑рныѧ напои́ша, четверочи́сленнаѧ бо десѧти́ца пою́щи пѣ́снь сп҃сꙋ, є҆ди́нъ ѹ҆́бѡ ѹ҆́мъ всѣ̑мъ, въ тѣлесѣ́хъ же мно́зѣхъ принесо́шасѧ хрⷭ҇тꙋ̀, и҆ бг҃оневѣ́стнаѧ мт҃и хрⷭ҇толюби́ваго ѻ҆́трока на ра́мена взе́мши, глаго́лаше: грѧдѝ, страда́льче, и҆ постраждѝ съ про́чими.

И҆ ны́нѣ, бг҃оро́диченъ:

Непроходи̑маѧ врата̀, та́йнѡ запеча́тствѡваннаѧ, бл҃гослове́ннаѧ бцⷣе дв҃о, прiимѝ молє́нiѧ на̑ша и҆ принесѝ твоемꙋ̀ сн҃ꙋ и҆ бг҃ꙋ, да спасе́тъ тобо́ю дꙋ́шы на́шѧ.

Та́же, Бла́го є҆́сть: Трист҃о́е, тропа́рь, є҆ктенiа̀, и҆ трѝ покло́ны вели̑кiѧ, ча́съ а҃-й съ каѳíсмою, и҆ ѿпꙋ́стъ. Во вре́мѧ же своѐ быва́етъ г҃, s҃ и҆ ѳ҃ ча́съ, по чи́нꙋ и҆́хъ съ каѳíсмами: и҆ блажє́нны поско́рꙋ и҆ про́чее. На ко́емждо часѣ̀ по г҃ покло́ны вели̑кiѧ. 



Въ то́йже де́нь на вече́рни, по ѻ҆бы́чной каѳíсмѣ, на Гдⷭ҇и, воззва́хъ, ста́вимъ стiхѡ́въ _i҃. И҆ пое́мъ трiѡ́ди самогла́сенъ днѐ два́жды, и҆ мꙋ́чениченъ, и҆ подѡ́бны г҃. И҆ ст҃ы́хъ мꙋ́ченикѡвъ д҃.

Стiхи̑ры мꙋ́ченикѡвъ, гла́съ а҃:

Ли́къ четверодесѧтосiѧ́нный, во́инство всѐ бг҃особра́нное, спросiѧ̀ постꙋ̀ страда́ньми честны́ми, ѡ҆свѧща́ющъ и҆ просвѣща́ющъ дꙋ́шы на́шѧ.

Два́жды.

Гла́съ в҃:

Е҆́зеро ꙗ҆́кѡ ра́й и҆ зи́мность ꙗ҆́кѡ зно́й, мꙋ́чєницы вмѣни́ша, хрⷭ҇тѐ бж҃е, не ѹ҆страши́ша по́мысла и҆́хъ томи́телей прещє́нiѧ, не ѹ҆боѧ́шасѧ до́блiи мꙋ́къ приложе́нiй, ѻ҆рꙋжено́сный стѧжа́вше кре́стъ: тѣ́мъ бо врага̀ ꙗ҆́кѡ крѣ́пцыи побѣди́ша, тѣ́мже и҆ вѣнцы̀ прiѧ́ша благода́ти.

Четверодесѧточи́сленный ли́къ мꙋ́чєникъ кто̀ не воспое́тъ; въ во́дꙋ бо є҆́зера внидо́ша де́рзостнѣ, и҆ мра́зомъ стѣснѧ́еми, пѣ́снь воспѣва́хꙋ гдⷭ҇ꙋ: є҆да̀ въ рѣка́хъ прогнѣ́ваешисѧ на ны̀, гдⷭ҇и; є҆да̀ въ рѣка́хъ прогнѣ́ваешисѧ на ны̀, чл҃вѣколю́бче; ѡ҆блегчѝ тѧ́жесть и҆ го́ресть воздꙋ́ха: свое́ю бо кро́вiю ѡ҆багри́шасѧ на́ши но́ги, и҆ введи́ ны, бж҃е, въ вѣ̑чныѧ твоѧ̑ кро́вы: да нѣ́дро ны̀ согрѣ́етъ патрiа́рха а҆враа́ма.

Сла́ва, гла́съ то́йже:

Прⷪ҇ро́чески ѹ҆́бѡ вопiѧ́ше дв҃дъ во ѱалмѣ́хъ: проидо́хомъ сквозѣ̀ ѻ҆́гнь и҆ во́дꙋ, и҆ и҆зве́лъ ны̀ є҆сѝ въ поко́й: вы́ же, мꙋ́чєницы хрⷭ҇тѡ́вы, самѣ́ми дѣ́лы сло́во и҆сполнѧ́юще, проидо́сте сквозѣ̀ ѻ҆́гнь и҆ во́дꙋ, и҆ внидо́сте въ црⷭ҇тво нбⷭ҇ное. Тѣ́мже моли́тесѧ, четы́редесѧте сꙋ́ще страда́льцы, дарова́ти на́мъ ве́лiю ми́лость.

И҆ ны́нѣ, бг҃оро́диченъ: Всѐ ѹ҆пова́нiе моѐ: