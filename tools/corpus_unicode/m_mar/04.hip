        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ д҃-й де́нь.

Преподо́бнагѡ ѻ҆ц҃а̀ на́шегѡ гера́сiма, и҆́же на i҆ѻрда́нѣ.

И҆ ст҃а́гѡ, бл҃говѣ́рнагѡ вели́кагѡ кнѧ́зѧ данiи́ла моско́вскагѡ. Слꙋ́жба є҆гѡ̀ пи́сана въ приложе́нiи.

На Гдⷭ҇и, воззва́хъ: стiхи̑ры, гла́съ и҃.Подо́бенъ: Ѽ пресла́внагѡ чꙋдесѐ!

Ѻ҆́ч҃е бг҃омꙋ́дре гера́сiме, * воздержа́нiемъ мно́гимъ, * моли́твою и҆ моле́нiемъ бг҃ꙋ соединѧ́ѧсѧ, * непревра́тенъ пребы́лъ є҆сѝ кова̑рствiи бори́телѧ, * и҆ ра́бъ ꙗ҆ви́лсѧ є҆сѝ вседержи́телѧ. * Ѿѻнꙋ́дꙋже почита́емъ тѧ̀, и҆ бж҃е́ственнꙋю па́мѧть твою̀ * прера́достнѡ вѣ́рою пра́зднꙋюще, восхвалѧ́емъ тѧ̀.

Преподо́бне ѻ҆́ч҃е гера́сiме, * въ пꙋсты́нѧхъ при́снѡ и҆ пеще́рахъ, и҆ гора́хъ * вѣ́рою пребыва́ѧ, бг҃а взыска́лъ є҆сѝ: * и҆ того̀ ѡ҆брѣ́лъ є҆сѝ, * ꙗ҆́коже возжелѣ́лъ є҆сѝ. * Невозвра́тною дꙋше́ю вжилѧ́емь, * вхождє́нiи до́брыми всегда̀, * и҆ мона́шествꙋющихъ мно́жєства приве́лъ є҆сѝ бг҃ꙋ спаса́ємаѧ.

Ты̀ повинꙋ́ѧсѧ ма́нiемъ * всеви́дца бг҃а, * ѿ негѡ̀ благода́ть прiѧ́лъ є҆сѝ, * дѣ́йствовати чꙋдеса̀, * и҆ прогонѧ́ти дꙋ́хи лꙋка́вствiѧ, * ди̑вiѧ же sвѣ́ри повинꙋ́ти ѹ҆ма̀ чистото́ю. * Тѣ́мже почита́емъ тѧ̀, * и҆ бжⷭ҇твеннꙋю па́мѧть твою̀ до́лжнѡ * вѣ́рою пра́зднꙋемъ, бг҃облаже́нне. 

Сла́ва, и҆ ны́нѣ, бг҃оро́диченъ, гла́съ и҆ подо́бенъ то́йже:

Тѧ̀ мо́лимъ, пречⷭ҇таѧ, * предста́тельницꙋ на́шꙋ, * смꙋща́емiи въ печа́лехъ, * не пре́зри до конца̀ поги́бнꙋти рабы̑ твоѧ̑: * но ѹ҆скорѝ и҆зꙿѧ́ти ны̀ * настоѧ́щагѡ гнѣ́ва и҆ печа́ли, * ѽ бг҃ора́дованнаѧ прест҃а́ѧ чⷭ҇таѧ: * ты́ бо на́ша є҆сѝ стѣна̀ и҆ по́мощь неѡбори́ма.

Крⷭ҇тобг҃оро́диченъ, подо́бенъ то́йже:

Тѧ̀ ви́дѧщи пригвожда́ема * на крⷭ҇тѣ̀, i҆и҃се, * и҆ стрⷭ҇ти прiе́млюща во́лею, * дв҃а и҆ ма́ти твоѧ̀, влⷣко, * ѹ҆вы̀ мнѣ̀, вопiѧ́ше, * ча́до сла́дкое: * ра̑ны непра́веднѡ ка́кѡ терпи́ши, * врачꙋ̀, и҆сцѣли́вый человѣ́ческое неможе́нiе, * и҆ ѿ тлѝ всѧ̑ и҆зба́вивый милосе́рдiемъ твои́мъ;



Канѡ́нъ є҆гѡ́же краегране́сiе: Гера́сiма хвалю̀, ꙗ҆́кѡ вѣне́цъ плетꙋ̀.

Гла́съ и҃. Пѣ́снь а҃. I҆рмо́съ:

Пои́мъ гдⷭ҇еви, прове́дшемꙋ лю́ди своѧ̑ сквозѣ̀ чермно́е мо́ре, ꙗ҆́кѡ є҆ди́нъ сла́внѡ просла́висѧ.

Сла́вꙋ безсме́ртiѧ и҆ нетлѣ́нiѧ бж҃е́ственный вѣне́цъ, до́брѣ подви́гшемꙋсѧ, хрⷭ҇то́съ тебѣ̀ подадѐ, гера́сiме.

И҆мѣ́ѧ свѣтода́телѧ, твои́хъ послꙋ́шающа моле́нiй, де́мѡнѡвъ тмꙋ̀ ѹ҆ма́лилъ є҆сѝ, ѻ҆́ч҃е гера́сiме.

Стрꙋѧ́ми твои́хъ сле́зъ, ꙗ҆́коже дре́во, ѻ҆́ч҃е, тꙋчнѧ́емое, плоды̀ безсме́ртiѧ произне́слъ є҆сѝ, бг҃омꙋ́дре гера́сiме.

Бг҃оро́диченъ:

Пречⷭ҇таѧ бцⷣе, ѹ҆ста́ви болѣ̑зни се́рдца моегѡ̀, ꙗ҆́же хрⷭ҇та̀ безболѣ́зненнѡ, па́че ѹ҆ма́ же и҆ сло́ва ро́ждшаѧ.

Пѣ́снь г҃. I҆рмо́съ:

Ты̀ є҆сѝ ѹ҆твержде́нiе притека́ющихъ къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.

Распѧ́тiе во́льное претерпѣ́вшемꙋ, преподо́бне, послѣ́дꙋѧ, ве́сь распѧ́лсѧ є҆сѝ житiю̀ и҆ страсте́мъ. 

Возмо́глъ є҆сѝ ѹ҆крѣплѧ́емь вседѣ́тельнымъ, мꙋ́дре, манове́нiемъ, крѣ́пкагѡ всѧ̑ сѣ̑ти попра́ти, гера́сiме.

Смире́ннымъ мꙋдрова́нiемъ, и҆ смире́ннымъ, мꙋ́дре, дꙋ́хомъ, ты̀ ѹ҆крѣ́пльсѧ, стра̑сти дꙋшетлѣ̑нныѧ всеконе́чнѡ смири́лъ є҆сѝ.

Ꙗ҆́коже вели́кое сл҃нце, чꙋде́съ твои́хъ сiѧ́ньми просвѣща́еши всѣ́хъ сердца̀, вѣ́рнѡ восхвалѧ́ющихъ тѧ̀.

Бг҃оро́диченъ:

Родила̀ є҆сѝ, всенепоро́чнаѧ, ѻ҆ц҃ꙋ̀ сн҃а сопресто́льна и҆ соесте́ственна, всѣ̑мъ вхо́ды жи́знєнныѧ показа́вшаго.

Сѣда́ленъ, гла́съ д҃. Подо́бенъ: Ꙗ҆ви́лсѧ є҆сѝ дне́сь:

Де́мѡнѡвъ, преподо́бне, кова̑рства крⷭ҇тною благода́тiю и҆ дѣ́йствомъ преше́дъ, положе́нiемъ бо́гъ бы́лъ є҆сѝ. тѣ́мже тѧ̀ вѣ́рнѡ почита́емъ, гера́сiме.

Сла́ва и҆ ны́нѣ, бг҃оро́диченъ:

Пречи̑стыѧ рꙋ́ки твоѧ̑, дв҃о мт҃и, просте́рши, покры́й ѹ҆пова́ющыѧ на тѧ̀, и҆ сн҃ꙋ твоемꙋ̀ зовꙋ́щыѧ: всѣ̑мъ пода́ждь, хрⷭ҇тѐ, ми́лѡсти твоѧ̑.

Крⷭ҇тобг҃оро́диченъ.

На дре́вѣ ви́дѧщи воздви́жена сн҃а твоего̀, пречⷭ҇таѧ, ѹ҆тро́бою мт҃рнею растерза́ема, жа́лостнѡ взыва́ла є҆сѝ: ѹ҆вы̀ мнѣ̀, ка́кѡ заше́лъ є҆сѝ, свѣ́те мо́й безлѣ́тный;

Пѣ́снь д҃. I҆рмо́съ:

Ѹ҆слы́шахъ, гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑ и҆ просла́вихъ твоѐ бжⷭ҇тво̀.

Хра́мъ бы́сть дх҃а, просвѣще́нное, ѻ҆́ч҃е, се́рдце твоѐ: тѣ́мъ то́читъ дарова̑нiѧ, и҆сцѣлѧ́ѧ недꙋ́ги бж҃е́ственною благода́тiю.

Зако́нꙋ бжⷭ҇твенномꙋ повинꙋ́ѧсѧ, ѻ҆́ч҃е, ѿ ю҆́ности послѣ́довалъ є҆сѝ гдⷭ҇ꙋ, ѡ҆блобыза́ѧ безпло́тныхъ житiѐ съ тѣ́ломъ.

Шє́ствiѧ твоѧ̑, преподо́бне, къ спаси́тельнѣй стезѝ  и҆спра́вишасѧ, наставле́нiемъ бж҃е́ственнагѡ дх҃а, въ тѧ̀, преподо́бне, все́льшагѡсѧ.

Бг҃оро́диченъ:

I҆и҃са чл҃вѣколю́бца, є҆го́же несказа́ннѡ чревоноси́ла є҆сѝ, ѹ҆молѝ, всенепоро́чнаѧ, спастѝ всѧ̑ пою́щыѧ тѧ̀.

Пѣ́снь є҃. I҆рмо́съ:

Ѹ҆́тренююще, вопiе́мъ тѝ, гдⷭ҇и, спаси́ ны: ты́ бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы.

Ѹ҆мо́мъ ѡ҆чище́ннымъ прiе́мъ лꙋчы̀ ст҃а́гѡ дх҃а, свѣ́тъ мона́шествꙋющихъ бы́лъ є҆сѝ.

Житiѐ твоѐ нꙋ́ждею є҆стества̀ сiѧ́ѧ, а҆́гг҃ла земна́го съ пло́тiю тѧ̀ показа̀.

Во́дъ живото́чныхъ дх҃а и҆спо́лненъ, рѣ́ки и҆сточи́лъ є҆сѝ чꙋде́съ, ѻ҆́ч҃е гера́сiме.

Бг҃оро́диченъ:

Ꙗ҆́кѡ тꙋ́ча на тѧ̀ сни́де, бцⷣе, сло́во воплоща́емое въ просвѣще́нiе дꙋ́шъ на́шихъ.

Пѣ́снь s҃. I҆рмо́съ:

Ѡ҆чи́сти мѧ̀, сп҃се, мнѡ́га бо беззакѡ́нiѧ моѧ̑, и҆ и҆зъ глꙋбины̀ sѡ́лъ возведѝ, молю́сѧ: къ тебѣ̀ во возопи́хъ, и҆ ѹ҆слы́ши мѧ̀, бж҃е спасе́нiѧ моегѡ̀.

Пло́ти твоеѧ̀ немощно́е, си́лою ѹ҆крѣплѧ́емо, ѿ дв҃ы на́мъ чⷭ҇тыѧ возсiѧ́вшагѡ, всю̀ смирѝ си́лꙋ, ѻ҆́ч҃е, вражде́бныхъ безпло́тныхъ, преподо́бне.

Сокрꙋши́въ мы́сленныхъ львѡ́въ чє́люсти благода́тiю, покори́лъ є҆сѝ чꙋ́вственныхъ стремлє́нiѧ, преподо́бне: тѣ́мъ повинꙋ́етсѧ тебѣ̀ ле́въ, ꙗ҆́кѡ па́стырю, благопоко́рнѡ слꙋжѧ̀.

Житiѐ а҆́гг҃льское, мꙋдрова́нiе, ѻ҆́ч҃е, смире́нно стѧжа́въ ѡ҆ хрⷭ҇тѣ̀, кро́токъ бы́лъ є҆сѝ: и҆ ны́нѣ всели́лсѧ є҆сѝ въ землѝ кро́ткихъ, ра́дости бж҃е́ственныѧ и҆сполнѧ́емь.

Бг҃оро́диченъ:

Всели́сѧ въ тѧ̀ ѻ҆́ч҃ее, чⷭ҇таѧ, ѡ҆заре́нiе, и҆ ро́ждсѧ пло́тiю, мíръ просвѣтѝ, и҆ тмы̀ и҆зба́ви многобо́жiѧ: сегѡ̀ ра́ди воспѣва́емъ тѧ̀. 

Конда́къ, гла́съ д҃. Подо́бенъ: Вознесы́йсѧ:

Возгорѣ́всѧ раче́нiемъ го́рнимъ, же́стость пꙋсты́ни i҆ѻрда́новы, па́че всѣ́хъ мíра сла́дкихъ предпоче́лъ є҆сѝ: ѿѻнꙋ́дꙋже повинꙋ́сѧ тебѣ̀ sвѣ́рь да́же до сме́рти, ѻ҆́ч҃е, послꙋ́шнѣ и҆ жа́лостнѣ на гро́бѣ твое́мъ сконча́сѧ, просла́вльшꙋ тѧ̀ та́кѡ бг҃ꙋ: къ немꙋ́же молѧ́сѧ, и҆ ѡ҆ на́съ, ѻ҆́ч҃е гера́сiме, помина́й.

Пѣ́снь з҃. I҆рмо́съ:

Ѻ҆́троцы є҆вре́йстiи въ пещѝ попра́ша пла́мень дерзнове́ннѡ, и҆ на ро́сꙋ ѻ҆́гнь преложи́ша, вопiю́ще: бл҃гослове́нъ є҆сѝ, гдⷭ҇и бж҃е, во вѣ́ки.

Свѣ́тъ возсiѧ̀ тебѣ̀, ѻ҆́ч҃е, и҆ сопрꙋ́гъ сегѡ̀ весе́лiе, въ нб҃сныхъ кро́вѣхъ при́снѡ водворѧ́емꙋ, и҆ пѣснопою́щꙋ: благослове́нъ є҆сѝ, гдⷭ҇и бж҃е, во вѣ́ки.

Тꙋ́чами сле́зъ напои́въ твоѐ, бг҃оно́се, се́рдце, добродѣ́тєльныѧ прозѧба́еши плоды̀, и҆́миже сла́дость го́рнюю во вѣ́ки прiѧ́лъ є҆сѝ со всѣ́ми преподо́бными.

Во ѹ҆стѣ́хъ носѧ̀ пѣ́нiе, въ подража́нiи непреста́ннѡ а҆́гг҃льстѣмъ, бдѣ́ннымъ ѹ҆мо́мъ, гера́сiме, вопiѧ́лъ є҆сѝ: благослове́нъ є҆сѝ, гдⷭ҇и бж҃е, во вѣ́ки.

Бг҃оро́диченъ:

Ѻ҆́гнь ника́коже тѧ̀, бцⷣе, бж҃ества̀ ѡ҆палѝ, дв҃о: тѧ́ бо кꙋпина̀ и҆ногда̀ ѡ҆бразова́ше въ горѣ̀ ѡ҆палѧ́ема, пречⷭ҇таѧ, и҆ ника́коже сгара́ющи.

Пѣ́снь и҃. I҆рмо́съ:

Бг҃оглаго́ливiи ѻ҆́троцы, въ пещѝ со ѻ҆гне́мъ пла́мень попира́юще, поѧ́хꙋ: благослови́те, дѣла̀ гдⷭ҇нѧ, гдⷭ҇а.

Просвѣще́нъ предста́лъ є҆сѝ влⷣцѣ, по́стническими сiѧ́ньми, чꙋдоно́сче гера́сiме, и҆ безпло́тныхъ ликѡ́мъ счи́слилсѧ є҆сѝ.

Въ безsло́бiи житiѐ проводи́въ, лꙋка́вагѡ сѣда́лище ѿню́дъ ѡ҆хꙋди́лъ є҆сѝ, по́стникѡвъ красото̀, бг҃омꙋ́дре гера́сiме.

Во ѻ҆де́ждꙋ нетлѣ́нiѧ ѡ҆дѣ́ѧлсѧ є҆сѝ, страсте́й  совлече́нiемъ, ѻ҆́ч҃е бг҃омꙋ́дре гера́сiме: и҆ черто́гъ бжⷭ҇твенный досто́йнѡ полꙋчи́лъ є҆сѝ.

Бг҃оро́диченъ:

Ꙗ҆́кѡ благоꙋха́нный крíнъ ѡ҆брѣ́тъ тѧ̀ во ѹ҆до́лiихъ житiѧ̀, пресꙋ́щественный, всечⷭ҇таѧ, тобо́ю благоꙋха́нiе мíрови вдохнꙋ̀.

Пѣ́снь ѳ҃. I҆рмо́съ:

Ѹ҆страши́сѧ всѧ́къ слꙋ́хъ неизрече́нна бж҃iѧ снизхожде́нiѧ, ꙗ҆́кѡ вы́шнiй во́лею сни́де да́же и҆ до пло́ти, ѿ дв҃и́ческагѡ чре́ва бы́въ чл҃вѣ́къ. Тѣ́мже пречи́стꙋю бцⷣꙋ, вѣ́рнiи, велича́емъ.

Стопа́мъ всѣ́хъ, до́брѣ на землѝ ходи́вшихъ, послѣ́дꙋѧ, любо́вь и҆мѣ́лъ є҆сѝ, вѣ́рꙋ, наде́ждꙋ, мѣ́рность, мꙋ́дрость и҆ неѡскꙋ́днꙋю моли́твꙋ, воздержа́нiе неизрече́нное, ѻ҆́ч҃е гера́сiме, наслажда́ѧсѧ чи́стыми восхождє́нiи.

Ѽ чꙋ́до! ка́кѡ ꙗ҆́кѡ слове́сенъ повинова́шесѧ тебѣ̀ sвѣ́рь, повелѣ́нiю твоемꙋ̀, гера́сiме, со ѹ҆се́рдiемъ слꙋжѧ̀, бг҃ꙋ прославлѧ́ющꙋ твоѐ житiѐ равноа́гг҃льное, зна́мєнiи, преподо́бне, и҆ безчи́сленными дивесы̀ и҆ чꙋдесы̀;

Ѹ҆твержде́нiе ꙗ҆ви́лсѧ є҆сѝ мона́шествꙋющихъ и҆ молча́щихъ, бг҃оно́се, наказа́нiе: тѣснѣ́йшꙋю бо воздержа́нiѧ стезю̀ ше́ствовалъ є҆сѝ, бж҃е́ственными наде́ждами дꙋ́шꙋ при́снѡ разширѧ́ѧ. тѣ́мже простра́ннѡ въ се́лѣхъ и҆збра́нныхъ ѡ҆брѣ́лъ є҆сѝ селе́нiе.

Процвѣ́лъ є҆сѝ, ѻ҆́ч҃е, во дво́рѣхъ бг҃а на́шегѡ, ꙗ҆́кѡ фíнiѯъ высокора́сленный, ꙗ҆́кѡ кѷпарíсъ возвели́чилсѧ є҆сѝ бж҃е́ственными возношє́нiи. Ѿѻнꙋ́дꙋже па́мѧть твою̀ вѣ́рнѡ всѝ пра́зднꙋемъ: въ ню́же мо́лимсѧ, и҆скꙋше́нiй ны̀ всѧ́кихъ спасѝ.

Бг҃оро́диченъ:

Носѧ́щи є҆мманꙋ́ила на рꙋкꙋ̀ твоє́ю, чⷭ҇таѧ, ꙗ҆́коже младе́нца, бг҃ора́дованнаѧ, вопiѧ́ла є҆сѝ: ча́до моѐ сладча́йшее, ка́кѡ пода́мъ тебѣ̀ сосе́цъ, пита́ющемꙋ всѧ́чєскаѧ; ка́кѡ повiю́ тѧ пелена́ми, мгло́ю повива́ющаго мо́ре;


