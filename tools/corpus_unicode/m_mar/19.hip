        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ ѳ҃_i-й де́нь.

Ст҃ы́хъ мꙋ́чєникъ, хрѷса́нѳа и҆ да́рiи.

Стiхи̑ры, гла́съ д҃. Подо́бенъ: Да́лъ є҆сѝ зна́менiе:

Бж҃е́ственнагѡ позна́нiѧ * прiе́мъ ѡ҆сiѧ́нiе, * просвѣти́лъ є҆сѝ ѻ҆́чи, премꙋ́дре, се́рдца твоегѡ̀, * и҆ пре́лести мра́къ ѿгна́лъ є҆сѝ смы́сленнѡ, * и҆ и҆сповѣ́далъ є҆сѝ хрⷭ҇та̀, * пло́ть прiе́мша всѣ́хъ гдⷭ҇а. * Ѿѻнꙋ́дꙋже ѹ҆крѣплѧ́емь * си́лою дх҃а, хрѷса́нѳе, * мꙋ́къ вы́шши ꙗ҆ви́лсѧ є҆сѝ, всехва́льне.

Вра̑жiѧ пре́лєсти, * и҆ сла́сти разжжє́нiѧ, * ꙗ҆́кѡ паꙋчи́нꙋ вмѣни́лъ є҆сѝ. * Во мра́чнѣ же затво́рѣ ста́въ, * бжⷭ҇твеннымъ сiѧ́нiемъ ѡ҆зари́лсѧ є҆сѝ, * и҆ бл҃гово́нiѧ  разꙋ́мнагѡ и҆спо́лнилсѧ є҆сѝ, посредѝ стоѧ̀ смра́да, * и҆ приве́лъ є҆сѝ ꙗ҆́кѡ невѣстокраси́тель всеизрѧ́днѣйшiй *, хрⷭ҇тꙋ̀ невѣ́стꙋ непоро́чнꙋ, * ѡ҆скверни́ти тѧ̀ тща́щꙋюсѧ.

Ѹ҆ѧзви́вшисѧ раче́нiемъ * сладча́йшимъ зижди́телѧ, * пре́лести безбо́жiѧ до конца̀ ѹ҆клони́ласѧ є҆сѝ. * и҆ черто́га бжⷭ҇твеннагѡ вмѣсти́ласѧ є҆сѝ внꙋ́трь, * вневѣ́стившисѧ хрⷭ҇тꙋ̀ мꙋчє́нiи мно́гими тѣлесѐ, * да́рiа великоимени́таѧ, * бж҃е́ственное прiѧ́телище дх҃а, * страда́льцєвъ ѹ҆добре́нiе, * и҆ дѣ́въ ѹ҆краше́нiе.

Сла́ва, и҆ ны́нѣ, бг҃оро́диченъ:

Не́мощь и҆ разслабле́нiе, * дв҃о мт҃и всенепоро́чнаѧ, * дꙋшѝ моеѧ̀ преложѝ въ крѣ́пость и҆ си́лꙋ, * стра́хомъ и҆ любо́вiю твори́ти же * и҆ дѣ́ѧти ѡ҆правда̑нiѧ хрⷭ҇тѡ́ва, * ꙗ҆́кѡ да и҆збѣ́гнꙋ ѻ҆гнѧ̀ нестерпи́магѡ, * и҆ наслѣ́дiе нб҃сное, * и҆ жи́знь непреходи́мꙋю * тобо́ю воспрiимꙋ̀, веселѧ́сѧ всегда̀.

Крⷭ҇тобг҃оро́диченъ:

Распина́ема хрⷭ҇та̀ чл҃вѣколю́бца * ви́дѧщи пречⷭ҇таѧ, * и҆ ре́бра и҆скопова́єма копiе́мъ, * пла́чꙋщи вопiѧ́ше: * что̀ сiѐ, сн҃е мо́й; * что́ ти безблагода́тнiи лю́дiе возда́ша, * за ꙗ҆̀же сотвори́лъ є҆сѝ дѡ́браѧ и҆̀мъ, * и҆ тщи́шисѧ безча́дствовати мѧ̀, вселюбе́знѣйшiй; * ѹ҆дивлѧ́юсѧ, бл҃гоꙋтро́бне, * твоемꙋ̀ во́льномꙋ распѧ́тiю.



Канѡ́нъ, є҆гѡ́же краегране́сiе:

Тѧ̀ златоза́рный мч҃никѡвъ цвѣ́тъ почита́ю. Кѵ́ръ i҆ѡ́сифа.

Гла́съ д҃. Пѣ́снь а҃. I҆рмо́съ:

Мо́рѧ чермнꙋ́ю пꙋчи́нꙋ, невла́жными стопа́ми, дре́внiй пѣшеше́ствовавъ i҆и҃ль, крестоѻбра́зными мѡѷсе́овыма рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть.

Вѣнце́мъ па́че зла́та сiѧ́ющимъ, мꙋ́чениче,  ѹ҆краша́емь, и҆ мꙋче́нiѧ сiѧ́ѧ добро́тами, влⷣцѣ предстои́ши, ѡ҆ на́съ молѧ́сѧ, тѧ̀ чтꙋ́щихъ, досточꙋ́дне.

Ѹ҆ѧзви́лсѧ є҆сѝ сла́дкимъ жела́нiемъ, мꙋ́чениче, зижди́телѧ твоегѡ̀, и҆ кра̑снаѧ мíра презрѣ́въ, си́лꙋ всю̀ по́далъ є҆сѝ твоегѡ̀ се́рдца, хрѷса́нѳе, къ жела́емомꙋ тѝ ѹ҆се́рднѡ.

Вѣ́рою воѡрꙋ́жсѧ, низложи́лъ є҆сѝ многоко́зненнаго, тебѣ̀ прило́жшаго, мꙋ́чениче, же́нскою сла́стiю прельсти́ти, и҆ чистоты̀ че́стенъ сосꙋ́дъ, хрѷса́нѳе, бы́лъ є҆сѝ.

Бг҃оро́диченъ:

Е҆стество́мъ бж҃е́ственнымъ непристꙋ́пный, пристꙋ́пенъ мнѣ̀ ꙗ҆ви́сѧ, ѿ тебє̀, дв҃о, пло́ть прiе́мь: є҆го́же да́рiа жела́ющи, терпѣли́внѡ пострада̀, и҆ невѣ́стнически томꙋ̀ приведе́сѧ.

Пѣ́снь г҃. I҆рмо́съ:

Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆ ѹ҆твержде́нiе.

Зла́то и҆скꙋше́но мꙋче́нiй ѻ҆гне́мъ бы́лъ є҆сѝ, ца́рскихъ, хрѷса́нѳе, носѧ́й страда́нiй и҆зѻбраже́нiе.

Ри́торѡвъ ѡ҆ста́вль глꙋмле́нiе, плени́цами ѹ҆лови́лсѧ є҆сѝ ѹ҆ченикѡ́въ, хрѷса́нѳе, преѧ́снѡ тебѐ ѹ҆мꙋдри́вшагѡ.

Повинꙋ́ласѧ є҆сѝ рачи́телю, невѣстоводѧ́щемꙋ тѧ̀ хрⷭ҇тꙋ̀, всемꙋ́драѧ, честны́ѧ ра́ди вѣ́ры, рачи́телѧ плотска́го ѡ҆ста́вльши.

Бг҃оро́диченъ:

Пло́тiю ро́ждсѧ и҆зъ ѹ҆тро́бы твоеѧ̀, дв҃о, i҆и҃съ, чⷭ҇таѧ, невѣ́стꙋ чи́стꙋ мꙋ́ченицꙋ себѣ̀ да́рiю ѡ҆брꙋча́етъ.

Сѣда́ленъ, гла́съ г҃. Подо́бенъ: Красотѣ̀ дѣ́вства:

Краснѣ́йшꙋю добро́тꙋ возжелѣ́лъ є҆сѝ, и҆ ви̑димыѧ добрѡ́ты прете́клъ є҆сѝ: и҆ приве́лъ є҆сѝ хрⷭ҇тꙋ̀, златы́ми вои́стиннꙋ словесы̀ твои́ми, хрѷса́нѳе блаже́нне, да́рiю сла́внꙋю, страда̑нiѧ претерпѣ́вшꙋю и҆ томи́телѧ посра́мльшꙋю: съ не́юже всѧ̑ ны̀ помина́й, вѣ́рою соверша́ющыѧ па́мѧть ва́шꙋ. 

Сла́ва, и҆ ны́нѣ, бг҃оро́диченъ:

Недомы́сленно и҆ непостижи́мо є҆́сть, влⷣчце бг҃ора́дованнаѧ, є҆́же содѣ́ланное ѡ҆ тебѣ̀ стра́шное бж҃iе та́инство: и҆́бо неѡбꙿиме́ннаго заче́нши родила̀ є҆сѝ, пло́тiю ѡ҆бложе́на ѿ пречⷭ҇тыхъ крове́й твои́хъ: є҆го́же всегда̀, чⷭ҇таѧ, ꙗ҆́кѡ сн҃а твоего̀ молѝ, спасти́сѧ дꙋша́мъ на́шымъ.

Крⷭ҇тобг҃оро́диченъ:

Поно́снꙋю, ще́дре, сме́рть въ распѧ́тiи во́лею претерпѣ́лъ є҆сѝ: тебе́ же ро́ждшаѧ, хрⷭ҇тѐ, зрѧ́щи ѹ҆ѧзвлѧ́шесѧ, є҆ѧ́же мольба́ми за милосе́рдiе ми́лости твоеѧ̀, є҆ди́не пребл҃гíй чл҃вѣколю́бче гдⷭ҇и, ѹ҆ще́дри, и҆ спасѝ мíръ, взе́млѧй мíра грѣхѝ.

Пѣ́снь д҃. I҆рмо́съ:

Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й, гдⷭ҇и.

Дх҃а ѡ҆блиста́ющыѧ зарѝ, чи́стое се́рдце твоѐ всего̀ свѣтоза́рна тѧ̀, мꙋ́чениче, содѣ́лаша, ѹ҆се́рднѡ зовꙋ́ща: сла́ва си́лѣ твое́й, гдⷭ҇и.

И҆стка́нною тѧ̀ бжⷭ҇твенныѧ благода́ти свы́ше, творе́цъ ѡ҆блечѐ нетлѣ́нною ри́зою, непоро́чнѡ соблю́дша тѣ́ло, бл҃же́нне, и҆ ꙗ҆́кѡ побѣди́телѧ вѣнча̀.

До́блестiю се́рдца ѿтрѧ́слъ є҆сѝ сла̑сти тѣлє́сныѧ, добро́тою несравни́тельною бжⷭ҇твенною наслажда́емь, и҆ ра́дꙋѧсѧ соверши́лъ є҆сѝ мꙋче́нiѧ твоегѡ̀ по́двигъ.

Ѡ҆божи́ласѧ є҆сѝ по прича́стiю, стрⷭ҇тоно́сице, бг҃отво́рнагѡ соедине́нiѧ: и҆ въ нб҃сныѧ всели́ласѧ є҆сѝ черто́ги ра́дꙋющисѧ, ꙗ҆́кѡ непоро́чна невѣ́ста влⷣки тва́ри.

Бг҃оро́диченъ:

Соблю́дъ тѧ̀ дв҃ꙋ ꙗ҆́кѡ пре́жде ржⷭ҇тва̀, по ржⷭ҇твѣ̀, пречⷭ҇таѧ, и҆зъ тебє̀ воплоти́сѧ недомы́сленный, да́рiю мꙋ́ченицꙋ невѣ́стꙋ себѣ̀ приводѧ̀. 

Пѣ́снь є҃. I҆рмо́съ:

Ты̀, гдⷭ҇и мо́й, свѣ́тъ въ мíръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнiѧ вѣ́рою воспѣва́ющыѧ тѧ̀.

Восхище́нъ ѹ҆́мъ ѿ ве́щныхъ творѧ̀, вѧ́жемь, sло́бꙋ вра́жiю, страстоно́сче, разори́лъ є҆сѝ, бл҃же́нне.

Чистоты̀ рачи́тель бы́въ свѧще́ннѣйшiй, претвори́лъ є҆сѝ дѣ́вы ѻ҆гнепа́льнꙋю любо́вь ко гдⷭ҇ꙋ, прехва́льне.

Пове́ржена зрѧ̀, и҆ нога́ми спопира́ема мꙋчи́телѧ, ра́дованною мы́слiю влⷣкꙋ, пребл҃же́нне, велича́лъ є҆сѝ.

Бг҃оро́диченъ:

Кто̀ мо́жетъ твоѐ сказа́ти та́инство, ѽ всечⷭ҇таѧ! бг҃а сло́ва, па́че ѹ҆ма́ бо и҆ сло́ва, сꙋгꙋ́ба є҆стество́мъ родила̀ є҆сѝ.

Пѣ́снь s҃. I҆рмо́съ:

Пожрꙋ́ ти со гла́сомъ хвале́нiѧ, гдⷭ҇и, цр҃ковь вопiе́тъ тѝ, ѿ бѣсо́вскiѧ кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вiю.

Пою́ща влⷣкꙋ всѣ́хъ, приснопа́мѧтне, свѣ́тъ съ нб҃сѐ всю́дꙋ тѧ̀ ѡ҆крꙋжи́въ просвѣтѝ, заключе́на въ те́мнѣйшей хра́минѣ, хрѷса́нѳе.

Ри́мъ тѧ̀ мꙋче́нiемъ честны́мъ сла́вимаго, златови́днꙋ ꙗ҆́коже sвѣздꙋ̀ стѧжа́въ, мꙋ́чениче, ѹ҆краша́етсѧ по́двиги, и҆ бж҃е́ственными твои́ми, хрѷса́нѳе, чꙋдесы̀.

Красна̀, преꙋдо́брена же и҆ пресла́вна, мꙋ́ченице да́рiе дѣ́ва, показа́вшисѧ сло́вꙋ краснѣ́йшемꙋ, ѹ҆невѣ́стиласѧ є҆сѝ болѣ́зньми всѧ́кими тѣле́сными.

Бг҃оро́диченъ:

Мла́да тѧ̀ ꙗ҆́кѡ дѣ́тища дв҃а родѝ превѣ́чнаго сло́ва: є҆гѡ́же жела́юще ѻ҆трокови̑цы, се́ю въ слѣ́дъ тебѣ̀, всѣ́хъ цр҃ю̀, невѣ́стнически приведо́шасѧ.

Пѣ́снь з҃. I҆рмо́съ:

Въ пещѝ а҆враа́мстiи ѻ҆́троцы персíдстѣй, любо́вiю благоче́стiѧ па́че, не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и. 

Цвѣ́тъ мꙋ́ченикѡвъ златови́денъ ты̀ бы́лъ є҆сѝ, собо́ръ же страда́льцєвъ приве́лъ є҆сѝ хрⷭ҇тꙋ̀, бжⷭ҇твенными словесы̀ твои́ми и҆ чꙋдесы̀, мꙋ́чениче бг҃опрiѧ́тне, съ ни́миже вѣ́рнѡ тѧ̀ ны́нѣ ѹ҆блажа́емъ.

Въ хлѣви́нѣ скве́рнѣй затворе́на на́га тѧ̀, блаже́нне, бж҃е́ственными благовѡ́нiи, сла́вою свѣтови́дною i҆и҃съ просвѣща́етъ: є҆го́же чи́стою мы́слiю, всемꙋ́дре, возлюби́лъ є҆сѝ.

Sвѣ́рѧ храни́телѧ тебѣ̀ дѣ́вства хрⷭ҇то́съ посла̀, па́гꙋбꙋ нечести́выхъ ѿгонѧ́ща ꙗ҆́вѣ, пѣснопою́щей тебѣ̀, всехва́льнаѧ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.

Бг҃оро́диченъ:

По сꙋществꙋ̀ бжⷭ҇твенномꙋ сы́й неѡпи́санъ, въ нѣ́дрѣхъ твои́хъ, дв҃о, бы́сть по на́мъ пло́тiю ѡ҆писꙋ́емь: бл҃гослове́на ты̀ въ жена́хъ є҆сѝ, пренепоро́чнаѧ влⷣчце.

Пѣ́снь и҃. I҆рмо́съ:

Рꙋ́цѣ распросте́ръ данiи́лъ, львѡ́въ зiѧ̑нiѧ въ ро́вѣ затчѐ, ѻ҆́гненнꙋю же си́лꙋ ѹ҆гаси́ша, добродѣ́телiю препоѧ́савшесѧ, благоче́стiѧ рачи́тели ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ, гдⷭ҇а.

Тве́рдымъ, блаже́нне, по́мысломъ проти́вѧсѧ сꙋемꙋ́дренномꙋ, строга̑нiѧ претерпѣ́лъ є҆сѝ тѣлє́снаѧ: и҆ свѣща́ми ѡ҆палѧ́емь, неѡпали́мь пребы́лъ є҆сѝ, со ѻ҆́троки воспѣва́ѧ, хрѷса́нѳе: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Премꙋ́дростiю ѹ҆кра́шенъ хрⷭ҇то́вою, ѡ҆бꙋи́лъ є҆сѝ немꙋ́дрыхъ шата́нiе: и҆ ѹ҆́мъ льсти́вагѡ посрами́лъ є҆сѝ, є҆́ѵꙋ прельсти́вшагѡ, плѣни́въ благоче́стнѡ сегѡ̀ ѻ҆рꙋ́жiе, мꙋ́дре, и҆ приве́лъ є҆сѝ невѣ́стꙋ бг҃ꙋ, и҆збра́ннꙋ вѣ́ры ра́ди.

Е҆дине́нiемъ дꙋшѝ плотска́гѡ и҆збѣжа́сте совокꙋпле́нiѧ: чи̑стыѧ сосꙋ́ды вседержи́телѧ ꙗ҆ви́стесѧ, и҆ въ хра́мъ принесо́стесѧ нбⷭ҇ный страда́льцы, вопiю́ще хрⷭ҇тꙋ̀: благослови́те, всѧ̑ дѣла̀ гдⷭ҇нѧ, гдⷭ҇а. 

Во́лею бж҃iею плотскȋѧ стра̑сти ѹ҆держа́вше, ѻ҆́гнь и҆спепели́ша мꙋ́къ, хрѷса́нѳъ и҆ да́рiа росо́ю дх҃а, и҆ вѣнцє́въ жи́зни ѹ҆лꙋчи́ша пою́ще: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Бг҃оро́диченъ:

Ꙗ҆́кѡ ши́покъ посредѝ те́рнiѧ жите́йскагѡ, пречⷭ҇таѧ, бг҃ъ ѡ҆брѣ́тъ тѧ̀ нескве́рнꙋю, всели́сѧ во ѹ҆тро́бꙋ твою̀ чⷭ҇тꙋю, и҆ благово́нiѧ та́инственнагѡ мíръ и҆спо́лни, взыва́ющiй: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Пѣ́снь ѳ҃. I҆рмо́съ:

Ка́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀: тѣ́мъ, веселѧ́щесѧ, тѧ̀, бцⷣе, велича́емъ.

Сщ҃енносло́вѧщꙋ бжⷭ҇твєннаѧ бжⷭ҇твенное во́инство тебѣ̀ приложи́сѧ, ле́сти скве́рныѧ и҆зба́вльсѧ: и҆ мече́мъ непорѡ́чныѧ жє́ртвы, на́съ ра́ди, ꙗ҆́кѡ ѻ҆вча́ти, мꙋ́чєницы поже́ршемꙋсѧ принесо́шасѧ.

Ꙗ҆ви́стесѧ посредѝ sвѣре́й, ꙗ҆́коже а҆́гнцы, страстоте́рпцы, воплоще́нiе проповѣ́дающе бжⷭ҇твенное, и҆злiѧ́вшагѡсѧ да́же и҆ до пло́ти, и҆ болѣ́зньми неболѣ́зненнꙋю кончи́нꙋ бжⷭ҇твеннѣ наслѣ́довасте.

Дне́сь свѣ́тлѡ пра́зднꙋетъ всѧ́къ гра́дъ же и҆ страна̀, ри́мъ созыва́ющи гра́дъ, бжⷭ҇твєнныѧ стра̑сти и҆ борє́нiѧ, ꙗ҆́кѡ всечрежде́нiе невеще́ственное, предлага́ющiй ва́съ, ст҃íи.

Взѧ́ти бы́сте къ безмѣ́рнѣй сла́вѣ, хрѷса́нѳе мꙋ́чениче и҆ да́рiа, и҆ вседержи́тельномꙋ сло́вꙋ, вѣнцено́сцы вкꙋ́пѣ предстоитѐ, ѡ҆ на́съ молѧ́щесѧ, бл҃жа́щихъ ва́съ всегда̀.

Бг҃оро́диченъ:

Трепе́щетъ по́смыслъ и҆ се́рдце, помышлѧ́ющи твоѐ ржⷭ҇тво̀ недомы́слимое, ѻ҆трокови́це: бг҃а бо сло́ва чревоноси́ла є҆сѝ, и҆збавлѧ́ющаго тобо́ю всѧ́кiѧ нꙋ́жды чтꙋ́щыѧ тѧ̀.


