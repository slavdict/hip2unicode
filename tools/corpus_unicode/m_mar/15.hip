        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ є҃_i-й де́нь.

Ст҃а́гѡ мꙋ́ченика а҆га́пiа, и҆ съ ни́мъ шестѝ мꙋ́чєникъ.

На Гдⷭ҇и, воззва́хъ, стiхи̑ры, гла́съ и҃ Поⷣ: Ѽ пресла́внагѡ чꙋдесѐ!

Мꙋ́чєницы хрⷭ҇тѡ́вы седмочи́сленнiи, * гони́телей стремлє́нiѧ, * и҆ нꙋ́жднꙋю сме́рть * въ ничто́же вмѣни́сте: * по бл҃годе́рзостнѡ ѿлꙋчи́вшесѧ, * мꙋжемꙋ́дреннѡ къ боре́нiємъ, * и҆ побѣдоно́сною сла́вою ѡ҆дѣ́ѧвшесѧ, * причто́стесѧ првⷣнымъ всѣ̑мъ, * съ ни́миже ва́съ всегда̀ сла́вѧще ѹ҆бл҃жа́емъ.

Мꙋ́чениче страда́льче а҆га́пiе, * бл҃ги́хъ и҆сто́чника, * жела́нныхъ кра́йнѣйшее возлюби́въ, * потща́лсѧ є҆сѝ и҆спи́ти ча́шꙋ мꙋче́нiѧ, * призыва́ѧ бг҃а жива́гѡ бжⷭ҇твенное и҆́мѧ. * Ѽ мꙋ́жества твоегѡ̀! * ѽ терпѣ́нiѧ твоегѡ̀! * и҆́мже полꙋчи́ти сла́вы и҆ свѣ́тлости * ꙗ҆́вѣ сподо́билсѧ є҆сѝ.

Мꙋ́чєницы преблаже́ннiи, * на во́льное заколе́нiе * са́ми себѐ преда́сте, * и҆ зе́млю кровьмѝ ва́шими ѡ҆свѧти́сте, * и҆ воздꙋ́хъ просвѣти́сте прехожде́нiемъ: * ны́нѣ же живетѐ на нб҃сѣ́хъ, * къ свѣ́тꙋ невече́рнемꙋ * ѡ҆ на́съ всегда̀ молѧ́щесѧ, бг҃ови́днѣйшiи.

Сла́ва, и҆ ны́нѣ, бг҃оро́диченъ, гла́съ и҆ подо́бенъ то́йже:

Тѧ̀ мо́лимъ, пречⷭ҇таѧ, * предста́тельницꙋ на́шꙋ, * смꙋща́ємыѧ въ печа́лехъ, * не пре́зри до конца̀ поги́бнꙋти рабы̑ твоѧ̑: * но ѹ҆скорѝ и҆зꙿѧ́ти ны̀ * настоѧ́щагѡ гнѣ́ва и҆ печа́ли, * ѽ бг҃ора́дованнаѧ прест҃а́ѧ чⷭ҇таѧ, * ты́ бо на́мъ стѣна̀, * по́мощь неѡбори́ма. 

Крⷭ҇тобг҃оро́диченъ. Подо́бенъ то́йже:

Тѧ̀ ви́дѧщи пригвожда́ема * на крⷭ҇тѣ̀, i҆и҃се, * и҆ стрⷭ҇ти прiе́млюща во́лею, * дв҃а и҆ мт҃и твоѧ̀, влⷣко, * ѹ҆вы̀ мнѣ̀, вопiѧ́ше, ча́до сла́дкое: * ра̑ны непра́веднѡ ка́кѡ терпи́ши, * врачꙋ̀, и҆сцѣли́вый человѣ́ческое неможе́нiе, * и҆ ѿ тлѝ всѣ́хъ и҆зба́вивый милосе́рдiемъ твои́мъ;



Канѡ́нъ, є҆гѡ́же краегране́сiе:

Седмѝ приноша́ю мꙋ́ченикѡмъ пѣснопѣ́нiе. Кѵ́ръ i҆ѡ́сифа.

Гла́съ и҃. Пѣ́снь а҃. I҆рмо́съ:

Пои́мъ гдⷭ҇еви, прове́дшемꙋ лю́ди своѧ̑ сквозѣ̀ чермно́е мо́ре, ꙗ҆́кѡ є҆ди́нъ сла́внѡ просла́висѧ.

Въ нбⷭ҇ныхъ мꙋ́чєницы сꙋ́ще жили́щахъ, ва́съ хва́лѧщыѧ на землѝ просвѣще́нiѧ сподо́бите.

Столпѝ цр҃кве ꙗ҆ви́стесѧ, стѣ́ны разорѧ́юще i҆дѡлонеи́стовства, стрⷭ҇тоте́рпцы хрⷭ҇тѡ́вы предо́блiи.

Ѹ҆ѧзви́лсѧ є҆сѝ любо́вiю, мꙋ́чениче досточꙋ́дне а҆га́пiе, влⷣки всѣ́хъ, и҆ ѹ҆мре́ти є҆гѡ̀ ра́ди предꙿꙋсе́рдствовалъ.

Бг҃оро́диченъ:

Заре́ю пресвѣтлѣ́йшею, и҆зъ тебє̀, дв҃о, возсiѧ́вшею, дꙋшѝ моеѧ̀ зѣ̑ницы просвѣтѝ, ꙗ҆́кѡ да прославлѧ́ю тѧ̀.

Пѣ́снь г҃. I҆рмо́съ:

Нѣ́сть свѧ́тъ ꙗ҆́кѡ гдⷭ҇ь, и҆ нѣ́сть пра́веденъ ꙗ҆́кѡ бг҃ъ на́шъ, є҆го́же пое́тъ всѧ̀ тва́рь: нѣ́сть пра́веденъ па́че тебє̀, гдⷭ҇и.

Ѻ҆гне́мъ разжига́ѧсѧ любвѐ хрⷭ҇то́вы, ѻ҆гни́ще погаси́лъ є҆сѝ, мꙋ́чениче а҆га́пiе, i҆дѡлонеи́стовства, тече́ньми крове́й твои́хъ: тѣ́мже восхвалѧ́емъ тѧ̀.

Ѻ҆рꙋ̑жiѧ ꙗ҆ви́стесѧ, посѣка́юще тмы̀, блаже́ннiи, де́мѡнѡвъ благода́тiю: и҆ ны́нѣ тма́мъ совокꙋпи́стесѧ ра́дꙋющесѧ, мы́сленныхъ си́лъ.

Пꙋ́ть соверши́вше мꙋче́нiѧ мꙋ́жески, ѿложе́нiемъ тѣ́ла  вы́шнее постиго́сте црⷭ҇тво: въ не́мже стѧжа́сте, мꙋ́чєницы бжⷭ҇твеннiи, житiѐ.

Бг҃оро́диченъ:

Подо́бiемъ пло́ти ꙗ҆́вльшагосѧ, и҆зъ твоегѡ̀ свѣтоно́снагѡ чре́ва, зижди́телѧ позна́хомъ, за милосе́рдiе млⷭ҇ти, на́мъ пою́щымъ тѧ̀, мт҃и приснодв҃о.

Сѣда́ленъ, гла́съ и҃. Подо́бенъ: Воскре́се:

Седмочи́сленный ли́къ ст҃ы́хъ мч҃никъ пострада̀ крѣ́пкѡ за бжⷭ҇твеннꙋю трⷪ҇цꙋ, погꙋбѝ мно́жєства мы́сленныхъ вра̑гъ бл҃года́тiю, и҆ совокꙋпи́шасѧ тма́мъ нб҃сныхъ ѹ҆мѡ́въ дх҃омъ. Тѣ́хъ моли́твами ѹ҆ще́дри на́съ, чл҃вѣколю́бче.

Сла́ва, и҆ ны́нѣ, бг҃оро́диченъ:

Ѿ всѧ́кагѡ преще́нiѧ и҆ sло́бы человѣ́ческiѧ спасѝ на́съ, прест҃а́ѧ дв҃о, тѧ́ бо и҆́мамы покро́въ и҆ застꙋпле́нiе прибѣга́ющiи къ тебѣ̀, бг҃ома́ти, и҆ рожде́нномꙋ и҆зъ тебє̀, бг҃ꙋ на́шемꙋ, є҆го́же молѝ, и҆зба́вити на́съ бѣ́дъ и҆ скорбе́й.

Крⷭ҇тобг҃оро́диченъ:

Нескве́рнаѧ а҆́гница, а҆́гнца и҆ па́стырѧ ви́сѧща на крⷭ҇тѣ̀ зрѧ́щи, вопiѧ́ше: ча́до моѐ, что̀ стра́нное ѹ҆́бѡ и҆ ненаде́жное сiѐ зрѣ́нiе: ка́кѡ жи́знь всѣ́хъ сме́ртiю ѡ҆сꙋжда́етсѧ зємны́мъ подо́бнѣ; но воскреснѝ тридне́внѡ и҆зъ ме́ртвыхъ, сло́во, ꙗ҆́коже ре́клъ є҆сѝ, да ра́дꙋющисѧ сла́влю тѧ̀.

Пѣ́снь д҃. I҆рмо́съ:

И҆зъ горы̀ приѡсѣне́нныѧ, сло́ве, прⷪ҇ро́къ, є҆ди́ныѧ бцⷣы, хотѧ́ща воплоти́тисѧ бг҃ови́днѡ ѹ҆смотрѝ, и҆ со стра́хомъ славосло́вѧше си́лꙋ твою̀.

Вельмѝ хрⷭ҇та̀, а҆га́пiе, возлюби́въ, стрⷭ҇те́мъ тогѡ̀ мꙋ́жески ѹ҆подо́билсѧ є҆сѝ, заколе́нъ бы́въ ꙗ҆́кѡ а҆́гнецъ во́лею, великомꙋ́чениче досточꙋ́дне.

Мечꙋ̀ себѐ са́ми вда́вше вседꙋ́шнѡ, мꙋ́чєницы мꙋ́дрiи, кроплє́нiи крове́й ѡ҆багри́сте ри́зꙋ, въ ню́же ѡ҆дѣ́ѧвшесѧ на нб҃сѣ́хъ живе́те. 

Ѽ ва́шеѧ къ бг҃ꙋ те́плыѧ любвѐ! є҆ѧ́же ра́ди себѐ са́мыхъ ѿверго́стесѧ до конца̀: и҆ нꙋ́жднѣйшꙋю сме́рть подꙿе́мше, безсме́ртiѧ сподо́бистесѧ.

Бг҃оро́диченъ:

Мѵ́ро во чре́вѣ сло́ва прiѧ́ла є҆сѝ, нескве́рнаѧ чⷭ҇таѧ, ве́сь мíръ ѿ sлосмра́дiѧ ѡ҆чи́стившаго, всѧ́кихъ согрѣше́нiй: тѣ́мъ вѣ́рнѡ тѧ̀ ѹ҆блажа́емъ.

Пѣ́снь є҃. I҆рмо́съ:

Ѿ но́щи невѣ́дѣнiѧ, бг҃овѣ́дѣнiемъ просвѣти́вый концы̀, просвѣти́ мѧ ѹ҆́тромъ чл҃вѣколю́бiѧ твоегѡ̀, гдⷭ҇и.

Любо́венъ дѣѧ́нiемъ, ꙗ҆́коже и҆ зва́нiемъ бы́въ, сла́вне, пострада́лъ є҆сѝ за любо́вь всецр҃ѧ̀ хрⷭ҇та̀ бг҃а на́шегѡ.

Глаго́лъ лю́тагѡ мꙋчи́телѧ попра́сте, ст҃íи мꙋ́чєницы, и҆ хрⷭ҇тꙋ̀ вво́инившесѧ, полкѝ дє́мѡнскiѧ погꙋби́сте.

Свѧще́нными по́двиги низлага́юще беззако́нныхъ де́рзость, вѣнце́мъ безсме́ртiѧ, мч҃ницы хрⷭ҇то́вы, ѹ҆вѧзо́стесѧ.

Бг҃оро́диченъ:

Пѣснослѡ́вiи бж҃е́ственными бцⷣꙋ, вѣ́рнiи, ѹ҆блажи́мъ, ра́дꙋйсѧ, глаго́люще, две́рь, є҆́юже є҆ди́нъ про́йде гдⷭ҇ь.

Пѣ́снь s҃. I҆рмо́съ:

Ѡ҆чи́сти мѧ̀, сп҃се, мнѡ́га бо беззакѡ́нiѧ моѧ̑, и҆ и҆зъ глꙋбины̀ sѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нiѧ моегѡ̀.

Со а҆леѯа́ндрома двѣма̀, дiонѵ̑сiа два̀ воспои́мъ, а҆га́пiа сла́внаго, тiмола́а и҆ рѡмѵ́ла, крѣ́пкѡ пострада́вшыѧ, и҆ тмы̑ вра̑жiѧ пора́товавшыѧ.

И҆сцѣле́нiй рѣ́ки и҆сточа́юще, мч҃ницы, стра̑сти земноро́дныхъ бж҃е́ственнѣ ѡ҆чища́ете: сегѡ̀ ра́ди ра́дꙋющесѧ, ва́шѧ вѣ́рою восхвалѧ́емъ до́блєсти.

Зако́ннѡ свѧще́нный по́двигъ соверши́вше, зако́ннѡ вседѣ́тельною дла́нiю вѣнча́стесѧ, седмочи́сленiи мꙋ́чєницы, нб҃снiи гра́ждане, а҆́гг҃лѡмъ равностоѧ́телiе. 

Бг҃оро́диченъ:

Ѹ҆вѧди́вшаѧ сады̀ безбо́жiѧ, всенепоро́чнаѧ, твои́мъ ст҃ы́мъ прозѧбе́нiемъ, прозѧба́ющꙋю во мнѣ̀ вы́нꙋ вра́жiю sло́бꙋ и҆скоренѝ, бг҃оневѣ́сто.

Пѣ́снь з҃. I҆рмо́съ:

Ѿ i҆ꙋде́и доше́дше, ѻ҆́троцы въ вавѷлѡ́нѣ и҆ногда̀ вѣ́рою трⷪ҇ческою пла́мень пе́щный попра́ша, пою́ще: ѻ҆тцє́въ бж҃е, бл҃гослове́нъ є҆сѝ.

Са́ми себѐ во́льнѡ къ заколе́нiю ꙗ҆́кѡ а҆́гнцы преда́сте, не ѹ҆боѧ́вшесѧ мꙋ́къ, всехва́льнiи ѻ҆рꙋ̑жницы, но благодꙋ́шнѡ взыва́юще: ѻ҆тє́цъ на́шихъ бж҃е, благослове́нъ є҆сѝ.

Просвѣ́щсѧ любо́вiю всѣ́хъ влⷣки, мꙋ́чениче а҆га́пiе, подклони́лъ є҆сѝ вы́ю мечꙋ̀, и҆ мч҃никѡвъ счи́слилсѧ є҆сѝ во́инствꙋ, взыва́ѧ: ѻ҆тє́цъ на́шихъ бж҃е, бл҃гослове́нъ є҆сѝ.

Ꙗ҆́кѡ свѣти́льникъ зрите́сѧ въ домꙋ̀ гдⷭ҇ни, мч҃ницы сла́внiи, седмосте́бленный, мíръ просвѣща́ющiй, вопiю́ще, сiѧ́нiемъ бл҃года́ти: ѻ҆тє́цъ на́шихъ бж҃е, бл҃гослове́нъ є҆сѝ.

Бг҃оро́диченъ:

Свѧ́зана мѧ̀ плени́цами несказа́нныхъ прегрѣше́нiй, разрѣшѝ, всенепоро́чнаѧ, подаю́щи мѝ тꙋ̑чи сле́зъ пѣснопою́щꙋ и҆зъ тебє̀ возсiѧ́вшемꙋ: ѻ҆тє́цъ на́шихъ бж҃е, бл҃гослове́нъ є҆сѝ.

Пѣ́снь и҃. I҆рмо́съ:

На горѣ̀ ст҃ѣ́й просла́вльшасѧ, и҆ въ кꙋпинѣ̀ ѻ҆гне́мъ приснодв҃ы мѡѷсе́ови та́йнꙋ ꙗ҆́вльшаго, гдⷭ҇а по́йте и҆ превозноси́те во всѧ̑ вѣ́ки.

Вра́чеве разли́чныхъ недꙋ́гѡвъ, рꙋкодѣ́йствомъ дх҃а показа́вшесѧ, всѧ̑ на́шѧ недꙋ́ги и҆сцѣли́те: ꙗ҆́кѡ да восхвалѧ́емъ и҆ славосло́вимъ ва́шꙋ бж҃е́ственнꙋю па́мѧть.

Возлюби́лъ є҆сѝ бг҃а, ѿ тогѡ̀, мꙋ́чениче, возлюби́лсѧ є҆сѝ. Тѣ́мже тѧ̀ по́двигъ бж҃е́ственный соверши́вша, приве́дъ со є҆диноревни́тели въ нбⷭ҇ныѧ, а҆га́пiе, черто́ги.

Ѹ҆крѣ́пльшесѧ любо́вiю влⷣки, наси́лованiе низложи́сте  преле́стника, и҆ бл҃госла́внѡ побѣ́дами ѹ҆краша́еми, въ нб҃сныхъ, мч҃ницы гдⷭ҇ни, живетѐ поко́ищахъ.

Бг҃оро́диченъ:

И҆сцѣлѝ стра̑сти се́рдца моегѡ̀, безстра́стiѧ и҆сто́чника ро́ждшаѧ, и҆ къ животꙋ́ мѧ бж҃е́ственномꙋ наста́ви, да тѧ̀ сла́влю мт҃рь сп҃совꙋ во всѧ̑ вѣ́ки.

Пѣ́снь ѳ҃. I҆рмо́съ:

Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннiи тобо́ю, дв҃о чⷭ҇таѧ, съ безпло́тными ли́ки тѧ̀ велича́юще.

Кра́сни бы́вше бжⷭ҇твенными бл҃голѣ́потами мꙋче́нiѧ, гдⷭ҇еви предстоитѐ, и҆ съ ни́мъ стрⷭ҇тоте́рпцы при́снѡ веселите́сѧ.

Во́инство а҆́гг҃льское ва́съ прiе́млетъ, распрѧ́гшыѧсѧ тѣле́съ, мч҃ницы, къ нбⷭ҇номꙋ гра́дꙋ, къ свѣ́тꙋ невече́рнемꙋ.

На́съ соверша́ющихъ дне́сь па́мѧть свѧще́ннꙋю ва́шꙋ, мꙋ́чєницы сла́внiи, къ бг҃ꙋ помина́ти не преста́ните.

Бг҃оро́диченъ:

Свѣ́томъ мѧ̀ покаѧ́нiѧ, помраче́ннаго небреже́нiемъ, всенепоро́чнаѧ, просвѣтѝ: ꙗ҆́кѡ да пою̀ и҆ сла́влю вели̑чiѧ твоѧ̑.