        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ к҃є-й де́нь.

Бл҃говѣ́щенiе прест҃ы́ѧ влⷣчцы на́шеѧ бцⷣы, и҆ приснодв҃ы мр҃íи.

Начина́етсѧ ѿ четвертка̀ г҃-ѧ недѣ́ли ст҃ы́хъ постѡ́въ, и҆ восхо́дитъ до среды̀ свѣ́тлыѧ седми́цы.

И҆ а҆́ще є҆́сть по́стъ, начина́емъ вече́рню безъ каѳíсмы и҆ безъ покло́нѡвъ.

На Гдⷭ҇и, воззва́хъ, ста́вимъ стiхѡ́въ _i҃, и҆ пое́мъ трiѡ́ди самогла́сенъ днѐ, два́жды: и҆ подѡ́бны г҃, и҆ пра́здника г҃, повторѧ́юще двѣ̀, гла́съ s҃.

Подо́бенъ: Всѐ ѿло́жше:

Совѣ́тъ превѣ́чный * ѿкрыва́ѧ тебѣ̀ ѻ҆трокови́це, * гаврiи́лъ предста̀, тебѐ лобза́ѧ и҆ вѣща́ѧ: * ра́дꙋйсѧ, землѐ ненасѣ́ѧннаѧ: * ра́дꙋйсѧ, кꙋпино̀ неѡпали́маѧ: * ра́дꙋйсѧ, глꙋбино̀ неꙋдобозри́маѧ: * ра́дꙋйсѧ, мо́сте, къ нб҃сє́мъ преводѧ́й, * и҆ лѣ́ствице высо́каѧ, ю҆́же i҆а́кѡвъ ви́дѣ: * ра́дꙋйсѧ,  бжⷭ҇твеннаѧ ста́мно ма́нны: * ра́дꙋйсѧ, разрѣше́нiе клѧ́твы: * ра́дꙋйсѧ, а҆да́мово воззва́нiе: съ тобо́ю гдⷭ҇ь.

Два́жды.

Ꙗ҆влѧ́ешисѧ мнѣ̀ ꙗ҆́кѡ человѣ́къ, * глаго́летъ нетлѣ́ннаѧ ѻ҆трокови́ца ко а҆рхiстрати́гꙋ: * и҆ ка́кѡ вѣща́еши глаго́лы па́че человѣ́ка; * со мно́ю бо ре́клъ є҆сѝ бг҃ꙋ бы́ти, * и҆ всели́тисѧ во ѹ҆тро́бꙋ мою̀. * и҆ ка́кѡ бꙋ́дꙋ, глаго́ли мѝ, * вмѣсти́лище простра́нное, и҆ мѣ́сто свѧще́нiѧ, * херꙋвíмы превосходѧ́щагѡ; * да не прельсти́ши менє̀ ле́стiю, * не бо̀ позна́хъ сла́сти, * бра́кꙋ є҆́смь неприча́стна: * ка́кѡ ѹ҆̀бо ѻ҆троча̀ рождꙋ̀;

Два́жды.

Бг҃ъ и҆дѣ́же хо́щетъ, * побѣжда́етсѧ є҆стества̀ чи́нъ, * глаго́летъ безпло́тный: и҆ ꙗ҆̀же па́че человѣ́ка содѣва́ютсѧ, * мои̑мъ вѣ́рꙋй и҆́стиннымъ глаго́лѡмъ, * всест҃а́ѧ, пренепоро́чнаѧ. * ѻ҆на́ же возопѝ: * бꙋ́ди мнѣ̀ ны́нѣ по глаго́лꙋ твоемꙋ̀, * и҆ рождꙋ̀ безпло́тнаго, * пло́ть ѿ менє̀ заи́мствовавшаго, * ꙗ҆́кѡ да возведе́тъ человѣ́ка, * ꙗ҆́кѡ є҆ди́нъ си́ленъ, * въ пе́рвое достоѧ́нiе, съ растворе́нiемъ.

Сла́ва, и҆ ны́нѣ, гла́съ то́йже, самогла́сенъ. I҆ѡа́нна мона́ха:

По́сланъ бы́сть съ нб҃сѐ гаврiи́лъ а҆рха́гг҃лъ, благовѣсти́ти дв҃ѣ зача́тiе: и҆ прише́дъ въ назаре́тъ, помышлѧ́ше въ себѣ̀, чꙋдесѝ ѹ҆дивлѧ́ѧсѧ. ѽ ка́кѡ въ вы́шнихъ непостижи́мъ сы́й ѿ дв҃ы ражда́етсѧ: и҆мѣ́ѧй престо́лъ нб҃о, и҆ подно́жiе зе́млю, во ѹ҆тро́бꙋ вмѣща́етсѧ дв҃и́чꙋ! на него́же шестокрыла́тiи и҆ многоѻчи́тiи зрѣ́ти не мо́гꙋтъ, сло́вомъ є҆ди́нѣмъ ѿ сеѧ̀ воплоти́тисѧ благоизво́ли. бж҃iе є҆́сть сло́во настоѧ́щее, что̀ ѹ҆̀бо сто́ю и҆ не глаго́лю дв҃ѣ: ра́дꙋйсѧ, благода́тнаѧ, гдⷭ҇ь съ тобо́ю: ра́дꙋйсѧ, чⷭ҇таѧ дв҃о: ра́дꙋйсѧ, невѣ́сто неневѣ́стнаѧ: ра́дꙋйсѧ, мт҃и живота̀, благослове́нъ пло́дъ чре́ва твоегѡ̀! 

Вхо́дъ. Свѣ́те ти́хiй. Прокíменъ и҆ чте́нiе днѐ, и҆ пра́здника трѝ.

Бытiѧ̀ чте́нiе.

[Глава̀ к҃и] И҆зы́де i҆а́кѡвъ ѿ стꙋденца̀ клѧ́твеннагѡ, и҆ и҆́де въ харра́нь: и҆ ѡ҆брѣ́те мѣ́сто, и҆ спа̀ та́мѡ. за́йде бо со́лнце, и҆ взѧ́тъ ѿ ка́менiѧ мѣ́ста тогѡ̀, и҆ положѝ возгла́вiе себѣ̀, и҆ спа̀ на мѣ́стѣ ѻ҆́номъ: И҆ со́нъ ви́дѣ, и҆ сѐ лѣ́ствица ѹ҆твержде́на на землѝ, є҆ѧ́же глава̀ досѧза́ше до нб҃съ, и҆ а҆́гг҃ли бж҃iи восхожда́хꙋ и҆ низхожда́хꙋ по не́й. Гдⷭ҇ь же ѹ҆твержда́шесѧ на не́й, и҆ речѐ: а҆́зъ бг҃ъ а҆враа́мовъ, ѻ҆тца̀ твоегѡ̀ и҆ бг҃ъ i҆саа́ковъ, не бо́йсѧ: землѧ̀, и҆дѣ́же ты̀ спи́ши на не́й, тебѣ̀ да́мъ ю҆̀, и҆ сѣ́мени твоемꙋ̀. И҆ бꙋ́детъ сѣ́мѧ твоѐ ꙗ҆́кѡ песо́къ земны́й, и҆ распространи́тсѧ на мо́ре и҆ лíвꙋ, и҆ сѣ́веръ, и҆ на восто́ки. и҆ возблагословѧ́тсѧ ѡ҆ тебѣ̀ всѧ̑ кѡлѣ́на земна̑ѧ, и҆ ѡ҆ сѣ́мени твое́мъ. И҆ сѐ а҆́зъ съ тобо́ю, сохранѧ́ѧй тѧ̀ на всѧ́комъ пꙋтѝ, а҆́може а҆́ще по́йдеши, и҆ возвращꙋ́ тѧ въ зе́млю сiю̀: ꙗ҆́кѡ не и҆́мамъ тебѐ ѡ҆ста́вити, до́ндеже сотвори́ти мѝ всѧ̑, є҆ли̑ка глаго́лахъ тебѣ̀. И҆ воста̀ i҆а́кѡвъ ѿ сна̀ своегѡ̀, и҆ речѐ: ꙗ҆́кѡ є҆́сть гдⷭ҇ь на мѣ́стѣ се́мъ, а҆́зъ же не вѣ́дѣхъ. И҆ ѹ҆боѧ́сѧ, и҆ речѐ: ꙗ҆́кѡ стра́шно мѣ́сто сiѐ, нѣ́сть сiѐ, но до́мъ бж҃iй, и҆ сiѧ̑ врата̀ небє́снаѧ.

Проро́чества i҆езекíилева чте́нiе.

[Глава̀ м҃г] Та́кѡ гл҃го́летъ гдⷭ҇ь: бꙋ́детъ ѿ днѐ ѻ҆сма́гѡ, и҆ про́чее сотворѧ́тъ i҆ерє́и на ѻ҆лтарѝ всесожже́нiѧ ва́шегѡ, и҆ ꙗ҆̀же спасе́нiѧ ва́шегѡ, и҆ прiимꙋ́ вы, глаго́летъ а҆дѡнаì гдⷭ҇ь. [м҃д] И҆ ѡ҆брати́ мѧ на пꙋ́ть вра́тъ ст҃ы́хъ внѣ́шнихъ, зрѧ́щихъ на восто́ки, и҆ сiѧ̑ бѧ́хꙋ затворє́на. И҆ речѐ гдⷭ҇ь ко мнѣ̀: врата̀ сiѧ̑ затворє́на бꙋ́дꙋтъ, и҆ не ѿве́рзꙋтсѧ: и҆ никто́же про́йдетъ сквозѣ̀ и҆́хъ, ꙗ҆́кѡ гдⷭ҇ь бг҃ъ i҆и҃левъ про́йдетъ и҆́ми, и҆ бꙋ́дꙋтъ затворє́на. Ꙗ҆́кѡ  и҆гꙋ́менъ сѧ́детъ въ ни́хъ снѣ́сти хлѣ́бъ, по пꙋтѝ є҆ла́мскихъ бра́тъ вни́детъ, и҆ по пꙋтѝ є҆гѡ̀ и҆зы́детъ. И҆ введе́ мѧ по пꙋтѝ вра́тъ ст҃ы́хъ, сꙋ́щихъ къ сѣ́верꙋ, прѧ́мѡ хра́мꙋ, и҆ ви́дѣхъ, и҆ сѐ и҆спо́лнь сла́вы хра́мъ гдⷭ҇ень.

При́тчей чте́нiе.

[Глава̀ ѳ҃] Премꙋ́дрость созда̀ себѣ̀ до́мъ, и҆ ѹ҆твердѝ столпѡ́въ се́дмь. Закла̀ своѧ̑ же́ртвєннаѧ, и҆ растворѝ въ ча́ши свое́й вiно̀, и҆ ѹ҆гото́ва свою̀ трапе́зꙋ. Посла̀ своѧ̑ рабы̑, созыва́ющи съ высо́кимъ проповѣ́данiемъ на ча́шꙋ, глаго́лющи: И҆́же є҆́сть безꙋ́менъ, да ѹ҆клони́тсѧ ко мнѣ̀, и҆ тре́бꙋющымъ ѹ҆ма̀ речѐ: Прiиди́те, ꙗ҆ди́те мо́й хлѣ́бъ, и҆ пíйте вiно̀, є҆́же раствори́хъ ва́мъ. Ѡ҆ста́вите безꙋ́мiе и҆ жи́ви бꙋ́дите, и҆ взыщи́те ра́зꙋма, да поживетѐ, и҆ и҆спра́вите ра́зꙋмъ въ вѣ́дѣнiи. Наказꙋ́ѧй sлы̑ѧ, прiи́метъ себѣ̀ безче́стiе: ѡ҆блича́ѧй же нечести́ваго, ѡ҆поро́читъ себѐ, ѡ҆бличе́нiе бо нечести́вомꙋ, ра̑ны є҆мꙋ̀. Не ѡ҆блича́й sлы́хъ, да не возненави́дѧтъ тебє̀: ѡ҆блича́й премꙋ́дра, и҆ возлю́битъ тѧ̀. Да́ждь премꙋ́дромꙋ винꙋ̀, и҆ премꙋ́дрѣйшiй бꙋ́детъ: сказꙋ́й пра́ведномꙋ, и҆ приложи́тъ прiима́ти. Нача́ло премꙋ́дрости, стра́хъ гдⷭ҇ень, и҆ совѣ́тъ ст҃ы́хъ, ра́зꙋмъ. Разꙋмѣ́ти бо зако́нъ, по́мысла є҆́сть блага́гѡ: си́мъ бо ѻ҆́бразомъ мно́гое поживе́ши вре́мѧ, и҆ приложа́тсѧ тебѣ̀ лѣ̑та живота̀.

Та́же, Да и҆спра́витсѧ моли́тва моѧ̀: И҆ покло́ны г҃ вели̑кiѧ, и҆ про́чее преждесвѧще́нныхъ.

[зрѝ] А҆́ще же нѣ́сть преждесвѧще́нныхъ: На Гдⷭ҇и, воззва́хъ, стiхи̑ры подѡ́бны г҃, въ трiѡ́ди: и҆ пра́здника, є҃. Сла́ва, и҆ ны́нѣ: По́сланъ бы́сть: Вхо́дъ. Прокíменъ. И҆ чтє́нiѧ днѐ: и҆ пра́здника, г҃. Та́же, Сподо́би, гдⷭ҇и: На стiхо́внѣ трiѡ́ди самогла́сенъ днѐ, два́жды: и҆ мꙋ́чениченъ. Сла́ва, и҆ ны́нѣ: Дне́сь ра́дость: По Ны́нѣ ѿпꙋща́еши: тропа́рь пра́здника, є҆ктенiа̀ и҆ г҃ покло́ны вели̑кiѧ, и҆ ѿпꙋ́стъ.  На трапе́зѣ же разрѣша́емъ на вiно̀ и҆ є҆ле́й, въ кíйлибо де́нь слꙋчи́тсѧ, во сла́вꙋ прест҃ы́ѧ бцⷣы.

<Мⷬ҇> Потре́ба є҆́сть вѣ́дати, ꙗ҆́кѡ а҆́ще слꙋчи́тсѧ благовѣ́щенiе въ кото́рꙋю сꙋббѡ́тꙋ поста̀:

Чтꙋ́тсѧ чтє́нiѧ пре́жде днѐ, и҆ по си́хъ пра́здника, є҃: а҃, Вни́де мѡѷсе́й: в҃, Гдⷭ҇ь созда́ мѧ: г҃, И҆зы́де i҆а́кѡвъ: д҃, Бꙋ́детъ ѿ днѐ ѻ҆сма́гѡ: є҃, Премꙋ́дрость созда̀ себѣ̀ до́мъ: Подо́бнѣ чтꙋ́тсѧ чте́нiй пра́здника, є҃, а҆́ще благовѣ́щенiе слꙋчи́тсѧ и҆ въ недѣ́лю. А҆́ще ли є҆́сть по́стъ, чтꙋ́тсѧ ве́черъ, трѝ преждепи̑санныѧ: а҆ на лiтꙋргíи двѣ̀ сiѧ̑.

И҆схо́да чте́нiе.

[Глава̀ г҃] Вни́де мѡѷсе́й въ го́рꙋ бж҃iю хѡри́въ, ꙗ҆ви́сѧ же є҆мꙋ̀ а҆́гг҃лъ гдⷭ҇ень въ пла́мени ѻ҆́гненнѣ и҆зъ кꙋпины̀, и҆ ви́дѣ ꙗ҆́кѡ кꙋпина̀ горѧ́ше ѻ҆гне́мъ, и҆ кꙋпина̀ не сгара́ше. Рече́ же мѡѷсе́й: прише́дъ, ѹ҆зрю̀ видѣ́нiе вели́кое сiѐ, что̀ ꙗ҆́кѡ не сгара́етъ кꙋпина̀; Ꙗ҆́коже ви́дѣ гдⷭ҇ь, ꙗ҆́кѡ пристꙋпа́етъ ви́дѣти, призва̀ є҆го̀ гдⷭ҇ь и҆зъ кꙋпины̀, глаго́лѧ: мѡѷсе́е, мѡѷсе́е. Ѻ҆́нъ же речѐ: что́ є҆сть; И҆ речѐ: не прибли́жисѧ сѣ́мѡ: и҆ззꙋ́й сапо́гъ ѿ ногꙋ̀ твоє́ю. мѣ́сто бо, на не́мже ты̀ стои́ши, землѧ̀ ст҃а̀ є҆́сть. И҆ речѐ є҆мꙋ̀: а҆́зъ є҆́смь бг҃ъ ѻ҆тца̀ твоегѡ̀, бг҃ъ а҆враа́мовъ и҆ бг҃ъ i҆саа́ковъ, и҆ бг҃ъ i҆а́кѡвль. ѿврати́ же мѡѷсе́й лицѐ своѐ, стыдѧ́шебосѧ зрѣ́ти предъ бг҃омъ. Рече́ же гдⷭ҇ь къ мѡѷсе́ю: ви́дѧ ви́дѣхъ ѡ҆sлобле́нiе люде́й мои́хъ, и҆̀же во є҆гѵ́птѣ: и҆ во́пль и҆́хъ ѹ҆слы́шахъ ѿ наси́льствꙋющихъ въ дѣ́лѣхъ. Вѣ́мъ бо болѣ́знь и҆́хъ, и҆ снидо́хъ, є҆́же и҆зꙿѧ́ти и҆̀хъ ѿ рꙋкѝ є҆гѵ́птѧнъ, и҆ и҆звестѝ и҆̀хъ ѿ землѝ ѻ҆́ныѧ, и҆ ввестѝ и҆̀хъ въ зе́млю бла́гꙋ и҆ мно́гꙋ, въ зе́млю точа́щꙋ ме́дъ и҆ млеко̀.

При́тчей чте́нiе.

[Глава̀ и҃] Гдⷭ҇ь созда́ мѧ нача́ло пꙋте́й свои́хъ, въ дѣла̀ своѧ̑. Пре́жде вѣ̑къ ѡ҆снова́ мѧ въ нача́лѣ, пре́жде зе́млю  сотвори́ти, и҆ пре́жде бє́здны содѣ́лати, пре́жде пройтѝ и҆сто́чникѡмъ водны̑мъ, пре́жде гора́мъ водрꙋзи́тисѧ, пре́жде же всѣ́хъ холмѡ́въ ражда́етъ мѧ̀. Гдⷭ҇ь сотворѝ страны̑ и҆ пꙋсты̑ни, и҆ концы̀ населє́ны подъ небесе́мъ. Е҆гда̀ гото́вѧше не́бо, съ ни́мъ бѣ́хъ, и҆ є҆гда̀ ѿлꙋча́ше себѣ̀ престо́лъ на вѣ́трѣхъ, є҆гда̀ крѣ̑пки творѧ́ше вы̑шнiѧ ѻ҆́блаки, и҆ ꙗ҆́кѡ твє́рды полага́ше и҆сто́чники поднбⷭ҇ныѧ, внегда̀ полага́ти мо́рю предѣ́лъ є҆гѡ̀, и҆ во́ды не ми́мѡ и҆́дꙋтъ ѹ҆́стъ є҆гѡ̀, и҆ крѣ̑пки творѧ́ше ѡ҆снова̑нiѧ землѝ, бѣ́хъ при не́мъ ѹ҆строѧ́ѧ. А҆́зъ бѣ́хъ, ѡ҆ не́йже ра́довашесѧ, по всѧ̑ же дни̑ веселѧ́хсѧ предъ лице́мъ є҆гѡ̀, на всѧ́ко вре́мѧ.

При часѣ́ же а҃-мъ но́щи, ѹ҆дарѧ́етъ въ вели́кiй кампа́нъ дово́льнѡ, и҆ пото́мъ во всѧ̑. И҆ собра́вшесѧ во хра́мъ, благослови́вшꙋ i҆ере́ю и҆ кадѧ́щꙋ, пое́мъ повече́рiе вели́кое, и҆ Съ на́ми бг҃ъ: съ пѣ́нiемъ, на гла́съ и҃, на ѻ҆́ба ли̑ка. И҆ ѻ҆бы̑чныѧ тропарѝ: Де́нь преше́дъ:

По а҃-мъ трист҃о́мъ тропа́рь пра́здника: Дне́сь спасе́нiѧ на́шегѡ: По в҃-мъ, конда́къ пра́здника: Взбра́нной воево́дѣ: И҆ по Сла́ва въ вы́шнихъ, твори́мъ и҆схожде́нiе въ притво́ръ. И҆ быва́етъ лiтíа по ѻ҆бы́чаю.

И҆ пое́мъ стiхи̑ры пра́здника самогла́сны трѝ. Гла́съ а҃.

Вѷзантíево:

Въ шесты́й мѣ́сѧцъ а҆рхiстрати́гъ по́сланъ бы́сть къ тебѣ̀ дв҃ѣ и҆ чⷭ҇тѣй, возвѣсти́ти тебѣ̀ сло́во спасе́нiѧ, вкꙋ́пѣ же и҆ зва́ти тебѣ̀: ра́дꙋйсѧ, ѡ҆бра́дованнаѧ, гдⷭ҇ь съ тобо́ю, роди́ши сн҃а превѣ́чнаго и҆зъ ѻ҆ц҃а̀, и҆ спасе́тъ лю́ди своѧ̑ ѿ грѣ̑хъ и҆́хъ.

А҆нато́лiево:

Въ мѣ́сѧцъ шесты́й по́сланъ бы́сть съ нб҃сѐ гаврiи́лъ а҆рха́гг҃лъ во гра́дъ галiле́йскiй назаре́тъ, принестѝ ѻ҆трокови́цѣ ра́дость благовѣ́щенiѧ: и҆ прише́дъ къ не́й,  возопѝ, глаго́лѧ: ра́дꙋйсѧ, ѡ҆бра́дованнаѧ, гдⷭ҇ь съ тобо́ю. ра́дꙋйсѧ, вмѣсти́лище невмѣсти́магѡ є҆стества̀: є҆го́же бо небеса̀ не вмѣсти́ша, ѹ҆тро́ба твоѧ̀ вмѣстѝ, благослове́ннаѧ: ра́дꙋйсѧ, честно́е а҆да́мово воззва́нiе и҆ є҆́ѵино и҆збавле́нiе, и҆ ра́дость мíра, и҆ весе́лiе ро́да на́шегѡ.

По́сланъ бы́сть а҆рха́гг҃лъ гаврiи́лъ съ небесѐ ѿ бг҃а къ дв҃ѣ нескве́рнѣй, во гра́дъ галiле́йскiй назаре́тъ, благовѣсти́ти є҆́й стра́ннагѡ ѻ҆́браза зача́тiе: по́сланъ бы́сть ра́бъ безпло́тенъ ко ѡ҆дꙋшевле́нномꙋ гра́дꙋ и҆ две́ри мы́сленнѣй, возвѣсти́ти влады́чнѧгѡ прише́ствiѧ сни́тiе. по́сланъ бы́сть во́инъ нбⷭ҇ный къ прест҃ы́ѧ сла́вы пала́тѣ, проꙋгото́вати зижди́телю жили́ще неѿе́млемо, и҆ прише́дъ къ не́й взыва́ше: ра́дꙋйсѧ, престо́ле ѻ҆гнезра́чный, четверозра́чныхъ пресла́внѣйшiй: ра́дꙋйсѧ, сѣда́лище цр҃ѧ̀ нбⷭ҇нагѡ: ра́дꙋйсѧ, горо̀ несѣко́маѧ, прiѧ́телище пречестно́е, въ тебѣ́ бо всѐ и҆сполне́нiе всели́сѧ бж҃ества̀ тѣле́снѣ, благоволе́нiемъ ѻ҆ц҃а̀ присносꙋ́щнагѡ и҆ содѣ́йствомъ всест҃а́гѡ дх҃а. ра́дꙋйсѧ, ѡ҆бра́дованнаѧ, гдⷭ҇ь съ тобо́ю.

А҆́ще сꙋббѡ́та, и҆лѝ недѣ́лѧ. Сла́ва, гла́съ и҃.

I҆ѡа́нна мона́ха:

Да веселѧ́тсѧ небеса̀ и҆ ра́дꙋетсѧ землѧ̀: и҆́бо ѻ҆ц҃ꙋ̀ соприсносꙋ́щный, собезнача́льный и҆ сопресто́льный, щедро́тство прiе́мъ и҆ человѣколю́бнꙋю ми́лость, себѐ поста́ви во и҆стоща́нiе, благоволе́нiемъ и҆ совѣ́томъ ѻ҆́ч҃имъ, и҆ во ѹ҆тро́бꙋ всели́сѧ дв҃и́чꙋ, предꙿѡчище́ннꙋю дх҃омъ. ѽ чꙋдесѐ! бг҃ъ въ человѣ́цѣхъ, невмѣсти́мый въ ложесна́хъ, безлѣ́тный въ лѣ́то: и҆ є҆́же пресла́внѣе, ꙗ҆́кѡ и҆ зача́тiе безсѣ́менно, и҆ и҆стоща́нiе несказа́нно, и҆ та́инство є҆ли́ко. Бг҃ъ бо и҆стощава́етсѧ и҆ воплоща́етсѧ, и҆ зи́ждетсѧ, а҆́гг҃лꙋ къ чⷭ҇тѣй зача́тiе глаго́лавшꙋ: ра́дꙋйсѧ, ѡ҆бра́дованнаѧ, гдⷭ҇ь съ тобо́ю, и҆мѣ́ѧй ве́лiю ми́лость. 

И҆ ны́нѣ, гла́съ в҃:

Благовѣствꙋ́етъ гаврiи́лъ благода́тнѣй дне́сь: ра́дꙋйсѧ, неневѣ́стнаѧ мт҃и и҆ неискꙋсобра́чнаѧ. Не ѹ҆дивлѧ́йсѧ стра́нномꙋ моемꙋ̀ зра́кꙋ, ни ѹ҆жаса́йсѧ, а҆рха́гг҃лъ бо є҆́смь. sмíй прельстѝ є҆́ѵꙋ и҆ногда̀: ны́нѣ же благовѣствꙋ́ю тебѣ̀ ра́дость, и҆ пребꙋ́деши нетлѣ́нна, и҆ роди́ши гдⷭ҇а, пречⷭ҇таѧ.

А҆́ще же де́нь по́стенъ. Сла́ва, и҆ ны́нѣ, Благовѣствꙋ́етъ гаврiи́лъ: Та́же моли̑твы ѻ҆бы̑чныѧ бдѣ́нiѧ. И҆ вше́дше во хра́мъ, пое́мъ.

На стiхо́внѣ стiхи̑ры самогла̑сны, гла́съ д҃.

Въ шесты́й мѣ́сѧцъ по́сланъ бы́сть а҆рха́гг҃лъ къ дв҃ѣ чⷭ҇тѣй: и҆ ра́доватисѧ є҆́й прире́къ, благовѣстѝ и҆зъ неѧ̀ и҆зба́вителю проитѝ. тѣ́мже прiи́мши цѣлова́нiе, зача́тъ тѧ̀ превѣ́чнаго бг҃а, несказа́ннѡ благоволи́вшаго вочеловѣ́читисѧ, во спасе́нiе дꙋ́шъ на́шихъ.

Стíхъ: Благовѣсти́те де́нь ѿ днѐ спасе́нiе бг҃а на́шегѡ.

Ѧ҆зы́ка, є҆гѡ́же не вѣ́дѧше, ѹ҆слы́ша бцⷣа: глаго́лаше бо къ не́й а҆рха́гг҃лъ благовѣ́щенiѧ глаго́лы, ѿѻнꙋ́дꙋже вѣ́рнѡ прiи́мши цѣлова́нiе, зача́тъ тѧ̀ превѣ́чнаго бг҃а. тѣ́мже и҆ мы̀ ра́дꙋющесѧ вопiе́мъ тѝ: и҆зъ неѧ̀ воплоти́выйсѧ непрело́жнѡ, бж҃е, ми́ръ мíрови да́рꙋй. и҆ дꙋша́мъ на́шымъ ве́лiю млⷭ҇ть.

Стíхъ: Воспо́йте гдⷭ҇еви пѣ́снь но́вꙋ, воспо́йте гдⷭ҇еви, всѧ̀ землѧ̀.

Сѐ воззва́нiе ны́нѣ ꙗ҆ви́сѧ на́мъ: па́че сло́ва бг҃ъ человѣ́кѡмъ соединѧ́етсѧ: а҆рха́гг҃ловымъ гла́сомъ пре́лесть ѿгонѧ́етсѧ: дв҃а бо прiе́млетъ ра́дость, земна̑ѧ бы́ша нб҃о. мíръ разрѣши́сѧ пе́рвыѧ клѧ́твы. да ра́дꙋетсѧ тва́рь, и҆ гла́сы да воспое́тъ: тво́рче и҆ и҆зба́вителю на́шъ, гдⷭ҇и, сла́ва тебѣ̀.

Сла́ва, и҆ ны́нѣ, гла́съ то́йже. А҆ндре́а i҆еросолѷмíты:

Дне́сь ра́дость благовѣ́щенiѧ, дѣ́вственное торжество̀, ни̑жнѧѧ съ вы́шними совокꙋплѧ́ютсѧ. а҆да́мъ ѡ҆бновлѧ́етсѧ,  и҆ є҆́ѵа пе́рвыѧ печа́ли свобожда́етсѧ: и҆ сѣ́нь на́шегѡ сꙋщества̀, ѡ҆боже́нiемъ прiе́мшагѡ смѣше́нiе, це́рковь бж҃iѧ бы́сть. ѽ та́инство! ѻ҆́бразъ и҆стоща́нiѧ невѣ́домь, бога́тство бла́гости несказа́нно, а҆́гг҃лъ слꙋ́житъ чꙋдесѝ: дв҃и́ча ѹ҆тро́ба сн҃а прiе́млетъ: дх҃ъ ст҃ы́й низпосыла́етсѧ: ѻ҆ц҃ъ свы́ше благоволи́тъ: и҆ и҆змѣне́нiе ѻ҆́бщимъ твори́тсѧ совѣ́томъ, въ не́мже и҆ и҆́мже спа́сшесѧ, вкꙋ́пѣ съ гаврiи́ломъ къ дв҃ѣ возопiи́мъ: ра́дꙋйсѧ, ѡ҆бра́дованнаѧ, и҆зъ неѧ́же спасе́нiе хрⷭ҇то́съ бг҃ъ на́шъ, є҆́же по на́мъ прiе́мъ є҆стество̀, къ себѣ̀ возведѐ. того̀ молѝ спасти́сѧ дꙋша́мъ на́шымъ.

Та́же, Ны́нѣ ѿпꙋща́еши: И҆ по Ѻ҆́ч҃е на́шъ:

На благослове́нiе хлѣ́бѡвъ тропа́рь, гла́съ д҃:

Дне́сь спасе́нiѧ на́шегѡ глави́зна, и҆ є҆́же ѿ вѣ́ка та́инства ꙗ҆вле́нiе: сн҃ъ бж҃iй, сн҃ъ дв҃ы быва́етъ, и҆ гаврiи́лъ благода́ть благовѣствꙋ́етъ. тѣ́мже и҆ мы̀ съ ни́мъ бцⷣѣ возопiи́мъ: ра́дꙋйсѧ, бл҃года́тнаѧ, гдⷭ҇ь съ тобо́ю.

Три́жды.

И҆ Бꙋ́ди и҆́мѧ гдⷭ҇не: съ пѣ́нiемъ, три́жды. И҆ чте́нiе пра́здника.



На ѹ҆́трени, на Бг҃ъ гдⷭ҇ь, тропа́рь пра́здника, три́жды.

По а҃-й каѳíсмѣ ѻ҆́ба сѣда́льны трiѡ́ди безъ є҆ктенiѝ: и҆ чте́нiе днѐ.

По в҃-й же каѳíсмѣ, є҆ктенiа̀ и҆ сѣда́ленъ пра́здника, гла́съ а҃.

Подо́бенъ: Гро́бъ тво́й:

Вели́кiй воево́да невеще́ственныхъ а҆́гг҃лъ бо гра́дъ назаре́тъ предста́въ, цр҃ѧ̀ возвѣща́етъ тебѣ̀, пречⷭ҇таѧ, вѣкѡ́въ и҆ гдⷭ҇а, ра́дꙋйсѧ, глаго́лѧ тебѣ̀, бл҃гослове́ннаѧ марíе, непостижи́мое и҆ несказа́нное чꙋ́до, человѣ́кѡвъ ѡ҆бновле́нiе.

Сла́ва, и҆ ны́нѣ, то́йже, и҆ чте́нiе пра́здника.

По г҃-й каѳíсмѣ, сѣда́ленъ, гла́съ г҃. Подо́бенъ: Красотѣ̀:

Дне́сь всѧ̀ тва́рь ра́дꙋетсѧ, ꙗ҆́кѡ є҆́же ра́дꙋйсѧ, тебѣ̀  глаго́летъ а҆рха́гг҃лъ, благослове́ннаѧ честна́ѧ и҆ пречⷭ҇таѧ мт҃и хрⷭ҇та̀ бг҃а. дне́сь ѡ҆мрача́етсѧ sмѣи́но шата́нiе: клѧ́твы бо пра́ѻтчи разрѣша́етсѧ сою́зъ. тѣ́мже и҆ непреста́ннѡ вопiе́мъ тѝ: ра́дꙋйсѧ, ѡ҆бра́дованнаѧ.

Сла́ва, и҆ ны́нѣ, то́йже. По чте́нiи же даю́тсѧ свѣщы̀ бра́тiи.

По полѷеле́и сѣда́ленъ, гла́съ д҃. Подо́бенъ: Ѹ҆диви́сѧ:

Гаврiи́лъ съ нб҃сѐ, є҆́же ра́дꙋйсѧ, зове́тъ чⷭ҇тнѣ́й: ꙗ҆́кѡ зачне́тъ во чре́вѣ превѣ́чнаго бг҃а, сло́вомъ концы̀ соста́вльшаго. тѣ́мже марiа́мъ ѿвѣщава́ше: безмꙋ́жна є҆́смь, и҆ ка́кѡ рождꙋ̀ сн҃а; безсѣ́менное рожде́нiе кто̀ ви́дѣ; и҆ сказꙋ́ѧ глаго́лаше а҆́гг҃лъ бцⷣѣ и҆ дв҃ѣ: на́йдетъ на тѧ̀ дх҃ъ ст҃ы́й, и҆ си́ла вы́шнѧгѡ ѡ҆сѣни́тъ тѧ̀.

Сла́ва, и҆ ны́нѣ, гла́съ и҆ подо́бенъ то́йже:

По́сланъ бы́сть гаврiи́лъ къ дв҃ѣ мр҃íи, и҆ возвѣстѝ є҆́й неизлаго́ланнꙋю ра́дость: ꙗ҆́кѡ безсѣ́меннѡ зачне́тъ, и҆ не и҆стлѣ́етъ. роди́ши бо сн҃а, предвѣ́чнаго бг҃а, и҆ спасе́тъ лю́ди своѧ̑ ѿ грѣ̑хъ и҆́хъ: и҆ свидѣ́тельствꙋетъ посла́вый мѧ̀ вопи́ти тебѣ̀, благослове́ннаѧ, є҆́же ра́дꙋйсѧ: дв҃о роди́ши, и҆ по ржⷭ҇твѣ̀ па́ки пребꙋ́деши дв҃а.

И҆ чте́нiе пра́здника. Та́же степє́нна, а҃-й а҆нтiфѡ́нъ д҃-гѡ гла́са. Прокíменъ, гла́съ д҃: Благовѣсти́те де́нь ѿ днѐ спасе́нiе бг҃а на́шегѡ. Стíхъ: Воспо́йте гдⷭ҇еви пѣ́снь но́вꙋ, воспо́йте гдⷭ҇еви, всѧ̀ землѧ̀. Всѧ́кое дыха́нiе: Е҆ѵⷢ҇лiе лꙋкѝ, зача́ло д҃.

По н҃-мъ ѱалмѣ̀ стiхи́ра гла́съ в҃: Самогла́сна:

Благовѣствꙋ́етъ гаврiи́лъ благода́тнѣй дне́сь: ра́дꙋйсѧ, неневѣ́стнаѧ мт҃и и҆ неискꙋсобра́чнаѧ. не ѹ҆дивлѧ́йсѧ стра́нномꙋ моемꙋ̀ зра́кꙋ: ни ѹ҆жаса́йсѧ, а҆рха́гг҃лъ бо є҆́смь. sмíй прельстѝ є҆́ѵꙋ и҆ногда̀: ны́нѣ же благовѣствꙋ́ю тебѣ̀ ра́дость, и҆ пребꙋ́деши нетлѣ́нна, и҆ ро́диши гдⷭ҇а, пречⷭ҇таѧ. 

Канѡ́нъ пра́здника, i҆рмосы̀ по два́жды, тропари́ же на в҃_i. Катава́сiа пра́здника, ѻ҆́ба ли̑ка вкꙋ́пѣ. А҆ и҆дѣ́же трипѣ́снецъ, та́мѡ пое́мъ пра́здника со i҆рмосо́мъ на s҃: и҆ трипѣ́снецъ на и҃: Катава́сiа, i҆рмо́съ трiѡ́ди, ѻ҆́ба ли̑ка вкꙋ́пѣ. Канѡ́нъ, творе́нiе кѵ́ръ ѳеофа́на, є҆гѡ́же краегране́сiе по а҆лфави́тꙋ до и҃-ѧ пѣ́сни.

Гла́съ д҃. Пѣ́снь а҃. I҆рмо́съ:

Ѿве́рзꙋ ѹ҆ста̀ моѧ̑, и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀.

Да пое́тъ тебѣ̀, влⷣчце, движѧ̀ свирѣ́ль дх҃о́внꙋю, дв҃дъ, пра́ѻц҃ъ тво́й, послꙋ́шай, дщѝ, ра́дованнагѡ гла́са ѿ а҆́гг҃ла, ра́дость бо возвѣща́етъ тебѣ̀ неизглаго́ланнꙋю.

[А҆́гг҃лъ] Вопiю̀ тебѣ̀ веселѧ́сѧ, приклонѝ ѹ҆́хо твоѐ, и҆ вонмѝ мѝ, бж҃iе возвѣща́ющꙋ безсѣ́менное зача́тiе: ѡ҆брѣла́ бо є҆сѝ благода́ть предъ бг҃омъ, є҆ѧ́же никогда́же ѡ҆брѣ́те дрꙋга́ѧ, всечⷭ҇таѧ.

[Бцⷣа] Да разꙋмѣ́ю, а҆́гг҃ле, твои́хъ глагѡ́лъ си́лꙋ, ка́кѡ бꙋ́детъ, є҆́же ре́клъ є҆сѝ, глаго́ли ꙗ҆́вственнѣйше; ка́кѡ зачнꙋ̀, дв҃а сꙋ́щи ѻ҆трокови́ца; ка́кѡ же и҆ мт҃и бꙋ́дꙋ зижди́телѧ моегѡ̀;

[А҆́гг҃лъ] Ле́стнѡ мѧ̀ вѣща́ти помышлѧ́еши, ꙗ҆́кѡ мню̀: и҆ ра́дꙋюсѧ, зрѧ̀ твоѐ ѹ҆твержде́нiе. дерза́й, влⷣчце, бг҃ꙋ бо хотѧ́щꙋ, ѹ҆до́бь сконча́ютсѧ и҆ пресла̑внаѧ.

Пѣ́снь г҃. I҆рмо́съ:

Твоѧ̑ пѣсносло́вцы, бцⷣе, живы́й и҆ незави́стный и҆сто́чниче, ли́къ себѣ̀ совокꙋ́пльшыѧ дꙋхо́внѡ ѹ҆твердѝ, въ бжⷭ҇твеннѣй твое́й сла́вѣ вѣнцє́въ сла́вы сподо́би.

[Бцⷣа] Ѡ҆скꙋдѣ̀ кнѧ́зь ѿ i҆ꙋ́ды, вре́мѧ наста̀ про́чее, въ не́же ꙗ҆ви́тсѧ ꙗ҆зы́кѡвъ наде́жда, хрⷭ҇то́съ: ты́ же, ка́кѡ сего̀ рождꙋ̀, дв҃а сꙋ́щи, скажѝ;

[А҆́гг҃лъ] И҆́щеши ѿ менє̀ ѹ҆вѣ́дѣти, дв҃о, ѻ҆́бразъ зача́тiѧ  твоегѡ̀, но то́й несказа́ненъ є҆́сть: дх҃ъ же ст҃ы́й зижди́тельною си́лою, ѡ҆сѣни́въ тѧ̀, соверши́тъ.

[Бцⷣа] Моѧ̀ прама́ти, прiе́мши ра́зꙋмъ sмiи́нъ, пи́щи бж҃е́ственныѧ и҆згна́на бы́сть: тѣ́мже и҆ а҆́зъ бою́сѧ цѣлова́нiѧ стра́ннагѡ твоегѡ̀, стыдѧ́щисѧ поползнове́нiѧ.

[А҆́гг҃лъ] Бж҃iй предста́тель по́сланъ є҆́смь, бжⷭ҇твенный повѣ́дати тебѣ̀ совѣ́тъ: что̀ менє̀ бои́шисѧ, всенепоро́чнаѧ, па́че тебє̀ боѧ́щагѡсѧ; что̀ благоговѣ́еши мнѣ̀, влⷣчце, тебѣ̀ че́стнѡ благоговѣ́ющемꙋ;

Сѣда́ленъ, гла́съ и҃. Подо́бенъ: Свирѣ́лей па́стырскихъ:

Сло́во бж҃iе на зе́млю ны́нѣ сни́де, а҆́гг҃лъ предста̀, вопiѧ̀ дв҃ѣ, ра́дꙋйсѧ, благослове́ннаѧ, ꙗ҆́же печа́тiю є҆ди́на сохра́ншисѧ, во ѹ҆тро́бѣ прiе́мши предвѣ́чнаго сло́ва и҆ гдⷭ҇а: да ѿ пре́лести спасе́тъ, ꙗ҆́кѡ бг҃ъ, ро́дъ человѣ́ческiй.

Сла́ва, и҆ ны́нѣ, гла́съ то́йже. Подо́бенъ: Повелѣ́нное:

По́сланъ бы́сть съ нб҃сѐ а҆рхiстрати́гъ гаврiи́лъ ѿ бг҃а, ско́рѡ предста̀ ко ѡ҆дꙋшевле́нномꙋ гра́дꙋ, глаго́лѧ къ не́й ꙗ҆́вственнѡ: зижди́телѧ прiи́меши, дв҃о, во ѹ҆тро́бѣ, и҆ роди́ши сего̀ непрело́жнѣ съ пло́тiю. тѣ́мже по́сланъ є҆́смь возвѣсти́ти тебѣ̀ стра́нное ржⷭ҇тво̀, чⷭ҇таѧ, и҆ стою̀ зовѧ̀ тебѣ̀: ра́дꙋйсѧ, невѣ́сто неневѣ́стнаѧ.

Пѣ́снь д҃. I҆рмо́съ:

Сѣдѧ́й въ сла́вѣ на прⷭ҇то́лѣ бжⷭ҇тва̀, во ѻ҆́блацѣ ле́гцѣ прiи́де i҆и҃съ пребжⷭ҇твенный, нетлѣ́нною дла́нiю, и҆ спасѐ зовꙋ́щыѧ: сла́ва, хрⷭ҇тѐ, си́лѣ твое́й.

[Бцⷣа] Сщ҃е́ннꙋю нѣ́кꙋю дв҃ꙋ ражда́ющꙋю, слы́шахъ прⷪ҇ро́ка дре́вле є҆мманꙋ́ила проре́кша: хощꙋ́ же разꙋмѣ́ти, ка́кѡ бжⷭ҇тва̀ растворе́нiе є҆стество̀ человѣ́ческое претерпи́тъ;

[А҆́гг҃лъ] Ꙗ҆ви́ла є҆́сть кꙋпина̀, неѡпа́льна пребы́вши, прiе́мши пла́мень, ѡ҆бра́дованнаѧ всепѣ́таѧ, на тебѣ̀ та́инства пресла́вное: по рождествѣ́ бо пребꙋ́деши чⷭ҇таѧ приснодв҃а. 

[Бцⷣа] Ѡ҆свѣща́емь сiѧ́нiемъ бг҃а вседержи́телѧ, и҆́стины проповѣ́дниче, глаго́ли, гаврiи́ле, и҆́стиннѣйшаѧ: ка́кѡ нетлѣ́ннѣ бы́вши чистотѣ̀ мое́й, сло́ва рождꙋ̀ съ пло́тiю безпло́тнаго;

[А҆́гг҃лъ] Со стра́хомъ тебѣ̀, ꙗ҆́кѡ ра́бъ гпⷭ҇жѣ̀ предстою̀, съ боѧ́знiю, ѻ҆трокови́це, ны́нѣ смотри́ти стыждꙋ́сѧ тебѐ: ꙗ҆́кѡ бо до́ждь на рꙋно̀ сни́детъ на тѧ̀ сло́во ѻ҆́ч҃ее, ꙗ҆́кѡ благоволѝ.

Пѣ́снь є҃. I҆рмо́съ:

Ѹ҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во ѹ҆тро́бѣ надъ всѣ́ми бг҃а, и҆ родила̀ є҆сѝ безлѣ́тнаго сн҃а, всѣ̑мъ воспѣва́ющымъ тѧ̀ ми́ръ подава́ющаѧ.

[Бцⷣа] Разꙋмѣ́ти не могꙋ̀ твои́хъ слове́съ и҆звѣ́стiѧ: чꙋдеса́ бо бы́ша мно́жицею, бж҃твенною си́лою чꙋдодѣ́йствꙋєма, зна́мєнiѧ и҆ ѻ҆́бразы зако́ннiи: роди́ же дв҃а неискꙋсомꙋ́жнѣ никогда́же.

[А҆́гг҃лъ] Диви́тъ, всенепоро́чнаѧ, и҆ стра́нно бо чꙋ́до твоѐ, є҆ди́на бо ты̀ всѣ́хъ цр҃ѧ̀ прiи́меши, во ѹ҆тро́бѣ воплоща́ема: и҆ тѧ̀ проѡбразꙋ́ютъ прⷪ҇ро́чєскаѧ речє́нiѧ и҆ гада̑нiѧ, и҆ зако́ннiи ѻ҆́бразы.

[Бцⷣа] Всѣ́ми невмѣсти́мый и҆ всѣ́ми неви́димый, ка́кѡ се́й мо́жетъ во чре́во дв҃и́че всели́тисѧ, є҆́же са́мъ созда̀, ка́кѡ же и҆ зачнꙋ̀ бг҃а сло́ва, собезнача́льна ѻ҆ц҃ꙋ̀ и҆ дх҃ꙋ;

[А҆́гг҃лъ] Къ твоемꙋ̀ пра́ѻц҃ꙋ дв҃дꙋ, ѡ҆бѣща́сѧ посади́ти ѿ плода̀ твоегѡ̀ чре́ва, на прⷭ҇то́лѣ црⷭ҇тва є҆гѡ̀, i҆а́кѡвлю тѧ̀ добро́тꙋ, є҆ди́нꙋ и҆збра̀ въ слове́сное селе́нiе.

Пѣ́снь s҃. I҆рмо́съ:

Возопѝ, проѡбразꙋ́ѧ погребе́нiе тридне́вное, прⷪ҇ро́къ i҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀, i҆и҃се, цр҃ю̀ си́лъ.

[Бцⷣа] Глагѡ́лъ твои́хъ, гаврiи́ле, гла́съ ра́дованенъ прiе́мши, весе́лiѧ бжⷭ҇твеннагѡ и҆спо́лнихсѧ: ра́дость бо повѣ́даеши, и҆ весе́лiе возвѣща́еши безконе́чное. 

[А҆́гг҃лъ] Тебѣ̀ даде́сѧ ра́дость, бг҃омт҃и, бжⷭ҇твеннаѧ: тебѣ̀, є҆́же ра́дꙋйсѧ, всѧ̀ тва́рь вопiе́тъ, бг҃оневѣ́сто: ты́ бо є҆ди́на мт҃и сн҃а бж҃iѧ пронарече́сѧ, чⷭ҇таѧ.

[Бцⷣа] Е҆́ѵы мно́ю ны́нѣ да ѹ҆праздни́тсѧ ѡ҆сꙋжде́нiе, да возда́стсѧ мно́ю до́лгъ дне́сь: мно́ю заи́мствованiе дре́внее да да́стсѧ преиспо́лнено.

[А҆́гг҃лъ] Ѡ҆бѣща́сѧ бг҃ъ а҆враа́мꙋ пра́ѻц҃ꙋ, благослови́тисѧ въ сѣ́мени є҆гѡ̀ ꙗ҆зы́кѡмъ, чⷭ҇таѧ: тобо́ю же коне́цъ ѡ҆бѣща́нiе прiе́млетъ дне́сь.

Конда́къ, гла́съ и҃:

Взбра́нной воево́дѣ побѣди́тєльнаѧ, ꙗ҆́кѡ и҆зба́вльшесѧ ѿ sлы́хъ, благода́рствєннаѧ восписꙋ́емъ тѝ рабѝ твоѝ, бцⷣе: но ꙗ҆́кѡ и҆мꙋ́щаѧ держа́вꙋ непобѣди́мꙋю, ѿ всѧ́кихъ на́съ бѣ́дъ свободѝ, да зове́мъ тѝ: ра́дꙋйсѧ, невѣ́сто неневѣ́стнаѧ.

I҆́косъ:

А҆́гг҃лъ предста́тель съ нб҃сѐ по́сланъ бы́сть рещѝ бцⷣѣ, ра́дꙋйсѧ, и҆ со безпло́тнымъ гла́сомъ воплоща́ема тѧ̀ зрѧ̀, гдⷭ҇и, ѹ҆жаса́шесѧ, и҆ стоѧ́ше, зовы́й къ не́й такова̑ѧ: ра́дꙋйсѧ, є҆́юже ра́дость возсiѧ́етъ: ра́дꙋйсѧ, є҆́юже клѧ́тва и҆сче́знетъ: ра́дꙋйсѧ, па́дшагѡ а҆да́ма воззва́нiе: ра́дꙋйсѧ, сле́зъ є҆́ѵиныхъ и҆збавле́нiе: ра́дꙋйсѧ, высото̀, неꙋдобовосходи́маѧ человѣ́ческими по́мыслы: ра́дꙋйсѧ, глꙋбино̀ неꙋдобозри́маѧ и҆ а҆́гг҃льскима ѻ҆чи́ма: ра́дꙋйсѧ, ꙗ҆́кѡ є҆сѝ цр҃е́во сѣда́лище: ра́дꙋйсѧ, ꙗ҆́кѡ но́сиши носѧ́щаго всѧ̑: ра́дꙋйсѧ, sвѣздо̀, ꙗ҆влѧ́ющаѧ сл҃нце: ра́дꙋйсѧ, ѹ҆тро́бо бжⷭ҇твеннагѡ воплоще́нiѧ: ра́дꙋйсѧ, є҆́юже ѡ҆бновлѧ́етсѧ тва́рь: ра́дꙋйсѧ, є҆́юже покланѧ́емсѧ творцꙋ̀. ра́дꙋйсѧ, невѣ́сто неневѣ́стнаѧ.

Пѣ́снь з҃. I҆рмо́съ:

Не послꙋжи́ша тва́ри бг҃омꙋ́дрiи па́че созда́вшагѡ, но ѻ҆́гненное преще́нiе мꙋ́жески попра́вше, ра́довахꙋсѧ пою́ще: препѣ́тый ѻ҆ц҃є́въ гдⷭ҇ь и҆ бг҃ъ, благослове́нъ є҆сѝ. 

[Бцⷣа] Свѣ́тъ невеще́ственный повѣ́даѧ, въ веще́ственнѣ тѣлесѝ совокꙋплѧ́емь за милосе́рдiе мно́гое, свѣ́тлое благовѣ́щенiе, бжⷭ҇твєннаѧ проповѣ̑данiѧ, ны́нѣ взыва́еши мѝ: благослове́нъ, всечⷭ҇таѧ, пло́дъ твоегѡ̀ чре́ва.

[А҆́гг҃лъ] Ра́дꙋйсѧ, влⷣчце дв҃о, ра́дꙋйсѧ, пречⷭ҇таѧ, ра́дꙋйсѧ, прiѧ́телище бж҃iе: ра́дꙋйсѧ, свѣ́щниче свѣ́та, а҆да́мово воззва́нiе, є҆́ѵы и҆збавле́нiе, горо̀ ст҃а́ѧ, преѧ́вственное свѧще́нiе и҆ черто́гъ безсме́ртiѧ.

[Бцⷣа] Дꙋ́шꙋ ѡ҆чи́сти, тѣ́ло ѡ҆свѧтѝ, це́рковь сотвори́ мѧ вмѣсти́тельнꙋ бг҃а, ски́нiю бг҃оꙋкра́шенꙋ, ѡ҆дꙋшевле́нъ хра́мъ наи́тiемъ прест҃а́гѡ дх҃а, и҆ жи́зни чⷭ҇тꙋю мт҃рь.

[А҆́гг҃лъ] Ꙗ҆́кѡ многосвѣ́тлꙋю свѣщꙋ̀, и҆ бг҃одѣ́ланенъ черто́гъ ви́жꙋ тѧ̀ ны́нѣ ꙗ҆́кѡ зла́тъ кiвѡ́тъ, зако́на пода́телѧ прiимѝ, бг҃оневѣ́сто, благоизво́лившаго человѣ́ческое и҆зба́вити тобо́ю тлѣ́нное сꙋщество̀.

Пѣ́снь и҃. I҆рмо́съ:

Слы́ши, ѻ҆трокови́це дв҃о чⷭ҇таѧ, да рече́тъ ѹ҆́бѡ гаврiи́лъ совѣ́тъ вы́шнѧгѡ дре́внiй, и҆́стинный, бꙋ́ди къ прiѧ́тiю гото́ва бж҃iю: тобо́ю бо невмѣсти́мый съ человѣ́ки поживѐ. Тѣ́мъ и҆ ра́дꙋѧсѧ вопiю̀: благослови́те, всѧ̑ дѣла̀ гдⷭ҇нѧ, гдⷭ҇а.

[Бцⷣа] Ѹ҆́мъ всѧ́къ побѣжда́етсѧ земны́хъ, ѿвѣща̀ дв҃и́ца, и҆́щꙋщи ꙗ҆̀же мнѣ̀ вѣща́еши пресла̑внаѧ: слы́шахъ твоѧ̑ словеса̀, но бою́сѧ ѹ҆жаса́ющисѧ, да не ле́стiю мѧ̀, ꙗ҆́кѡ є҆́ѵꙋ дале́че по́слеши ѿ бг҃а. но ѻ҆ба́че сѐ вопiю̀: благослови́те, всѧ̑ дѣла̀ гдⷭ҇нѧ, гдⷭ҇а, и҆ превозноси́те є҆го̀ во вѣ́ки.

[А҆́гг҃лъ] Сѐ тебѣ̀ недоꙋмѣ́нное разрѣши́сѧ, глаго́летъ къ си̑мъ гаврiи́лъ: до́брѣ бо рекла̀ є҆сѝ, ве́щь неꙋдобопости́жна, словесє́мъ твои́хъ ѹ҆сте́нъ повинꙋ́ющисѧ про́чее. не сꙋмни́сѧ ꙗ҆́кѡ ле́сти, ꙗ҆́коже ве́щи вѣ́рꙋй: а҆́зъ бо ра́дꙋѧсѧ вопiю̀: благослови́те, всѧ̑ дѣла̀ гдⷭ҇нѧ, гдⷭ҇а, и҆ превозноси́те є҆го̀ во вѣ́ки. 

[Бцⷣа] Зако́нъ се́й ѿ бг҃а є҆́сть человѣ́кѡмъ, непоро́чнаѧ а҆́бiе глаго́летъ, ѻ҆́бщiѧ любвѐ ржⷭ҇тво̀ происхо́дитъ, не вѣ́мъ сꙋпрꙋ́жника сла́сти всеконе́чнѡ: ка́кѡ ѹ҆́бѡ глаго́леши, ꙗ҆́кѡ рождꙋ̀; бою́сѧ, є҆гда̀ ле́сть глаго́леши; но ѻ҆ба́че сѐ вопiю̀: благослови́те, всѧ̑ дѣла̀ гдⷭ҇нѧ, гдⷭ҇а, и҆ превозноси́те є҆го̀ во вѣ́ки.

[А҆́гг҃лъ] Глаго́лы, ꙗ҆̀же мнѣ̀ вѣща́еши, чⷭ҇таѧ, а҆́гг҃лъ па́ки глаго́летъ, ѻ҆бы́чаѧ є҆́сть рождества̀ человѣ́кѡвъ сме́ртныхъ: и҆́стиннѡ бг҃а тебѣ̀ ѡ҆бѣщава́ю, па́че сло́ва же и҆ смы́сла воплоща́ема, ꙗ҆́кѡ вѣ́сть, и҆зъ тебє̀. тѣ́мже и҆ ра́дꙋѧсѧ, вопiю̀: благослови́те, всѧ̑ дѣла̀ гдⷭ҇нѧ, гдⷭ҇а, и҆ превозноси́те є҆го̀ во вѣ́ки.

[Бцⷣа] Ꙗ҆влѧ́ешисѧ мнѣ̀ и҆́стины вѣща́тель, речѐ дв҃а, ра́дости бо ѻ҆́бщiѧ прише́лъ є҆сѝ благовѣ́стникъ: дꙋ́шꙋ ѹ҆́бѡ ѡ҆чи́стихъ съ тѣ́ломъ, и҆ по глаго́лꙋ твоемꙋ̀ бꙋ́ди мнѣ̀, да всели́тсѧ бг҃ъ въ мѧ̀, къ немꙋ́же вопiю̀ съ тобо́ю: благослови́те, всѧ̑ дѣла̀ гдⷭ҇нѧ, гдⷭ҇а, и҆ превозноси́те є҆го̀ во вѣ́ки.

На ѳ҃-й пѣ́сни па́ки вжига́ютъ свѣщы̀ бра́тiѧ. Честнѣ́йшꙋю не пое́мъ, но пое́мъ припѣ́въ пра́здника:

Благовѣствꙋ́й, землѐ, ра́дость ве́лiю, хвали́те, небеса̀, бж҃iю сла́вꙋ.

Та́же i҆рмо́съ: Ꙗ҆́кѡ ѡ҆дꙋшевле́нномꙋ: Подо́бнѣ и҆ в҃-й ли́къ припѣ́въ, и҆ i҆рмо́съ: и҆ къ про́чымъ тропарє́мъ пра́здника, то́йже припѣ́въ.

Ѹ҆ трипѣ́снца же къ тропарє́мъ припѣва́емъ: Сла́ва тебѣ̀, бж҃е на́шъ, сла́ва тебѣ̀. Къ бг҃орѡ́дичнымъ припѣва́емъ припѣ́въ пра́здника.

Пѣ́снь ѳ҃. I҆рмо́съ:

Ꙗ҆́кѡ ѡ҆дꙋшевле́нномꙋ бж҃iю кiвѡ́тꙋ, да ника́коже ко́снетсѧ рꙋка̀ скве́рныхъ. Ѹ҆стнѣ́ же вѣ́рныхъ бцⷣѣ немо́лчнѡ, гла́съ а҆́гг҃ла  воспѣва́юще, съ ра́достiю да вопiю́тъ: ра́дꙋйсѧ, благода́тнаѧ, гдⷭ҇ь съ тобо́ю.

Па́че смы́сла заче́нши бг҃а, є҆стества̀ ѻ҆бы́чаѧ ѹ҆таи́сѧ, ѻ҆трокови́це: ты́ бо въ ржⷭ҇твѣ̀ мт҃рскагѡ и҆збѣжа́ла є҆сѝ тлѣ́ннагѡ є҆стества̀, и҆ превы́шши сꙋ́щи. тѣ́мже досто́йнѡ слы́шиши: ра́дꙋйсѧ, благода́тнаѧ, гдⷭ҇ь съ тобо́ю.

Ка́кѡ то́чиши млеко̀, дв҃о чⷭ҇таѧ, не мо́жетъ и҆зрещѝ ѧ҆зы́къ зе́мленъ: стра́ннꙋ бо є҆стества̀ показꙋ́еши ве́щь, зако́ннагѡ ржⷭ҇тва̀ ѹ҆ста́въ прехо́диши. тѣ́мже досто́йнѡ слы́шиши: ра́дꙋйсѧ, благода́тнаѧ, гдⷭ҇ь съ тобо́ю.

Та́йнѡ во сщ҃е́нныхъ писа́нiихъ глаго́ласѧ ѡ҆ тебѣ̀, мт҃и вы́шнѧгѡ: лѣ́ствицꙋ бо дре́вле i҆а́кѡвъ тѧ̀ ѡ҆бразꙋ́ющꙋю ви́дѣвъ, речѐ: степе́нь бж҃iѧ сiѧ̀. тѣ́мже досто́йнѡ слы́шиши: ра́дꙋйсѧ, благода́тнаѧ, гдⷭ҇ь съ тобо́ю.

Чꙋ́дное свѧщенноѧвле́нномꙋ мѡѷсе́ю кꙋпина̀ и҆ ѻ҆́гнь, показа̀ чꙋ́до: и҆ща́й же конца̀ въ прехожде́нiи време́нъ, во ѻ҆трокови́цѣ чⷭ҇тѣй, речѐ, ѹ҆зрю̀. є҆́йже, ꙗ҆́кѡ бцⷣѣ, да рече́тсѧ: ра́дꙋйсѧ, благода́тнаѧ, гдⷭ҇ь съ тобо́ю.

Данiи́лъ тѧ̀ го́рꙋ наречѐ мы́сленнꙋю: роди́тельницꙋ же бж҃iю и҆са́iа: ви́дитъ же ꙗ҆́кѡ рꙋно̀ гедеѡ́нъ: дв҃дъ же свѧще́нiе глаго́летъ, две́рь же тѧ̀ и҆́нъ. гаврiи́лъ же тебѣ̀ взыва́етъ: ра́дꙋйсѧ, благода́тнаѧ, гдⷭ҇ь съ тобо́ю.

Та́же i҆рмо́съ трiѡ́ди, и҆ пра́здника припѣ́въ и҆ i҆рмо́съ, ѻ҆́ба ли̑ка вкꙋ́пѣ.

Свѣти́ленъ, Подо́бенъ: Со ѹ҆ченикѝ:

А҆́г҃гльскихъ си́лъ а҆рхiстрати́гъ по́сланъ бы́сть ѿ бг҃а вседержи́телѧ къ чⷭ҇тѣй и҆ дв҃ѣ, благовѣсти́ти стра́нное и҆ неизрече́нное чꙋ́до: занѐ бг҃ъ, ꙗ҆́кѡ чл҃вѣ́къ, и҆зъ неѧ̀ младодѣ́йствꙋетсѧ безъ сѣ́мене, назида́ѧй ве́сь человѣ́ческiй ро́дъ: лю́дiе, благовѣсти́те ѡ҆бновле́нiе мíра.

Два́жды.

Сла́ва, и҆ ны́нѣ, и҆́нъ свѣти́ленъ. Подо́бенъ: Жєны̀ ѹ҆слы́шите:

Е҆́же ѿ вѣ́ка дне́сь познава́етсѧ та́инство бж҃iе, бг҃ъ  сло́во, сн҃ъ дв҃ы мр҃íи за милосе́рдiе быва́етъ, и҆ ра́дость благовѣ́щенiѧ гаврiи́лъ провѣщава́етъ. Съ ни́мже возопiе́мъ є҆́й: ра́дꙋйсѧ, мт҃и гдⷭ҇нѧ.

На хвали́техъ, Всѧ́кое дыха́нiе: и҆ пое́мъ стiхи̑ры, на д҃, гла́съ а҃.

Подо́бенъ: Нбⷭ҇ныхъ чинѡ́въ:

Съ нбⷭ҇ныхъ крꙋгѡ́въ слетѣ́въ гаврiи́лъ въ назаре́тъ, * прiи́де къ дв҃ѣ мр҃íи, * вопiѧ̀ є҆́й: ра́дꙋйсѧ, * зачне́ши сн҃а, а҆да́ма дре́внѣйшаго, * творца̀ вѣкѡ́въ и҆ и҆зба́вителѧ, * вопiю́щихъ тебѣ̀: * ра́дꙋйсѧ, чⷭ҇таѧ.

Соприсносꙋ́щное сло́во пребезнача́льнагѡ ѻ҆ц҃а̀, * не разлꙋчи́всѧ го́рнихъ, * ны́нѣ предста̀ дѡ́льнымъ, ра́ди кра́йнѧгѡ благоꙋтро́бiѧ, * ми́лость прiе́мъ, є҆́же на ны̀ поползнове́нiѧ, * и҆ а҆да́мовꙋ нищетꙋ̀ воспрiе́мъ, * воѡбрази́сѧ въ чꙋжде́е.

Гаврiи́лъ дв҃ѣ благовѣ́стiе съ нб҃сѐ прине́съ, * вопiѧ́ше: ра́дꙋйсѧ, * зачне́ши во чре́вѣ твое́мъ, * тобо́ю вмѣсти́маго, * невмѣсти́маго же всѣ́ми: * и҆ ражда́ющаѧ ꙗ҆ви́шисѧ, * ѿ ѻ҆ц҃а̀ пре́жде денни́цы возсiѧ́вшаго.

Пресꙋ́щественное сло́во * пло́тiю всели́сѧ въ тѧ̀, * ѻ҆́ч҃имъ совѣ́томъ, бцⷣе дв҃о, * назда̀ ро́дъ, и҆́же по на́мъ, * па́дшiй ѿ дре́внiѧ клѧ́твы. * тѣ́мъ є҆́же ра́дꙋйсѧ, тебѣ̀ всѝ, мт҃и хрⷭ҇то́ва, * со а҆́гг҃ломъ вопiе́мъ вѣ́рнѡ.

Сла́ва, и҆ ны́нѣ, гла́съ в҃. Ѳеофа́ново:

Е҆́же ѿ вѣ́ка та́инство ѿкрыва́етсѧ дне́сь, и҆ сн҃ъ бж҃iй сы́нъ человѣ́чь быва́етъ, да хꙋ́ждшее воспрiе́мъ пода́стъ мѝ лꙋ́чшее, солга́сѧ дре́вле а҆да́мъ, и҆ бг҃ъ возжелѣ́въ бы́ти, не бы́сть: чл҃вѣ́къ быва́етъ бг҃ъ, да бо́га а҆да́ма содѣ́лаетъ. да весели́тсѧ тва́рь, да ликовствꙋ́етъ є҆стество̀, ꙗ҆́кѡ а҆рха́гг҃лъ дв҃ѣ со стра́хомъ предстои́тъ: и҆ є҆́же ра́дꙋйсѧ прино́ситъ, печа́ли сопроти́вное. за милосе́рдiе ми́лости вочл҃вѣ́чивыйсѧ, бж҃е на́шъ, сла́ва тебѣ̀. 

(А҆́ще є҆́сть сꙋббѡ́та, и҆лѝ недѣ́лѧ, Славосло́вiе вели́кое и҆ є҆ктєнiѝ, и҆ ѿпꙋ́стъ.) А҆́ще же де́нь по́стенъ, пое́мъ на стiхо́внѣ трiѡ́ди самогла́сенъ днѐ, два́жды: и҆ мꙋ́чениченъ.

Сла́ва, и҆ ны́нѣ, пра́здника, гла́съ и҃:

Да веселѧ́тсѧ небеса̀, и҆ ра́дꙋетсѧ землѧ̀: и҆́бо ѻ҆ц҃ꙋ̀ соприсносꙋ́щный, собезнача́льный и҆ сопресто́льный, щедро́тство прiе́мъ, и҆ человѣколю́бнꙋю ми́лость, себѐ поста́ви во и҆стоща́нiе, благоволе́нiемъ и҆ совѣ́томъ ѻ҆́ч҃имъ, и҆ во ѹ҆тро́бꙋ всели́сѧ дѣви́чꙋ, предꙿѡчище́ннꙋю дх҃омъ. ѽ чꙋдесѐ! бг҃ъ въ человѣ́цѣхъ, невмѣсти́мый въ ложесна́хъ, безлѣ́тный въ лѣ́то: и҆ є҆́же пресла́внѣе, ꙗ҆́кѡ и҆ зача́тiе безсѣ́менно, и҆ и҆стоща́нiе несказа́нно, и҆ та́инство є҆ли́ко. бг҃ъ бо и҆стощава́етсѧ и҆ воплоща́етсѧ, и҆ зи́ждетсѧ, а҆́гг҃лꙋ къ чⷭ҇тѣй зача́тiе глаго́лавшꙋ: ра́дꙋйсѧ, ѡ҆бра́дованнаѧ, гдⷭ҇ь съ тобо́ю, и҆мѣ́ѧй ве́лiю ми́лость.

Та́же, Бла́го є҆́сть: є҆ди́ножды. По Ѻ҆́ч҃е на́шъ, тропа́рь пра́здника, и҆ є҆ктенiа̀, въ коне́цъ трѝ покло́ны вели̑кiѧ, безъ ѿпꙋ́ста ѹ҆́трени: дае́тсѧ же и҆ ст҃ы́й є҆ле́й бра́тiи, и҆ пое́тсѧ стiхи́ра самогла́сна, и҆ ча́съ а҃-й съ каѳíсмою. Тропа́рь и҆ конда́къ пра́здника, и҆ въ коне́цъ трѝ покло́ны вели̑кiѧ, и҆ моли́тва: Хрⷭ҇тѐ, свѣ́те и҆́стинный: и҆ ѿпꙋ́стъ.

Въ г҃-й же ча́съ днѐ и҆схо́димъ со крⷭ҇ты̀ съ лiтíею внѣ̀ монастырѧ̀: и҆ возвра́щшесѧ вхо́димъ въ трапе́зꙋ, и҆ пое́мъ ча́съ г҃-й, s҃-й, съ каѳíсмами, безъ покло́нѡвъ, тропа́рь и҆ конда́къ пра́здника. На часѣ́хъ же въ кампа́нъ не ѹ҆дарѧ́емъ, на s҃-мъ часѣ̀ пое́мъ тропа́рь паремiѝ трiѡ́ди, и҆ прѡ́чаѧ по чи́нꙋ и҆́хъ, и҆ паремiа̀. И҆ чте́мъ сло́во, є҆мꙋ́же нача́ло: Па́ки ра́дость бл҃говѣ́щенiѧ: Присовокꙋплѧ́емъ же и҆ ѳ҃-й ча́съ съ каѳíсмою и҆ чте́нiемъ. Посе́мъ бл҃жє́нна ско́рѡ безъ пѣ́нiѧ и҆ безъ покло́нѡвъ. Помѧнѝ на́съ, гдⷭ҇и: Ли́къ нбⷭ҇ный. Сла́ва: Ли́къ ст҃ы́хъ а҆́гг҃лъ: Ѡ҆сла́би, ѡ҆ста́ви: По Ѻ҆́ч҃е на́шъ, конда́къ пра́здника. Гдⷭ҇и, поми́лꙋй, м҃. Сла́ва, и҆  ны́нѣ. Честнѣ́йшꙋю херꙋвȋмъ: И҆ покло́ны трѝ вели̑кiѧ, и҆ моли́тва: Всест҃а́ѧ трⷪ҇це: и҆ ѿпꙋ́стъ. И҆ пое́мъ вече́рню безъ каѳíсмы и҆ безъ покло́нѡвъ.

На Гдⷭ҇и, воззва́хъ, пое́мъ трiѡ́ди самогла́сенъ днѐ, два́жды, безъ мꙋ́ченична: и҆ подѡ́бны трiѡ́ди трѝ: и҆ пра́здника трѝ: и҆ а҆рха́гг҃ла трѝ.

Стiхи̑ры пра́здника, гла́съ д҃. Самогла̑сны:

Въ шесты́й мѣ́сѧцъ по́сланъ бы́сть а҆рха́гг҃лъ къ дв҃ѣ чⷭ҇тѣй: и҆ ра́доватисѧ є҆́й прире́къ, благовѣстѝ и҆зъ неѧ̀ и҆зба́вителю проитѝ. тѣ́мже прiи́мши цѣлова́нiе, зача́тъ тѧ̀ превѣ́чнаго бг҃а, несказа́ннѡ благоволи́вшаго вочеловѣ́читисѧ, во спасе́нiе дꙋ́шъ на́шихъ.

Ѧ҆зы́ка, є҆гѡ́же не вѣ́дѧше, ѹ҆слы́ша бцⷣа: глаго́лаше бо къ не́й а҆рха́гг҃лъ благовѣ́щенiѧ глаго́лы, ѿѻнꙋ́дꙋже вѣ́рнѡ прiи́мши цѣлова́нiе, зача́тъ тѧ̀ превѣ́чнаго бг҃а. тѣ́мже и҆ мы̀ ра́дꙋющесѧ вопiе́мъ тѝ: и҆зъ неѧ̀ воплоти́выйсѧ непрело́жнѡ, бж҃е, ми́ръ мíрови да́рꙋй, и҆ дꙋша́мъ на́шымъ ве́лiю млⷭ҇ть.

Сѐ воззва́нiе ны́нѣ ꙗ҆ви́сѧ на́мъ, па́че сло́ва бг҃ъ человѣ́кѡмъ соединѧ́етсѧ, а҆рха́гг҃ловымъ гла́сомъ пре́лесть ѿгонѧ́етсѧ: дв҃а бо прiе́млетъ ра́дость, земна̑ѧ бы́ша нб҃о. мíръ разрѣши́сѧ пе́рвыѧ клѧ́твы. да ра́дꙋетсѧ тва́рь, и҆ гла́сы да воспое́тъ: тво́рче и҆ и҆зба́вителю на́шъ, гдⷭ҇и, сла́ва тебѣ̀.

А҆рха́гг҃ла стiхи̑ры, гла́съ а҃. Подо́бенъ: Всехва́льнiи мч҃ницы:

Гаврiи́лъ вели́кiй, * ѹ҆́мъ бг҃ови́днѣйшiй, свѣтоза́рный и҆ спаси́тельный, * свѣ́тъ трисо́лнечный зри́тъ, * и҆ пое́тъ съ вы́шними чи́ны * бжⷭ҇твенное и҆ стра́шное пѣ́нiе: * мо́литъ дарова́ти дꙋша́мъ на́шымъ * ми́ръ и҆ ве́лiю ми́лость.

Вели́кое та́инство, * пе́рвѣе а҆́гг҃лѡмъ невѣ́домое, * и҆ пре́жде вѣ̑къ соблюда́емое, * є҆ди́номꙋ ѹ҆вѣ́рисѧ тебѣ̀,  гаврiи́ле, * и҆ сiѐ є҆ди́нѣй повѣ́далъ є҆сѝ чⷭ҇тѣй, * въ назаре́тъ прише́дъ, * съ не́юже молѝ, * дарова́ти дꙋша́мъ на́шымъ * ми́ръ и҆ ве́лiю ми́лость.

Къ а҃_i стiхꙋ̀ припѣ́въ:

Творѧ́й а҆́гг҃лы своѧ̑ дх҃и, и҆ слꙋги̑ своѧ̑ пла́мень ѻ҆́гненный.

Свѣ́та сы́й и҆спо́лнь при́снѡ, * и҆ творѧ̀ хотѣ́нiе, * и҆ скончава́ѧ повелѣ̑нiѧ вседержи́телѧ, * нача́льниче а҆́гг҃лѡвъ, * гаврiи́ле всеизрѧ́дне, * любо́вiю тѧ̀ чтꙋ́щыѧ спаса́й, * при́снѡ просѧ̀, * дарова́ти дꙋша́мъ на́шымъ * ми́ръ и҆ ве́лiю ми́лость.

Сла́ва, и҆ ны́нѣ, гла́съ s҃ Самогла́сенъ:

По́сланъ бы́сть съ нб҃сѐ гаврiи́лъ а҆рха́гг҃лъ, благовѣсти́ти дв҃ѣ зача́тiе: и҆ прише́дъ въ назаре́тъ, помышлѧ́ше въ себѣ̀, чꙋдесѝ ѹ҆дивлѧ́ѧсѧ. ѽ ка́кѡ въ вы́шнихъ непостижи́мъ сы́й ѿ дв҃ы ражда́етсѧ: и҆мѣ́ѧй престо́лъ нб҃о, и҆ подно́жiе зе́млю, во ѹ҆тро́бꙋ вмѣща́етсѧ дв҃и́чꙋ! на него́же шестокрыла́тiи и҆ многоѻчи́тiи зрѣ́ти не мо́гꙋтъ, сло́вомъ є҆ди́нѣмъ ѿ сеѧ̀ воплоти́тисѧ благоизво́ли. бж҃iе є҆́сть сло́во настоѧ́щее, что̀ ѹ҆̀бо стою̀ и҆ не глаго́лю дв҃ѣ: ра́дꙋйсѧ, благода́тнаѧ, гдⷭ҇ь съ тобо́ю: ра́дꙋйсѧ, чⷭ҇таѧ дв҃о: ра́дꙋйсѧ, невѣ́сто неневѣ́стнаѧ: ра́дꙋйсѧ, мт҃и живота̀, благослове́нъ пло́дъ чре́ва твоегѡ̀!

I҆ере́й же твори́тъ проскомíдiю въ стiхи̑ры. Вхо́дъ со є҆ѵⷢ҇лiемъ. Свѣ́те ти́хiй: Прокíменъ, и҆ чтє́нiѧ днѐ, и҆ пра́здника двѣ̀: а҃-ѧ, Вни́де мѡѷсе́й: в҃-ѧ, Гдⷭ҇ь созда́ мѧ: Та́же є҆ктенiа̀ ма́лаѧ: и҆ возгла́съ трист҃а́гѡ, и҆ трист҃о́е. Прокíменъ, гла́съ д҃. Бл҃говѣсти́те де́нь ѿ днѐ спасе́нiе бг҃а на́шегѡ. Стíхъ: Воспо́йте гдⷭ҇еви пѣ́снь но́вꙋ, воспо́йте гдⷭ҇еви, всѧ̀ землѧ̀. А҆пⷭ҇лъ ко є҆вре́ємъ, зача́ло т҃s. Бра́тiе, свѧтѧ́й и҆ ѡ҆свѧща́емiи. А҆ллилꙋ́iа, гла́съ а҃: Сни́детъ ꙗ҆́кѡ до́ждь на рꙋно̀, и҆ ꙗ҆́кѡ ка́плѧ ка́плющаѧ на зе́млю. Стíхъ: Бꙋ́детъ и҆́мѧ є҆гѡ̀ благослове́но во вѣ́ки, пре́жде со́лнца пребыва́етъ  и҆́мѧ є҆гѡ̀. Е҆ѵⷢ҇лiе лꙋкѝ, зача́ло г҃: Во дне́хъ ѻ҆́нѣхъ зача́тъ є҆лiсаве́тъ: И҆ прѡ́чаѧ бжⷭ҇твенныѧ лiтꙋргíи златоꙋ́стагѡ. Вмѣ́стѡ Досто́йна, пое́мъ i҆рмо́съ: Ꙗ҆́кѡ ѡ҆дꙋшевле́нномꙋ: Прича́стенъ: И҆збра̀ гдⷭ҇ь сiѡ́на, и҆ и҆зво́ли є҆го̀ въ жили́ще себѣ̀.

[зрѝ] I҆ѡа́нна по́стника: Ѡ҆брѣта́емъ въ нѣ́кiихъ тѵ́пицѣхъ, є҆́же пѣ́тисѧ въ се́мъ днѝ честна́гѡ сегѡ̀ пра́здника: Да и҆спра́витсѧ моли́тва моѧ̀: И҆ сiѐ не вѣ́мъ, кíимъ нра́вомъ ѡ҆предѣли́сѧ. Нѣ́цыи бо и҆зъ произволе́нiѧ и҆ неꙋче́нiѧ мнѡ́гаѧ приложи́ша. А҆́зъ же, ꙗ҆́кѡ мню̀, сiѐ не попꙋща́ти въ златоꙋ́стагѡ соверше́нной лiтꙋргíи, и҆ въ s҃ часѣ̀, и҆ проскомíдiи бы́вшей.

Глаго́летъ бо, въ ꙗ҆ково́мъ днѝ слꙋчи́тсѧ пра́здникъ бжⷭ҇твеннагѡ благовѣ́щенiѧ, лiтꙋргíа златоꙋ́стагѡ, и҆ на трапе́зѣ разрѣше́нiе ры́бъ, ꙗ҆ко́въ а҆́ще де́нь слꙋчи́тсѧ.

Сiе́ бо прiѧ́хомъ ѿ бжⷭ҇твенныхъ ѻ҆тцє́въ, є҆́же ꙗ҆́сти ры̑бы въ де́нь бжⷭ҇твеннагѡ благовѣ́щенiѧ. Да и҆спра́витсѧ же, въ преждесвѧще́нныхъ лiтꙋргíи зачини́сѧ пѣ́ти, и҆ въ ѳ҃-мъ часѣ̀: не бо тре́бствꙋетъ ко́емꙋ пла́ча зна́менiю въ се́мъ днѝ пѣ́тисѧ: чествꙋ́емъ бо то́й, ꙗ҆́кѡ глави́знꙋ на́шегѡ спасе́нiѧ.

[зрѝ] А҆́ще вели́кiѧ ра́ди нꙋ́жды нѣ́сть лiтꙋргíи. На Гдⷭ҇и, воззва́хъ, стiхи̑ры трiѡ́ди подѡ́бны, г҃: и҆ пра́здника, д҃: и҆ а҆рха́гг҃ла, г҃. Сла́ва, и҆ ны́нѣ, пра́здника. Вхо́дъ, прокíменъ, и҆ чте́нiѧ днѐ, и҆ пра́здника, в҃. Та́же прокíменъ, а҆пⷭ҇лъ, и҆ є҆ѵⷢ҇лiе пра́здника: и҆ по чте́нiи, Сподо́би, гдⷭ҇и: На стiхо́внѣ трiѡ́ди самогла́сенъ днѐ два́жды: и҆ мꙋ́чениченъ. Сла́ва, и҆ ны́нѣ: Дне́сь ра́дость: По Ны́нѣ ѿпꙋща́еши: тропа́рь а҆рха́гг҃ла: Сла́ва, и҆ ны́нѣ пра́здника. Е҆ктенiа̀, и҆ трѝ покло́ны вели̑кiѧ, и҆ ѿпꙋ́стъ.

На трапе́зѣ быва́етъ ѹ҆тѣше́нiе бра́тiи ве́лiе, ꙗ҆ди́мъ ры́бы, и҆ пiе́мъ вiно̀, въ кíйлибо де́нь слꙋчи́тсѧ, є҆ди́ножды дне́мъ, кромѣ̀ сꙋббѡ́ты и҆ недѣ́ли.

[зрѝ] Повече́рiе пое́мъ ма́лое въ притво́рѣ поско́рꙋ, безъ покло́нѡвъ и҆ канѡ́на: то́чiю на Сла́ва въ вы́шнихъ, трѝ покло́ны, и҆ по  трисвѧто́мъ трѝ покло́ны, и҆ по Честнѣ́йшꙋю: г҃ покло́ны вели̑кiѧ, съ моли́твою, Гдⷭ҇и и҆ влⷣко: и҆ про́чыѧ в҃_i. И҆ на послѣ́днемъ трисвѧто́мъ, г҃ покло́ны, и҆ ѿпꙋ́стъ.