        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ к҃ѳ-й де́нь.

Преподо́бнагѡ ѻ҆ц҃а̀ на́шегѡ ма́рка, є҆пíскопа а҆реѳꙋсíйскагѡ, и҆ кѷрíлла дiа́кона, и҆ и҆ны́хъ, при i҆ꙋлiа́нѣ мꙋчи́телѣ пострада́вшихъ.

Стiхи̑ры, гла́съ и҃. Подо́бенъ: Ѽ пресла́внагѡ чꙋдесѐ!

Мꙋ́чениче свѧти́телю преподо́бне, * свѧще́нства свѣ́томъ свѧще́ннѡ ѡ҆блиста́емь, * мꙋче́нiѧ просiѧ́лъ є҆сѝ * невече́рнею свѣ́тлостiю. * и҆ ны́нѣ къ сiѧ́нiю преше́лъ є҆сѝ незаходи́момꙋ, * въ не́мже мꙋ́ченичестiи ли́цы ра́дꙋютсѧ, * и҆дѣ́же ликꙋ́ютъ а҆́гг҃льстiи чи́ни. * съ ни́миже на́съ всегда̀ помина́й, блаже́нне бг҃опрiѧ́тне.

Мꙋ́чениче страстоте́рпче кѷрíлле, * бжⷭ҇твенный слꙋжи́тель ꙗ҆́вльсѧ, * хрⷭ҇тꙋ̀ послꙋжи́лъ є҆сѝ: * и҆ поже́рсѧ ꙗ҆́кѡ заколе́нiе чи́сто, * прине́слсѧ є҆сѝ на бж҃iю трапе́зꙋ, бг҃облаже́нне: * и҆ наслѣ́дiе честно́е полꙋчи́лъ є҆сѝ, * во свѣ́тлостехъ ст҃ы́хъ * всегда̀ пребыва́ѧ, * ст҃ъ бы́въ зва́нiемъ и҆ дѣѧ́нiемъ.

Мꙋ́чєницы хрⷭ҇тѡ́вы всехва́льнiи, * мꙋ́къ пали́телище, *  росо́ю бжⷭ҇твенныѧ благода́ти, * безвре́днѡ проидо́сте, * и҆ на водѣ̀ поко́йнѣ ѡ҆бита́ти сподо́бистесѧ, * натрижне́нiѧ побѣ̑ды прiе́мше * тѣ́мже ра́дꙋющесѧ вѣ́рою пра́зднꙋемъ * дне́сь свѧще́ннꙋю ва́шꙋ па́мѧть, ст҃íи, * хрⷭ҇та̀ сла́вѧще.

Сла́ва, и҆ ны́нѣ, бг҃оро́диченъ:

Тѧ̀ мо́лимъ, пречⷭ҇таѧ, * предста́тельницꙋ на́шꙋ: * смꙋща́ємаѧ въ печа́лѣхъ, * не пре́зри до конца̀ поги́бнꙋти рабы̑ твоѧ̑: * но ѹ҆скорѝ и҆зꙿѧ́ти ны̀ * настоѧ́щагѡ гнѣ́ва и҆ печа́ли, * ѽ бг҃ора́дованнаѧ, прест҃а́ѧ чⷭ҇таѧ: * ты́ бо на́мъ є҆сѝ стѣна̀ * и҆ по́мощь неѡбори́ма.

Крⷭ҇тобг҃оро́диченъ:

Тѧ̀ ви́дѧщи пригвожда́ема * на крⷭ҇тѣ̀, i҆и҃се, * и҆ стра̑сти прiе́млюща во́лею, * дв҃а и҆ мт҃и твоѧ̀, влⷣко, * ѹ҆вы̀ мнѣ̀, вопiѧ́ше, ча́до сла́дкое, * ра̑ны непра́веднѡ ка́кѡ терпи́ши, * врачꙋ̀, и҆сцѣли́вый человѣ́ческое неможе́нiе, * и҆ ѿ тлѝ всѣ́хъ и҆зба́вивый * милосе́рдiемъ твои́мъ;



Канѡ́нъ, є҆гѡ́же краегране́сiе:

Ма́рка чествꙋ́ю и҆ кѷрíлла вбожє́нныѧ. Творе́нiе i҆ѡ́сифа.

Гла́съ и҃. Пѣ́снь а҃. I҆рмо́съ:

Посѣ́ченный несѣко́маго пресѣчѐ, и҆ ви́дѣ со́лнце зе́млю, ю҆́же не ви́дѣ, лю́тагѡ врага̀ вода̀ потопѝ, и҆ непроходи́мое про́йде i҆и҃ль, пѣ́снь же воспѣва́шесѧ: гдⷭ҇еви пои́мъ, сла́внѡ бо просла́висѧ.

Со а҆́гг҃лы бг҃ꙋ предстоѧ́ще, цр҃ю̀ всѣ́хъ, мꙋ́чєницы всеблаже́ннiи, проси́те на́мъ прегрѣше́нiй и҆збавле́нiѧ, любо́вiю блажа́щымъ вы̀, и҆ во хвале́нiи пою́щымъ: гдⷭ҇еви воспои́мъ, сла́внѡ бо просла́висѧ.

А҆рхiере́а дх҃ъ ст҃ы́й тѧ̀ предста́ви, ма́рко, ѻ҆би̑льны па́ствити лю́ди, во всѧ́комъ преподо́бiи, догма́тѡвъ па́лицею слове́сною. съ ни́миже, блаже́нне, пѣ́лъ є҆сѝ: гдⷭ҇еви воспои́мъ: сла́внѡ бо просла́висѧ. 

Стрꙋѧ́ми крове́й пла́мень многобо́жiѧ ѹ҆гаси́вше, мꙋ́дрiи, ра́дꙋющесѧ пострада́сте, є҆́ллинскiѧ мꙋдрецы̀ коне́чнѡ посра́мльше, и҆ ны́нѣ съ мꙋ́чєники хрⷭ҇тꙋ̀ предстоитѐ зовꙋ́ще: гдⷭ҇еви воспои́мъ, сла́внѡ бо просла́висѧ.

Бг҃оро́диченъ:

И҆зъ ѻ҆трокови́цы нетлѣ́нныѧ бг҃ъ воплоща́етсѧ, є҆го́же безпло́тныхъ ли́цы трепе́щꙋще сла́вѧтъ, ꙗ҆́кѡ всѣ́хъ творца̀, и҆ є҆ди́наго непремѣ́ннаго, и҆ человѣ́цы на землѝ всегда̀ пою́тъ воспѣва́юще: гдⷭ҇еви пое́мъ, сла́внѡ бо просла́висѧ.

Пѣ́снь г҃. I҆рмо́съ:

Стра́хъ тво́й, гдⷭ҇и, всадѝ въ сердца̀ ра̑бъ твои́хъ, и҆ бꙋ́ди на́мъ ѹ҆твержде́нiе, тѧ̀ во и҆́стинѣ призыва́ющихъ.

Не прене́слъ є҆сѝ че́сти безсловє́снымъ и҆стꙋка̑ннымъ, всеблаже́нне, но претерпѣ́лъ є҆сѝ крѣпча́йше мꙋ̑ки многоѻбра̑зныѧ, ма́рко доблемꙋ́дренне.

Ѹ҆ма̀ до́блестiю претерпѣ́лъ є҆сѝ, пресла́вне кѷрíлле, нарꙋга̑нiѧ же и҆ мꙋ̑ки, мꙋже́й пребеззако́ннꙋющихъ, мꙋ́чениче страстоте́рпче.

Ѡ҆бнажа́еми, мꙋ́чєницы многострада́льнiи, и҆ ра́нами сокрꙋша́еми, непрело́жни пребы́сте, па́че хрⷭ҇то́вы любвѐ ничто́же предпочита́юще.

Бг҃оро́диченъ:

И҆зъ тебє̀ возсiѧ̀, всенепоро́чнаѧ, ѡ҆зарѧ́ѧй подсо́лнечнꙋю пресла́вными ѡ҆сiѧ̑нiи, пра́вды сл҃нце, дв҃о.

Сѣда́ленъ, гла́съ д҃ Подо́бенъ: Ꙗ҆ви́лсѧ є҆сѝ:

Просвѣ́щшесѧ благода́тiю и҆́стинною, земны̑ѧ концы̀ свѣ́тлѡ наставлѧ́ете благоче́стнѡ, сщ҃енномꙋ́ченицы сла́внiи. тѣ́мже вѣ́рою ва́съ ѹ҆блажа́емъ.

Сла́ва, и҆ ны́нѣ, бг҃оро́диченъ:

Пречи́стѣи рꙋ́цѣ твоѝ, дв҃омт҃и, просте́рши, покры́й ѹ҆пова́ющыѧ на тѧ̀, и҆ сн҃ꙋ твоемꙋ̀ зовꙋ́щыѧ: всѣ̑мъ пода́ждь, хрⷭ҇тѐ, ми́лѡсти твоѧ̑. 

Крⷭ҇тобг҃оро́диченъ:

На дре́вѣ ви́дѧщи воздви́жена сн҃а твоего̀, пречⷭ҇таѧ, ѹ҆тро́бою мт҃рнею растерза́ема, жа́лостнѡ взыва́ла є҆сѝ: ѹ҆вы̀ мнѣ̀, ка́кѡ заше́лъ є҆сѝ, свѣ́те мо́й безлѣ́тный;

Пѣ́снь д҃. I҆рмо́съ:

И҆зъ горы̀ приѡсѣне́нныѧ, сло́ве, проро́къ, є҆ди́ныѧ бцⷣы, хотѧ́ща воплоти́тисѧ бг҃ови́днѡ ѹ҆смотрѝ, и҆ со стра́хомъ славосло́вѧше си́лꙋ твою̀.

И҆сте́кшаѧ на зе́млю кро́вь твоѧ̀, бг҃омꙋ́дре, сiю̀ пои́стиннѣ ѡ҆свѧтѝ досто́йнѡ: и҆ дꙋ́шы напоѝ благочествꙋ́ющихъ, къ ре́вности бжⷭ҇твеннѣй воздвиза́ющи.

Заре́ю мы́сленною ꙗ҆́вѣ просвѣща́еми, но́щь sлꙋ́ю безбо́жнагѡ sлосла́вiѧ ѿгна́сте, мꙋ́чєницы, пресла́внѡ, ма́рко и҆ кѷрíлле, всеблаже́ннiи.

И҆сцѣлѝ на́шѧ недꙋ́ги, благодѣ́телю, ма́рка моли́твами и҆ кѷрíлла бжⷭ҇твеннагѡ, и҆ ми́лѡсти твоѧ̑, благоꙋтро́бне, на всѧ̑ воспѣва́ющыѧ тѧ̀ низпослѝ.

Си́лою бжⷭ҇твенною и҆ благода́тiю сло́ва, мꙋ́чєницы хрⷭ҇тѡ́вы, хра́мы i҆́дѡльскiѧ низлага́юще, дх҃а ст҃а́гѡ хра́мъ вѣ́рою показа́стесѧ.

Бг҃оро́диченъ:

Ꙗ҆ви́ласѧ є҆сѝ бж҃iе простра́нное вмѣсти́лище, прⷭ҇то́лъ высо́къ, и҆ две́рь, бцⷣе, є҆́юже про́йде неизрече́ннымъ рождество́мъ, ѿ тлѝ ны̀ воззыва́ѧ.

Пѣ́снь є҃. I҆рмо́съ:

Ѿ но́щи невѣ́дѣнiѧ, бг҃овѣ́дѣнiемъ просвѣти́вый концы̀, просвѣти́ мѧ ѹ҆́тромъ чл҃вѣколю́бiѧ твоегѡ̀, гдⷭ҇и.

Мiроѧвле́ннiи свѣти́льницы, свѧщенномꙋ́ченицы бж҃е́ственнiи, бы́вше, всѧ̑ просвѣща́ете бжⷭ҇твенными свѣтлостьмѝ дх҃а.

Ѹ҆смотрѧ́ѧ, всеблаже́нне, воздаѧ̑нiѧ бжⷭ҇твєннаѧ, терпѣ́лъ є҆сѝ, ма́рко, нестерпи̑мыѧ ра̑ны и҆ болѣ̑зни крѣпча́йше. 

Свѧщеннодѣ́тель сы́й, и҆ безкрѡ́вныѧ жє́ртвы приносѧ̀ хрⷭ҇тꙋ̀, же́ртвꙋ, блаже́нне, благово́ннꙋю тебѐ сама́го гдⷭ҇еви прине́слъ є҆сѝ.

Бг҃оро́диченъ:

Рождество́мъ стра́ннымъ, цр҃ѧ̀ всѣ́хъ родила̀ є҆сѝ, пречⷭ҇таѧ бцⷣе, на благодѣѧ́нiе тва́ри.

Пѣ́снь s҃. I҆рмо́съ:

I҆ѡ́нꙋ въ ки́тѣ, гдⷭ҇и, є҆ди́наго всели́лъ є҆сѝ, мене́ же свѧ́заннаго мре́жами вра́жiими, ꙗ҆́кѡ ѿ тлѝ ѻ҆́наго, спасѝ.

Претерпѣ́въ мꙋ̑ки многоплетє́нныѧ и҆ сме́рть хода́тайственнꙋю, бг҃омꙋ́дре, въ сла́вѣ присносꙋ́щнѣй ликꙋ́еши на небесѣ́хъ, ѡ҆ на́съ, кѷрíлле, молѧ́сѧ.

Глаго́лъ бж҃iй жи́въ въ се́рдцы твое́мъ ꙗ҆́кѡ и҆мѣ́ѧ, ма́рко сла́вне, къ вѣ́рѣ бжⷭ҇твеннѣй привле́клъ є҆сѝ лю́ди и҆ наро́ды, мꙋ́дре, и҆ благосла́внѡ тече́нiе сконча́лъ є҆сѝ.

Свѧщеннодѣ́телє и҆ жє́ртвы совершє́ны гдⷭ҇еви принесо́стесѧ, мꙋ́ками всесожже́гшесѧ, и҆ въ вы́шнихъ свѣ́тли цр҃ю̀ всѣ́хъ предстоитѐ.

Бг҃оро́диченъ:

Разрѣше́нiе на́мъ долгѡ́въ и҆спросѝ, и҆ житiѧ̀ и҆справле́нiе, дв҃о, пѣсносло́вѧщымъ вели̑чiѧ твоѧ̑, и҆ благочести́вымъ ра́зꙋмомъ тѧ̀ сла́вѧщымъ.

Пѣ́снь з҃. I҆рмо́съ:

Ѿ i҆ꙋде́и доше́дше, ѻ҆́троцы въ вавѷлѡ́нѣ и҆ногда̀, вѣ́рою трⷪ҇ческою пла́мень пе́щный попра́ша, пою́ще: ѻ҆ц҃є́въ бж҃е, бл҃гослове́нъ є҆сѝ.

Просвѣ́щшесѧ заре́ю ст҃ы́ѧ трⷪ҇цы, бг҃облаже́ннiи, тмꙋ̀ пре́лести и҆згна́сте, и҆ сла́вꙋ ѹ҆лꙋчи́сте пѣснопою́ще: ѻ҆тє́цъ на́шихъ бж҃е, благослове́нъ є҆сѝ.

Ни̑жнѧѧ ѡ҆ста́вльшiи, и҆ вы̑шнѧѧ наслѣ́довавшiи, бг҃оно́сный ма́рко и҆ кѷрíллъ бжⷭ҇твенный, да почтꙋ́тсѧ пѣснопою́ще: ѻ҆тє́цъ на́шихъ бж҃е, благослове́нъ є҆сѝ.

Дрема́нiе нерадѣ́нiѧ во вре́мѧ подвигѡ́въ ѿтрѧ́сше,  соверши́сте тече́нiе, и҆ собо́ромъ страстоте́рпєцъ пѣснопою́ще совокꙋпи́стесѧ: ѻ҆тє́цъ на́шихъ бж҃е, благослове́нъ є҆сѝ.

Бг҃оро́диченъ:

И҆зъ тебє̀ спасе́нiе па́че ѹ҆ма́ же и҆ сло́ва, дв҃о, возсiѧ̀ во тмѣ̀ сѣдѧ́щымъ сме́ртнѣй, и҆ до́лѣ сꙋ́щыѧ небє́сны содѣ́ла, вопiю́щыѧ: ѻ҆тє́цъ на́шихъ бж҃е, благослове́нъ є҆сѝ.

Пѣ́снь и҃. I҆рмо́съ:

Побѣди́тели мꙋчи́телѧ и҆ пла́мене благода́тiю твое́ю бы́вше, за́повѣдемъ твои̑мъ sѣлѡ̀ прилѣжа́ще, ѻ҆́троцы вопiѧ́хꙋ: благослови́те, всѧ̑ дѣла̀ гдⷭ҇нѧ, гдⷭ҇а.

Побѣди́тели мꙋчи́телѧ, свирѣ́пѡ сꙋдѧ́щагѡ, показа́вшесѧ, нетлѣ̑нныѧ вѣнцы̀, мꙋ́чєницы, прiѧ́сте: вопiю́ще: благослови́те, всѧ̑ дѣла̀ гдⷭ҇нѧ, гдⷭ҇а.

Щито́мъ любвѐ страда́льцы и҆ вѣ́ры воѡрꙋже́ни, вра̑жiѧ ѻ҆полчє́нiѧ мече́мъ посѣко́сте бжⷭ҇твенныѧ до́блести, вопiю́ще: благослови́те, всѧ̑ дѣла̀ гдⷭ҇нѧ, гдⷭ҇а.

На землѝ пострада́вше, въ вы́шнихъ, ст҃íи, пра́вды вѣне́цъ ѿ рꙋкѝ хрⷭ҇то́вы прiѧ́сте, вопiю́ще: благослови́те, всѧ̑ дѣла̀ гдⷭ҇нѧ, гдⷭ҇а.

Трⷪ҇ченъ:

Ꙗ҆́кѡ є҆ди́ницꙋ є҆стество́мъ, ꙗ҆́кѡ трⷪ҇цꙋ тѧ̀ чествꙋ́ю начерта́ньми, ѻ҆́ч҃е вседержи́телю, и҆ сн҃е, и҆ дш҃е ст҃ы́й, взыва́ѧ: благослови́те, всѧ̑ дѣла̀ гдⷭ҇нѧ, гдⷭ҇а.

Бг҃оро́диченъ:

Ста́мнꙋ тѧ̀ ма́нны жи́зненныѧ, проповѣ́дꙋемъ, благослове́ннаѧ, трапе́зꙋ и҆ же́злъ, и҆ кади́льницꙋ, златы́й свѣ́щникъ, го́рꙋ же и҆ две́рь, кꙋпинꙋ̀ неѡпали́мꙋ, престо́лъ вы́шнѧгѡ, и҆ мíра спасе́нiе.

Пѣ́снь ѳ҃. I҆рмо́съ:

Ѹ҆страши́сѧ всѧ́къ слꙋ́хъ неизрече́нна бж҃iѧ снисхожде́нiѧ, ꙗ҆́кѡ вы́шнiй во́лею сни́де да́же и҆ до пло́ти, ѿ дв҃ческагѡ чре́ва бы́въ чл҃вѣ́къ. Тѣ́мже пречⷭ҇тꙋю бцⷣꙋ, вѣ́рнiи, велича́емъ.

Столпа́мъ, мꙋ́чєницы, хрⷭ҇та̀ пострада́вшагѡ и҆ стра̑сти  ѹ҆мертви́вшагѡ послѣ́довавше, мно́гихъ ра́нъ и҆скꙋше́нiе прiѧ́сте, и҆ ѡ҆бличи́вше врагѡ́въ безбо́жныхъ слꙋжє́нiѧ, возвели́чистесѧ, и҆ а҆́гг҃лѡмъ ꙗ҆́вѣ ѹ҆подо́бистесѧ.

Ꙗ҆ви́стесѧ ѹ҆́глiе ѻ҆́гненно, приѡбщи́вшесѧ бг҃ꙋ, всеблаже́ннiи, и҆ попали́сте многобо́жiѧ ве́щь благода́тiю, и҆ къ свѣ́тꙋ ѹ҆́мномꙋ ра́дꙋющесѧ преидо́сте, бг҃облаже́ннiи, ѡ҆зарѧ́юще на̑ша разꙋмѣ̑нiѧ.

Поста́вльше на ка́мени мы́сленнѣмъ дꙋ́шъ ва́шихъ стѡпы̀, всехва́льнiи, не поколеба́стесѧ мно́гихъ мꙋ́къ приложе́ньми. тѣ́мже ѹ҆твержда́йте на́шѧ при́снѡ мы̑сли, кова́рствы вра́жiими коле́блємыѧ, добропобѣ́днiи мꙋ́чєницы.

Взѧ́стесѧ къ пресвѣ́тломꙋ свидѣ́тельства, страстоте́рпцы, краегра́дiю, къ высотѣ̀ вели́цѣй: и҆ црⷭ҇тво бж҃iе непоколеби́мое сподо́бистесѧ прiѧ́ти, ма́рко свѧще́ннѣйшiй, кѷрíлле сла́вне. є҆гѡ́же полꙋчи́ти всѣ̑мъ на́мъ моли́тесѧ.

Бг҃оро́диченъ:

Сiѧ́нiемъ твои́мъ, ѻ҆трокови́це, мы́сленнымъ просвѣтѝ на́шѧ мы̑сли, бг҃ора́дованнаѧ, и҆ сердца̀, и҆ мꙋдрова̑нiѧ: ꙗ҆́кѡ да по стезѧ́мъ жи́зни пра́вѡ ше́ствꙋюще, ми́лость ѹ҆лꙋчи́мъ, возвѣща́юще при́снѡ хвалы̑ твоѧ̑.


