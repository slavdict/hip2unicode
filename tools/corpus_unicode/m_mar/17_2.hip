        OCR:

        Библиотека святоотеческой литературы

        http://orthlib.ru



Слꙋ́жба преподо́бнагѡ ѻ҆ц҃а̀ на́шегѡ и҆гꙋ́мена мака́рiа, колѧ́зинскагѡ чꙋдотво́рца.

Ве́черъ, на Гдⷭ҇и, воззва́хъ, стiхи̑ры, гла́съ є҃. Подо́бенъ: Ра́дꙋйсѧ:

Ра́дꙋйсѧ, свѧще́ннаѧ главо̀, ѻ҆́ч҃е мака́рiе бг҃омꙋ́дре, бж҃iѧ ра́зꙋма вода́ми напоѧ́емь, и҆ пло́дъ благоꙋха́ненъ ꙗ҆ви́лсѧ є҆сѝ житiе́мъ твои́мъ ѿ ю҆́ности,  преподо́бне. а҆́ще и҆ человѣ́къ є҆стество́мъ бы́лъ є҆сѝ, но а҆́гг҃льски на землѝ пожи́лъ є҆сѝ, стра́хъ бж҃iй возлюби́въ, и҆ за́повѣдемъ є҆гѡ̀ при́снѡ поꙋча́ѧсѧ: ти́хъ же и҆ ѹ҆тѣши́теленъ словесы̀ показа́всѧ, ми́лостивъ и҆ кро́токъ бы́лъ є҆сѝ, и҆ ны́нѣ ра́дости гдⷭ҇а твоегѡ̀ сподо́билсѧ є҆сѝ: прилѣ́жнѡ моли́сѧ дарова́ти дꙋша́мъ на́шымъ ве́лiю ми́лость.

Ра́дꙋйсѧ, преподо́бне ѻ҆́ч҃е мака́рiе, кра́снѣи твоѝ но́зѣ до́блественнѣ къ тече́нiю просте́рлъ є҆сѝ и҆ пꙋсты́ню дости́глъ є҆сѝ, и҆ хра́мъ въ сла́вꙋ ст҃ы́ѧ трⷪ҇цы воздви́глъ є҆сѝ, и҆ мно́жество мона́хѡвъ собра́лъ є҆сѝ, и҆ добродѣ́тельми ты́ѧ просвѣти́лъ є҆сѝ, и҆ всели́лсѧ є҆сѝ, и҆дѣ́же свѣ́тъ невече́рнiй, и҆дѣ́же а҆́гг҃лъ ликостоѧ̑нiѧ: съ ни́миже предстоѧ̀, преподо́бне, молѝ спасти́сѧ дꙋша́мъ на́шымъ.

До́брѣ тече́нiе соверши́въ, мака́рiе преподо́бне, ко хрⷭ҇тꙋ̀ восхожде́нiе полꙋчи́лъ є҆сѝ: честны̑ѧ же твоѧ̑ мо́щи во гро́бѣ затворє́ны, землѝ предава́ємы: землѧ́ же ѿ свои́хъ нѣ́дръ предае́тъ тѧ̀ свѧщеннолѣ́пна, цѣ́ла же и҆ неразрꙋши́ма, благоꙋха́нiемъ и҆ чꙋдесы̀ ѹ҆дивлѧ́єма: честна́ѧ же твоѧ̀ ра́ка, па́че ка́мене сапфѵ́ра, ѻ҆́ч҃е, показа́сѧ, содержа́щи многоцѣлє́бныѧ мо́щи твоѧ̑: тѣ́мже хрⷭ҇та̀ бг҃а молѝ, дарова́ти на́мъ ве́лiю ми́лость.

Сла́ва, гла́съ и҃:

Кто̀ и҆зглаго́летъ до́блєсти твоѧ̑, мака́рiе преподо́бне; ра́вно а҆́гг҃лѡмъ житiѐ пожи́лъ є҆сѝ: воздержа́нiемъ ѹ҆́мъ ѡ҆чи́стивъ, сле́зными течє́нiи дꙋ́шꙋ просвѣти́лъ є҆сѝ. тѣ́мъ и҆ ны́нѣ свѣ́тлѡ ѹ҆кра́шенъ, предстои́ши со а҆́гг҃лы ра́дꙋѧсѧ, сꙋгꙋ́бымъ вѣнце́мъ ѹ҆вѧ́злсѧ є҆сѝ, прилѣ́жнѡ ѻ҆́ч҃е мака́рiе, моли́сѧ, блаже́нне, просѧ̀ ми́ра мíрꙋ, и҆ царє́мъ держа́вы и҆ ѹ҆тверже́нiѧ, и҆ на́съ сохранѝ, ста́до твоѐ, моли́твами твои́ми.

И҆ ны́нѣ, бг҃оро́диченъ: Цр҃ь нбⷭ҇ный: 

Прокíменъ днѐ. Чтє́нiѧ г҃.

Премꙋ́дрости соломѡ́ни чте́нiе.

[Глава̀ г҃] Пра́ведныхъ дꙋ́ши въ рꙋцѣ̀ бж҃iей, и҆ не прико́снетсѧ и҆́хъ мꙋ́ка. непщева́ни бы́ша во ѻ҆чесѣ́хъ безꙋ́мныхъ ѹ҆мре́ти, и҆ вмѣни́сѧ ѡ҆sлобле́нiе и҆схо́дъ и҆́хъ. И҆ є҆́же ѿ на́съ ше́ствiе, сокрꙋше́нiе: ѻ҆ни́ же сꙋ́ть въ ми́рѣ. И҆́бо предъ лице́мъ человѣ́ческимъ а҆́ще и҆ мꙋ́кꙋ прiи́мꙋтъ, ѹ҆пова́нiе и҆́хъ безсме́ртiѧ и҆спо́лнено. И҆ вма́лѣ нака́зани бы́вше, вели́кими благодѣ́тельствовани бꙋ́дꙋтъ: ꙗ҆́кѡ бг҃ъ и҆скꙋсѝ ѧ҆̀, и҆ ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ горни́лѣ и҆скꙋсѝ и҆̀хъ, и҆ ꙗ҆́кѡ всепло́дiе же́ртвенное прiѧ́тъ ѧ҆̀. И҆ во вре́мѧ посѣще́нiѧ и҆́хъ возсiѧ́ютъ, и҆ ꙗ҆́кѡ и҆́скры по сте́блiю потекꙋ́тъ. Сꙋ́дѧтъ ꙗ҆зы́кѡмъ и҆ ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки. Надѣ́ющiисѧ на́нь разꙋмѣ́ютъ и҆́стинꙋ, и҆ вѣ́рнiи въ любвѝ пребꙋ́дꙋтъ є҆мꙋ̀: ꙗ҆́кѡ благода́ть и҆ ми́лость въ преподо́бныхъ є҆гѡ̀, и҆ посѣще́нiе во и҆збра́нныхъ є҆гѡ̀.

Премꙋ́дрости соломѡ́ни чте́нiе.

[Глава̀ д҃] Пра́ведникъ, а҆́ще пости́гнетъ сконча́тисѧ, въ поко́и бꙋ́детъ. Ста́рость бо честна̀ не многолѣ́тна, нижѐ въ числѣ̀ лѣ́тъ и҆счита́етсѧ. Сѣди́на же є҆́сть мꙋ́дрость человѣ́кѡмъ, и҆ во́зрастъ ста́рости житiѐ нескве́рное. Бл҃гоꙋго́денъ бг҃ови бы́въ, возлю́бленъ бы́сть, и҆ живы́й посредѣ̀ грѣ̑шникъ преста́вленъ бы́сть: восхище́нъ бы́сть, да не sло́ба и҆змѣни́тъ ра́зꙋма є҆гѡ̀, и҆лѝ ле́сть прельсти́тъ дꙋ́шꙋ є҆гѡ̀. Раче́нiе бо sло́бы помрача́етъ дѡ́браѧ, и҆ паре́нiе по́хоти премѣнѧ́етъ ѹ҆́мъ неsло́бивъ. Сконча́всѧ вма́лѣ, и҆спо́лни лѣ̑та дѡ́лга: ѹ҆го́дна бо бѣ̀ гдⷭ҇еви дꙋша̀ є҆гѡ̀. Сегѡ̀ ра́ди потща́сѧ ѿ среды̀ лꙋка́вствiѧ. Лю́дiе же ви́дѣвше и҆ не разꙋмѣ́вше, нижѐ поло́жше въ  помышле́нiи таково́е: ꙗ҆́кѡ бл҃года́ть и҆ ми́лость въ преподо́бныхъ є҆гѡ̀, и҆ посѣще́нiе во и҆збра́нныхъ є҆гѡ̀.

Премꙋ́дрости соломѡ́ни чте́нiе.

[Глава̀ є҃] Пра́вєдницы во вѣ́ки живꙋ́тъ, и҆ въ гдⷭ҇ѣ мзда̀ и҆́хъ, и҆ попече́нiе и҆́хъ ѹ҆ вы́шнѧгѡ. Сегѡ̀ ра́ди прiи́мꙋтъ ца́рствiе благолѣ́пiѧ, и҆ вѣне́цъ добро́ты ѿ рꙋкѝ гдⷭ҇ни: занѐ десни́цею покры́етъ ѧ҆̀, и҆ мы́шцею защити́тъ и҆̀хъ. Прiи́метъ всеѻрꙋ́жiе рве́нiе своѐ, и҆ воѡрꙋжи́тъ тва́рь въ ме́сть врагѡ́мъ. Ѡ҆блече́тсѧ въ бронѧ̀ пра́вды, и҆ возложи́тъ шле́мъ, сꙋ́дъ нелицемѣ́ренъ: прiи́метъ щи́тъ непобѣди́мый, преподо́бiе: поѡстри́тъ же напра́сный гнѣ́въ во ѻ҆рꙋ́жiе: спобо́ретъ же съ ни́мъ мíръ на безꙋ̑мныѧ: По́йдꙋтъ праволꙋ̑чныѧ стрѣ́лы мѡ́лнiины, и҆ ꙗ҆́кѡ ѿ благокрꙋ́гла лꙋ́ка ѻ҆блакѡ́въ на намѣ́ренiе полетѧ́тъ. И҆ ѿ каменоме́тныѧ ꙗ҆́рости, и҆спо́лнь падꙋ́тъ гра́ды: вознегодꙋ́етъ на ни́хъ вода̀ морска́ѧ: рѣ́ки же потопѧ́тъ ѧ҆̀ на́глѡ. Сопроти́въ ста́нетъ и҆̀мъ дꙋ́хъ си́лы, и҆ ꙗ҆́кѡ ви́хоръ развѣ́етъ и҆̀хъ, и҆ ѡ҆пꙋстоши́тъ всю̀ зе́млю беззако́нiе: и҆ sлодѣ́йство преврати́тъ престо́лы си́льныхъ. [s҃] Слы́шите ѹ҆̀бо, ца́рiе, и҆ разꙋмѣ́йте: навы́кните, сꙋдiи̑ концє́въ землѝ. Внꙋши́те, держа́щiи мно́жєства и҆ гордѧ́щiисѧ ѡ҆ наро́дѣхъ ꙗ҆зы̑къ: Ꙗ҆́кѡ дана̀ є҆́сть ѿ гдⷭ҇а держа́ва ва́мъ, и҆ си́ла ѿ вы́шнѧгѡ.

На лiтíи стiхи̑ры, гла́съ є҃:

Преподо́бне ѻ҆́ч҃е, ѿ ю҆́ности и҆мѣ́ѧ смиренномꙋ́дрiе, кро́токъ дꙋше́ю и҆ се́рдцемъ бы́лъ є҆сѝ, возжелѣ́въ ѿлꙋчи́тисѧ мiрски́хъ наслажде́нiй, тѣлє́сныѧ стра̑сти ѹ҆мори́лъ є҆сѝ поще́нiемъ, и҆ къ безстра́стiѧ высотѣ̀, ѻ҆́ч҃е, возше́лъ є҆сѝ: и҆ свѣтода́тельными зарѧ́ми просвѣща́емь, и҆сточа́еши и҆сцѣлє́нiѧ, и҆ ѿго́ниши дꙋ́хи лꙋка̑выѧ ѿ  притека́ющихъ тѝ съ вѣ́рою. Тѣ́мъ па́мѧть твою̀ почита́емъ, досточꙋ́дне.

Преподо́бне ѻ҆́ч҃е, въ пꙋсты́ни жи́тельствꙋѧ, є҆ди́номꙋ бг҃ꙋ себѐ возложи́лъ є҆сѝ. Тѣ́сный пꙋ́ть ше́ствовавъ, воздержа́нiемъ пло́ть ѹ҆мертви́лъ є҆сѝ, дꙋ́шꙋ же безстра́стiемъ ѹ҆краси́въ, по́стникѡмъ похвала̀ бы́лъ є҆сѝ, мака́рiе, неви́димаго врага̀ побѣди́лъ є҆сѝ, и҆ бы́лъ є҆сѝ чи́сто прiѧ́телище бжⷭ҇твеннагѡ дх҃а. Тѣ́мже вопiе́мъ тѝ: ми́ръ мíрꙋ и҆спросѝ, и҆ дꙋша́мъ на́шымъ ве́лiю ми́лость.

Преподо́бне ѻ҆́ч҃е, бж҃е́ственнагѡ дх҃а бл҃года́тiю собра́лъ є҆сѝ ли́къ мона́шествꙋющихъ, во́инствꙋющихъ хрⷭ҇тꙋ̀: съ ни́миже до́брѣ подвиза́всѧ, тече́нiе соверши́лъ є҆сѝ твоегѡ̀ мꙋ́жества, неꙋкло́ннѡ къ нб҃сѝ преводѧ́щꙋю стезю̀ ше́ствовалъ є҆сѝ. И҆ ны́нѣ со а҆́гг҃лы ликꙋ́еши предстоѧ̀ престо́лꙋ всецр҃ѧ̀, моли́сѧ, бл҃же́нне, ѡ҆ ста́дѣ твое́мъ, є҆́же мꙋ́дрѣ собра́лъ є҆сѝ, да сохране́но бꙋ́детъ твои́ми моли́твами.

Сла́ва, гла́съ s҃:

Прiиди́те, празднолю́бцы, ѹ҆се́рднѡ всѝ стеце́мсѧ, вѣ́рнѡ торжествꙋ́емъ въ честнѣ́й па́мѧти преди́внагѡ ѻ҆ц҃а̀, пѣ́сньми воспѣва́юще, всечестно́е и҆ равноа́гг҃лѡмъ житiѐ є҆гѡ̀: по ст҃ѣ́мъ бо є҆гѡ̀ преставле́нiи честны̑ѧ мо́щи подаю́тъ и҆сцѣлє́нiѧ. Къ немꙋ́же возопiе́мъ: ра́дꙋйсѧ, преподо́бне мака́рiе, свѣти́льниче многосвѣ́тлый, мона́шествꙋющымъ спасе́нiѧ хода́тай: но ꙗ҆́кѡ и҆мѣ́ѧ дерзнове́нiе ко хрⷭ҇тꙋ̀ бг҃ꙋ, не преста́й молѧ́сѧ ѡ҆ чтꙋ́щихъ па́мѧть твою̀.

И҆ ны́нѣ, бг҃оро́диченъ: Творе́цъ и҆ и҆зба́витель мо́й:

На стiхо́внѣ стiхи̑ры, гла́съ и҃. Подо́бенъ: Ѽ пресла́внагѡ чꙋдесѐ!

Ѽ пресла́вное чꙋ́до! * ꙗ҆́кѡ sвѣзда̀ ѿ за́пада, * мака́рiе, провозсiѧ́лъ є҆сѝ, * и҆ бы́лъ є҆сѝ пра́вило добродѣ́телей, * мона́хѡвъ ѹ҆твержде́нiе, * по́стникѡвъ ѹ҆добре́нiе. * Тѣ́мже  соше́дшесѧ въ па́мѧть твою̀, * хрⷭ҇та̀ возвели́чимъ, * прославлѧ́ющаго своѧ̑ ѹ҆го́дники.

Стíхъ: Честна̀ предъ гдⷭ҇емъ сме́рть преподо́бныхъ є҆гѡ̀.

Ѽ пресла́вное чꙋ́до! въ послѣ̑днѧѧ времена̀ * ꙗ҆́кѡ зарѧ̀ ѡ҆блиста́лъ є҆сѝ, мака́рiе, * мона́хъ и҆́стиненъ бы́лъ є҆сѝ, * любвѐ ꙗ҆ви́лсѧ є҆сѝ и҆спо́лненъ: * и҆ ꙗ҆́кѡ а҆́гг҃лъ на землѝ пожи́лъ є҆сѝ, * и҆зꙿѡбража́ѧ въ себѣ̀ добро́тꙋ бжⷭ҇твеннꙋю. * Тѣ́мъ па́мѧть твою̀ * почита́емъ, досточꙋ́дне.

Стíхъ: Бл҃же́нъ мꙋ́жъ, боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀.

Ѽ пресла́вное чꙋ́до! * мака́рiй ди́вный * крⷭ҇та̀ си́лою воѡрꙋжи́всѧ, * и҆ ꙗ҆́кѡ крѣ́пкiй во́инъ * побѣдѝ неви́димыхъ врагѡ́въ ѡ҆полчє́нiѧ, * и҆ со а҆́гг҃лы ны́нѣ водворѧ́етсѧ. * Тѣ́мже въ па́мѧть є҆гѡ̀ возопiе́мъ: * тогѡ̀ моли́твами, хрⷭ҇тѐ бж҃е, * спасѝ дꙋ́шы на́шѧ, ꙗ҆́кѡ милосе́рдъ.

Сла́ва, гла́съ и҃:

Мона́хѡвъ мно́жества наста́вника тѧ̀ почита́емъ, ѻ҆́ч҃е на́шъ мака́рiе, твое́ю бо стезе́ю вои́стиннꙋ пра́вѡ ходи́ти позна́хомъ: блаже́нъ є҆сѝ хрⷭ҇тꙋ̀ рабо́тавъ, и҆ вра́жiю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче, преподо́бныхъ соприча́стниче и҆ пра́ведныхъ. Съ ни́миже моли́сѧ гдⷭ҇еви, поми́ловитисѧ дꙋша́мъ на́шымъ.

И҆ ны́нѣ, бг҃оро́диченъ: Безневѣ́стнаѧ дв҃о:

Тропа́рь, гла́съ и҃:

Плотска̑ѧ мꙋдрова̑нiѧ, ѻ҆́ч҃е мака́рiе, воздержа́нiемъ и҆ бдѣ́нiемъ ѹ҆мертви́лъ є҆сѝ: мѣ́сто бо, на не́мже по́ты твоѧ̑ и҆злiѧ́лъ є҆сѝ, ꙗ҆́кѡ трꙋба̀ вопiе́тъ къ бг҃ꙋ, повѣ́дающи твоѧ̑ и҆справлє́нiѧ: и҆ по сме́рти честны̑ѧ твоѧ̑ мо́щи и҆сточа́ютъ и҆сцѣлє́нiѧ. Тѣ́мже вопiе́мъ тѝ: молѝ хрⷭ҇та̀ бг҃а, да спасе́тъ дꙋ́шы на́шѧ.

Сла́ва, и҆ ны́нѣ, бг҃оро́диченъ: И҆́же на́съ ра́ди рожде́йсѧ ѿ дв҃ы: 



На ѹ҆́трени, на Бг҃ъ гдⷭ҇ь, тропа́рь то́йже.

По а҃-й стiхоло́гiи сѣда́ленъ, гла́съ и҃:

Заре́ю бжⷭ҇твеннагѡ сiѧ́нiѧ просвѣти́всѧ, ѡ҆ста́вилъ є҆сѝ мíра житiѧ̀ всѧ̑, и҆ воспрiѧ́лъ є҆сѝ со безпло́тными житiѐ невеще́ственно, дх҃а бжⷭ҇твенными бл҃года́тьми ѹ҆сꙋгꙋ́бивсѧ, ѿѻнꙋ́дꙋже и҆сцѣле́нiй да́ръ воспрiѧ́лъ є҆сѝ. Тѣ́мъ вопiе́мъ тѝ: молѝ хрⷭ҇та̀ бг҃а, спасти́сѧ дꙋша́мъ на́шымъ.

Два́жды.

Сла́ва, и҆ ны́нѣ, бг҃оро́диченъ:

Нбⷭ҇ное благоче́стiе си́ламъ, и҆ похва́льнꙋю высотꙋ̀ дꙋша́мъ на́шымъ, мт҃рь дв҃ꙋ ѻ҆трокови́цꙋ восхва́лимъ, вѣ́рнiи: ра́дꙋйсѧ, ꙗ҆́же а҆́гг҃лѡвъ творца̀ во ѹ҆тро́бѣ носи́вши. ра́дꙋйсѧ, па́дающымъ ѡ҆чище́нiе, бг҃а сло́ва вопло́щши. ра́дꙋйсѧ, невѣ́сто неневѣ́стнаѧ.

По в҃-й стiхоло́гiи сѣда́ленъ, гла́съ в҃:

Стра́стныѧ тмы̀ ѿбѣ́гъ, къ безстра́стiѧ пꙋтє́мъ наставлѧ́емь, къ свѣ́тꙋ невече́рнемꙋ восте́клъ є҆сѝ, и҆ ѿ сегѡ̀ ѡ҆зари́всѧ, нетлѣ́нiѧ бога́тство наслѣ́довалъ є҆сѝ: молѝ непреста́ннѡ ѡ҆ всѣ́хъ на́съ.

Два́жды.

Сла́ва, и҆ ны́нѣ, бг҃оро́диченъ:

Дꙋшѝ моѧ̀ лѣ́ность лю́тꙋю, и҆ се́рдца моегѡ̀ пренеможе́нiе, мт҃и бж҃iѧ, воззрѣ́вши и҆сцѣлѝ моли́твами твои́ми: и҆ спасе́нныхъ ча́сти сподо́би, и҆збавлѧ́ющи мѧ̀ тмы̀ и҆ мꙋче́нiѧ, ꙗ҆́кѡ є҆ди́на ѹ҆пова́нiе моѐ и҆ ѹ҆тѣше́нiе.

По полѷеле́и сѣда́ленъ, гла́съ s҃:

Воздержа́нiемъ мно́гимъ мꙋдрова̑нiѧ пло́ти ѹ҆мертви́лъ є҆сѝ, дꙋ́шꙋ ѹ҆краси́въ ѻ҆де́ждею безстра́стiѧ, слє́зныѧ ка̑пли съ течє́нiи по́тѡвъ совокꙋпи́лъ є҆сѝ: преше́дъ ѹ҆мо́мъ ко и҆́стинномꙋ рачи́телю, и҆спросѝ на́мъ ве́лiю ми́лость.

Два́жды. 

Сла́ва, и҆ ны́нѣ, бг҃оро́диченъ:

Ѿ се́рдца стена́нiе, и҆ ѿ ѹ҆тро́бы тѝ приноша́ю, твоѐ, пренепоро́чнаѧ, просѧ̀ благопребы́тное застꙋпле́нiе: поми́лꙋй всестрастнꙋ́ю мою̀ дꙋ́шꙋ, ѹ҆милосе́рди многоми́лостиваго бг҃а, и҆зба́вити мѧ̀ сꙋда̀ и҆ є҆́зера ѻ҆́гненнагѡ, є҆ди́на благослове́ннаѧ.

Та́же, степє́нна, а҃ а҆нтiфѡ́нъ, д҃-гѡ гла́са. Прокíменъ: Честна̀ предъ гдⷭ҇емъ сме́рть преподо́бныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; Е҆ѵⷢ҇лiе матѳе́а, зача́ло м҃г. По н҃-мъ ѱалмѣ̀ стiхи́ра, гла́съ s҃:

Преподо́бне ѻ҆́ч҃е, во всю̀ зе́млю и҆зы́де вѣща́нiе и҆справле́нiй твои́хъ: тѣ́мъ на нб҃сѣ́хъ ѡ҆брѣ́лъ є҆сѝ мздꙋ̀ трꙋдѡ́въ твои́хъ, дє́мѡнскiѧ погꙋби́лъ є҆сѝ полкѝ, и҆ а҆́гг҃льскiѧ дости́глъ є҆сѝ чи́ны, и҆́хже житiю̀ безпоро́чнѡ поревнова́лъ є҆сѝ, дерзнове́нiе и҆мѣ́ѧ ко хрⷭ҇тꙋ̀ бг҃ꙋ, ми́ръ и҆спросѝ дꙋша́мъ на́шымъ.

Канѡ́нъ.

Гла́съ и҃. Пѣ́снь а҃. I҆рмо́съ:

Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ sла̀ и҆збѣжа́въ, i҆и҃льтѧнинъ вопiѧ́ше: и҆зба́вителю и҆ бг҃ꙋ на́шемꙋ пои́мъ.

Ѿве́рзи мѝ, хрⷭ҇тѐ, ѹ҆стнѣ̀, воспѣ́ти по́двиги ѹ҆го́дника твоегѡ̀ преподо́бнагѡ мака́рiа, да моли́твами свои́ми ѻ҆́блакъ разори́тъ невѣ́дѣнiѧ моегѡ̀.

Блаже́нное житiѐ на землѝ пожи́въ, преподо́бне, нб҃сное наслажде́нiе дости́глъ є҆сѝ, и҆ ны́нѣ со а҆́гг҃лы ликꙋ́еши.

Па́мѧть твоѧ̀, мака́рiе преподо́бне, ꙗ҆́кѡ пресвѣ́тлое со́лнце возсiѧ̀, въ ню́же на́мъ и҆спросѝ ѿ бг҃а бл҃года́ть и҆ ми́лость, и҆ согрѣше́нiй и҆збавле́нiе.

Бг҃оро́диченъ:

Бл҃гослове́нъ пло́дъ, пречⷭ҇таѧ, чре́ва твоегѡ̀, и҆́мже земнíи всѝ клѧ́твы и҆зба́вихомсѧ, бл҃гослове́ннаѧ всечⷭ҇таѧ: несказа́нное чꙋ́до, недовѣ́домое слы́шанiе, всѣ́хъ же вѣ́рныхъ спасе́нiе. 

Дрꙋгíй канѡ́нъ.

Гла́съ а҃. Пѣ́снь а҃. I҆рмо́съ:

Твоѧ̀ побѣди́тельнаѧ десни́ца бг҃олѣ́пнѡ въ крѣ́пости просла́висѧ: та́ бо, безсме́ртне, ꙗ҆́кѡ всемогꙋ́щаѧ, проти̑вныѧ сотрѐ, i҆и҃льтѧ́нѡмъ пꙋ́ть глꙋбины̀ новосодѣ́лавшаѧ.

Ѹ҆ма̀ чи́стыми свѣтлостьмѝ бж҃е́ствєннаѧ зрѧ̀, мꙋ́жескимъ нра́вомъ, бл҃же́нне, къ подвигѡ́мъ ѹ҆стреми́лсѧ є҆сѝ, премíрными блиста̑нiи трисо́лнечнагѡ свѣ́та ѡ҆зарѧ́емь.

Поста́вивъ но́зѣ на ка́мени вѣ́ры, не поколеба́лсѧ є҆сѝ, бл҃же́нне, ѿ и҆скꙋше́нiй и҆ навѣ̑тъ вра́жiихъ: но ꙗ҆́кѡ ѻ҆гнепа́льна sвѣзда̀, попалѧ́ѧ всѧ̑ бл҃года́тiю прест҃а́гѡ дх҃а.

Зако́ны бжⷭ҇твєнныѧ соблюда́ѧ, побѣ́дꙋ вѣ́чнꙋю взѧ́лъ є҆сѝ, преподо́бне, прогони́ти дꙋ́хи лꙋка̑выѧ, и҆ си́хъ до конца̀ низложи́лъ є҆сѝ.

Бг҃оро́диченъ:

Неизглаго́ланнѡ зачала̀ є҆сѝ бг҃а, и҆ па́че є҆стества̀ родила̀ є҆сѝ, пречⷭ҇таѧ влⷣчце, зємны́ѧ ѿ прегрѣше́нiй и҆змѣ́ншаго. Тѣ́мже молю́ тѧ, мно́гихъ мѧ̀ согрѣше́нiй и҆зба́ви.

Пѣ́снь г҃. I҆рмо́съ:

Ты̀ є҆сѝ ѹ҆твержде́нiе притека́ющихъ къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.

Крѣ́пкою твое́ю моли́твою, ѻ҆́ч҃е, возше́лъ є҆сѝ къ премíрномꙋ наслажде́нiю, и҆ ѿ честны́ѧ ра́ки чꙋде́съ сiѧ̑нiѧ и҆спꙋща́еши, мака́рiе.

Въ бж҃е́ственнѣй па́мѧти твое́й, дне́сь соше́дшесѧ, воспѣва́емъ твоѧ̑ по́двиги и҆ болѣ̑зни, и҆ и҆справлє́нiѧ, ѻ҆́ч҃е преподо́бне.

Чꙋ́дно житiѐ твоѐ ꙗ҆ви́сѧ, преподо́бне, бл҃года́тiю бж҃е́ственнагѡ дх҃а ѡ҆бложе́нъ, бл҃же́ннꙋю кончи́нꙋ прiѧ́лъ є҆сѝ, ѻ҆́ч҃е, ра́дꙋѧсѧ.

Бг҃оро́диченъ:

Ѿ ложе́снъ твои́хъ, пречⷭ҇таѧ, пра́вды сл҃нце возсiѧ̀,  и҆ мíръ просвѣтѝ: є҆гѡ́же бж҃е́ственными зарѧ́ми и҆ менѐ просвѣтѝ.

И҆́нъ. I҆рмо́съ:

Е҆ди́не вѣ́дый человѣ́ческагѡ сꙋщества̀ не́мощь, и҆ ми́лостивнѡ въ нѐ воѡбра́жсѧ, препоѧ́ши мѧ̀ съ высоты̀ си́лою, є҆́же вопи́ти тебѣ̀, ст҃ы́й, ѡ҆дꙋшевле́нный хра́ме, неизрече́нныѧ сла́вы твоеѧ̀, чл҃вѣколю́бче.

Ꙗ҆́коже честны́й би́серъ, твоѧ̑ мо́щи, преподо́бне, всѣ́ми ви̑димы предлежа́тъ, разли̑чнаѧ и҆сцѣлє́нiѧ неѡскꙋ́днѡ подаю́ще.

Ликꙋ́ютъ собра̑нiѧ мона́шествꙋющихъ, моле́бный соверша́юще пра́здникъ, въ честнѣ́мъ твое́мъ преставле́нiи, ѿ дꙋшѝ вопiю́ще: помина́й ны̀ приснопомина́ющыѧ тѧ̀.

Напра́вилсѧ є҆сѝ, преподо́бне, къ бжⷭ҇твєннымъ приста́нищємъ, ѡ҆кормле́нiемъ хрⷭ҇та̀ бг҃а на́шегѡ, напа́стей преше́дъ свирѣ́пыхъ во́лнъ.

Бг҃оро́диченъ:

Дѣ́ло, є҆́же содѣ́лалъ є҆сѝ, гдⷭ҇и, кто̀ ска́жетъ; ю҆́же бо проклѧ́лъ є҆сѝ въ печа́лехъ роди́ти ча̑да, сн҃ъ є҆ѧ̀ показа́лсѧ є҆сѝ, и҆ ра́дꙋетсѧ же́нское ѿпа́дшее є҆стество̀ ѡ҆ тебѣ̀ бз҃ѣ, бцⷣы ра́ди.

Сѣда́ленъ, гла́съ и҃:

Храни́тель сы́й бжⷭ҇твенныхъ повелѣ́нiй влⷣки, сла́вне, чи́стое житiѐ твоѐ показа́ тѧ свѧщеннодѣ́телѧ бж҃е́ственна, ка́плѧми по́тѡвъ твои́хъ пре́лести лю́тое ѹ҆́глiе погаси́лъ є҆сѝ, и҆ въ ти́хое приста́нище дости́глъ є҆сѝ, зри́ши, блаже́нне, є҆го́же возжелѣ́лъ є҆сѝ. тѣ́мже вопiе́мъ тѝ: молѝ хрⷭ҇та̀ бг҃а, грѣхѡ́въ ѡ҆ставле́нiе пода́ти чтꙋ́щымъ любо́вiю ст҃ꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безсѣ́мене ро́ждшꙋю бг҃а пло́тiю всѝ ѹ҆блажа́емъ ро́ди человѣ́честiи: ѻ҆́гнь бо всели́сѧ въ тѧ̀ бжⷭ҇тва̀, и҆ ꙗ҆́кѡ младе́нца дои́ши зижди́телѧ и҆ гдⷭ҇а. тѣ́мъ а҆́гг҃льскiй и҆ человѣ́ческiй  ро́дъ, досто́йнѡ сла́вимъ прест҃о́е ржⷭ҇тво̀ твоѐ, и҆ согла́снѡ вопiе́мъ тѝ: молѝ хрⷭ҇та̀ бг҃а, согрѣше́нiй ѡ҆ставле́нiе дарова́ти покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀.

Пѣ́снь д҃. I҆рмо́съ:

Ѹ҆слы́шахъ, гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀.

Въ простотѣ̀ дꙋшѝ ꙗ҆́кѡ а҆́гг҃лъ пожи́въ, блаже́нне, страсте́й разгна́лъ є҆сѝ дꙋшетлѣ́ннꙋю пре́лесть, бжⷭ҇твенною благода́тiю.

Че́стенъ сосꙋ́дъ ꙗ҆ви́лсѧ є҆сѝ бжⷭ҇твеннагѡ дх҃а, носѧ̀ въ се́рдцы твое́мъ, блаже́нне, бжⷭ҇твєнныѧ а҆рома́ты, ѹ҆слажда́ѧ сердца̀ вѣ́рнѡ па́мѧть твою̀ почита́ющихъ.

Пресвѣ́тлымъ вѣнце́мъ ѡ҆бложе́нъ, предстои́ши прⷭ҇то́лꙋ всѣ́хъ цр҃ѧ̀: моли́сѧ, преблаже́нне, ѡ҆ вѣ́рою пра́зднꙋющихъ бжⷭ҇твеннꙋю па́мѧть твою̀.

Бг҃оро́диченъ:

Зако́ны въ тебѣ̀ и҆спраздни́шасѧ є҆стества̀, па́че є҆стества́ бо сло́во родила̀ є҆сѝ. тѣ́мже тѧ̀ вѣ́рою молю̀, па́че є҆стества̀ человѣ́ча, всенепоро́чнаѧ, мно́гѡ согрѣ́шша, и҆ бг҃а ѹ҆да́льшасѧ, ѡ҆бра́щшасѧ спаси́ мѧ моли́твами твои́ми.

И҆́нъ. I҆рмо́съ:

Го́рꙋ тѧ̀, благода́тiю бж҃iею приѡсѣне́ннꙋю, прозорли́выма а҆ввакꙋ́мъ ѹ҆смотри́въ ѻ҆чи́ма, и҆зъ тебє̀ и҆зы́ти i҆и҃левꙋ провозглаша́ше ст҃о́мꙋ, во спасе́нiе на́ше и҆ ѡ҆бновле́нiе.

Поче́тъ до́брыми твои́ми нра́вы бг҃а преблага́го, мака́рiе, тѣ́мже и҆сцѣле́нiй и҆сто́чникъ и҆злива́еши, зно́й ѿгонѧ́ѧ болѣ́зней же и҆ печа́лей, мꙋ́дре.

Ны́нѣшнѧгѡ житiѧ̀ красоты̑ всѧ̑ ѹ҆ме́ты вмѣни́лъ є҆сѝ, да хрⷭ҇та̀ приѡбрѧ́щеши: и҆ сегѡ̀ ра́ди до́брѣ потрꙋди́лсѧ є҆сѝ, вѣнчено́сче великоимени́тый.

Просте́ръ ѹ҆́мъ ко є҆ди́номꙋ влⷣцѣ, вѣне́цъ нетлѣ́нiѧ  ѿ негѡ̀ прiѧ́лъ є҆сѝ, сiѧ́ющiй свѣ́тлыми свѣтлоли̑тiи и҆ бога́тыми дарова̑нiи, и҆дѣ́же перворо́дныхъ жили̑ща.

Бг҃оро́диченъ:

Влⷣчце мíра бцⷣе, помози́ ми, прелꙋка́вый вра́гъ поглоща́етъ мѧ̀ sѣ́льнѣ, лю́тыми воспомина̑нiи и҆ помышлє́нiи, ꙗ҆̀же ѿ бг҃а мѧ̀ разлꙋча́ютъ: не ѡ҆ста́ви ѹ҆̀бо менє̀, нижѐ пре́зри.

Пѣ́снь є҃. I҆рмо́съ:

Ѹ҆́тренююще, вопiе́мъ тѝ, гдⷭ҇и, спаси́ ны: ты́ бо є҆сѝ бг҃ъ на́шъ, ра́звѣ бо тебє̀ и҆но́гѡ не вѣ́мы.

Е҆гда̀ благода́тiю дх҃а, смире́ннꙋю стѧжа́лъ є҆сѝ мꙋ́дрость, ражда́ющемꙋ сме́рть врагꙋ̀ глꙋбокꙋ̀ ꙗ҆́звꙋ да́лъ є҆сѝ, и҆ высокоꙋ́мный тогѡ̀ нра́въ до конца̀ низложи́лъ є҆сѝ.

Возше́дъ ко ѻ҆би́телемъ вѣ̑чнымъ, ли́кꙋ преподо́бныхъ причта́лсѧ є҆сѝ, мака́рiе: съ ни́миже на́съ помина́й, на землѝ тебѐ помина́ющихъ.

Да ѹ҆блажи́тсѧ досто́йнѡ мака́рiй: поще́нiемъ бо и҆ моли́твами, и҆ слеза́ми бг҃ꙋ соедини́сѧ, и҆ всѧ̑ просвѣща́етъ дх҃о́вною благода́тiю.

Бг҃оро́диченъ:

Ѽ мт҃и дв҃о ѻ҆трокови́це! ꙗ҆́же неѡбыме́ннаго бг҃а пло́тiю ро́ждшаѧ, а҆́гг҃лѡвъ сла́ва и҆ де́мѡнѡвъ ꙗ҆́зва, бг҃оневѣ́сто, моѐ се́рдце ѹ҆ѧзви́вшеесѧ грѣхо́мъ, цѣльбы̀ бжⷭ҇твенныѧ сподо́би.

И҆́нъ. I҆рмо́съ:

Тво́й ми́ръ да́ждь на́мъ, сн҃е бж҃iй: и҆но́гѡ бо ра́звѣ тебє̀, бо́га не зна́емъ, и҆́мѧ твоѐ и҆менꙋ́емъ, ꙗ҆́кѡ бг҃ъ живы́хъ и҆ ме́ртвыхъ є҆сѝ.

Стра̑сти попали́лъ є҆сѝ ѻ҆гне́мъ воздержа́нiѧ, дꙋ́шꙋ ѡ҆зари́въ бжⷭ҇твенными сiѧ̑нiи: де́мѡнѡвъ прогони́тель ꙗ҆ви́лсѧ є҆сѝ, бжⷭ҇твеннымъ дх҃омъ просвѣща́емь.

До́блєсти твоѧ̑, мака́рiе, человѣкоꙋбíйца зрѣ́ти не могíй, и҆скꙋшє́нiѧ тебѣ̀ простира́етъ: и҆ мꙋжемꙋ́дреннѡ противлѧ́ѧсѧ, до конца̀ сего̀ низложи́лъ є҆сѝ. 

Мiрска́гѡ смꙋще́нiѧ ѿбѣ́глъ є҆сѝ, добродѣ́тельми ѹ҆добри́въ житiѐ твоѐ: мона́хѡвъ ѹ҆твержде́нiе бы́лъ є҆сѝ, ѻ҆́ч҃е мака́рiе преподо́бне.

Бг҃оро́диченъ:

Ты̀ крѣ́пость моѧ̀, ты̀ похвала̀ и҆ ра́дованiе, храни́тельница мѝ и҆ застꙋпле́нiе, и҆ прибѣ́жище, и҆ предста́тельница непобѣди́ма, прест҃а́ѧ бцⷣе. тѣ́мже спасѝ раба̀ твоего̀.

Пѣ́снь s҃. I҆рмо́съ:

Моли́твꙋ пролiю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ sѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ i҆ѡ́на: ѿ тлѝ, бж҃е, возведи́ мѧ.

На землѝ до́брѣ пожи́лъ є҆сѝ, преподо́бне, и҆ ст҃ы́хъ свѣ́тлѡсти и҆ вѣ́чныхъ наслажде́нiй блажє́нства, ви́дѣти сподо́билсѧ є҆сѝ.

Честна̀ сме́рть ꙗ҆ви́сѧ блаже́ннагѡ мака́рiа предъ тобо́ю, бж҃е всѧ́ческихъ: є҆гѡ́же па́мѧть почита́ющымъ врачевство̀ безме́здно ꙗ҆ви́лъ є҆сѝ.

Дх҃а благода́ть прiѧ́лъ є҆сѝ, ѻ҆́ч҃е, недꙋ́ги ѿ человѣ̑къ прогонѧ́ти, и҆ вре́дъ де́мѡнскiй и҆стреблѧ́ти, вели́кiй ѹ҆го́дникъ показа́всѧ хрⷭ҇та̀ бг҃а на́шегѡ.

Бг҃оро́диченъ:

На́йде на тѧ̀ вседѣ́тельный дх҃ъ, всенепоро́чнаѧ, и҆ сло́во бж҃iе въ тѧ̀ всели́сѧ, и҆ пло́ть бы́сть несказа́ннѡ, пребы́въ неизмѣ́ненъ.

И҆́нъ. I҆рмо́съ:

Ѡ҆бы́де на́съ послѣ́днѧѧ бе́здна, нѣ́сть и҆збавлѧ́ѧй, вмѣни́хомсѧ, ꙗ҆́кѡ ѻ҆́вцы заколе́нiѧ, спасѝ лю́ди твоѧ̑, бж҃е на́шъ: ты́ бо крѣ́пость немощствꙋ́ющихъ и҆ и҆справле́нiе.

Дх҃а си́лою, блаже́нне, мы́сленныхъ волкѡ́въ чє́люсти сокрꙋши́лъ є҆сѝ: и҆ просвѣще́ннымъ ра́зꙋмомъ небе́снꙋю тишинꙋ̀ полꙋчи́лъ є҆сѝ.

По́стническимъ ѻ҆гне́мъ и҆скꙋси́всѧ, ѻ҆́ко се́рдца твоегѡ̀ преѡчи́стивъ, и҆ добродѣ́тельнымъ нра́вомъ дꙋ́шꙋ просвѣти́лъ є҆сѝ. 

Вни́де въ тѧ̀ раче́нiе содѣ́телѧ, бг҃омꙋ́дре, ѡ҆ста́вль земны́хъ пристра́стiе, є҆диносе́льникъ показа́лсѧ є҆сѝ вы̑шнимъ слꙋжи́телємъ.

Бг҃оро́диченъ:

Безъ сѣ́мене во чре́вѣ бг҃а зачала̀ є҆сѝ, дв҃а пребы́вши по рождествѣ̀, чⷭ҇таѧ, стра́шнѣмъ: тѣ́мже хвала́ми тѧ̀ сла́вимъ, тобо́ю и҆зба́вльшесѧ клѧ́твы, пречⷭ҇таѧ.

Конда́къ, гла́съ в҃. Подо́бенъ: Вы́шнихъ и҆щѧ̀:

Вы́шнихъ жела́ѧ, воздержа́нiемъ и҆ трꙋды̀, и҆ по́ты наслади́всѧ, жела́нiе пло́ти твоеѧ̀ ѡ҆бꙋзда́въ, чꙋде́съ да́ръ прiе́мъ ѿ хрⷭ҇та̀ бг҃а, свѣти́льникъ ꙗ҆ви́лсѧ є҆сѝ пресвѣ́тлый. тѣ́мже хрⷭ҇то́ва цр҃ковь пѣ́сньми сла́витъ тѧ̀, преподо́бне мака́рiе, ѻ҆́ч҃е на́шъ.

I҆́косъ:

А҆́г҃глъ земны́й и҆ человѣ́къ нбⷭ҇ный просiѧ́лъ є҆сѝ въ воздержа́нiи всѧ́цѣмъ, моли́твою и҆ посто́мъ, и҆ чистото́ю: и҆ бжⷭ҇твенное тече́нiе сконча́въ, вы́шнѧгѡ нетлѣ́нiѧ прича́стникъ бы́въ, бг҃оно́се, дерзнове́нiе стѧжа́въ къ чл҃вѣколю́бцꙋ бг҃ꙋ, и҆́же и҆сцѣле́нiй благода́ть на недꙋ́ги разли̑чныѧ тебѣ̀ дарова̀. тѣ́мже тѝ вѣ́рою вопiе́мъ: ра́дꙋйсѧ, всеблаже́нне ѻ҆́ч҃е, по́стникѡвъ похвало̀: ра́дꙋйсѧ, цѣломꙋ́дрiѧ сто́лпе, и҆́мже дє́мѡнскаѧ шата̑нiѧ и҆скорени́шасѧ: ра́дꙋйсѧ, свѣти́льниче многосвѣ́тлый, и҆́же чꙋде́съ сiѧ̑нiи вселе́ннꙋю просвѣща́еши: ра́дꙋйсѧ, ꙗ҆́кѡ ста́дꙋ твоемꙋ̀ подава́еши по́мощь и҆ застꙋпле́нiе: ра́дꙋйсѧ, крестоно́сномꙋ наро́дꙋ на́шемꙋ похвала̀ и҆ ѹ҆твержде́нiе, є҆го́же соблюдѝ моли́твами твои́ми ѿ вра̑гъ ненавѣ́тна, да всѝ вопiе́мъ тѝ: ра́дꙋйсѧ, преподо́бне мака́рiе, ѻ҆́ч҃е на́шъ.

Пѣ́снь з҃. I҆рмо́съ:

Бж҃iѧ снизхожде́нiѧ ѻ҆́гнь ѹ҆стыдѣ́сѧ въ вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ: благослове́нъ є҆сѝ, бж҃е ѻ҆тє́цъ на́шихъ.

Къ свѣ́тꙋ незаходи́момꙋ возше́дъ, и҆ ꙗ҆́кѡ со́лнце  просвѣща́еши вселе́ннꙋю, свѣ́та бо дѣла̀ соверши́лъ є҆сѝ, мака́рiе преподо́бне, и҆ ны́нѣ вопiе́ши: ѻ҆тє́цъ на́шихъ бж҃е, благослове́нъ є҆сѝ.

Плотска̑ѧ движє́нiѧ, преподо́бне, воздержа́нiемъ и҆ на землѝ лега́нiемъ ѹ҆мертви́лъ є҆сѝ, и҆ добродѣ́телей просвѣще́нiемъ просiѧ́лъ є҆сѝ, вопiѧ̀ хрⷭ҇тꙋ̀: ѻ҆тє́цъ на́шихъ бж҃е, благослове́нъ є҆сѝ.

Чꙋ́дно житiѐ твоѐ, преподо́бне, ꙗ҆ви́сѧ благода́тiю бж҃е́ственнагѡ дх҃а ѡ҆бложе́нъ, блаже́ннꙋю кончи́нꙋ прiѧ́лъ є҆сѝ ѡ҆ хрⷭ҇тѣ̀ ра́дꙋѧсѧ, къ немꙋ́же и҆ взыва́лъ є҆сѝ: ѻ҆тє́цъ на́шихъ бж҃е, благослове́нъ є҆сѝ.

Бг҃оро́диченъ:

Ны́нѣ всѧ̑ и҆спо́лнишасѧ свѣ́та бжⷭ҇твеннагѡ тобо́ю, пречⷭ҇таѧ: ты́ бо две́рь ꙗ҆ви́ласѧ є҆сѝ, є҆́юже мíрꙋ бг҃ъ прiи́де, просвѣща́ѧ вѣ́рою зовꙋ́щыѧ: ѻ҆тє́цъ на́шихъ бж҃е, благослове́нъ є҆сѝ.

И҆́нъ. I҆рмо́съ:

Тебѐ ѹ҆́мнꙋю, бцⷣе, пе́щь разсмотрѧ́емъ вѣ́рнiи: ꙗ҆́коже бо ѻ҆́троки спасѐ трѝ превозноси́мый, мíръ ѡ҆бновѝ во чре́вѣ твое́мъ всецѣ́лъ, хва́льный ѻ҆тцє́въ бг҃ъ и҆ препросла́вленъ.

Воздержа́нiѧ росо́ю до́блественнѣ страстнꙋ́ю пе́щь погаси́лъ є҆сѝ: сле́зъ же ка́плѧми воздꙋ́шныхъ кнѧзе́й написа̑нiѧ растерза́лъ є҆сѝ, и҆ со дерзнове́нiемъ вопiѧ́лъ є҆сѝ хрⷭ҇тꙋ̀: ѻ҆тє́цъ на́шихъ бж҃е, благослове́нъ є҆сѝ.

По́стникѡвъ ты̀ бы́лъ є҆сѝ похвала̀, мака́рiе, крѣ́пкѡ низложи́въ дє́мѡнскаѧ шата̑нiѧ. и҆ ны́нѣ наслажда́ешисѧ неизрече́нныѧ красоты̀, вопiѧ̀ хрⷭ҇тꙋ̀: ѻ҆тє́цъ на́шихъ бж҃е, благослове́нъ є҆сѝ.

Е҆ди́номꙋ бг҃ꙋ возложи́въ дꙋ́шꙋ и҆ помышле́нiе, тѣ́сный пꙋ́ть ше́ствовалъ є҆сѝ: тѣ́мъ полꙋчи́лъ є҆сѝ нбⷭ҇нагѡ ца́рствiѧ наслажде́нiе. и҆ ны́нѣ взыва́еши: ѻ҆тє́цъ на́шихъ бж҃е, благослове́нъ є҆сѝ.

Бг҃оро́диченъ:

Трⷪ҇цѣ во є҆ди́нствѣ правосла́внѡ слꙋжа́ще, тѧ̀, мт҃и  дв҃о чⷭ҇таѧ, ꙗ҆́кѡ бг҃а пло́тiю ро́ждшꙋю, проповѣ́дающе земнíи, бжⷭ҇твеннѣ пое́мъ: ѻ҆тє́цъ на́шихъ бж҃е, благослове́нъ є҆сѝ.

Пѣ́снь и҃. I҆рмо́съ:

Седмери́цею пе́щь халде́йскiй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сiѧ̑ ви́дѣвъ, творцꙋ̀ и҆ и҆зба́вителю вопiѧ́ше: ѻ҆́троцы, благослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Бжⷭ҇твенными добро́тами наслажда́ѧсѧ, чꙋде́съ сiѧ̑нiи всѧ̑ просвѣща́еши, и҆ де́мѡнскꙋю тмꙋ̀ разорѧ́еши бж҃iею благода́тiю, поѧ̀: ѻ҆́троцы, благослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Блиста́ѧсѧ благода́тiю бжⷭ҇твеннагѡ дх҃а, преподо́бне мака́рiе, честно́е твоѐ творѧ́щымъ ѹ҆спе́нiе, свѣ́тлыми твои́ми моли́твами и҆спросѝ грѣхѡ́въ ѿпꙋще́нiе пою́щымъ: ѻ҆́троцы, благослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Зарѧ́ми тве́рдыхъ пѡ́двигъ твои́хъ, ꙗ҆́кѡ со́лнце возсiѧ́лъ є҆сѝ: врачєва́нiѧ и҆сточа́еши, и҆ всѧ́кꙋ болѣ́знь ѡ҆блегча́еши хрⷭ҇тꙋ̀ вопiю́щымъ: ѻ҆́троцы, благослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Бг҃оро́диченъ:

Ꙗ҆́кѡ разбо́йникъ взыва́ю тѝ: помѧни́ мѧ, человѣколю́бче. пла́чꙋ, ꙗ҆́кѡ блꙋдни́ца и҆ вопiю̀: согрѣши́хъ, ꙗ҆́кѡ дре́вле блꙋ́дный, ка́ющасѧ прiими́ мѧ ѿча́ѧннаго, бцⷣы ра́ди, да ѹ҆се́рднѡ вопiю̀: свѧще́ннiи, воспо́йте, лю́дiе, и҆ превозноси́те хрⷭ҇та̀ во вѣ́ки.

И҆́нъ. I҆рмо́съ:

Въ пещѝ ѻ҆́троцы i҆и҃лєвы, ꙗ҆́коже въ горни́лѣ, добро́тою бл҃гоче́стiѧ чистѣ́е зла́та блеща́хꙋсѧ, глаго́люще: бл҃гослови́те, всѧ̑ дѣла̀ гдⷭ҇нѧ, гдⷭ҇а, по́йте и҆ превозноси́те во всѧ̑ вѣ́ки.

Дх҃а благода́ть прiи́мъ, ѻ҆́ч҃е мака́рiе, сосꙋ́дъ и҆збра́нный показа́лсѧ є҆сѝ, ст҃ы́ню прiи́мъ ѿ хрⷭ҇та̀ бг҃а, є҆мꙋ́же  непреста́ннѡ вопiѧ̀: да благослови́тъ тва́рь всѧ̑ гдⷭ҇а, и҆ превозноси́тъ во всѧ̑ вѣ́ки.

Бжⷭ҇твенною си́лою ѹ҆крѣплѧ́емь, побѣди́лъ є҆сѝ неви́димыхъ вра̑гъ ѡ҆полчє́нiѧ, къ свѣ́тꙋ прибли́жилсѧ є҆сѝ невече́рнемꙋ, при́снѡ воспѣва́ѧ: да благослови́тъ всѧ̀ тва́рь гдⷭ҇а, и҆ превозно́ситъ во всѧ̑ вѣ́ки.

Мона́шествꙋющихъ бы́лъ є҆сѝ пра́вило пра́вости, и҆ стра̑сти всѧ̑ крѣ́пкѡ попра́лъ є҆сѝ. тѣ́мже возше́дъ на высотꙋ̀, наꙋчи́лъ є҆сѝ воспѣва́ти: да благослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

Бг҃оро́диченъ:

Спасе́нiѧ хода́таица на́мъ ꙗ҆ви́ласѧ є҆сѝ, бцⷣе, ро́ждшаѧ сп҃са и҆ влⷣкꙋ всѣ́хъ. тѣ́мже молю̀ тѧ̀: спасе́нiѧ сподо́би смире́ннꙋю мою̀ дꙋ́шꙋ, пѣсносло́вити тѧ̀ вѣ́рнѡ во всѧ̑ вѣ́ки.

Пѣ́снь ѳ҃. I҆рмо́съ:

Ѹ҆жасе́сѧ ѡ҆ се́мъ нб҃о, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее нб҃съ: тѣ́мъ тѧ̀ бцⷣꙋ а҆́гг҃лѡвъ и҆ человѣ̑къ чинонача̑лiѧ велича́ютъ.

Ра́ка, и҆дѣ́же лежи́тъ честно́е тѣ́ло твоѐ, и҆сто́чникъ содѣва́етъ чꙋде́съ, къ не́йже притека́юще, ѿ всѧ́кiѧ скве́рны и҆ страсте́й и҆збавлѧ́емсѧ.

Ѻ҆гне́мъ бжⷭ҇твеннагѡ стра́ха дꙋ́шꙋ распали́лъ є҆сѝ, и҆ къ сiѧ́нiю невече́рнемꙋ восте́клъ є҆сѝ: и҆ ны́нѣ, блаже́нне, трисо́лнечнымъ свѣ́томъ ѡ҆зарѧ́емь.

Мiрскȋѧ сла́дѡсти возненави́дѣвъ, мꙋ́жескимъ пра́вомъ къ подвигѡ́мъ ѹ҆стреми́лсѧ є҆сѝ, и҆ преподѡ́бнымъ красота̀ лѣ́потна бы́лъ є҆сѝ. тѣ́мъ па́мѧть твою̀ почита́емъ, досточꙋ́дне.

Бг҃оро́диченъ:

Низложѝ вознесє́нныѧ, и҆ побѣдѝ полкѝ и҆ноплеме́нныхъ, дв҃о чⷭ҇таѧ, хотѧ́щыѧ бра́немъ: и҆ твоѧ̑ рабы̑ неврє́дны ѿ ни́хъ сохранѝ, ѻ҆трокови́це. 

И҆́нъ. I҆рмо́съ:

Ѻ҆́бразъ чи́стагѡ рождества̀ твоегѡ̀ ѻ҆гнепали́маѧ кꙋпина̀ показа̀ неѡпа́льнаѧ: и҆ ны́нѣ на на́съ напа́стей свирѣ́пѣющꙋю ѹ҆гаси́ти, мо́лимсѧ, пе́щь, да тѧ̀, бцⷣе, непреста́ннѡ велича́емъ.

Мра́зъ нощны́й до́блественнѣ претерпѣ́лъ є҆сѝ, и҆ ва́ръ дневны́й поне́слъ є҆сѝ до́мъ премꙋ́дрости бж҃iѧ бы́лъ є҆сѝ, и҆ возше́лъ є҆сѝ на го́рꙋ бжⷭ҇твеннагѡ ра́зꙋма.

А҆́лчбою и҆ моли́твами непреста́нными и҆ чистото́ю бг҃ꙋ соединѧ́ѧсѧ, мно́жєства мона́шествꙋющихъ наꙋчи́лъ є҆сѝ, веще́ственныхъ всѣ́хъ ѡ҆греба́тисѧ.

Ста́до твоѐ, ѻ҆́ч҃е, возгна́лъ є҆сѝ на па́жить чи́стꙋ воздержа́нiѧ, и҆ приве́лъ є҆сѝ къ безстра́стiѧ и҆сто́чникꙋ. И҆ ны́нѣ потщи́сѧ, па́стырю до́брый, сохрани́ти сiѐ невре́дно.

Бг҃оро́диченъ:

Ѽ прест҃а́ѧ дв҃о, мт҃и бг҃а вы́шнѧгѡ! твоѐ ржⷭ҇тво̀ на землѝ спасе́нiе ꙗ҆ви́сѧ грѣ́шникѡмъ и҆ смирє́ннымъ: ѡ҆ тебѣ́ бо спасо́хомсѧ, вѣ́ровавшiи. но спаса́еши мѧ̀ ны́нѣ, и҆ во всѧ̑ вѣ́ки жи́знєнныѧ.

Свѣти́ленъ:

Многосвѣ́тлый свѣти́льникъ, пꙋсты́нное воспита́нiе, чистоты̀ сокро́вище, а҆́гг҃лѡмъ собесѣ́дниче, до́мъ дх҃а прест҃а́гѡ, мака́рiе преподо́бне, непреста́ннѡ моли́сѧ ѡ҆ вѣ́рою почита́ющихъ пречестнꙋ́ю па́мѧть твою̀.

Два́жды.

Бг҃оро́диченъ:

Тѧ̀ пѣ́сньми немо́лчными ѹ҆блажа́емъ, дв҃о, ꙗ҆́кѡ ѿ трⷪ҇цы є҆ди́наго родила̀ є҆сѝ, бцⷣе, и҆ но́сиши на бжⷭ҇твенныхъ ѡ҆бꙿѧ́тiѧхъ бжⷭ҇твенное сло́во, є҆го́же пѣ́сньми досто́йнѡ сла́вимъ.

На хвали́техъ стiхи̑ры, гла́съ д҃. Подо́бенъ: Ꙗ҆́кѡ до́блѧ:

Ѿ ю҆́ности возложи́всѧ влⷣцѣ всѣ́хъ, * сегѡ̀ возжелѣ́лъ є҆сѝ, * крѣ́пкѡ къ подвигѡ́мъ мꙋ́жески ѹ҆стреми́лсѧ є҆сѝ, *  и҆ ѡ҆богати́лсѧ є҆сѝ бж҃е́ственною благода́тiю, * твори́ти и҆сцѣлє́нiѧ и҆ чꙋдодѣ́йствовати пресла̑внаѧ, * и҆ возше́ствiе къ нб҃сѝ ѡ҆брѣ́лъ є҆сѝ, * и҆ со а҆́гг҃лы ликꙋ́ѧ, непреста́ннѡ моли́сѧ * ѡ҆ ста́дѣ твое́мъ, бг҃облаже́нне.

Два́жды.

Со́лнца свѣтлѣ́йши * свѧще́ннаѧ па́мѧть твоѧ̀ провозсiѧ̀, * всеблаже́нне мака́рiе, * пресвѣ́тлыми свѣтлостьмѝ ѡ҆зарѧ́ѧ всѧ̑, * по́двиги твоѧ̑ почита́ющыѧ. * Не преста́й молѧ́сѧ, блаже́нне, * просла́вльшемꙋ ст҃ꙋ́ю твою̀ па́мѧть, * и҆ чꙋде́съ сокро́вище тѧ̀ сꙋ́щымъ въ мíрѣ * дарова́вшемꙋ, преподо́бне.

Мiрскíѧ красоты̀, блаже́нне, * ра́дꙋѧсѧ и҆збѣ́глъ є҆сѝ, * тогда̀ предпоче́лъ є҆сѝ * тѣ́сный и҆ болѣ́зненный пꙋ́ть, * и҆ sѣлѡ̀ жесто́кiй, * и҆ въ слеза́хъ препроводи́лъ є҆сѝ всѐ житiѐ твоѐ, преподо́бне. * Тѣ́мже ѹ҆тѣше́нiѧ бж҃е́ственнагѡ * и҆ непреста́ннагѡ весе́лiѧ * ны́нѣ наслажда́ешисѧ, мака́рiе.

Сла́ва, гла́съ в҃:

Преподо́бне ѻ҆́ч҃е, и҆змла́да въ добродѣ́тели прилѣ́жнѡ подвиза́всѧ, сосꙋ́дъ бы́лъ є҆сѝ ст҃а́гѡ дх҃а. Тѣ́мъ и҆ чꙋде́съ дарова̑нiѧ прiе́мъ, человѣ́ки наꙋчи́лъ є҆сѝ преѡби́дѣти маловре́менныхъ: ны́нѣ же неизрече́ннымъ свѣ́томъ свѣ́тлѡ сiѧ́еши, просвѣтѝ на̑ша помышлє́нiѧ, ѻ҆́ч҃е преподо́бне мака́рiе.

И҆ ны́нѣ, бг҃оро́диченъ.

Славосло́вiе вели́кое, є҆ктєнiѝ и҆ ѿпꙋ́стъ. На лiтꙋргíи блажє́нна ѿ канѡ́на пѣ́снь г҃, пе́рвагѡ канѡ́на: и҆ пѣ́снь s҃, втора́гѡ канѡ́на. Прокíменъ, гла́съ з҃: Честна̀ предъ гдⷭ҇емъ сме́рть преподо́бныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇лъ къ гала́тѡмъ, зача́ло сг҃_i. А҆ллилꙋ́iа, гла́съ s҃: Бл҃же́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀. Стíхъ: Си́льно на землѝ бꙋ́детъ сѣ́мѧ є҆гѡ̀. Е҆ѵⷢ҇лiе лꙋкѝ, зача́ло к҃д. Прича́стенъ: Въ па́мѧть вѣ́чнꙋю бꙋ́детъ пра́ведникъ: