        OCR:

        Библиотека святоотеческой литературы

        http://orthlib.ru



Слꙋ́жба, и҆́же во ст҃ы́хъ, ѻ҆ц҃а̀ на́шегѡ є҆ѵѳѵ́мiа а҆рхiепⷭ҇кпа, новгоро́дскагѡ чꙋдотво́рца.

На Гдⷭ҇и, воззва́хъ, стiхи̑ры, гла́съ и҃. Поⷣ: Ѽ пресла́внагѡ чꙋдесѐ!

Ѿ ю҆́ности мꙋ́дрости прилѣжа́въ, ст҃и́телю є҆ѵѳѵ́мiе, * и҆ бж҃е́ственное писа́нiе ꙗ҆́кѡ и҆звы́къ, прпⷣбне, * ѿложи́лъ є҆сѝ всѧ̑, ꙗ҆̀же ю҆́ности ведꙋ́щыѧ сла̑сти, * хрⷭ҇то́въ ꙗ҆ре́мъ носи́ти и҆зво́лилъ є҆сѝ, * ѿѻнꙋ́дꙋже показа́лсѧ є҆сѝ сосꙋ́дъ и҆збра́нъ. * И҆ сегѡ̀ ра́ди сꙋ́дъ бж҃iй * тѧ̀ ст҃и́телѧ лю́демъ свои̑мъ поставлѧ́етъ, * въ правосла́вiи наставлѧ́юща ста́до твоѐ, преѡсвѧще́нне.

Премꙋ́дрости и҆ ра́зꙋма * ꙗ҆́кѡ и҆спо́лненъ бы́въ, бг҃облаже́нне, * хрⷭ҇тоимени̑тымъ лю́демъ и҆зрѧ́дный па́стырь бы́лъ є҆сѝ, * тѣ́хъ на па̑жити благоче́стiѧ наставлѧ́ѧ, * непокарѧ́ющыѧсѧ же премꙋ́дрѣ и҆справлѧ́ѧ. * Тѣ́мже ны́нѣ ча̑да твоѧ̑, ст҃и́телю є҆ѵѳѵ́мiе, * па́мѧть твою̀ пра́зднꙋюще, * воспѣва́емъ хрⷭ҇та̀ бг҃а на́шего, * тебѐ просла́вльшаго.

Благоче́стнѡ житiѐ на землѝ * ꙗ҆́кѡ а҆́гг҃лъ пожи́въ, ст҃и́телю, * цр҃ковь бж҃е́ственнꙋю ѹ҆краси́лъ є҆сѝ твои́ми честны́ми ѹ҆чє́нiи, * лю́ди тебѣ̀ бг҃омъ врꙋчє́нныѧ * мꙋ́дрѣ наставлѧ́еши къ тогѡ̀ разꙋмѣ́нiю. * Тѣ́мже и҆ хрⷭ҇то́съ тебѐ не то́кмѡ въ животѣ̀, * но и҆ по преставле́нiи прославлѧ́етъ, * и҆ дарѡ́въ чꙋде́съ сподоблѧ́етъ, * є҆ди́нъ человѣколю́бецъ.

Сла́ва, гла́съ s҃.

Сто́лпъ непоколеби́мь цр҃кве хрⷭ҇то́вы, ѻ҆́ч҃е, бы́лъ є҆сѝ: тѣ́мже бж҃е́ственною ре́вностiю разже́гсѧ, дерзнове́ннѡ непра́ведное сочета́нiе пра́веднѡ разорѧ́еши, и҆ наꙋча́еши  всѣ́хъ а҆пⷭ҇льскимъ и҆ ѻ҆ч҃єскимъ преда́нiємъ послѣ́довати, и҆ ѿ любодѣ́йствiѧ, ꙗ҆́кѡ ѿ sмíѧ ѿбѣга́ти: непокорѧ́ющыѧсѧ же твоемꙋ̀ свѧто́мꙋ ѹ҆че́нiю, сꙋдꙋ̀ бж҃iю ты́ѧ предае́ши. Е҆го́же молѝ, а҆рхiере́ю є҆ѵѳѵ́мiе, спасти́сѧ всѣ̑мъ, и҆̀же любо́вiю почита́ющымъ свѧще́ннꙋю па́мѧть твою̀.

И҆ ны́нѣ, бг҃оро́диченъ: Кто̀ тебє̀ не ѹ҆блажи́тъ:

Вхо́дъ. Прокíменъ днѐ. Чтє́нiѧ г҃. Пи̑саны сегѡ̀ мцⷭ҇а во в҃ де́нь.

На лiтíи, Сла́ва, гла́съ и҃.

Прiиди́те, празднолю́бцы, въ наро́читомъ пра́здницѣ, до́брагѡ па́стырѧ и҆ ѹ҆чи́телѧ дꙋхо́внѣ торжествꙋ́емъ, чⷭ҇тны̑ѧ твоѧ̑ мо́щи любе́знѡ зрѧ́ще, и҆ те́плою вѣ́рою взыва́юще: преблаже́нне свѧти́телю є҆ѵѳѵ́мiе, молѝ хрⷭ҇та̀ бг҃а ѡ҆ творѧ́щихъ ст҃ꙋ́ю па́мѧть твою̀.

И҆ ны́нѣ, бг҃оро́диченъ:

На стiхо́внѣ стiхи̑ры, гла́съ. Подо́бенъ: Нбⷭ҇ныхъ чинѡ́въ:

Бг҃омꙋ́дре ст҃и́телю є҆ѵѳѵ́мiе, * ты̀ твои́ми моли́твами и҆ посто́мъ, * бдѣ́нiемъ же и҆ ми́лостынею бг҃ови соедини́лсѧ є҆сѝ: * тѣ́мже дх҃ꙋ прест҃о́мꙋ до́мъ и҆ жили́ще показа́лсѧ є҆сѝ. * Ѿѻнꙋ́дꙋже а҆рхiере́й цр҃кви хрⷭ҇то́вѣ, ѻ҆́ч҃е, бы́лъ є҆сѝ, * молѝ спасти́сѧ дꙋша́мъ на́шымъ.

Стíхъ: Ѹ҆ста̀ моѧ̑ возглаго́лютъ премꙋ́дрость, и҆ поꙋче́нiе се́рдца моегѡ̀ ра́зꙋмъ.

Повинꙋ́ѧсѧ за́повѣди бг҃а вседержи́телѧ ѿ ю҆́ности твоеѧ̀, * тогѡ̀ стопа́мъ, ст҃и́телю, послѣ́довалъ є҆сѝ. * Тѣ́мже ѿ негѡ̀ благода́ть прiѧ́лъ є҆сѝ, * дѣ́йствовати пресла̑внаѧ чꙋдеса̀, * и҆ дꙋ́хи прогони́ти лꙋка̑выѧ * ѿ всѣ́хъ любо́вiю чтꙋ́щихъ тѧ̀.

Стíхъ: Ѹ҆слы́шите сiѧ̑, всѝ ꙗ҆зы́цы, внꙋши́те, всѝ живꙋ́щiи по вселе́ннѣй.

Кро́токъ и҆ неsло́бивъ * во все́й жи́зни твое́й бы́лъ є҆сѝ, * свѧти́телю є҆ѵѳѵ́мiе: * сегѡ̀ ра́ди ѡ҆брѣ́лъ, ꙗ҆́коже  жела́лъ є҆сѝ, * на нб҃сѣ́хъ со ст҃ы́ми поко́й. * Тѣ́мже почита́емъ ст҃ꙋ́ю па́мѧть твою̀, * вѣ́рою пра́зднꙋюще, бг҃облаже́нне и҆ всече́стне.

Сла́ва, гла́съ д҃:

Вели́кагѡ а҆рхiере́а є҆ѵѳѵ́мiа блаже́ннагѡ свѧще́ннꙋю па́мѧть дне́сь соверша́юще, бжⷭ҇твенными пѣ́сньми, прiиди́те всѝ, почти́мъ ѡ҆ на́съ всегда̀ молѧ́щасѧ, низпосла́ти мно́жество щедро́тъ, и҆ спасе́нiе дꙋша́мъ на́шымъ.

И҆ ны́нѣ, бг҃оро́диченъ: При́зри на молє́нiѧ:

Тропа́рь, гла́съ д҃:

И҆збра́нъ бы́въ бг҃ови ѿ ю҆́ности, свѧти́телю є҆ѵѳѵ́мiе, и҆ сегѡ̀ ра́ди а҆рхiере́йства са́номъ почте́нъ бы́въ, ѹ҆па́слъ є҆сѝ лю́ди, и҆̀же тебѣ̀ бг҃омъ врꙋчє́нныѧ: тѣ́мже и҆ по преставле́нiи чꙋде́съ дарова̑нiѧ ѿ гдⷭ҇а прiѧ́лъ є҆сѝ, и҆сцѣлѧ́ти разли̑чныѧ недꙋ́ги. того̀ молѝ ѡ҆ на́съ, соверша́ющихъ честнꙋ́ю па́мѧть твою̀, да тебѐ всѝ непреста́ннѡ ѹ҆блажа́емъ.

Сла́ва, и҆ ны́нѣ, бг҃оро́диченъ: Е҆́же ѿ вѣ́ка ѹ҆тае́нное:



По а҃-й каѳíсмѣ сѣда́ленъ, ст҃и́телѧ, гла́съ а҃.

Подо́бенъ: Ка́мени запеча́танꙋ:

Ѹ҆че́ньми твои́ми и҆ дѣ́лы цр҃ковь хрⷭ҇то́вꙋ ѹ҆краси́лъ є҆сѝ, є҆ѵѳѵ́мiе ст҃и́телю, ѿѻнꙋ́дꙋже въ мíрѣ просiѧ̀ твоѐ добродѣ́тельное житiѐ: въ моли́твахъ и҆ поще́нiихъ и҆ бдѣ́нiихъ ѻ҆́бразъ ѹ҆ченикѡ́мъ бы́лъ є҆сѝ. Тѣ́мже вопiе́мъ: сла́ва да́вшемꙋ тѝ крѣ́пость, сла́ва вѣнча́вшемꙋ тѧ̀, сла́ва даю́щемꙋ тобо́ю всѣ̑мъ и҆сцѣле́нiе.

Сла́ва:

Е҆гда̀ къ бжⷭ҇твенномꙋ жела́нiю восклони́всѧ, горѣ̀ мꙋдрова̑нiѧ и҆мѣ́лъ є҆сѝ: до́лꙋ влекꙋ̑щаѧ ѿри́нꙋвъ, и҆ ꙗ҆̀же на землѝ, всѧ̑ возненави́дѣвъ, и҆ хрⷭ҇тꙋ̀, блаже́нне, присво́илсѧ є҆сѝ, є҆го́же молѝ ѡ҆ пою́щихъ тѧ̀. 

И҆ ны́нѣ, бг҃оро́диченъ:

Наста́ви ны̀ на пꙋ́ть покаѧ́нiѧ, ѹ҆кло́ншыѧсѧ при́снѡ къ безпꙋ́тiємъ sѡ́лъ, и҆ преблага́го прогнѣ́вавшыѧ гдⷭ҇а, неискꙋсобра́чнаѧ благослове́ннаѧ мр҃íе, прибѣ́жище ѿча́ѧнныхъ человѣ́кѡвъ, бж҃iе жили́ще.

По в҃-й каѳíсмѣ сѣда́ленъ, гла́съ д҃:

Смиренномꙋ́дрiе предпочита́ѧ бы́лъ є҆сѝ, є҆ѵѳѵ́мiе ст҃и́телю: и҆ ѿсю́дꙋ просла́вилсѧ є҆сѝ, ꙗ҆́кѡ бжⷭ҇твенный а҆рхiере́й приносѧ̀ жє́ртвы поже́ршемꙋсѧ во́лею хрⷭ҇тꙋ̀ бг҃ꙋ на́шемꙋ, є҆го́же молѝ спасти́сѧ дꙋша́мъ на́шымъ.

Сла́ва:

Зе́млю се́рдца твоегѡ̀ моли́твеннымъ ра́ломъ ѡ҆бнови́въ, и҆ болѣ́зньми по́стническими ꙗ҆́кѡ безпло́тенъ пожи́въ, и҆ а҆рхiере́йства па́ствꙋ до́брѣ ѹ҆па́съ, и҆ сегѡ̀ ра́ди, пресели́всѧ въ премȋрнаѧ, молѝ спасти́сѧ дꙋша́мъ на́шымъ.

И҆ ны́нѣ, бг҃оро́диченъ:

Ѡ҆бнови́ла є҆сѝ, чⷭ҇таѧ, бжⷭ҇твеннымъ рождество́мъ твои́мъ и҆стлѣ́вшее во страсте́хъ земноро́дныхъ ме́ртвенное сꙋщество̀: и҆ воздви́гла є҆сѝ всѧ̑ ѿ сме́рти къ животꙋ̀ нетлѣ́нiѧ. тѣ́мже тѧ̀ по до́лгꙋ блажи́мъ всѝ, дв҃о препросла́вленнаѧ, ꙗ҆́коже прорекла̀ є҆сѝ.

А҆́ще ли прилꙋчи́тсѧ въ по́стный де́нь, глаго́лемъ сѣда́льны по а҃-й каѳíсмѣ, и҆ по в҃-й, трiѡ́ди: а҆ по г҃- й каѳíсмѣ глаго́лемъ сѣда́льны ѻ҆́ба ст҃и́телѧ. По полѷеле́и сѣда́ленъ ст҃и́телѧ, гла́съ и҃:

Подо́бенъ: Премꙋ́дрости:

Ꙗ҆́кѡ добродѣ́теленъ и҆ кро́токъ, цр҃ковь хрⷭ҇то́вꙋ ѹ҆ѧсни́лъ є҆сѝ, дѣ́лы соблю́дъ є҆́же по ѻ҆́бразꙋ бж҃iю, а҆рхiере́ю вели́кiй є҆ѵѳѵ́мiе: просiѧ́ бо добродѣ́тельное твоѐ житiѐ въ мíрѣ, и҆ ѿ всѣ́хъ сла́витсѧ. Тѣ́мже всѝ благодарѧ́ще вопiе́мъ тѝ: бг҃облаже́нне свѧти́телю, молѝ хрⷭ҇та̀ бг҃а, грѣхѡ́въ ѡ҆ставле́нiе дарова́ти чтꙋ́щымъ любо́вiю свѧтꙋ́ю па́мѧть твою̀.

Два́жды. 

Сла́ва, и҆ ны́нѣ, бг҃оро́диченъ:

Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ сѣ́мене ро́ждшꙋю бг҃а пло́тiю, всѝ ѹ҆блажа́емъ ро́ди человѣ́честiи: ѻ҆́гнь бо всели́сѧ въ тѧ̀ бжⷭ҇тва̀, и҆ ꙗ҆́кѡ младе́нца дои́ши зижди́телѧ и҆ гдⷭ҇а. Тѣ́мъ а҆́гг҃льскiй и҆ человѣ́ческiй ро́дъ досто́йнѡ сла́вимъ пресвѧто́е рождество̀ твоѐ, и҆ согла́снѡ вопiе́мъ тѝ: молѝ хрⷭ҇та̀ бг҃а, согрѣше́нiй ѡ҆ставле́нiе дарова́ти покланѧ́ющымсѧ вѣ́рою пресвѧто́мꙋ рождествꙋ̀ твоемꙋ̀.

Степє́нна, а҃ а҆нтiфѡ́нъ д҃-гѡ гла́са.

Прокíменъ: Честна̀ предъ гдⷭ҇емъ сме́рть преподо́бныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; Всѧ́кое дыха́нiе: Е҆ѵⷢ҇лiе i҆ѡа́нна, зача́ло л҃є ѿ полꙋ̀.

По н҃-мъ ѱалмѣ̀, стiхи́ра, гла́съ s҃:

Благоꙋха́етъ чⷭ҇тна́ѧ ра́ка моще́й твои́хъ, є҆ѵѳѵ́мiе ст҃и́телю, всѣ̑мъ вѣ̑рнымъ и҆сцѣле́нiе дꙋша́мъ и҆ тѣлесє́мъ да́рꙋющи. Тѣ́мже тѧ̀ мо́лимъ, бг҃одарова́нное твоѐ ста́до въ ми́рѣ соблюстѝ, да вси́ тѧ ꙗ҆́кѡ и҆́стиннаго па́стырѧ, и҆ моли́твенника къ бг҃ꙋ, непреста́ннѡ велича́емъ.

Канѡ́нъ ст҃и́телѧ є҆ѵѳѵ́мiа: Творе́нiе пахѡ́мiа, и҆́же ѿ ст҃ы́ѧ горы̀.

Гла́съ в҃. Пѣ́снь а҃. I҆рмо́съ:

Грѧди́те, лю́дiе, пои́мъ пѣ́снь хрⷭ҇тꙋ̀ бг҃ꙋ, раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ и҆зꙿ рабо́ты є҆гѵ́петскiѧ, ꙗ҆́кѡ просла́висѧ.

Ꙗ҆́кѡ рѣка̀ премꙋ́дрости и҆ ра́зꙋма, ст҃и́телю є҆ѵѳѵ́мiе, бы́лъ є҆сѝ, ка́плю и҆ мнѣ̀ да́рꙋй: да возмогꙋ̀ и҆ а҆́зъ ма́лое рꙋкѝ моеѧ̀ хвале́нiе твоемꙋ̀ вели́чествꙋ принестѝ, блаже́нне.

Сꙋдо́мъ бж҃iимъ, и҆ человѣ́ческимъ и҆збра́нiемъ, а҆рхiере́йства ма́стiю пома́занъ бы́въ, свѧти́телю є҆ѵѳѵ́мiе,  па́стырь преизрѧ́денъ бы́лъ є҆сѝ, жє́ртвы бг҃ꙋ всѧ́чески приносѧ̀, свѧще́нне.

И҆сточа́ютъ премꙋ̑драѧ ѹ҆чє́нiѧ ѹ҆стнѣ̀ твоѝ, ст҃и́телю, бжⷭ҇твеннꙋю сла́дость и҆мꙋ́ще: є҆́юже напита́вшесѧ ча̑да твоѧ̑, тебѐ любо́вiю непреста́ннѡ почита́емъ.

Бг҃оро́диченъ:

И҆́же на́съ ра́ди и҆зъ тебє̀, дв҃о, въ чл҃вѣ́ка премно́гою бл҃гостiю ѡ҆блекíйсѧ, свѧще́нныхъ собо́ры, того̀ возлю́бльшыѧ, просла́вилъ є҆́сть.

Пѣ́снь г҃. I҆рмо́съ:

Ѹ҆твердѝ на́съ въ тебѣ̀, гдⷭ҇и, дре́вомъ ѹ҆мерщве́й грѣ́хъ, и҆ стра́хъ тво́й всадѝ въ сердца̀ на́съ пою́щихъ тѧ̀.

Житiѐ по бз҃ѣ стѧжа́въ, свѧти́телю, въ постѣ̀ и҆ моли́твѣ мно́го вре́мѧ пре́былъ є҆сѝ, вери̑ги тѧ́жки носѧ̀ на тѣ́лѣ твое́мъ: ꙗ҆̀же ны́нѣ зрѧ́ще, чꙋди́мсѧ терпѣ́нiю твоемꙋ̀.

Дѣ́лы и҆ словесы̀ бжⷭ҇твенными ѹ҆кра́шенъ бы́въ, свѧти́телю є҆ѵѳѵ́мiе, цр҃ковь хрⷭ҇то́вꙋ благоче́стнѡ ѹ҆па́слъ є҆сѝ: тѣ́мже и҆ ра́дости сподо́билсѧ є҆сѝ гдⷭ҇а твоегѡ̀, на́съ помина́й тебѐ сла́вѧщихъ.

Житiѐ твоѐ, бл҃же́нне, добродѣ́тельми ѹ҆ѧсни́лъ є҆сѝ: тѣ́мже твоѧ̑ и҆справлє́нiѧ по мнѡ́гимъ страна́мъ проповѣ́даютсѧ, ѻ҆́ч҃е, и҆ ѿ землѝ преше́дъ, дости́глъ є҆сѝ, є҆́же та́мѡ со ст҃ы́ми пребыва́нiѧ.

Бг҃оро́диченъ:

Пала́тꙋ кра́снꙋю неизрече́ннагѡ бога́тства, дв҃о, зна́емъ, и҆ по до́лгꙋ тѧ̀ сла́вимъ спа́сшiисѧ рождество́мъ твои́мъ, всенепоро́чнаѧ.

Сѣда́ленъ, гла́съ и҃. Поⷣ: Премꙋ́дрости:

Ѹ҆́мнаѧ ѻ҆чеса̀, ст҃и́телю, ꙗ҆́кѡ всегда̀ и҆мѣ́ѧ къ бг҃ꙋ простє́рта, ѹ҆́жемъ желѣ́знымъ ѡ҆бложи́въ себѐ, блаже́нне: мно́гажды всю̀ но́щь безъ сна̀ пре́былъ є҆сѝ, ѹ҆дрꙋча́ѧ пло́ть твою̀, преблаже́нне: вери̑ги же, ꙗ҆̀же на тебѣ̀, не позна̑ны бы́ша да́же до и҆схо́да, є҆́же ѿсю́дꙋ. тѣ́мже и҆  хрⷭ҇то́съ, є҆гѡ́же ра́ди жесто́кое житiѐ претерпѣ́лъ є҆сѝ, да́рꙋетъ тебѣ̀ неболѣ́зненное є҆́же на нб҃сѣ́хъ житiѐ. того̀ молѝ, ст҃и́телю є҆ѵѳѵ́мiе, согрѣше́нiй ѡ҆ставле́нiе дарова́ти чтꙋ́щымъ любо́вiю свѧще́ннꙋю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ сѣ́мене ро́ждшꙋю бг҃а пло́тiю, всѝ ѹ҆блажа́емъ ро́ди человѣ́честiи: ѻ҆́гнь бо всели́сѧ въ тѧ̀ бж҃ества̀, и҆ ꙗ҆́кѡ младе́нца дои́ши зижди́телѧ и҆ гдⷭ҇а. Тѣ́мъ а҆́гг҃льскiй и҆ человѣ́ческiй ро́дъ, досто́йнѡ сла́вимъ пресвѧто́е рождество̀ твоѐ, и҆ согла́снѡ вопiе́мъ тѝ: молѝ хрⷭ҇та̀ бг҃а, согрѣше́нiй ѡ҆ставле́нiе дарова́ти покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀.

Пѣ́снь д҃. I҆рмо́съ:

Прише́лъ є҆сѝ ѿ дв҃ы, не хода́тай, ни а҆́гг҃лъ, но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и.

Храни́тель бꙋ́ди ѻ҆те́чествꙋ твоемꙋ̀ и҆ лю́демъ, ст҃и́телю, и҆збавлѧ́ѧ вра̑гъ наше́ствiѧ, гла́да же и҆ па́гꙋбы: да моли́твами твои́ми спа́сшесѧ, тебѐ всѝ ꙗ҆́кѡ застꙋ́пника велича́емъ.

Любомꙋ́дреннѡ дꙋше́вный кора́бль въ ти́хое приста́нище ѹ҆правлѧ́ѧ, свѧти́телю, моли́твамъ и҆ ми́лостыни прилѣжа́лъ є҆сѝ, тлѣ́нное бога́тство въ нетлѣ́нное, бг҃облаже́нне, прелага́ѧ. Тѣ́мже и҆ прiѧ́лъ є҆сѝ нбⷭ҇ное бога́тство.

Чи́сто ѻ҆́ко дꙋше́вное и҆мѣ́ѧ, зри́тельно нбⷭ҇нагѡ восхо́да: тѣ́мже на землѝ жи́знь твою̀ до́брѣ ѹ҆пра́вилъ є҆сѝ, ст҃и́телю. Сегѡ̀ ра́ди цр҃ковь бг҃а жива́гѡ, є҆ѵѳѵ́мiе, бы́лъ є҆сѝ.

Бг҃оро́диченъ:

Бг҃ъ и҆зъ тебє̀ роди́всѧ, гпⷭ҇жѐ всенепоро́чнаѧ, ѿ ѡ҆блада́юща врага̀ мíръ, тебє̀ ра́ди и҆зба́ви: ст҃и́тельскiй же ли́къ же́ртвꙋ томꙋ̀ приносѧ́щiй возвели́чи. 

Пѣ́снь є҃. I҆рмо́съ:

Свѣ́та пода́телю и҆ вѣкѡ́въ тво́рче, гдⷭ҇и, во свѣ́тѣ твои́хъ повелѣ́нiй наста́ви на́съ: ра́звѣ бо тебє̀, и҆но́гѡ бо́га не зна́емъ.

Блаже́ннꙋю жи́знь, ст҃и́телю є҆ѵѳѵ́мiе, на землѝ пожи́лъ є҆сѝ, и҆ ѿсю́дꙋ къ нб҃сномꙋ житiю̀ сла́внѡ преше́лъ є҆сѝ. тѣ́мже и҆ по преставле́нiи твое́мъ ра́кꙋ твою̀ ѡ҆бстоѧ́ще, и҆ любе́знѡ покланѧ́ющесѧ тебѣ̀, сщ҃е́нiе почерпа́емъ.

Преѡсщ҃е́нствованъ дꙋше́ю и҆ тѣ́ломъ, ѻ҆́ч҃е, бы́лъ є҆сѝ, свѣ́тлѡ влⷣчнѣй трапе́зѣ предстои́ши, же́ртвꙋ томꙋ̀ безкро́внꙋю приносѧ̀. тѣ́мже ꙗ҆́кѡ сщ҃еннотаи́нникъ прилѣ́жнѡ ѡ҆ на́съ моли́сѧ.

Дре́внѧгѡ корни́лiа моли́твѣ и҆ ми́лостыни подо́бѧсѧ, ми́лостивъ къ тре́бꙋющымъ, ѻ҆́ч҃е, бы́лъ є҆сѝ. тѣ́мъ ѿ хрⷭ҇та̀ бг҃а досто́йнѡ слы́шиши: моли̑твы твоѧ̑ и҆ ми́лѡстыни взыдо́ша предо мно́ю. Сегѡ̀ гла́са и҆ на́мъ ѹ҆слы́шати, блаже́нне, помоли́сѧ.

Бг҃оро́диченъ:

Сщ҃е́нными гла́сы тѧ̀ добро́тꙋ i҆а́кѡвлю пое́мъ, пло́тски ро́ждшꙋю мíрови свѣ́тъ, и҆́же ѿ свѣ́та, просвѣща́ющiй а҆рхiерє́йскiѧ собо́ры.

Пѣ́снь s҃. I҆рмо́съ:

Въ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдiѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀ возведѝ.

Сн҃ъ свѣ́та и҆ днѐ, ст҃и́телю, бы́лъ є҆сѝ, тѣ́мже и҆ всели́лсѧ є҆сѝ, и҆дѣ́же свѣ́тъ невече́рнiй, и҆ покѡ́ища пра́ведныхъ: тогѡ̀ свѣ́та молѝ полꙋчи́ти всѣ̑мъ, па́мѧть твою̀ пра́зднꙋющымъ.

Сщ҃є́нныѧ и҆ пречестны̑ѧ хра́мы, въ сла́вꙋ ст҃ы́хъ мнѡ́гiѧ воздви́глъ є҆сѝ: тѣ́мже и҆ мнѡ́гiѧ ст҃ы̑ѧ и҆мѣ́лъ є҆сѝ хода́таи, промышлѧ́ющыѧ тебѣ̀ полє́знаѧ: но ꙗ҆́кѡ съ ни́ми водворѧ́ѧсѧ, ѡ҆ на́съ моли́сѧ.

Свѣ́тло лицѐ въ жи́зни и҆мѣ́ѧ, блаже́нне, потща́лсѧ є҆сѝ свѣтлѣ́йшꙋ и҆ дꙋ́шꙋ твою̀ хрⷭ҇тꙋ̀ предста́вити, є҆́же  и҆ полꙋчи́лъ є҆сѝ, є҆ѵѳѵ́мiе. тѣ́мже бꙋ́ди те́плый моли́твенникъ, ꙗ҆́кѡ ст҃и́тель ѡ҆ чтꙋ́щихъ тѧ̀.

Бг҃оро́диченъ:

Во ѹ҆тро́бꙋ твою̀ всели́всѧ, всѐ человѣ́ческое сꙋщество̀ ѡ҆божѝ, и҆ ст҃и́телей ли́къ мно́жество свѧще́ннѡ привлечѐ сла́вити тѧ̀, бг҃оневѣ́сто.

Конда́къ, гла́съ и҃. Подо́бенъ: Взбра́нной:

Ꙗ҆́кѡ а҆рхiере́ємъ сопресто́льникъ, и҆ ст҃и́телємъ и҆зрѧ́дный побо́рникъ бы́лъ є҆сѝ, свѧти́телю є҆ѵѳѵ́мiе, не преста́й сохранѧ́ѧ ѻ҆те́чество твоѐ, гра́дъ же и҆ лю́ди, и҆̀же тебѐ вѣ́рою почита́ющыѧ, и҆ честны̑мъ моще́мъ твои̑мъ покланѧ́ющыѧсѧ, да велегла́снѡ тебѣ̀ всѝ вопiе́мъ: ра́дꙋйсѧ, свѧти́телю бг҃омꙋ́дре.

I҆́косъ:

Е҆ѵⷢ҇льскомꙋ словесѝ внѧ́тъ, преподо́бне, дꙋше́вный ра́зꙋмъ впери́въ къ просвѣще́нiю свѣтолꙋ́чныѧ зарѝ, дꙋшетлѣ̑нныѧ стра̑сти до конца̀ потреби́лъ є҆сѝ. Добродѣ́тельнымъ же житiе́мъ а҆́гг҃лѡмъ и҆ человѣ́кѡмъ преди́венъ показа́лсѧ є҆сѝ. И҆ сегѡ̀ ра́ди вели́кагѡ нова́града а҆рхiере́йства сподо́бивсѧ, цр҃ковь ѹ҆краси́лъ є҆сѝ, лю́ди просвѣти́лъ є҆сѝ, и҆ до конца̀ въ правосла́вiи ѹ҆тверди́лъ є҆сѝ, да всѝ велегла́снѡ вопiе́мъ тѝ: ра́дꙋйсѧ, є҆ѵѳѵ́мiе, ст҃и́телю бг҃омꙋ́дре.

Пѣ́снь з҃. I҆рмо́съ:

Тѣ́лꙋ злато́мꙋ премꙋ̑дрыѧ дѣ́ти не послꙋжи́ша, и҆ въ пла́мень са́ми поидо́ша, и҆ бо́ги и҆́хъ ѡ҆брꙋга́ша, средѝ пла́мене возопи́ша, и҆ ѡ҆росѝ ѧ҆̀ а҆́гг҃лъ: ѹ҆слы́шасѧ ѹ҆жѐ ѹ҆́стъ ва́шихъ моли́тва.

Вели́кiй но́вградъ, и҆́же въ себѣ̀ тебѐ стѧжа́вый, ра́достiю ра́дꙋетсѧ, ст҃и́телю є҆ѵѳѵ́мiе: тѧ́ бо ꙗ҆́кѡ стѣ́нꙋ и҆мѣ́ѧ тве́рдꙋ, и҆ сто́лпъ неѡбори́мъ, хрⷭ҇та̀ воспѣва́етъ, тебѐ семꙋ̀ дарова́вшаго.

И҆̀же пре́жде тебє̀ бы́вшымъ а҆рхiере́ѡмъ красота̀ бы́лъ  є҆сѝ, блаже́нне, ст҃и́телей ѹ҆добре́нiе, мона́хѡвъ ѻ҆́бразъ, хрⷭ҇то́вы же цр҃кве преизрѧ́дный па́стырь ꙗ҆ви́лсѧ є҆сѝ, бг҃облаже́нне ѻ҆́ч҃е є҆ѵѳѵ́мiе.

И҆лiинꙋ̀ ре́вность воспрiи́мъ, ст҃и́телю: тѣ́мже ни прещє́нiѧ, ни молє́нiѧ согрѣша́ющихъ возмого́ша ѹ҆вѣща́ти тѧ̀, є҆́же тѣ́хъ ѡ҆ согрѣше́нiихъ не ѡ҆блича́ти. ты́ же не преста́лъ є҆сѝ, до́ндеже коне́чнѣе ѻ҆́нѣхъ и҆спра́вилъ є҆сѝ.

Бг҃оро́диченъ:

Кра́снꙋю ѡ҆брѣ́тъ, и҆ до́брꙋю въ жена́хъ тѧ̀, пречⷭ҇таѧ, прекра́сное сло́во всели́сѧ въ пречи́стое чре́во твоѐ, всѧ̑ ли́ки свѧти́телей ѡ҆свѧ́щъ, зовꙋ́щыѧ: благослове́нъ бг҃ъ ѻ҆тє́цъ на́шихъ.

Пѣ́снь и҃. I҆рмо́съ:

Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ снизше́дшаго, и҆ пла́мень въ ро́сꙋ прело́жшаго бг҃а, по́йте, дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки.

Сꙋдо́мъ бж҃iимъ, и҆ всенаро́днымъ и҆збра́нiемъ, ѿню́дꙋже при́званъ бы́лъ є҆сѝ, преподо́бне, на престо́лъ вели́кiѧ це́ркве, та́мѡ па́ки ѿхо́диши промышле́нiемъ твоегѡ̀ влⷣки: да ѿню́дꙋже сiѧ̑ прiѧ́лъ є҆сѝ, па́ки та́мѡ чи̑ста того̀ съ дꙋше́ю бг҃ꙋ преда́си.

Пречⷭ҇тна́ѧ ра́ка, бг҃облаже́нне, и҆дѣ́же положено̀ бы́сть чⷭ҇тно́е тѣ́ло твоѐ, ст҃и́телю, благово́нiе и҆ ѡ҆сщ҃е́нiе всѣ̑мъ вѣ́рою приходѧ́щымъ и҆спꙋща́етъ, ѿ дꙋшѝ хрⷭ҇тꙋ̀ вопiю́щымъ: благослови́те, всѧ̑ дѣла̀, гдⷭ҇а, и҆ превозноси́те є҆го̀ во вѣ́ки.

Хрⷭ҇то́съ тѧ̀ ст҃и́телѧ и҆збра̀, ꙗ҆́кѡ нѣ́кое свѣти́ло, могꙋ́ща тве́рдь цр҃ко́внꙋю просвѣща́ти, и҆ свои́ми ѹ҆че́ньми лю́ди тебѣ̀ врꙋчє́нныѧ наставлѧ́ти, творцꙋ̀ вопи́ти: бл҃гослови́те, всѧ̑ дѣла̀, гдⷭ҇а, и҆ превозноси́те є҆го̀ во вѣ́ки.

Бг҃оро́диченъ:

Ѹ҆ны́лъ и҆мѣ́ѧ по́мыслъ, и҆ дꙋ́шꙋ сластьмѝ ѡ҆тѧгче́нꙋ,  къ тебѣ̀ прибѣга́ю, бг҃ороди́тельнице чⷭ҇таѧ, и҆ вопiю́ ти: воздви́гни и҆ спаси́ мѧ ѻ҆каѧ́ннаго и҆ ѡ҆сꙋжде́ннаго.

Пѣ́снь ѳ҃. I҆рмо́съ:

Ѿ бг҃а, бг҃а сло́ва, неизрече́нною мꙋ́дростiю прише́дшаго ѡ҆бнови́ти а҆да́ма, ꙗ҆́дiю въ тлѣ́нiе па́дшаго лю́тѣ: ѿ ст҃ы́ѧ дв҃ы неизрече́ннѡ воплоти́вшагосѧ на́съ ра́ди, вѣ́рнiи, є҆диномꙋ́дреннѡ пѣ́сньми велича́емъ.

Ѻ҆би́тель, въ не́йже сподо́билсѧ є҆сѝ ꙗ҆ре́мъ хрⷭ҇то́въ прiѧ́ти, та́мѡ всѧ̑ дни̑ твоѧ̑ вѣ́рою и҆ дх҃омъ кромѣ̀ тѣлесѐ, неразлꙋ́ченъ, ѻ҆́ч҃е, пре́былъ є҆сѝ: тѣ́мже и҆ по преставле́нiи та́мѡ повелѣва́еши положи́тисѧ, и҆дѣ́же и҆ чꙋде́съ дарова̑нiѧ ѿ гдⷭ҇а, свѧти́телю є҆ѵѳѵ́мiе, прiѧ́лъ є҆сѝ.

Рꙋко́ю мое́ю недосто́йною, приноси́мое тебѣ̀ съ трꙋдо́мъ хвале́нiе, ст҃и́телю є҆ѵѳѵ́мiе, не пре́зри, по прiимѝ, и҆ молѝ творца̀ твоего̀ и҆ влⷣкꙋ, та́мошнѧгѡ мѧ̀ и҆зба́вити вѣ́чнагѡ мꙋче́нiѧ, тебѐ вѣ́рою почита́юща.

Пѣвцы̀ твоѧ̑ тебѐ и҆́скреннѡ воспѣва́ющыѧ, и҆ твою̀ па́мѧть честнꙋ́ю, свѧти́телю є҆ѵѳѵ́мiе, вѣ́рою прославлѧ́ющыѧ, ѡ҆свѧтѝ и҆ просла́ви, и҆ ѿ бѣ́дъ и҆збавлѧ́й и҆ напа́стей, и҆ та́мѡ вѣ́чнагѡ мꙋче́нiѧ, да тебѐ всегда̀ воспѣва́ютъ.

Бг҃оро́диченъ:

Пощади́ мѧ, гдⷭ҇и, пощадѝ, є҆гда̀ хо́щеши мѝ сꙋди́ти, и҆ не ѡ҆сꙋдѝ менѐ во ѻ҆́гнь, да не ꙗ҆́ростiю ѡ҆бличи́ши менѐ, мо́литъ тѧ̀ дв҃а тебѐ ро́ждшаѧ, хрⷭ҇тѐ, а҆́гг҃льстiи собо́ри и҆ ст҃и́телей совокꙋплє́нiѧ.

Свѣти́ленъ. Подо́бенъ: Посѣти́лъ ны̀ є҆́сть:

Дне́сь ст҃и́телѧ є҆ѵѳѵ́мiа свѣ́тлаѧ наста̀ па́мѧть, вѣ̑рныѧ просвѣща́етъ, и҆ тмꙋ̀ пре́лести разорѧ́етъ, вѣ́рою приходѧ́щымъ къ честны̑мъ тогѡ̀ моще́мъ.

Два́жды.

Бг҃оро́диченъ:

Свѣ́тъ возсiѧ̀ безлѣ́тный, ѿ ѻ҆ц҃а̀ пре́жде вѣ̑къ: въ  лѣ́то ны́нѣ напослѣ́докъ, и҆зъ тебє̀, дв҃о, ꙗ҆ви́сѧ на спасе́нiе мíра. Къ немꙋ́же не преста́й ѡ҆ лю́дехъ твои́хъ молѧ́щисѧ.

На хвали́техъ стiхи̑ры, на д҃, гла́съ и҃. Поⷣ: Ѽ пресла́внагѡ чꙋдесѐ!

Неꙋкло́ннѡ, преблаже́нне, * пꙋ́ть жи́зненный ше́ствовалъ є҆сѝ: * по́стническими борє́нiи * всѧ̑ плотска̑ѧ мꙋдрова̑нiѧ ѹ҆мертви́лъ є҆сѝ. * Кра̑снаѧ мíра ѡ҆ста́вилъ є҆сѝ, * нб҃снꙋю красотꙋ̀ возлюби́лъ є҆сѝ, * и҆дѣ́же со а҆́гг҃лы при́снѡ весели́шисѧ: * свѧти́телю є҆ѵѳѵ́мiе, * молѝ спасти́сѧ дꙋша́мъ на́шымъ.

Два́жды.

Въ ю҆́ности цѣломꙋ́дрiе стѧжа́лъ є҆сѝ, * въ ста́рости ра́зꙋмъ ѡ҆бꙿѡстри́лъ є҆сѝ, * дꙋ́шꙋ пресвѣ́тлꙋ сотвори́лъ є҆сѝ, * а҆рхiере́йства са́нъ воспрiе́мъ, цр҃ковь добро́тами ѹ҆краси́лъ є҆сѝ, * лю́ди твоѧ̑ просвѣти́лъ є҆сѝ. * Сегѡ̀ ра́ди тѧ̀ почита́емъ, * ст҃и́телю бг҃омꙋ́дре, * молѝ ѡ҆ творѧ́щихъ па́мѧть твою̀.

Собери́тесѧ, празднолю́бцы, дне́сь, * въ па́мѧть є҆ѵѳѵ́мiа свѧти́телѧ, * и҆ сiю̀ кꙋ́пнѡ всѝ торжествꙋ́йте. * Се́й бо бл҃гоче́стiѧ подража́тель, * и҆ ѡ҆ ста́дѣ свое́мъ те́плый моли́твенникъ, * рѡссíйскiѧ землѝ ѹ҆добре́нiе, * вели́кагѡ же нова́града похвала̀ и҆ ѹ҆твержде́нiе, * къ немꙋ́же прилѣ́жнѡ возопiе́мъ: * молѝ хрⷭ҇та̀ бг҃а ѡ҆ чтꙋ́щихъ па́мѧть твою̀.

Сла́ва, самогла́сенъ, гла́съ то́йже:

Дне́сь воспое́мъ свѧти́телѧ, благоче́стiѧ наста́вника, це́ркве столпа̀ непоколеби́ма, и҆сто́чника и҆сцѣле́нiй неисчерпа́ема, проли́тiе дарова́нiй дꙋхо́вныхъ, вели́кагѡ же нова́града просвѣти́телѧ, и҆ ѡ҆ всѣ́хъ моли́твенника те́пла. Къ немꙋ́же возопiи́мъ: свѧти́телю є҆ѵѳѵ́мiе, не преста́й молѧ́сѧ за дꙋ́шы на́шѧ.

И҆ ны́нѣ: Влⷣчце, прiимѝ моли́твꙋ ра̑бъ твои́хъ: 

А҆́ще ли сꙋббѡ́та, пое́мъ славосло́вiе вели́кое. А҆́ще ли по́стъ, на стiхо́внѣ въ трiѡ́ди.

Сла́ва, ст҃и́телѧ, гла́съ s҃:

Ѻ҆́трокъ ꙗ҆ви́лсѧ є҆сѝ смире́нъ, безsло́бiемъ ѹ҆краша́ѧсѧ: сегѡ̀ ра́ди хрⷭ҇то́съ бг҃ъ ѻ҆вца́мъ свои̑мъ па́стырѧ тѧ̀ поста́ви, и҆ ꙗ҆́кѡ неисче́тно бога́тство свои́хъ щедро́тъ ꙗ҆ви́ тѧ вели́комꙋ новꙋ́градꙋ, ѡ҆бꙋрева́ємымъ въ ско́рбехъ ти́хое приста́нище. И҆ ны́нѣ, свѧти́телю, не премолчѝ, вопiѧ̀ за ны̀ ко гдⷭ҇ꙋ.

И҆ ны́нѣ: Бцⷣе, ты̀ є҆сѝ лоза̀ и҆́стиннаѧ:

А҆́ще ли среда̀, и҆лѝ пѧто́къ, крⷭ҇тобг҃оро́диченъ. Поⷣ: Тридне́венъ:

Ви́дѧщи тѧ̀ распина́ема, хрⷭ҇тѐ, * тебѐ ро́ждшаѧ, вопiѧ́ше: * что̀ стра́нное, * є҆́же ви́жꙋ та́инство, сн҃е мо́й; * ка́кѡ на дре́вѣ ѹ҆мира́еши пло́тiю повѣ́шенъ, * жи́зни пода́телю;

На лiтꙋргíи, а҆́ще сꙋббѡ́та, блажє́нна, ст҃и́телѧ, пѣ́снь г҃-ѧ и҆ s҃, и҆ про́чаѧ слꙋ́жба ст҃и́тельскаѧ.