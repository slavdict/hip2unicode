        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ з҃-й де́нь.

Ст҃ы́хъ сщ҃енномꙋ́чєникъ, въ херсѡ́нѣ є҆пⷭ҇кпствовавшихъ: васíлiа, є҆фре́ма, капíтѡна, є҆ѵге́нiа, є҆ѳе́рiа и҆ про́чихъ.

И҆ пра́зднованiе прест҃ѣ́й бцⷣѣ, въ че́сть i҆кѡ́ны є҆ѧ̀ спорꙋ́чница грѣ́шныхъ. Слꙋ́жба сiѧ̀ пи́сана въ приложе́нiи.

На Гдⷭ҇и, воззва́хъ, стiхи̑ры, гла́съ д҃. Поⷣ: Да́лъ є҆сѝ зна́менiе:

Мꙋ́чєницы непобѣди́мiи, * и҆ i҆ера́рси всехва́льнiи, * и҆ свѣти́льницы всемíрнiи, * столпѝ непревра́тнiи бжⷭ҇твенныѧ цр҃кве, * и҆ степе́нь догма́тѡвъ, * и҆ наста̑вницы бл҃гочести́выхъ, * и҆ потреби́телiе ле́сти бы́сте, ѻ҆ц҃ы̀ небомꙋ́дреннiи, * свѣтоводи́телiе дꙋ́шъ на́шихъ, * а҆́гг҃лѡвъ соѻ́бщницы, * трⷪ҇цы побѡ́рницы. 

Е҆фре́мъ сла́вный, * и҆ васíлiй бг҃омꙋ́дрый, * и҆ капíтѡнъ вели́кiй, * бжⷭ҇твенный а҆гаѳодѡ́ръ, со є҆лпíдiемъ и҆ є҆ѳе́рiемъ, и҆ є҆ѵге́нiемъ сла́внымъ, * словесы̀ бж҃е́ственными да ѹ҆блажа́тсѧ: * преподо́бнѣ бо пожи́вше, * и҆ свѧще́ннѡ пострада́вше, * црⷭ҇твiѧ ꙗ҆ви́шасѧ нбⷭ҇нагѡ жи́телiе.

Ѹ҆мертви́въ мꙋдрова́нiе плотско́е по́двиги, * васíлiй сла́вный мертвеца̀ воскресѝ * призыва́нiемъ бжⷭ҇твеннымъ: * капíтѡнъ же па́ки свѧще́ннѣйшiй па́стырь, * посредѝ пла́мене стоѧ̀ ра́дꙋѧсѧ, * ви́дѣнъ бы́сть неѡпали́мь. * Тѣ́хъ моли́твами, чл҃вѣколю́бче, * ѹ҆милостивле́нiе на́мъ да́рꙋй, * и҆ ве́лiю твою̀ млⷭ҇ть.

Сла́ва, и҆ ны́нѣ, бг҃оро́диченъ, гла́съ и҆ подо́бенъ то́йже:

Скве́рнꙋ ѿмы́й стра́стнагѡ се́рдца моегѡ̀, * бцⷣе всепѣ́таѧ, * и҆ всѧ̑ ꙗ҆́звы и҆ гноє́нiѧ сегѡ̀, * ꙗ҆̀же ѿ грѣха̀ ѡ҆чи́сти, чⷭ҇таѧ, * и҆ ѹ҆ма̀ моегѡ̀ ѹ҆ста́ви непостоѧ́нiе: * ꙗ҆́кѡ да си́лꙋ твою̀, * и҆ вели́кое застꙋпле́нiе, * велича́ю ѻ҆каѧ́нный * и҆ непотре́бный ра́бъ тво́й.

Крⷭ҇тобг҃оро́диченъ: подо́бенъ то́йже:

Распина́ема хрⷭ҇та̀ чл҃вѣколю́бца * ви́дѧщи пречⷭ҇таѧ, * и҆ ре́бра и҆скопава́єма копiе́мъ, * пла́чꙋщи вопiѧ́ше: * что̀ сiѐ, сн҃е мо́й; * что́ ти безблагода́тнiи лю́дiе возда́ша, * за ꙗ҆̀же сотвори́лъ є҆сѝ дѡ́браѧ и҆̀мъ, * и҆ тщи́шисѧ безча́дствовати мѧ̀, вселюбе́знѣйшiй; * ѹ҆дивлѧ́юсѧ, благоꙋтро́бне, * твоемꙋ̀ во́льномꙋ распѧ́тiю.



Канѡ́нъ, є҆гѡ́же краегране́сiе:

Седмочи́сленный па́стырей ли́къ почита́ю. I҆ѡ́сифъ.

Гла́съ д҃. Пѣ́снь а҃. I҆рмо́съ:

Мо́рѧ чермнꙋ́ю пꙋчи́нꙋ, невла́жными стопа́ми, дре́внiй пѣшеше́ствовавъ i҆и҃ль, крестоѻбра́зными мѡѷсе́овыма рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть. 

Бжⷭ҇твенными свѣтоли̑тiи мꙋ́чєницы ѡ҆блива́еми, свѣтоно́сный се́й и҆ свѣ́тлый пра́здникъ ва́шъ всегда̀ бл҃гоче́стнѡ хва́лѧщыѧ, страсте́й мглы̀ и҆зба́вите.

Сло́во бж҃iе вопло́щсѧ, ва́съ показа̀ всебл҃госла̑вныѧ па́стыри, тогѡ̀ возвѣсти́ти бжⷭ҇тво̀ заблꙋ́ждшымъ, преподо́бнiи, и҆ невѣ́дѣнiемъ бѣ́дствꙋющымъ.

Во́дъ животво́рныхъ дх҃а и҆сполнѧ́еми, и҆ста́ѧвшыѧ зно́емъ лю́тымъ безбо́жiѧ напои́сте, и҆ къ водѣ̀, сла́внiи, спасе́нiѧ наста́висте.

Бг҃оро́диченъ:

Разрѣши́сѧ пра́ѻц҃євъ, чⷭ҇таѧ, запреще́нiе, па́че ѹ҆ма̀ рождество́мъ твои́мъ, пречⷭ҇таѧ, и҆ пе́рвый воспрiѧ́ша раѧ̀ вхо́дъ, велегла́снѡ восхвалѧ́юще тѧ̀.

Пѣ́снь г҃. I҆рмо́съ:

Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆ ѹ҆твержде́нiе.

Ѻ҆гне́мъ бж҃е́ственнымъ ѹ҆́мъ разже́гъ, васíлiе всемꙋ́дре, ꙗ҆́коже па́стырь и҆зрѧ́днѣйшiй, ве́щь безбо́жiѧ попали́лъ є҆сѝ.

Дх҃а свѣ́томъ сꙋ́щыѧ во тмѣ̀ лю́тыхъ, сла́вне, къ просвѣще́нiю привле́клъ є҆сѝ ст҃а́гѡ креще́нiѧ.

Стєзѝ твоѧ̑ къ бг҃ꙋ и҆спра́вишасѧ, васíлiе, всѧ̑ ѿ преле́стнагѡ пꙋтѝ бл҃года́тiю къ бг҃оразꙋ́мiю ѡ҆брати́ша.

Бг҃оро́диченъ:

И҆збавлѧ́ющаго человѣ́ки ѿ наси́лiѧ вра́жiѧ, родила̀ є҆сѝ си́льнаго гдⷭ҇а, пречⷭ҇таѧ, дв҃о всепѣ́таѧ.

Сѣда́ленъ, гла́съ г҃. Подо́бенъ: Красотѣ̀ дѣ́вства:

Мѵ́ромъ пома́занiѧ ѡ҆свѧти́вшесѧ, па́стырiе ꙗ҆ви́стесѧ лю́демъ бг҃омꙋ̑дрымъ, и҆ ꙗ҆́кѡ а҆́гнцы чи́сти поже́ршесѧ, принесо́стесѧ сло́вꙋ началопа́стырю, поже́ршемꙋсѧ ꙗ҆́кѡ ѻ҆вча́ти, мꙋ́чєницы всехва́льнiи, и҆ свѣти́льницы всемíрнiи. Тѣ́мже торжествꙋ́емъ всѝ любо́вiю бжⷭ҇твеннꙋю па́мѧть ва́шꙋ. 

Сла́ва, и҆ ны́нѣ, бг҃оро́диченъ:

Ꙗ҆́кѡ невоздѣ́ланнаѧ, дв҃о, лоза̀, краснѣ́йшiй гро́здъ прозѧбла̀ є҆сѝ, и҆сточа́ющъ на́мъ вiно̀ спасе́нiѧ, всѣ́хъ веселѧ́щее дꙋ́шы же и҆ тѣлеса̀. тѣ́мже ꙗ҆́кѡ винꙋ́ тѧ до́брыхъ блажа́ще при́снѡ, со а҆́гг҃ломъ вопiе́мъ тѝ: ра́дꙋйсѧ, благода́тнаѧ.

Крⷭ҇тобг҃оро́диченъ:

Неискꙋсобра́чнаѧ чⷭ҇таѧ и҆ мт҃и твоѧ̀, хрⷭ҇тѐ, ви́дѧщи тѧ̀ ме́ртва ви́сѧща на крⷭ҇тѣ̀, мт҃рски пла́чꙋщи глаго́лаше: что̀ тебѣ̀ воздадѐ є҆вре́йскiй беззако́нный собо́ръ и҆ неблагода́рный, и҆́же мно́гихъ и҆ вели́кихъ твои́хъ, сн҃е мо́й, дарѡ́въ наслади́выйсѧ; пою̀ твоѐ бжⷭ҇твенное снизхожде́нiе.

Пѣ́снь д҃. I҆рмо́съ:

Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й, гдⷭ҇и.

Свѧще́ннѣйшихъ мꙋ́чєникъ ли́къ да пое́тсѧ, свѧще́нства благода́тiю и҆ мꙋче́нiѧ ѡ҆зарѧ́емь, и҆ пое́тъ веселѧ́сѧ: сла́ва си́лѣ твое́й, гдⷭ҇и.

Бг҃оно́снiи ко́рмчiи це́ркве, є҆фре́мъ и҆ а҆гаѳодѡ́ръ, васíлiй и҆ капíтѡнъ, є҆ѳе́рiй, є҆ѵге́нiй и҆ бж҃е́ственый є҆лпíдiй, дх҃омъ ст҃ы́мъ ꙗ҆ви́шасѧ.

Наꙋчи́вшесѧ бж҃е́ствєннымъ, ѻ҆ц҃ы̀ бж҃е́ственнiи, лю́ди въ преподо́бiи и҆ пра́вдѣ и҆́стиннѡ ѹ҆пасо́сте, и҆ коне́цъ блаже́нный мꙋче́нiемъ прiѧ́сте.

Ѹ҆ме́ршiи невѣ́рiемъ, ѹ҆ме́ршаго воста́нiемъ полꙋчи́ша жи́знь вѣ́чнꙋю, тобо́ю вѣ́ровавше хрⷭ҇тꙋ̀ бг҃ꙋ на́шемꙋ, мꙋ́чениче свѧще́ннѣйшiй васíлiе.

Бг҃оро́диченъ:

Ѹ҆мерщвлє́нныѧ ѡ҆живи́ла є҆сѝ человѣ́ки, жи́знь ѵ҆поста́снꙋю ро́ждши, дв҃о, па́че всѧ́кiѧ мы́сли хрⷭ҇та̀ бг҃а на́шего, чл҃вѣ́ка за милосе́рдiе бы́вша.

Пѣ́снь є҃. I҆рмо́съ:

Ты̀, гдⷭ҇и мо́й, свѣ́тъ въ мíръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнiѧ вѣ́рою воспѣва́ющыѧ тѧ̀. 

Ча́шꙋ чⷭ҇тна́гѡ мꙋче́нiѧ и҆спи́сте, и҆́мѧ гдⷭ҇не, бг҃оно́снiи ѻ҆ц҃ы̀, вѣ́рнѡ призыва́юще.

Е҆ди́нъ мє́ртвымъ вдыха́ѧй воскресе́нiе, моли́твою твое́ю ѹ҆ме́ршаго, васíлiе, воздвиза́етъ, ѹ҆ѧснѧ́ѧ твоѐ проповѣ́данiе.

Равноче́стна ѻ҆ц҃ꙋ̀ сн҃а проповѣ́дающе, многобо́жное мꙋчи́тельство i҆дѡлонеи́стовства, ѻ҆ц҃ы̀, ѿгна́сте.

Бг҃оро́диченъ:

Блаже́ни сꙋ́ть лю́дiе, вѣ́дꙋщiи тѧ̀, всенепоро́чнаѧ, влⷣки всѣ́хъ мт҃рь, и҆ любо́вiю ѹ҆блажа́ющiи тѧ̀.

Пѣ́снь s҃. I҆рмо́съ:

Пожрꙋ́ ти со гла́сомъ хвале́нiѧ, гдⷭ҇и, цр҃ковь вопiе́тъ тѝ, ѿ бѣсо́вскiѧ кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вiю.

Похвала́ми а҆гаѳодѡ́ра же и҆ є҆ѵге́нiа, и҆ васíлiа вели́каго, и҆ мꙋ́драго є҆лпíдiа ѹ҆вѣнча́емъ i҆ера́рхи и҆ дѡ́блiѧ сꙋ́щыѧ мꙋ́ченики.

Зако́нными воспита̑нiи дꙋ́ха, всемꙋ́дрiи, беззако́ннꙋющымъ зако́ны спаси́тєльныѧ предложи́вше, бл҃гоче́стiѧ къ просвѣще́нiю ты́ѧ привлеко́сте.

Ꙗ҆ви́стесѧ ѿ разли́чныхъ гра̑дъ ѻ҆вча́та, є҆ди́нѣхъ же люде́й па́стырiе, и҆ бж҃е́ственнагѡ гра́да наслѣ̑дницы: въ не́мже ѡ҆бита́ютъ бг҃ꙋ ѹ҆годи́вшiи мꙋ́чєницы.

Бг҃оро́диченъ:

Зако́на тѧ̀ сѣ̑ни, проро́кѡвъ же гада̑нiѧ проѡбража́хꙋ, дв҃о, неизрече́ннымъ сло́вомъ рождество̀ и҆мѣ́вшꙋю, спаса́ющее мíръ, всенепоро́чнаѧ.

Конда́къ, гла́съ в҃. Подо́бенъ: Въ вы́шнихъ живы́й:

Свѣтоно́сный де́нь наста̀, па́стырей є҆пíскопствовавшихъ свѣ́тлѡ въ херсѡ́нѣ: и҆́хже воспѣва́емъ пра́здникъ, пострада́вшихъ за хрⷭ҇тѡ́вы ѻ҆́вцы. Свѧщенномꙋ́чєницы,  моли́те пастыренача́льника хрⷭ҇та̀ и҆ на́съ причестѝ десна́гѡ ѻ҆ве́цъ стоѧ́нiѧ, да вопiе́мъ ва́мъ: ра́дꙋйтесѧ, свѧще́ннiи ѻ҆ц҃ы̀, за хрⷭ҇та̀ кро́вь свою̀ и҆злiѧ́вшiи.

Пѣ́снь з҃. I҆рмо́съ:

Въ пещѝ а҆враа́мстiи ѻ҆́троцы персíдстѣй, любо́вiю благоче́стiѧ па́че, не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.

Ра́дꙋѧсѧ вше́лъ є҆сѝ, ѻ҆́ч҃е капíтѡне, въ пе́щь, пребы́лъ же є҆сѝ неѡпали́мь, ꙗ҆́коже ѻ҆́троцы трiѐ, невѣ̑рныѧ и҆зꙿима́ѧ ѻ҆гнѧ̀ бꙋ́дꙋщагѡ, вѣ́ровавшыѧ бж҃е́ствєннымъ твои̑мъ чꙋдесє́мъ.

Не ѹ҆страши́всѧ, ни ѹ҆боѧ́всѧ повелѣ́нiѧ, ѻ҆́ч҃е свѧще́нный капíтѡне, въ свѧще́ннꙋю ри́зꙋ ѡ҆бле́клсѧ є҆сѝ, въ не́йже ѹ҆́глiе ѻ҆́гненное носѧ̀, блаже́нне.

Пꙋ́ть загради́лъ є҆сѝ неразꙋ́мiѧ бж҃е́ственными словесы̀ твои́ми, ра́зꙋмъ благоче́стiѧ всѣ̑мъ вложи́въ, во глꙋбинꙋ̀ попо́лзшымсѧ i҆дѡлонеи́стовства, свѧщеннодѣ́телю капíтѡне бг҃опрiѧ́тне.

Бг҃оро́диченъ:

Созда́вый рꙋко́ю є҆́ѵꙋ, сло́во бж҃iе, ѻ҆трокови́це, назда́ти всѧ̑ восхотѣ́въ, и҆зъ чре́ва твоегѡ̀ зи́ждетсѧ, нача́ло прiе́млѧ ѻ҆ц҃ꙋ̀ и҆ дх҃ꙋ сопресто́льный.

Пѣ́снь и҃. I҆рмо́съ:

Рꙋ́цѣ распросте́ръ данiи́лъ, львѡ́въ зiѧ̑нiѧ въ ро́вѣ затчѐ, ѻ҆́гненнꙋю же си́лꙋ ѹ҆гаси́ша, добродѣ́телiю препоѧ́савшесѧ, благоче́стiѧ рачи́тели ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ, гдⷭ҇а.

Ѹ҆мертви́вше болѣ́зньми пло́ть, жи́знь безсме́ртнꙋю и҆схода́таисте, ѻ҆ц҃ы̀ преподо́бнiи, всѣ̑мъ мє́ртвымъ богѡ́мъ слꙋжа́щымъ, и҆̀же и҆ спа́сшесѧ, съ ва́ми при́снѡ зовꙋ́тъ: благослови́те, всѧ̑ дѣла̀ гдⷭ҇нѧ, гдⷭ҇а.

Согла́снѡ є҆ѵге́нiа, вѣ́рнiи, и҆ а҆гаѳодѡ́ра, є҆фре́ма и҆  є҆лпíдiа, съ є҆ѳе́рiемъ воспои́мъ, васíлiа же и҆ капíтѡна, ꙗ҆́кѡ низложи́тели врага̀ и҆ i҆ера́рхи хрⷭ҇тѡ́вы. є҆мꙋ́же вопiе́мъ: всѧ̑ дѣла̀, благослови́те, гдⷭ҇нѧ, гдⷭ҇а.

Возвесели́лъ є҆сѝ лю́ди, ѻ҆́ч҃е є҆фре́ме, твои́ми ѹ҆че́ньми, и҆ ны́нѣ преше́лъ є҆сѝ къ невече́рнемꙋ сiѧ́нiю и҆ къ весе́лiю присносꙋ́щномꙋ, твои́хъ трꙋдѡ́въ воздаѧ̑нiѧ прiе́млѧ, и҆ взыва́ѧ: всѧ̑ дѣла̀, благослови́те, гдⷭ҇нѧ, гдⷭ҇а.

Пожи́въ, всеблаже́нне васíлiе, на землѝ ꙗ҆́кѡ а҆́гг҃лъ, надъ страстьмѝ плотски́ми ты̀ ца́рствовалъ є҆сѝ бл҃года́тiю: и҆ преше́лъ є҆сѝ къ црⷭ҇твѡмъ небє́снымъ, хрⷭ҇тꙋ̀ цр҃ю̀ предстоѧ̀ и҆ взыва́ѧ: бл҃гослови́те, всѧ̑ дѣла̀, гдⷭ҇нѧ, гдⷭ҇а.

Бг҃оро́диченъ:

Ви́дѣнъ бы́сть ꙗ҆́кѡ чл҃вѣ́къ, и҆зъ тебє̀ ражда́емь пресꙋ́щественный сꙋгꙋ́бъ є҆стество́мъ, пречⷭ҇таѧ, дѣ́йствы и҆ хотѣ̑нiи, и҆́мже ѹ҆подо́бисѧ и҆зво́ливъ ꙗ҆влѧ́ѧсѧ. Е҆мꙋ́же вопiе́мъ: всѧ̑ дѣла̀, благослови́те, гдⷭ҇нѧ, гдⷭ҇а.

Пѣ́снь ѳ҃. I҆рмо́съ:

Ка́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе, велича́емъ.

Сщ҃енномꙋ́ченикѡвъ ст҃ы́хъ свѧще́ннꙋю соверша́юще па́мѧть, пѣ́сньми свѧще́нными, прiиди́те всѝ, велегла́снѡ тѣ́хъ почти́мъ, ѡ҆ на́съ молѧ́щыѧсѧ всеще́дромꙋ бг҃ꙋ на́шемꙋ.

Ꙗ҆ви́стесѧ ꙗ҆́кѡ честно́е ка́менiе, по землѝ ѿ безбо́жныхъ, мꙋ́чєницы, влачи́ми, бжⷭ҇твеннiи, и҆ пре́лести ѹ҆тверждє́нiѧ си́лою бж҃iею сокрꙋша́юще: сегѡ̀ ра́ди досто́йнѡ ѹ҆блажа́етесѧ.

Дне́сь гра́дъ херсѡ́нь ва́шꙋ па́мѧть пра́зднꙋетъ: семꙋ́ бо ꙗ҆ви́стесѧ столпѝ, и҆ бжⷭ҇твєнна забра̑ла и҆ ѹ҆тверждє́нiѧ, па́стырiе и҆ ѹ҆чи́телiе, и҆ моли́твєнницы бг҃облаже́ннiи. 

Ѹ҆жѐ ликѡ́мъ а҆́гг҃льскимъ ли́къ ѻ҆тє́цъ сочи́слилсѧ со є҆ѵге́нiемъ є҆фре́мъ и҆ капíтѡнъ, є҆лпíдiй же и҆ є҆ѳе́рiй, и҆ васíлiй сла́вный, и҆ бг҃омꙋ́дрый а҆гаѳодѡ́ръ.

Бг҃оро́диченъ:

Носѧ́щи хрⷭ҇та̀ на ѡ҆бꙿѧ́тiихъ, рꙋко́ю носѧ́щаго всѧ̑ бг҃обл҃года́тнаѧ ѻ҆трокови́ца, дивѧ́щисѧ вопiѧ́ше глаго́лющи: ка́кѡ и҆ сн҃а познава́ю тѧ̀, и҆ творца̀ моего̀ непостижи́маго.


