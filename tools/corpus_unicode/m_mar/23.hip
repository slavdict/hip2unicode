        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ к҃г-й де́нь.

Ст҃а́гѡ преподобномꙋ́ченика нíкѡна, и҆ двꙋ̀ стꙋ̀ ѹ҆чєни́къ є҆гѡ̀ съ ни́мъ мꙋ́чившихсѧ.

На Гдⷭ҇и, воззва́хъ, стiхи̑ры, гла́съ д҃ Подо́бенъ: Ꙗ҆́кѡ до́блѧ:

Сла̑сти тѣлє́сныѧ, * и҆ пло́ти непоко́рное, * браздо́ю повинꙋ́лъ є҆сѝ, блаже́нне, * воздержа́нiѧ благода́тiю *  побѣди́въ ꙗ҆́кѡ хра́бръ всеѻрꙋ́жiе врага̀ * си́лою дх҃а. * ѿѻнꙋ́дꙋже во́ждь бы́лъ є҆сѝ мона́шествꙋющихъ, * послѣ́дꙋющихъ всемꙋ́дромꙋ твоемꙋ̀, * и҆ бжⷭ҇твенномꙋ, нíкѡне, проповѣ́данiю всегда̀.

Возсiѧ́въ ꙗ҆́кѡ со́лнце * ѿ восто́ка, всесла́вне, * вселе́ннꙋю всю̀ просвѣти́лъ є҆сѝ, * чꙋде́съ свѣ́тлостiю, * ли́къ приводѧ̀ ꙗ҆́кѡ sвѣ́здъ свѣ́тлыхъ ѹ҆ченикѡ́въ твои́хъ. * съ ни́миже пострада́лъ є҆сѝ крѣ́пкѡ, мєчѝ посѣ́чени бы́вше, * и҆ въ рꙋ́цѣ всецр҃ѧ̀ влⷣки * ва́шѧ дꙋ́шы положи́вше.

Ни гла́дъ, нижѐ бѣда̀, * ни нагота̀, ни ра̑ны, * ни нꙋ́жднѣйшаѧ вои́стиннꙋ сме́рть, * ва́съ ѿ любвѐ бж҃iѧ * ѿлꙋчи́ти возмо́же, досточꙋ́днiи: * но ꙗ҆́кѡ а҆́гнцы на заколе́нiе, * па́стырю послѣ́дꙋюще * ѿ за́пада къ невече́рнемꙋ поко́ю нбⷭ҇нагѡ црⷭ҇твiѧ, * страстоте́рпцы вѣнцено́сцы, достиго́сте.

Сла́ва, и҆ ны́нѣ, бг҃оро́диченъ, гла́съ и҆ подо́бенъ то́йже:

Ѡ҆сꙋжде́нiѧ и҆зба́ви, прест҃а́ѧ бг҃оневѣ́сто, * и҆ лю́тыхъ прегрѣше́нiй, * смире́ннꙋю мою̀ дꙋ́шꙋ, * и҆ сме́рти и҆змѣнѝ моли́твами твои́ми, * и҆ да́рꙋй ѡ҆правда́нiе полꙋчи́ти * въ де́нь и҆спыта́нiѧ, * є҆́же полꙋчи́ша ст҃ы́хъ собо́ри: * покаѧ́нiемъ ѡ҆чище́на мѧ̀ пре́жде конца̀ покажѝ, * и҆ сле́зными и҆злiѧ̑нiи.

Крⷭ҇тобг҃оро́диченъ, подо́бенъ то́йже:

На крⷭ҇тѣ́ тѧ ꙗ҆́кѡ ѹ҆зрѣ̀ * пригвожде́на, гдⷭ҇и, * а҆́гница и҆ мт҃и твоѧ̀ дивлѧ́шесѧ, * и҆ что̀ видѣ́нiе сiѐ, взыва́ше, * сн҃е вожделѣ́нне, * сiѧ̑ тѝ непокори́вый собо́ръ воздадѐ беззако́нный, * и҆́же мно́гихъ твои́хъ чꙋде́съ наслади́выйсѧ; * но сла́ва неизглаго́ланномꙋ * соше́ствiю твоемꙋ̀, влⷣко. 



Канѡ́нъ, є҆гѡ́же краегране́сiе:

Побѣ́ды тѧ̀ пою̀ тезоимени́таго, блаже́нне. I҆ѡ́сифъ.

Гла́съ д҃. Пѣ́снь а҃. I҆рмо́съ:

Мо́рѧ чермнꙋ́ю пꙋчи́нꙋ, невла́жными стопа́ми, дре́внiй пѣшеше́ствовавъ i҆и҃ль, крестоѻбра́зными мѡѷсе́овыма рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть.

Побѣди́въ по́стническими борє́нiи sлоко́зненнаго, страда́льческими вѣнча́лсѧ є҆сѝ добро́тами: и҆ бг҃ꙋ ны́нѣ предстои́ши ѡ҆ на́съ молѧ́сѧ, преподо́бне нíкѡне, чтꙋ́щихъ тѧ̀.

Крѣ́постiю на́шѧ не́мѡщи ѹ҆крѣпи́вшагѡ возмо́гъ, хра́бровалъ є҆сѝ пре́жде во бранѣ́хъ, блаже́нне, и҆ побѣди́тель бы́въ, ко хрⷭ҇то́вꙋ притека́еши креще́нiю.

Ѹ҆краша́етсѧ мꙋче́нiемъ по́лкъ блаже́ннѣйшiй ѹ҆чєни́къ твои́хъ, пе́рвѣе, мꙋ́дре, просвѣ́щсѧ поще́ньми, и҆ сꙋгꙋ́быми борє́нiи сꙋгꙋ̑бы вѣнцы̀ и҆сплетѐ.

Бг҃оро́диченъ:

Две́рь ꙗ҆́же къ на́мъ твоегѡ̀, гдⷭ҇и, сни́тiѧ, восто́ка, и҆ со́лнце, и҆ свѣ́тъ та́инственнѡ тѧ̀ нарица́емаго преесте́ственнѡ родѝ сꙋгꙋ́ба є҆стество́мъ невмѣ́стнаго.

Пѣ́снь г҃. I҆рмо́съ:

Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆ ѹ҆твержде́нiе.

Во́инствомъ дꙋхо́внымъ препоѧ́санъ, во́инство бж҃е́ственное, мꙋ́чениче хрⷭ҇то́въ, воѡрꙋжи́лъ є҆сѝ ко страда́нiѧ подвигѡ́мъ.

Распѧ́въ по́стнически пло́ть, всесла́вне, пе́рвѣе, потща́лсѧ є҆сѝ страда́льческими ра́нами полкѝ дє́мѡнскiѧ побѣди́ти.

Ѿ восто́ка ꙗ҆́коже sвѣзда̀, нíкѡне, прише́дъ, къ  за́падѡмъ дости́глъ є҆сѝ. тѣ́мже ѹ҆́меръ заше́лъ є҆сѝ, и҆ ко хрⷭ҇тꙋ̀ возсiѧ́лъ є҆сѝ.

Бг҃оро́диченъ:

Мꙋ́ченическiй собо́ръ твоѐ и҆зꙿѡбразѝ заколе́нiе, влⷣко, позна́въ тѧ̀ и҆зъ ѻ҆трокови́цы неискꙋсобра́чныѧ прозѧ́бша.

Сѣда́ленъ, гла́съ д҃. Подо́бенъ: Ско́рѡ предварѝ:

Преподо́бнѡ пожи́въ, нíкѡне, пе́рвѣе, и҆ ли́къ собра́лъ є҆сѝ бг҃опокори́выхъ, благоче́стнѡ при́снѡ послѣ́дꙋющихъ тебѣ̀, ѿ восто́ка къ за́падꙋ возсiѧ́въ, ꙗ҆́коже со́лнце свѣтоно́сно, зарѧ́ми страда́нiй, гно́емъ крове́й ва́шихъ пре́лесть ѹ҆ма́ливше.

Сла́ва, и҆ ны́нѣ, бг҃оро́диченъ:

Дв҃о всенепоро́чнаѧ, ꙗ҆́же пресꙋ́щнаго бг҃а ро́ждшаѧ, со безпло́тными того̀ непреста́ннѡ молѝ, ѡ҆ставле́нiе прегрѣше́нiй и҆ и҆справле́нiе житiѧ̀ да́ти на́мъ пре́жде конца̀, вѣ́рою и҆ любо́вiю пою́щымъ тѧ̀ по до́лгꙋ, є҆ди́на всепѣ́таѧ.

Крⷭ҇тобг҃оро́диченъ:

На крⷭ҇тѣ́ тѧ возвы́шена ꙗ҆́кѡ ѹ҆зрѣ̀ пречⷭ҇таѧ мт҃и твоѧ̀, сло́ве бж҃iй, мт҃рски рыда́ющи вѣща́ше: что̀ но́вое и҆ стра́нное сiѐ чꙋ́до, сн҃е мо́й; ка́кѡ, жи́знь всѣ́хъ, вкꙋша́еши сме́рти, ѡ҆живи́ти мє́ртвыѧ хотѧ̀, ꙗ҆́кѡ милосе́рдъ;

Пѣ́снь д҃. I҆рмо́съ:

Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й, гдⷭ҇и.

Наслажда́ѧсѧ бжⷭ҇твенными свѣтоли̑тiи, мꙋ́къ течє́нiѧ неꙋѧ́звленъ преше́лъ є҆сѝ, нíкѡне досточꙋ́дне: и҆ побѣ́ды вѣне́цъ, мꙋ́чениче, досто́йнѡ прiѧ́лъ є҆сѝ.

Свѣтлостьмѝ прелѣ́потствꙋѧ до́блестей, ꙗ҆́кѡ по́стникъ подвиза́лсѧ є҆сѝ, стра̑сти ѹ҆мертви́въ пе́рвѣе тѣлє́сныѧ страда́нiемъ, второ́е дє́мѡнскiѧ побѣди́въ полкѝ.

Ѡ҆полчи́стесѧ ѻ҆рꙋ́жiемъ благоче́стiѧ на врага̀, бг҃омꙋ́дрiи, и҆ сме́ртiю сла́вною безсме́ртiе прiѧ́сте, пою́ще: сла́ва си́лѣ твое́й, гдⷭ҇и. 

Бг҃оро́диченъ:

Ꙗ҆́кѡ сꙋ́щꙋ тва́ри вы́шшꙋ творе́цъ возлюби́въ, ѽ дв҃о мт҃и, показа́ тѧ мт҃рь себѣ̀, ю҆́же ны́нѣ мо́лѧтъ собо́ри страда́лєцъ благолѣ́пнѣйше.

Пѣ́снь є҃. I҆рмо́съ:

Ты̀, гдⷭ҇и мо́й, свѣ́тъ въ мíръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зꙿ мра́чна невѣ́дѣнiѧ вѣ́рою воспѣва́ющыѧ тѧ̀.

Бжⷭ҇твеннымъ твоеѧ̀ мт҃ре благоповинꙋ́ѧсѧ наказа́нiємъ, си́лꙋ, нíкѡне, и҆мѣ́лъ є҆сѝ кре́стнꙋю во бранѣ́хъ, наꙋча́ѧсѧ лꙋ́чшымъ.

Житiѐ твоѐ свѣ́томъ добродѣ́телей просвѣща́емо, страда́нiе ꙗ҆́коже ѹ҆́тварь благолѣ́пнѣйшꙋ и҆́мать, бг҃омꙋ́дре и҆ всече́стне.

Зако́нѡмъ бг҃онача̑льнымъ повинꙋ́ющесѧ мꙋ́чєницы хра́бровавше, и҆ беззакѡ́нныѧ бж҃iимъ посо́бiемъ мꙋ́жески побѣди́ша.

Бг҃оро́диченъ:

Свѣ́тъ безлѣ́тный на́мъ, ѻ҆́ч҃ее сiѧ́нiе родила̀ є҆сѝ, подлѣ́тна бога́тствомъ бла́гости бы́вша, всенепоро́чнаѧ.

Пѣ́снь s҃. I҆рмо́съ:

Пожрꙋ́ ти со гла́сомъ хвале́нiѧ, гдⷭ҇и, цр҃ковь вопiе́тъ тѝ, ѿ бѣсо́вскiѧ кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вiю.

Ѿ восто́ка ꙗ҆́кѡ многосвѣ́тлое ѹ҆стреми́лсѧ є҆сѝ со́лнце: ꙗ҆́коже sвѣ́зды, бг҃омꙋ́дре, ѹ҆ченикѡ́въ ли́къ приводѧ̀, и҆ за́падъ зарѧ́ми ва́шими просвѣти́сте.

Ка́плѧми крове́й твои́хъ, мꙋ́чениче, потопи́лъ є҆сѝ многобо́жiѧ мо́ре: и҆ глꙋбино́ю по́двигѡвъ ѹ҆дави́лъ є҆сѝ sло́бы лю́таго ѡ҆брѣта́телѧ и҆ вселꙋка́ваго.

Ꙗ҆́кѡ крíнъ во страда́нiи sла́чнѣмъ процвѣто́сте: и҆ ꙗ҆́кѡ сладкодыха́тельный ши́покъ, на̑ша сердца̀ благоꙋха́ете мꙋче́нiѧ добро́тами, страстоте́рпцы бг҃одꙋхнове́ннiи. 

Бг҃оро́диченъ:

Хра́мъ тѧ̀ бж҃iй и҆ пала́тꙋ ѡ҆дꙋшевле́ннꙋ страстоте́рпческiй ли́къ позна́въ, влⷣчце, мо́литъ тѧ̀ є҆ди́нꙋ же́нъ ѿе́мшꙋю поно́съ.

Пѣ́снь з҃. I҆рмо́съ:

Въ пещѝ а҆враа́мстiи ѻ҆́троцы персíдстѣй, любо́вiю благоче́стiѧ па́че, не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.

Па́че зла́та и҆скꙋси́всѧ, бг҃омꙋ́дре, ра́нами, сто́лпъ добродѣ́телей ꙗ҆ви́лсѧ є҆сѝ, напада̑нiѧ дє́мѡнскаѧ ѿгонѧ̀, благослове́нъ є҆сѝ, бж҃е мо́й, зовы́й, и҆ гдⷭ҇и ѻ҆тє́цъ на́шихъ.

По кончи́нѣ пове́ржено твоѐ тѣ́ло, мꙋ́чениче, та́йнѡ, бжⷭ҇твєнныѧ врачева́нiй и҆спꙋща́ѧ свѣ́тлѡсти, ѿго́нитъ вре́дъ де́мѡнскiй, тѧ̀ ꙗ҆вле́ннагѡ бжⷭ҇твенною сотво́ршагѡ си́лою.

Ве́сь бжⷭ҇твенными наслади́всѧ, всеблаже́нне, манове́ньми, тѣ́ло ра́намъ пре́далъ є҆сѝ терпѣли́внѡ, вѣнцено́сецъ же предстои́ши вседержи́телю на нб҃сѣ́хъ, ꙗ҆́кѡ возжела́лъ є҆сѝ, преподо́бне.

Па́стырь ѻ҆ве́цъ сы́й слове́сныхъ, мꙋ́дре, ѿ волкѡ́въ мы́сленныхъ соблю́лъ є҆сѝ неврє́дны, и҆ съ си́ми въ небе́снѣй ѡ҆гра́дѣ всели́всѧ, жела́нiй кра́йнѣйшемꙋ предстои́ши.

Бг҃оро́диченъ:

Не растли́въ дѣ́вства твоегѡ̀, ѻ҆трокови́це, ѿню́дъ, сло́во ѻ҆́ч҃ее въ тѧ̀ всели́сѧ: и҆ мꙋ́ченикѡвъ лобыза̀ ли́къ сла́вный, бцⷣꙋ тѧ̀ чⷭ҇тꙋю проповѣ́дающъ.

Пѣ́снь и҃. I҆рмо́съ:

Рꙋ́цѣ распросте́ръ данiи́лъ, львѡ́въ зiѧ̑нiѧ въ ро́вѣ затчѐ: ѻ҆́гненнꙋю же си́лꙋ ѹ҆гаси́ша, добродѣ́телiю препоѧ́савшесѧ, бл҃гоче́стiѧ рачи́тели ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Недрема́нно носѧ̀ сiѧ́нiе се́рдца твоегѡ̀, напое́но сле́зъ пото́ки, преподо́бне, и҆ страда́нiѧ кровьмѝ, въ  нерꙋкотворе́ннѣмъ, вопiѧ̀, черто́зѣ ны́нѣ живе́ши: благослови́те, всѧ̑ дѣла̀ гдⷭ҇нѧ, гдⷭ҇а.

Красота̀ по́стникѡвъ и҆ страда́льцєвъ показа́лсѧ є҆сѝ, преподо́бне: во ѻ҆бои́хъ бо благоизво́лилъ є҆сѝ, побѣ́ды ѹ҆дивлѧ́юща мы́сль, на є҆ди́наго врага̀, нíкѡне, стѧжа́въ, зовы́й: благослови́те, всѧ̑ дѣла̀ гдⷭ҇нѧ, гдⷭ҇а.

Кровьмѝ напои́въ дꙋ́шы, на ре́вность бжⷭ҇твеннꙋю воздви́глъ є҆сѝ, преподо́бне, ꙗ҆́звами мꙋче́нiй ѹ҆ѧзви́лъ є҆сѝ де́мѡнское ѡ҆полче́нiе, и҆́стинствꙋюще въ тебѣ̀ зва́нiе показа́въ, вопiѧ̀: благослови́те, всѧ̑ дѣла̀ гдⷭ҇нѧ, гдⷭ҇а.

Бг҃оро́диченъ:

Расто́ргни вери̑ги тѧ̑жкiѧ мои́хъ паде́нiй, и҆спра́вльши а҆да́мово и҆спаде́нiе, чⷭ҇таѧ, ржⷭ҇тво́мъ твои́мъ, всепѣ́таѧ, и҆ свѣтово́ждствꙋй вопи́ти чи́стымъ по́мысломъ: благослови́те, всѧ̑ дѣла̀ гдⷭ҇нѧ, гдⷭ҇а.

Пѣ́снь ѳ҃. I҆рмо́съ:

Ка́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀: тѣ́мъ, веселѧ́щесѧ, тѧ̀, бцⷣе, велича́емъ.

Ви́дѣ тѧ̀ ра́нъ добро́тою процвѣ́тша, и҆ багрѧни́цею ѿ мꙋ́ченическихъ твои́хъ крове́й вѣнцеда́тель ѡ҆блече́на, съ собо́ю вселѝ, нíкѡне, бжⷭ҇твеннѡ ра́дꙋющасѧ.

Ꙗ҆́кѡ предобра̀ твоѧ̀ любо́вь, ю҆́же къ бг҃ꙋ стѧжа́лъ є҆сѝ, нíкѡне: и҆ тепла̀ твоѧ̀ ре́вность, ѻ҆гне́мъ бжⷭ҇твеннымъ распалѧ́ема, и҆ чꙋ́дно страда́нiе, съ нб҃сными тѧ̀ совокꙋ́пльшее.

Тѧ̀ на цр҃ко́внѣй высотѣ̀, сл҃нце посредѝ и҆мꙋ́ще ли́къ страстоте́рпєцъ, ꙗ҆́кѡ sвѣ́зды свѣ́томъ бжⷭ҇твеннымъ ѡ҆блиста́ни, лꙋчеда́тными сiѧ̑нiи вселе́ннꙋю всю̀ ѡ҆зарѧ́ютъ.

Взѧ́лсѧ є҆сѝ ко ѻ҆би́телемъ нетлѣ̑ннымъ, ли́къ сꙋгꙋбосо́тный, мч҃ниче, страда́льцєвъ предста́вивъ вѣнцеда́вцꙋ:  съ ни́миже помина́й соверша́ющихъ дне́сь свѧще́ннꙋю ва́шꙋ па́мѧть.

Бг҃оро́диченъ:

Свѣ́та жили́ще ꙗ҆ви́ласѧ є҆сѝ, на́съ ра́ди и҆зъ тебє̀ ꙗ҆́вльшагѡсѧ: є҆го́же непреста́ннѡ молѝ, просвѣти́ти мы̑сли на́шѧ бл҃гоче́стнѡ пою́щихъ тѧ̀, дв҃о мт҃и всенепоро́чнаѧ.


