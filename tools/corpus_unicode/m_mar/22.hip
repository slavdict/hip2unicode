        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ к҃в-й де́нь.

Свѧта́гѡ свѧщенномꙋ́ченика васíлiа, пресвѵ́тера а҆гкѵ́рскiѧ це́ркве.

Стiхи̑ры, гла́съ д҃. Подо́бенъ: Зва́нный свы́ше:

Свѧще́нства ѻ҆де́ждею ѹ҆кра́шенъ, * бг҃ꙋ слꙋжи́лъ є҆сѝ ꙗ҆́коже а҆́гг҃лъ, * ве́щною на́съ ра́ди пло́тiю ꙗ҆́вльшемꙋсѧ * жрѧ́й, васíлiе великоимени́те. * Ѿню́дꙋже ꙗ҆́кѡ ѻ҆вча̀ соверше́нное закла́лсѧ є҆сѝ, * и҆ чи́стаѧ же́ртва бы́лъ є҆сѝ, * и҆ прине́слсѧ є҆сѝ ны́нѣ * въ го́рнiй же́ртвенникъ. * Тѣ́мже тѧ̀ ра́достными гла́сы * при́снѡ ѹ҆блажа́емъ, вопiю́ще тѝ: * молѝ непреста́ннѡ, * спасти́сѧ дꙋша́мъ на́шымъ.

Ѿѧ́тѣй бы́вши ко́жи, * сꙋдо́мъ непра́веднымъ, * болѣ̑зни претерпѣ́лъ є҆сѝ, * взира́ѧ къ кончи́нѣ неболѣ́зненнѣй, сла́вне, * и҆ къ по́честемъ страда́вшымъ ѹ҆готѡ́ваннымъ, * ѻ҆гне́мъ же ѡ҆бострѧ́емь ꙗ҆́кѡ желѣ́зо, небокова́ненъ бы́лъ є҆сѝ, всеблаже́нне, ме́чь, * всѧ̑ посѣка́ѧ вра̑жiѧ полкѝ. * Тѣ́мже тѧ̀ почита́етъ дне́сь * всѧ́къ благочести́выхъ ꙗ҆зы́къ ра́дꙋющисѧ, * страда́льче доблемꙋ́дренне, * достосла́вне васíлiе.

Ѹ҆кра́шенъ ра́нами бжⷭ҇твенными, * ѿ гра́да во гра́дъ свѧ́занъ те́клъ є҆сѝ, * свѧзꙋ́ѧй мꙋчи́телѧ, * и҆ твои́хъ сто́пъ ше́ствiе и҆справлѧ́ѧ: * и҆ а҆́бiе въ кесарíйскiй гра́дъ вше́дъ, * въ то́мъ коне́цъ блаже́нный прiѧ́лъ є҆сѝ, * и҆ ко гра́дꙋ нб҃сномꙋ * вѣнцено́сецъ возше́лъ є҆сѝ, * и҆ бг҃ꙋ цр҃ю̀ * ны́нѣ предстои́ши. * Е҆го́же молѝ * спастѝ и҆ просвѣти́ти дꙋ́шы на́шѧ. 

Сла́ва, и҆ ны́нѣ, бг҃оро́диченъ, гла́съ и҆ подо́бенъ то́йже:

Ꙗ҆́кѡ во глꙋбины̑ мно́гихъ паде́нiй * ѻ҆каѧ́ннѡ снидо́хъ, * ѹ҆ны́нiемъ мои́мъ и҆ лѣ́ностiю ѻ҆каѧ́нный, * и҆ недоꙋмѣ́нiемъ и҆ ѿча́ѧнiемъ ны́нѣ ѡ҆держи́мь є҆́смь. * Бꙋ́ди мѝ по́мощь и҆ ѡ҆чище́нiе, * и҆ спасе́нiе, пречⷭ҇таѧ, * ѹ҆тѣше́нiе благосе́рднѣйше подаю́щи мѝ. * Тѧ̀ молю̀, * и҆ тебѣ̀ ми́лъ дѣ́юсѧ, * и҆ припа́даю, и҆ вѣ́рою зовꙋ́ ти: * да не бꙋ́дꙋ до конца̀ * льсти́вомꙋ ра́дость.

Крⷭ҇тобг҃оро́диченъ. Подо́бенъ то́йже:

Не рыда́й менє̀, мт҃и, * зрѧ́щи на дре́вѣ повѣ́шена * твоего̀ сн҃а и҆ бг҃а, * на вода́хъ повѣ́сившаго зе́млю неѡдержи́мѡ, * и҆ всю̀ тва́рь созда́вшаго: * и҆́бо воскреснꙋ̀, и҆ просла́влюсѧ, * и҆ а҆́дѡва ца̑рствiѧ сокрꙋшꙋ̀ крѣ́постiю, * и҆ погꙋблю̀ тогѡ̀ си́лꙋ, * и҆ ю҆́зники и҆зба́влю ѿ sлодѣ́йства є҆гѡ̀, * ꙗ҆́кѡ благоꙋтро́бенъ, * и҆ ѻ҆ц҃ꙋ̀ моемꙋ̀ приведꙋ̀, * ꙗ҆́кѡ чл҃вѣколю́бецъ.



Канѡ́нъ, є҆гѡ́же краегране́сiе:

Твоѧ̑, великомꙋ́чениче, восхвалю̀ болѣ̑зни. I҆ѡ́сифъ.

Гла́съ s҃. Пѣ́снь а҃. I҆рмо́съ:

Ꙗ҆́кѡ по сꙋ́хꙋ, пѣшеше́ствовавъ i҆и҃ль по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь, пои́мъ, вопiѧ́ше.

Твоегѡ̀ црⷭ҇твiѧ сла́вꙋ, всецр҃ю̀, сла́вный васíлiй возлюби́въ крѣ́пкѡ, на землѝ пострада̀: и҆́мже црⷭ҇тва нбⷭ҇нагѡ на́съ сподо́би.

Достохва́льное житiѐ, и҆ чⷭ҇тое жи́тельство, сла́вне, по́двигѡвъ стезѧ̀, наслѣ́дника показа́ша бг҃ꙋ, и҆ граждани́на нб҃сна тѧ̀ содѣ́лаша.

Повинꙋ́всѧ гдⷭ҇ꙋ, благи́мъ житiе́мъ, премꙋ́дре, повинꙋ́лъ є҆сѝ врага̀, и҆ нога́ми попра́лъ є҆сѝ сего̀, свѣ́тлѡ воева́въ на него̀, мꙋ́чениче васíлiе. 

Крове́й тече́ньми, мы́сленнагѡ фараѡ́на погрꙋзи́лъ є҆сѝ всево́инство ꙗ҆́кѡ вои́стиннꙋ: и҆ къ землѝ восте́клъ є҆сѝ, мꙋ́дре, и҆дѣ́же ѻ҆́блакъ страда́льцєвъ при́снѡ весели́тсѧ.

Бг҃оро́диченъ:

Ѻ҆ц҃ꙋ̀ сы́й є҆диноро́денъ, восхотѣ́въ всели́сѧ во твою̀ пречⷭ҇тꙋю ѹ҆тро́бꙋ: и҆ чл҃вѣ́къ бы́сть, чⷭ҇таѧ, за бла́гость спастѝ хотѧ̀ человѣ́ки.

Пѣ́снь г҃. I҆рмо́съ:

Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ѹ҆тверди́вый на́съ на ка́мени и҆сповѣ́данiѧ твоегѡ̀.

Возвы́сивсѧ ꙗ҆́коже а҆́гнѧ на дре́вѣ, всеблаже́нне, строга̑нiѧ терпѧ̀ мы́слiю тве́рдою, и҆ низлага́ѧ врага̀ возношє́нiѧ си́лою бжⷭ҇твеннагѡ дх҃а.

Ꙗ҆́звъ, мꙋ́чениче, добро́тами, краснѣ́йшiй ꙗ҆ви́лсѧ є҆сѝ дꙋше́ю и҆ тѣ́ломъ, мы́слiю чи́стою благода́рствєнныѧ гла́сы воспꙋща́ѧ, подвигополо́жникꙋ твоемꙋ̀.

Вели́ко зва́нiе и҆щѧ̀, велемꙋ́дреннымъ нра́вомъ, вели̑кiѧ по́двиги претерпѣ́лъ є҆сѝ, мꙋ́дре, и҆ вельмѝ при́снѡ взима́ющагосѧ, мꙋ́чениче, смири́лъ є҆сѝ.

Бжⷭ҇твенный храни́тель бы́въ повелѣ́нiй, бг҃омꙋ́дре, въ темни́цѣ затворѧ́емь, вѣ̑рнымъ ѿверза́ѧ ѹ҆че́нiѧ пꙋ́ть, въ широтꙋ̀ ра́зꙋма вводѧ́щiй.

Бг҃оро́диченъ:

Разꙋмѣ́въ и҆здале́че твоѐ зача́тiе и҆са́iа дх҃омъ, ѻ҆трокови́це, ѹ҆ѧснѝ сiѐ вопiѧ̀: сѐ во ѹ҆тро́бѣ дв҃а бг҃а зачне́тъ.

Сѣда́ленъ, гла́съ г҃. Подо́бенъ: Бжⷭ҇твенныѧ вѣ́ры:

Красота̀ бы́лъ є҆сѝ цр҃кве, и҆ держа́ва бл҃гоче́стiѧ, и҆ потреби́тель нече́стiѧ, васíлiе: и҆ претерпѣ́въ мꙋ̑ки ꙗ҆́кѡ безпло́тенъ, со безпло́тными совокꙋпи́лсѧ є҆сѝ ра́дꙋѧсѧ, мꙋ́чениче сла́вне. хрⷭ҇та̀ бг҃а молѝ, дарова́ти дꙋша́мъ на́шымъ ве́лiю ми́лость. 

Сла́ва, и҆ ны́нѣ, бг҃оро́диченъ:

Бжⷭ҇твеннагѡ є҆стества̀ не ѿлꙋ́чсѧ, пло́ть бы́въ во чре́вѣ твое́мъ, но бг҃ъ вочл҃вѣ́чсѧ и҆ пребы́сть, и҆́же по ржⷭ҇твѣ̀ мт҃рь тѧ̀ дв҃ꙋ, ꙗ҆́кѡ пре́жде ржⷭ҇тва̀ сохрани́въ всенепоро́чнꙋ, є҆ди́нъ гдⷭ҇ь: того̀ прилѣ́жнѡ молѝ, дарова́ти на́мъ ве́лiю ми́лость.

Крⷭ҇тобг҃оро́диченъ:

Нескве́рнаѧ а҆́гница, сло́ва, нетлѣ́ннаѧ дв҃а мт҃и, на крⷭ҇тѣ̀ зрѧ́щи повѣ́шена, и҆зъ неѧ̀ безъ болѣ́зни прозѧ́бшаго, мт҃ерски подо́бнѡ рыда́ющи, вопiѧ́ше: ѹ҆вы̀ мнѣ̀, ча́до моѐ, ка́кѡ стра́ждеши во́лею, хотѧ̀ и҆зба́вити ѿ стрⷭ҇те́й безче́стiѧ человѣ́ка;

Пѣ́снь д҃. I҆рмо́съ:

Хрⷭ҇то́съ моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆ гдⷭ҇ѣ пра́зднꙋющи.

Ви́дѣвъ ѡ҆блиста́емо твоѐ бжⷭ҇твенное лицѐ заре́ю дꙋхо́вною sлочести́вый, мꙋ́чениче, дивлѧ́шесѧ: и҆ ꙗ҆́кѡ тмы̀ слꙋжи́тель, нечꙋ́вственнѡ ѡ҆бꙿюродѣва́ше.

Премꙋ́дростiю лꙋ́чшею ѹ҆добрѧ́емь, мꙋдрецы̀ є҆́ллинскiѧ бг҃онача́льною си́лою ѡ҆бꙋи́лъ є҆сѝ: и҆ пострада́въ терпѣли́внѡ, побѣ́ды вѣне́цъ воспрiѧ́лъ є҆сѝ.

Просте́рта и҆ всю́дꙋ и҆зчленѧ́ема, ѹ҆крѣплѧ́ше тѧ̀ сло́во, и҆́же на крⷭ҇тѣ̀ простре́сѧ, васíлiе, и҆ стра́стiю вѣ̑рнымъ дарова́въ безстра́стiе.

Не жрꙋ̀ де́мѡнѡмъ, ни ѹ҆страша́юсѧ сме́рти, ни мꙋ́къ ви́да, свѧще́нный взыва́ше васíлiй, є҆ди́наго бг҃а и҆сповѣ́дꙋю въ трⷪ҇цѣ познава́емаго.

Бг҃оро́диченъ:

Пою́ тѧ, влⷣчце, многопѣ́тꙋю, благословлю́ тѧ, дв҃о, є҆ѧ́же ра́ди человѣ́цы всѝ благослови́хомсѧ, и҆ клѧ́твы дре́внiѧ вои́стиннꙋ и҆зба́вихомсѧ.

Пѣ́снь є҃. I҆рмо́съ:

Бж҃iимъ свѣ́томъ твои́мъ, бл҃же, ѹ҆́тренюющихъ тѝ дꙋ́шы  любо́вiю ѡ҆зарѝ, молю́сѧ, тѧ̀ вѣ́дѣти, сло́ве бж҃iй, и҆́стиннаго бг҃а, ѿ мра́ка грѣхо́внагѡ взыва́юща.

Желѣ́за тѧ́жестiю слѧ́ченъ бы́въ, ꙗ҆́коже легча́йшее и҆́го гдⷭ҇не носи́ти и҆зво́ливъ, на творца̀ вы́ю, свирѣ́пствовавшаго врага̀ го́рдаго, мꙋ́чениче, смири́лъ є҆сѝ.

Съ весе́лiемъ желѣ́зными, мꙋ́чениче, ѡ҆бложе́нъ ѹ҆́зами, мѣ́ста ѿ мѣ́стъ прете́клъ є҆сѝ, си́ми ꙗ҆́коже мони́сты красꙋ́ѧсѧ, васíлiе, и҆ веселѧ̀ подвигополо́жника твоего̀.

Кро́вными течє́нiи са́мъ себѐ, мꙋ́чениче, ѡ҆багри́лъ є҆сѝ вои́стиннꙋ, ца́рскꙋю ѻ҆де́ждꙋ, сла́вне: побѣ́ды же вѣнце́мъ ѡ҆бложе́нъ, хрⷭ҇тꙋ̀ сца́рствꙋеши ра́дꙋѧсѧ, васíлiе.

Ѹ҆тве́рждсѧ благода́тiю крⷭ҇та̀, претерпѣ́лъ є҆сѝ дале́кiй и҆ лю́тый пꙋ́ть, бѣ́днѡ гони́мь, поѧ̀: на стєзѝ свидѣ́тельствъ твои́хъ, красꙋ́ѧсѧ и҆ ра́дꙋѧсѧ, сло́ве, пойдꙋ̀.

Бг҃оро́диченъ:

Превы́шшꙋю херꙋвȋмъ, высоча́йшꙋ нб҃съ, лꙋ́чшꙋю тва́ри, мꙋ́дрыхъ мꙋ́ченикѡвъ ѡ҆гражде́нiе, є҆ди́нꙋ бцⷣꙋ пѣ́сньми почти́мъ:

Пѣ́снь s҃. I҆рмо́съ:

Жите́йское мо́ре воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ, вопiю́ ти: возведѝ ѿ тлѝ живо́тъ мо́й, многоми́лостиве.

Возвы́сивсѧ страстьмѝ твои́ми, и҆ низве́рглъ є҆сѝ врага̀, великомꙋ́чениче сла́вне: и҆ къ бг҃ꙋ преста́вилсѧ є҆сѝ, побѣди́тельнымъ вѣнча́всѧ вѣнце́мъ, при концѣ̀ страда́нiй, достохва́льне.

На крⷭ҇тѣ̀ просте́ршемꙋ дла̑ни тебє̀ ра́ди, мꙋ́чениче мꙋ́дре, подо́бѧсѧ, воздви́женъ бы́въ на дре́во, терпѣли́внѡ строга̑нiѧ претерпѣ́лъ є҆сѝ, ѹ҆ѧзвлѧ́ѧ льсти́ваго твои́ми ꙗ҆́звами.

Свѧза́лъ є҆сѝ безплѡ́тныѧ врагѝ, вѧ́жемь за хрⷭ҇та̀,  васíлiе: ѿрѣши́всѧ же, сла́вне, ѿ пло́ти, до конца̀ разрꙋши́лъ є҆сѝ тѣ́хъ sлодѣ̑йства бжⷭ҇твенною благода́тiю.

Бг҃оро́диченъ:

Пою́ тѧ, всепѣ́таѧ, ю҆́же пою́тъ вѡ́инства нб҃сныхъ чинѡ́въ, и҆ молю̀ тѧ̀: стра̑сти дꙋшѝ моеѧ̀ и҆сцѣлѝ, чⷭ҇таѧ, и҆ ѻ҆гнѧ̀ вѣ́чнагѡ свободѝ.

Конда́къ, гла́съ и҃. Подо́бенъ: Взбра́нной:

Зако́ннѡ тече́нiе соверши́въ, и҆ вѣ́рꙋ соблю́лъ є҆сѝ, сщ҃енномꙋ́чениче васíлiе: сегѡ̀ ра́ди мꙋче́нiѧ вѣнцє́въ сподо́билсѧ є҆сѝ, и҆ цр҃кве сто́лпъ непоколеби́мь ꙗ҆ви́лсѧ є҆сѝ, сн҃а ѻ҆ц҃ꙋ̀ собезнача́льна, и҆ дх҃ꙋ, и҆сповѣ́давъ трⷪ҇цꙋ нераздѣ́льнꙋю, ю҆́же молѝ, и҆зба́витисѧ ѿ бѣ́дъ чтꙋ́щымъ тѧ̀, да зове́мъ тѝ: ра́дꙋйсѧ, васíлiе бг҃омꙋ́дре.

Пѣ́снь з҃. I҆рмо́съ:

Росода́тельнꙋ ѹ҆́бѡ пе́щь содѣ́ла а҆́гг҃лъ преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нiе бж҃iе мꙋчи́телѧ ѹ҆вѣща̀ вопи́ти: бл҃гослове́нъ є҆сѝ, бж҃е ѻ҆тє́цъ на́шихъ.

Просвѣще́нiемъ бжⷭ҇твенныѧ благода́ти сiѧ́ѧ, тмꙋ̀ мꙋ́къ проше́лъ є҆сѝ, днѐ прича́стникъ бы́въ, мꙋ́дре, невече́рнѧгѡ, и҆ вопiѧ̀: благослове́нъ є҆сѝ, бж҃е ѻ҆тє́цъ на́шихъ.

Водрꙋже́нно на ка́мени бжⷭ҇твеннагѡ ра́зꙋма, мꙋ́дре, се́рдце твоѐ, не поколеба́сѧ напа́стей вѣ́трами, страда́льче, вопiю́щее всѣ́хъ и҆зба́вителю: благослове́нъ є҆сѝ, бж҃е ѻ҆тє́цъ на́шихъ.

Бꙋ́йствꙋѧ мꙋчи́тель, повелѣва́етъ на реме́нiе рѣ́зати тѧ̀, сла́вне, и҆ ꙗ҆́кѡ безпло́тна терпѧ́ща тѧ̀ зрѧ̀, ника́коже разꙋмѣ̀ вопи́ти: благослове́нъ є҆сѝ, бж҃е ѻ҆тє́цъ на́шихъ.

Ꙗ҆́кѡ зла́то въ пещѝ мꙋ́къ, просiѧ́лъ є҆сѝ жго́мь, и҆ и҆зꙿѡбраже́нiе страсте́й бжⷭ҇твенныхъ бы́въ, вопiѧ́лъ є҆сѝ, васíлiе мꙋ́дре: бл҃гослове́нъ є҆сѝ, бж҃е ѻ҆тє́цъ на́шихъ. 

Бг҃оро́диченъ:

Дѣ́вство по рождествѣ̀ нетлѣ́нно, дв҃о, пребы́вшее познава́ющи, и҆зъ тебє̀ ро́ждшемꙋсѧ па́че ѹ҆ма̀, вопiѧ́ла є҆сѝ сп҃сꙋ и҆ бг҃ꙋ: бл҃гослове́нъ є҆сѝ, бж҃е ѻ҆тє́цъ на́шихъ.

Пѣ́снь и҃. I҆рмо́съ:

И҆зъ пла́мене преподѡ́бнымъ ро́сꙋ и҆сточи́лъ є҆сѝ, и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти. Тѧ̀ превозно́симъ во всѧ̑ вѣ́ки.

Весьма̀ къ бг҃ꙋ простира́емь, тѣлє́сныѧ болѣ̑зни со́нъ вмѣни́лъ є҆сѝ: ѿню́дꙋже къ жи́зни бл҃же́ннѣй и҆ неболѣ́зненнѣй, мꙋ́чениче страстоте́рпче, ра́дꙋѧсѧ преше́лъ є҆сѝ.

Вжили́всѧ любо́вiю вседержи́телѧ, растерза̑нiѧ пло́ти претерпѣ́лъ є҆сѝ крѣ́пкѡ, и҆ си́льнаго въ sло́бѣ ѹ҆давлѧ́еши врага̀ стрꙋѧ́ми крове́й твои́хъ, васíлiе требл҃же́нне.

Црⷭ҇кое ѹ҆краше́нiе цр҃кве хрⷭ҇то́вы, стрⷭ҇те́й сп҃совыхъ и҆зꙿѡбраже́нiе мч҃никъ тве́рдый, вѣ́рныхъ ѹ҆тверже́нiе, пѣ́сньми да восхва́литсѧ васíлiй вели́кiй.

Премíрнꙋю сла́вꙋ и҆ свѣ́тъ невече́рнiй, нбⷭ҇ное црⷭ҇тво, вѣне́цъ неꙋвѧда́емый, безпеча́льнꙋю жи́знь и҆ ра́дость неизглаго́ланнꙋю, мꙋ́чениче, по кончи́нѣ ѡ҆брѣстѝ сподо́билсѧ є҆сѝ.

Бг҃оро́диченъ:

Спасе́нiѧ человѣ́ческiй ро́дъ сподо́бисѧ тобо́ю, пречⷭ҇таѧ бг҃ора́дованнаѧ: є҆ди́на бо на́мъ сп҃са родила̀ є҆сѝ, є҆го́же превозно́симъ во всѧ̑ вѣ́ки.

Пѣ́снь ѳ҃. I҆рмо́съ:

Бг҃а человѣ́кѡмъ не возмо́жно ви́дѣти, на него́же не смѣ́ютъ чи́ни а҆́гг҃льстiи взира́ти: тобо́ю бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно: є҆го́же велича́юще, съ нбⷭ҇ными вѡ́и, тѧ̀ ѹ҆бл҃жа́емъ.

Ви́дѣти ст҃ы́хъ кра̑сныѧ свѣ́тлѡсти, разрѣши́всѧ ѿ пло́ти, сподо́билсѧ є҆сѝ, пребога́те: и҆ со а҆́гг҃льскими  совокꙋпи́лсѧ є҆сѝ во́инствы, поѧ̀ при́снѡ съ ни́ми: ст҃ъ, ст҃ъ, ст҃ъ, трⷪ҇це вседѣ́тельнаѧ и҆ всеси́льнаѧ.

Ꙗ҆́кѡ свѣ́тъ, всеблаже́нне, ꙗ҆́кѡ вели́кое сл҃нце на нб҃сѝ, хрⷭ҇то́вы цр҃кве ви́димь, страда́льческими свѣтолꙋ́чными сiѧ̑нiи, и҆ чꙋдотворе́нiй бжⷭ҇твенными свѣтлостьмѝ, всѣ́хъ ѡ҆зарѧ́еши дꙋ́шы восхвалѧ́ющихъ тѧ̀.

Са́мсѧ страда́нiй красота́ми всеблагосла́внѡ, бг҃омꙋ́дре страстоте́рпче, ѹ҆краси́лъ є҆сѝ, и҆ хрⷭ҇тꙋ̀ кра́сномꙋ предстои́ши, вѣнце́мъ пра́вды ны́нѣ ѡ҆бложе́нъ: тѣ́мже тѧ̀ чти́мъ вѣ́рнiи, ра́дꙋющесѧ.

Землѧ̀ бжⷭ҇твеннымъ погребе́нiемъ ѡ҆свѧти́сѧ, свѧще́ннагѡ и҆ бжⷭ҇твеннагѡ твоегѡ̀, васíлiе, тѣлесѐ: пра́ведныхъ взыгра́шасѧ дꙋ́си, посредѝ себѐ дх҃ъ тво́й, бл҃же́нне, и҆мꙋ́ще: съ ни́миже всѧ̑ ны̀ помѧнѝ помина́ющыѧ тѧ̀.

Бг҃оро́диченъ:

Стра́шенъ ѻ҆́бразъ ржⷭ҇тва̀ твоегѡ̀, бг҃ъ бо бѣ̀, дв҃о, вопло́щсѧ ражда́емый: є҆го́же молѝ, стра́шныѧ мꙋ́ки всѧ̑ ны̀ и҆зба́вити, вѣ́рою несомнѣ́нною чтꙋ́щыѧ тѧ̀, мт҃и чⷭ҇таѧ и҆ неискꙋсобра́чнаѧ.


