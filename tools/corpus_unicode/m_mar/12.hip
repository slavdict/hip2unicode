        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ в҃_i-й де́нь.

Прпⷣбнагѡ ѻ҆ц҃а̀ на́шегѡ и҆ и҆сповѣ́дника ѳеофа́на сiгрiа́нскагѡ.

На Гдⷭ҇и, воззва́хъ, стiхи̑ры, гла́съ и҃. Поⷣ: Ѽ пресла́внагѡ чꙋдесѐ!

Ѻ҆́ч҃е бг҃омꙋ́дре ѳеофа́не, * бг҃оѧвле́нiѧ хрⷭ҇то́ва * нарече́нъ тезоимени́тъ, * живонѡ́снымъ стопа́мъ тогѡ̀ послѣ́довалъ є҆сѝ, * и҆ кра̑снаѧ житiѧ̀ ѡ҆ста́вилъ є҆сѝ *, взира́ѧ къ жела́емомꙋ тебѣ̀, * добро́тою преизрѧ́днѣйше, * и҆ бж҃е́ственными мановє́нiи, ꙗ҆̀же къ немꙋ̀, * и҆зрѧ́дными ѡ҆божа́емь, и҆ коне́чными. 

Ѻ҆́ч҃е бг҃омꙋ́дре ѳеофа́не, * и҆згна̑нiѧ гѡ́рькаѧ, * въ не́мощи пребыва́ѧ, * терпѣли́внѡ претерпѣ́лъ є҆сѝ, * не пощадѣ́въ тѣлесѐ за честны̑ѧ i҆кѡ́ны, всехва́льне, * ꙗ҆́ростiю львѡ́въ заточа́емь: * и҆̀мже рꙋга́ѧсѧ, совѣ́ты ѡ҆бꙋи́лъ є҆сѝ, * и҆ помышлє́нiѧ сꙋ̑щаѧ сꙋемꙋ́дрєна, и҆ ѹ҆́мъ па́гꙋбный.

Пои́стинѣ воздаѧ̑нiѧ болѣ́зней твои́хъ * благи́хъ да́тель бога́тнѡ тебѣ̀ дарова̀, * ѿгонѧ́ти де́мѡны, и҆ цѣли́ти недꙋ́ги * пода́въ, всеблаже́нне си́лꙋ, * сподо́бивъ тѧ̀ несказа́нныѧ ра́дости, * и҆дѣ́же ликꙋ́ютъ а҆́гг҃льстiи чи́ни, * вы́нꙋ лицѐ зрѧ́ще вседержи́телѧ.

Сла́ва, и҆ ны́нѣ, бг҃оро́диченъ, гла́съ и҆ подо́бенъ то́йже:

Ра́дꙋйсѧ, свѣ́та бжⷭ҇твеннагѡ носи́ло, * свѣтлѣ́йшаѧ sвѣздо̀, * и҆ сѣ́ни свѧще́нiѧ: * свѣ́тъ на́мъ возсiѧ̀ и҆зъ пречи́стыхъ чре́слъ твои́хъ, * просвѣща́ѧ мíра концы̀, * и҆ ѡ҆свѧща́ѧ свое́ю благода́тiю. * ра́дꙋйсѧ, нача́ло спасе́нiѧ пречⷭ҇таѧ: * ра́дꙋйсѧ, ѹ҆жа́сное слы́шанiе и҆ глаго́ланiе, * надѣ́ющымсѧ на тѧ̀.

Крⷭ҇тобг҃оро́диченъ. Подо́бенъ то́йже:

Что̀ зри́мое видѣ́нiе, * є҆́же мои́ма ѻ҆чи́ма ви́дитсѧ, ѽ, влⷣко; * содержа́й всю̀ тва́рь, * на дре́во воздви́женъ бы́въ, * и҆ ѹ҆мира́еши всѣ̑мъ даѧ́й жи́знь, * бцⷣа пла́чꙋщисѧ глаго́лаше, * є҆гда̀ ѹ҆зрѣ̀ на крⷭ҇тѣ̀ возноси́ма, * и҆зъ неѧ̀ неизрече́ннѡ возсiѧ́вшаго * бг҃а и҆ чл҃вѣ́ка.



Канѡ́нъ, є҆гѡ́же краегране́сiе: Ѳеофа́нъ пое́тъ тѧ̀ ѳеофа́на.

Гла́съ д҃. Пѣ́снь а҃. I҆рмо́съ:

Мо́рѧ чермнꙋ́ю пꙋчи́нꙋ, невла́жными стопа́ми, дре́внiй пѣшеше́ствовавъ i҆и҃ль, крестоѻбра́зными мѡѷсе́овыма рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть.

Бг҃а пло́тiю ꙗ҆́вльшагѡсѧ стопа́мъ послѣ́довалъ є҆сѝ,  благоче́стiемъ, ѻ҆́ч҃е, разже́гсѧ: ꙗ҆́кѡ ѿсю́дꙋ зва́нiе прiе́мъ, є҆́же пои́стиннѣ тезоиме́нно, ꙗ҆́кѡ промышле́нiе проѡбразова́сѧ.

Насла́ждсѧ жела́ннѣйшимъ раче́нiемъ влⷣки твоегѡ̀, пренебре́глъ є҆сѝ любо́вь мiрскꙋ́ю: сраствори́вжесѧ бжⷭ҇твеннѣй любвѝ, жите́йскꙋю красотꙋ̀ въ ничто́же вмѣни́лъ є҆сѝ, всеблаже́нне.

Ѹ҆стреми́всѧ sвѣрови́днѡ, гонѧ́ше ле́въ томи́тель и҆збра̑нныѧ, не терпѧ̀ зрѣ́ти почита́емꙋ i҆кѡ́нꙋ хрⷭ҇то́вꙋ, съ ни́миже и҆ тѧ̀, ѳеофа́не, и҆згна́нiю ѡ҆сꙋдѝ.

Бг҃оро́диченъ:

Две́рь, ꙗ҆́же къ на́мъ твоегѡ̀, гдⷭ҇и, сни́тiѧ, восто́къ, и҆ со́лнце, и҆ свѣ́тъ та́инственнѡ тѧ̀ нарица́емаго, преесте́ственнѡ ѡ҆блиста̀, сꙋгꙋ́ба є҆стество́мъ бг҃очл҃вѣ́ка.

Пѣ́снь г҃. I҆рмо́съ:

Не мꙋ́дростiю, и҆ си́лою, и҆ бога́тствомъ хва́лимсѧ, но тобо́ю, ѻ҆́ч҃ею ѵ҆поста́сною мꙋ́дростiю, хрⷭ҇тѐ: нѣ́сть бо свѧ́тъ, па́че тебє̀, чл҃вѣколю́бче.

Свѣ́та бжⷭ҇твеннагѡ и҆спо́лненъ ви́дѣнъ бы́лъ є҆сѝ, ѳеофа́не, любо́вiю сраствори́всѧ жела́емомꙋ, блаже́нне. тѣ́мже твою̀ сла́внꙋю па́мѧть почита́емъ.

Ѿре́къ sлочести́вагѡ льва̀ повелѣ̑нiѧ, преда́нiѧ благоче́стнѡ цр҃кѡ́внаѧ ѹ҆держа́лъ є҆сѝ. тѣ́мже тѧ̀ хрⷭ҇то́съ чꙋдесы̀ просла́ви.

Вжилѧ́емо наде́ждею и҆ вѣ́рою, преподо́бне, твоеѧ̀ пло́ти неможе́нiе, дꙋше́вною крѣ́постiю ѹ҆твержда́емь, бг҃ꙋ присво́илъ є҆сѝ тѣ́ло кꙋпнора́бное.

Бг҃оро́диченъ:

Созда́вый въ нача́лѣхъ ѿ пе́рсти мѧ̀ человѣ́ка, зи́ждетсѧ менє̀ ра́ди во чре́вѣ твое́мъ, всенепоро́чнаѧ, дре́внее паде́нiе и҆справлѧ́ѧ. 

Сѣда́ленъ, гла́съ и҃. Подо́бенъ: Премꙋ́дрости:

Рачи́тель любвѐ i҆и҃совы бы́въ, ѿрази́лъ є҆сѝ сла̑сти, и҆ жите́йскiй мѧте́жъ, и҆ мона́шествовавъ пожи́лъ є҆сѝ на землѝ ꙗ҆́кѡ нбⷭ҇ный а҆́гг҃лъ, и҆ чꙋде́съ то́чиши дарова̑нiѧ, преподо́бне. тѣ́мже во свѣтоно́снѣй и҆ ст҃ѣ́й твое́й па́мѧти вѣ́рнѡ восхвалѧ́емъ тѧ̀, и҆ согла́снѡ вопiе́мъ тѝ: бг҃оно́се ѳеофа́не, молѝ хрⷭ҇та̀ бг҃а, прегрѣше́нiй ѡ҆ставле́нiе дарова́ти, чтꙋ́щымъ любо́вiю ст҃ꙋ́ю па́мѧть твою̀.

Сла́ва, и҆ ны́нѣ, бг҃оро́диченъ:

Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ сѣ́мене ро́ждшꙋю бг҃а пло́тiю, всѝ ѹ҆блажа́емъ ро́ди человѣ́честiи: ѻ҆́гнь бо всели́сѧ въ тѧ̀ бж҃ества̀, и҆ ꙗ҆́кѡ младе́нца дои́ши зижди́телѧ и҆ гдⷭ҇а. тѣ́мже а҆́гг҃льскiй и҆ человѣ́ческiй ро́дъ досто́йнѡ сла́вимъ прест҃о́е рождество̀ твоѐ, и҆ согла́снѡ вопiе́мъ тѝ: молѝ хрⷭ҇та̀ бг҃а, согрѣше́нiй ѡ҆ставле́нiе дарова́ти покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀.

Крⷭ҇тобг҃оро́диченъ:

А҆́гнца и҆ па́стырѧ и҆ и҆зба́вителѧ а҆́гница зрѧ́щи на крⷭ҇тѣ̀, восклица́ше пла́чꙋщи, и҆ го́рькѡ рыда́ющи, вопiѧ́ше: мíръ ѹ҆́бѡ ра́дꙋетсѧ, прiе́млѧй тобо́ю и҆збавле́нiе, ѹ҆тро́ба же моѧ̀ гори́тъ, зрѧ́щи твоѐ распѧ́тiе, є҆́же терпи́ши за милосе́рдiе ми́лости. долготерпѣли́ве, гдⷭ҇и, ми́лости бе́здно, и҆ и҆сто́чниче неисчерпа́емый, ѹ҆милосе́рдисѧ, и҆ да́рꙋй согрѣше́нiй ѡ҆ставле́нiе вѣ́рою пою́щымъ бжⷭ҇твєнныѧ стра̑сти твоѧ̑.

Пѣ́снь д҃. I҆рмо́съ:

Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й, гдⷭ҇и.

Нбⷭ҇ное ѹ҆гото́васѧ жили́ще, ꙗ҆́кѡ страда́льцꙋ, тебѣ̀, сла́вне: ѿ земны́ѧ бо ра́дꙋѧсѧ преложи́лсѧ є҆сѝ ски́нiи, вопiѧ̀ влⷣцѣ твоемꙋ̀: сла́ва си́лѣ твое́й, гдⷭ҇и. 

Вѣнцено́сецъ, ѳеофа́не, показа́лсѧ є҆сѝ, честно́е бо и҆зꙿѡбраже́нiе хрⷭ҇то́во, бг҃оно́се блаже́нне, не ѿве́рглсѧ є҆сѝ чествова́ти. тѣ́мъ и҆ взыва́лъ є҆сѝ: сла́ва си́лѣ твое́й, гдⷭ҇и.

Проти́вѧсѧ повелѣ́нiю мꙋчи́телѧ sлочести́вагѡ, преподо́бный, плотска́гѡ неможе́нiѧ ѿню́дъ небрежѐ, взыва́ѧ созда́вшемꙋ: сла́ва си́лѣ твое́й, гдⷭ҇и.

Возвели́чилсѧ є҆сѝ чꙋдесы̀, бг҃оно́се: и҆́бо хрⷭ҇то́съ возмздѝ тѧ̀ за терпѣ́нiе. тѣ́мже и҆сцѣлє́нiѧ то́чиши тре́бꙋющымъ, ꙗ҆́коже ѿ и҆сто́чника, сщ҃е́ннѣйше.

Бг҃оро́диченъ:

Превы́шши а҆́гг҃лъ показа́ласѧ є҆сѝ є҆ди́на: совѣ́та бо вели́кагѡ а҆́гг҃ла родила̀ є҆сѝ сло́во, всѧ̑ просвѣти́вшаго, вѣ́рою зовꙋ́щыѧ: сла́ва си́лѣ твое́й, гдⷭ҇и.

Пѣ́снь є҃. I҆рмо́съ:

Ты̀, гдⷭ҇и мо́й, свѣ́тъ въ мíръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнiѧ вѣ́рою воспѣва́ющыѧ тѧ̀.

Сло́вомъ всеблагочести́вымъ, правосла́внѡ проповѣ́да преподо́бный ѳеофа́нъ вѣ́ры повелѣ̑нiѧ, дꙋ́хомъ сiѧ́ѧ.

Бога́тство всеразли́чнѡ бг҃омꙋ́дреннѣ разда́лъ є҆сѝ по повелѣ́нiю влⷣки, въ нищетѣ̀ живꙋ́щымъ послѣ́дꙋѧ, всехва́льне.

И҆мѣ́ѧ твою̀ дꙋ́шꙋ по ѻ҆́бразꙋ созда́вшагѡ, пречⷭ҇тѣй влⷣчнѣй покланѧ́лсѧ є҆сѝ i҆кѡ́нѣ, любо́вiю ѡ҆блобыза́ѧ.

Бг҃оро́диченъ:

Свѣ́та безлѣ́тнаго на́мъ, подъ лѣ́ты бы́вшаго, родила̀ є҆сѝ, бг҃омт҃и, сꙋ́щымъ во тмѣ̀ житiѧ̀, и҆ мíръ просвѣти́ла є҆сѝ.

Пѣ́снь s҃. I҆рмо́съ:

Пожрꙋ́ ти со гла́сомъ хвале́нiѧ, гдⷭ҇и, цр҃ковь вопiе́тъ тѝ, ѿ бѣсо́вскiѧ кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вiю. 

Напра́ви къ добродѣ́тели житiѐ моѐ, преподо́бне, поще́нiѧ стезю̀ моли́твами твои́ми, блаже́нне, ѹ҆глажда́ѧ, по не́йже крѣ́пкѡ правоше́ствовати мѧ̀, ѻ҆́ч҃е, сподо́би.

Цѣломꙋ́дреннѡ твою̀ жи́знь соверши́лъ є҆сѝ, преподо́бне, съ мꙋ́дростiю, ю҆́же и҆мѣ́лъ є҆сѝ, съ мꙋ́жествомъ же пра́вдꙋ, и҆ крꙋ́гомъ добродѣ́телей ꙗ҆ви́лсѧ є҆сѝ ѹ҆краша́емь.

На благосла́вiе мꙋ́ченическое вше́лъ є҆сѝ, ѳеофа́не, бг҃омт҃ере ѻ҆трокови́цы и҆ мꙋ́ченикѡвъ, ѻ҆́ч҃е, i҆кѡ́ны ꙗ҆́кѡ поче́лъ є҆сѝ, гони́телємъ сопротивлѧ́ѧсѧ.

Бг҃оро́диченъ:

Всю́ тѧ ѡ҆ст҃ѝ сло́во ст҃о́е, во твою̀ всели́всѧ ѹ҆тро́бꙋ ѡ҆сщ҃е́ннꙋю, неизрече́ннымъ сло́вомъ, бцⷣе, є҆го́же молѝ спасти́сѧ рабѡ́мъ твои̑мъ.

Конда́къ, гла́съ в҃. Подо́бенъ: Вы́шнихъ и҆щѧ̀:

Свы́ше прiе́мъ бжⷭ҇твенное ѿкрове́нiе, со тща́нiемъ и҆зше́лъ є҆сѝ ѿ среды̀ молвы̀ жите́йскiѧ, и҆ ѹ҆едини́всѧ, преподо́бне, чꙋде́съ прiѧ́лъ є҆сѝ дѣ́йство, и҆ проро́чества досто́инство, бога́тства и҆ сопрꙋ́жницы лиши́всѧ.

I҆́косъ:

На землѝ ничто́же предпоче́тъ, послѣ́довалъ є҆сѝ ра́дꙋѧсѧ зовꙋ́щемꙋ хрⷭ҇тꙋ̀: и҆ и҆́го є҆гѡ̀ прiѧ́тъ на ра́мо твоѐ ѹ҆се́рднѡ, поко́й ѡ҆брѣ́лъ є҆сѝ въ дꙋшѝ твое́й. є҆го́же и҆ мнѣ̀ ни́щемꙋ и҆ ѹ҆ны́ломꙋ низпослѝ, глаго́лющемꙋ и҆ ника́коже соверша́ющемꙋ, но є҆щѐ ѹ҆пражнѧ́ющемꙋсѧ въ жите́йскихъ ве́щехъ, и҆ чꙋдѧ́щемꙋсѧ, ка́кѡ всѣ́хъ и҆збѣжа́лъ є҆сѝ, сожи́тельницы и҆ бога́тства лиши́всѧ;

Пѣ́снь з҃. I҆рмо́съ:

Въ пещѝ а҆враа́мстiи ѻ҆́троцы персíдстѣй, любо́вiю благоче́стiѧ па́че, не́жели пла́менемъ ѡ҆палѧ́еми, взыва́хꙋ: благослове́нъ є҆сѝ въ хра́мѣ сла́вы твоеѧ̀, гдⷭ҇и. 

Е҆́же по ѻ҆́бразꙋ стѧжа́въ и҆ по подо́бiю, житiе́мъ пресвѣ́тлымъ, ѻ҆́ч҃е, прiи́мъ, ѻ҆бою́дꙋ ѹ҆краси́лсѧ є҆сѝ, благослове́нъ є҆сѝ въ хра́мѣ, вопiѧ̀, сла́вы твоеѧ̀, гдⷭ҇и.

И҆сповѣ́данiѧ вѣнце́мъ, ѻ҆́ч҃е, ѹ҆краси́лсѧ є҆сѝ, дѣ́ломъ ѡ҆бличи́лъ є҆сѝ словеса̀ sлочести́выхъ: вѣ̑рныѧ же и҆звѣсти́лъ є҆сѝ, благослове́нъ є҆сѝ въ хра́мѣ, вопiѧ̀, сла́вы твоеѧ̀, гдⷭ҇и.

Ѹ҆ма̀ твердѣ́йшимъ ѹ҆се́рдiемъ, тѣлє́сныѧ, ѻ҆́ч҃е, болѣ̑зни подꙿѧ́лъ є҆сѝ терпѣли́внѡ, благода́рнѡ влⷣцѣ твоемꙋ̀ вопiѧ̀: благослове́нъ є҆сѝ въ хра́мѣ сла́вы твоеѧ̀, гдⷭ҇и.

Бг҃оро́диченъ:

Ꙗ҆́кѡ бцⷣꙋ и҆ цр҃и́цꙋ всеѧ̀ тва́ри, всѝ вѣ́рнiи пое́мъ тѧ̀ чⷭ҇тꙋю, и҆ є҆́же ра́дꙋйсѧ тебѣ̀ взыва́емъ: благослове́нна ты̀ въ жена́хъ є҆сѝ, всенепоро́чнаѧ влⷣчце.

Пѣ́снь и҃. I҆рмо́съ:

Рꙋ́цѣ распросте́ръ данiи́лъ, львѡ́въ зiѧ̑нiѧ въ ро́вѣ затчѐ, ѻ҆́гненнꙋю же си́лꙋ ѹ҆гаси́ша, добродѣ́телiю препоѧ́савшесѧ, благоче́стiѧ рачи́тели ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ, гдⷭ҇а.

Ви́дѧ, блаже́нне, тве́рдость твоегѡ̀ противле́нiѧ ле́въ мꙋчи́тель, во и҆згна́нiе тѧ̀ ѡ҆сꙋдѝ горча́йшее вселꙋка́вый: съ весе́лiемъ же вопiѧ̀, сiѐ претерпѣ́лъ є҆сѝ: благослови́те, всѧ̑ дѣла̀ гдⷭ҇нѧ, гдⷭ҇а.

На первоѻбра́зное ви́дѧ i҆кѡ́ны че́сть преходѧ́щꙋ, на три́знище поте́клъ є҆сѝ, ꙗ҆́кѡ страда́лецъ зако́ннѣйшiй и҆ побѣди́тель показа́всѧ, вѣне́цъ прiѧ́лъ є҆сѝ, взыва́ѧ: благослови́те, всѧ̑ дѣла̀ гдⷭ҇нѧ, гдⷭ҇а.

Нбⷭ҇нꙋю вмѣ́стѡ земны́ѧ ски́нiю тебѣ̀ дадѐ всѧ́ческихъ гдⷭ҇ь, вмѣ́стѡ бо тѣсноты̀ ѡ҆брѣ́лъ є҆сѝ широтꙋ̀ ра́дованiѧ въ ра́йстѣй сла́дости, съ мꙋ́ченики вопiѧ̀: благослови́те, всѧ̑ дѣла̀ гдⷭ҇нѧ, гдⷭ҇а.

Свѣ́томъ ѡ҆блиста́лсѧ є҆сѝ мы́сленнымъ бжⷭ҇твеннагѡ дх҃а, блаже́нне ѳеофа́не: тѣ́мже и҆сцѣлє́нiѧ то́чиши ны́нѣ вѣ́рою къ тебѣ̀ притека́ющымъ, и҆ ст҃ꙋ́ю твою̀ ра́кꙋ любо́вiю почита́ющымъ, и҆ вопiю́щымъ: благослови́те, всѧ̑ дѣла̀ гдⷭ҇нѧ, гдⷭ҇а. 

Бг҃оро́диченъ:

Бж҃е́ственною си́лою содержа́й тва́рь всю̀, и҆ ѹ҆правлѧ́ѧ ꙗ҆́вѣ, рꙋка́ми держи́тсѧ твои́ми, пречⷭ҇таѧ, ꙗ҆́кѡ млⷣнецъ, присносꙋ́щный и҆ сопресто́льный ѻ҆ц҃ꙋ̀, и҆ бж҃е́ственномꙋ дх҃ꙋ. є҆мꙋ́же вопiе́мъ: благослови́те, всѧ̑ дѣла̀ гдⷭ҇нѧ, гдⷭ҇а.

Пѣ́снь ѳ҃. I҆рмо́съ:

Ка́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе, велича́емъ.

Всѐ бога́тство расточи́лъ є҆сѝ ѹ҆бѡ́гимъ, бг҃оно́се, пра́вдꙋ твою̀ ꙗ҆́вѣ воспрiе́млеши, тебѣ̀ возсiѧ́вшꙋю, вмѣ́стѡ тлѣ́нныхъ пожина́ѧ вѣ́чнѡ пребыва̑ющаѧ.

Недꙋ́ги и҆сцѣлѧ́еши, всеблаже́нне, ѹ҆тѣши́телевою си́лою: де́мѡны ꙗ҆́вѣ ѿго́ниши дѣ́йствомъ сегѡ̀, преблаже́нне. тѣ́мъ вѣ́рнiи зрѧ́ще тѧ̀, бг҃оно́се, ѹ҆блажа́емъ.

Тво́й свѣтоно́сный, бг҃омꙋ́дре, преставле́нiѧ де́нь, всѧ̑ призыва́етъ вѣ̑рныѧ къ прича́стiю ѡ҆свѧще́нiѧ, є҆го́же и҆ ны́нѣ ра́дꙋющесѧ соверша́емъ, свѧще́ннѣйше.

Дае́ши мнѣ̀ незави́стенъ да́ръ, похвале́нiй тебѣ̀ словеса̀ спле́тшемꙋ ѹ҆се́рднѡ, бг҃омꙋ́дре, є҆динонра́вна тебѣ̀, ꙗ҆́коже тезоиме́нна сего̀ показа́въ, мольба́ми твои́ми благопрiѧ́тными, всеблаже́нне.

Бг҃оро́диченъ:

Зако́нъ похва́лъ побѣжда́етсѧ бжⷭ҇твенною сла́вою твое́ю, дв҃о: но, ꙗ҆́кѡ блага̀ и҆ благосе́рда, тѧ̀ пою́щихъ прiимѝ похвалꙋ̀, грѣхѡ́въ ѡ҆чище́нiе воздаю́щи, бг҃оневѣ́стнаѧ.