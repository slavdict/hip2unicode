    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ з҃-й де́нь.

Прпⷣбнагѡ ѻ҆ц҃а̀ на́шегѡ парѳе́нiа, є҆пⷭ҇копа ламѱакíйскагѡ:

И҆ преподо́бнагѡ ѻ҆ц҃а̀ на́шегѡ лꙋкѝ, и҆́же во є҆лла́дѣ.

На Гдⷭ҇и, воззва́хъ, стiхи̑ры ст҃и́телѧ г҃: и҆ преподо́бнагѡ г҃.

Стiхи̑ры ст҃и́телѧ, гла́съ а҃. Подо́бенъ: Нбⷭ҇ныхъ чинѡ́въ:

Дѣ́вства тезоимени́тый, * ламѱакíйскiй свѣти́льникъ, * чꙋдодѣ́йствъ свѣ́тлаѧ денни́ца, * парѳе́нiй вели́кiй, *  всѣ́хъ на́съ созыва́етъ па́мѧтiю свое́ю, * торжество̀ соверша́ти дꙋхо́вное, * воспѣва́ющихъ сп҃са хрⷭ҇та̀.

И҆зъ мла́да во́зраста бг҃а въ себѣ̀ носѧ̀, * дє́мѡнскiѧ полкѝ * ѻ҆гне́мъ моли́твъ твои́хъ попали́лъ є҆сѝ, преблаже́нне, * напра́вилъ є҆сѝ, мꙋ́дре, ламѱакíйское ста́до: * и҆́бо трє́бища i҆́дѡльскаѧ низложи́въ, * ѡ҆бнови́лъ є҆сѝ себѐ бг҃ꙋ.

Проповѣ́дꙋетъ твоѐ чꙋ́до и҆зве́ргшаѧсѧ ры́ба, * ѡ҆жи́вшаѧ недыха́ющаѧ, * пло́дъ непло́дныѧ ни́вы и҆ вiногра́да, * до́ждь дово́льный, ѡ҆мака́ющихъ ѡ҆бѣща́нiе. * чꙋдє́сна твоѧ̑ дѣла̀, свѧщеннодѣ́йственне: * тѣ́мже молѝ спасти́сѧ на́мъ.

И҆́ны стiхи̑ры преподо́бнагѡ, гла́съ s҃. Подо́бенъ: Всѐ ѿло́жше:

Ве́сь ѿ ю҆́ности послѣ́довавъ гдⷭ҇еви, * роди́телей ѡ҆ста́вилъ є҆сѝ, сла́вне, * пристра́стiе, и҆ любо́вь мiрскꙋ́ю, * и҆ въ пꙋсты́нѧхъ пожи́лъ є҆сѝ, * по́стныхъ житiѐ держѧ̀ во смире́нiи, * є҆́же и҆ сконча́лъ є҆сѝ, горѧ̀ дꙋ́хомъ, преподо́бне, * до́брѣ кꙋ́плю содѣ́лавъ, * расточи́въ твоѧ̑ и҆мѣ̑нiѧ ни́щымъ, * и҆ би́серъ честны́й кꙋпи́въ хрⷭ҇та̀: * є҆гѡ́же и҆ полꙋчи́въ жела́нiѧ, * почи́лъ є҆сѝ, достосла́вне.

Терпѣ́лъ є҆сѝ бiе́мь, * ѹ҆корѧ́емь, ѻ҆́ч҃е, * ѹ҆ранѧ́емь ѿ роди́телей за гдⷭ҇а, * є҆гѡ́же жела́лъ є҆сѝ, сла́вне: * є҆гѡ́же ра́ди ѹ҆ѧзви́всѧ жела́нiемъ, кра̑снаѧ въ ничто́же вмѣни́лъ є҆сѝ * ма́тере же лише́нiе * и҆ стра́нничество возлюби́лъ є҆сѝ, * во ѻ҆́бразъ ѡ҆бле́ксѧ є҆сѝ мона́шескiй, свѧще́ннѣйше: * но ꙗ҆влѧ́етъ тѧ̀ бг҃ъ и҆ не хотѧ́ща * моли́твамъ ма́тєрнимъ, лꙋко̀ преподо́бне, * прекло́нсѧ, ꙗ҆́кѡ человѣколю́бецъ.

Житiѐ сконча́въ твоѐ свѧще́нное, всесвѧще́нне, * чꙋдеса̀ соверши́лъ є҆сѝ, свѧще́нне, * и҆зрѧ̑дна и҆ пресла̑вна, * и҆ бг҃ꙋ тебѣ̀ пода́вшꙋ зало́гъ бжⷭ҇твенъ, * и҆ пре́жде воздаѧ́нiѧ бжⷭ҇твенныхъ трꙋдѡ́въ твои́хъ, * подае́тъ же и҆ вѣне́цъ нетлѣ́ненъ тебѣ̀, и҆ сла́вꙋ вѣ́чнꙋющꙋю, * є҆гда̀ ꙗ҆́кѡ  сꙋдiѧ̀ прiи́детъ. * того̀ ѹ҆̀бо молѝ, * и҆зба́витисѧ пою́щымъ тѧ̀ при́снѡ * ѿ всѧ́кагѡ ѡ҆sлобле́нiѧ, * лꙋко̀ пречꙋ́дне.

Сла́ва, и҆ ны́нѣ, пра́здника, гла́съ то́йже. Самогла́сенъ. Ге́рманово:

На рꙋка́хъ ста́рческихъ во дне́шнiй де́нь, ꙗ҆́кѡ на колесни́цѣ херꙋвíмстѣй, восклони́тисѧ благоизво́ливый, хрⷭ҇тѐ бж҃е, и҆ на́съ пою́щихъ тѧ̀ страсте́й мꙋчи́тельства призыва́емый и҆зба́ви, и҆ спасѝ, ꙗ҆́кѡ чл҃вѣколю́бецъ.

А҆́ще є҆́сть по́стъ, Сла́ва, и҆ ны́нѣ, бг҃оро́диченъ: а҆́ще ли во вто́рникъ и҆лѝ въ четверто́къ ве́чера, крⷭ҇тобг҃оро́диченъ, пи́санъ въ _i҃ де́нь.

На стiхо́внѣ стiхи̑ры, гла́съ s҃. Подо́бенъ: Тридне́венъ:

Воспрiимѝ, речѐ, сѷмеѡ́не, зижди́телѧ всѧ́ческихъ рꙋка́ми: ѽ ста́рче! подꙿимѝ хрⷭ҇та̀, є҆го́же дв҃а ѻ҆трокови́ца родѝ безсѣ́меннѡ, на ра́дость ро́да на́шегѡ.

Стíхъ: Ны́нѣ ѿпꙋща́еши раба̀ твоего̀, влⷣко, по глаго́лꙋ твоемꙋ̀, съ ми́ромъ.

Зако́нꙋ творца̀ и҆ бг҃а, є҆гѡ́же трепе́щꙋтъ а҆́гг҃льскаѧ мно́жєства, соше́дшесѧ воспои́мъ, лю́дiе, є҆ди́наго благодѣ́телѧ и҆ зако́на законода́телѧ, во спасе́нiе дꙋ́шъ на́шихъ.

Стíхъ: Свѣ́тъ во ѿкрове́нiе ꙗ҆зы́кѡвъ, и҆ сла́вꙋ люде́й твои́хъ i҆и҃лѧ.

Ны́нѣ ѿпꙋща́еши, влⷣко, раба̀ твоего̀, ꙗ҆́коже ре́клъ є҆сѝ, съ ми́ромъ: ꙗ҆́кѡ ви́дѣхъ тѧ̀, хрⷭ҇тѐ, свѣ́та первовѣ́чнаго, соꙋ̑зъ мѧ̀ плотски́хъ, во ѿкрове́нiе ꙗ҆зы́кѡвъ и҆ i҆и҃лю.

Сла́ва, и҆ ны́нѣ, гла́съ s҃: I҆ѡа́нна мона́ха:

Да ѿве́рзетсѧ две́рь нбⷭ҇наѧ дне́сь, безнача́льное бо сло́во ѻ҆́ч҃ее, нача́ло прiи́мъ подъ лѣ́ты, не ѿстꙋ́пль своегѡ̀ бж҃ества̀, ѿ дв҃ы ꙗ҆́кѡ младе́нецъ четыредесѧтодне́венъ, мт҃рiю во́льнѣ прино́ситсѧ въ це́рковь зако́ннꙋю, и҆ сего̀ на рꙋ́ки прiе́млетъ ста́рецъ, ѿпꙋстѝ, зовы́й, раба̀, влⷣко: и҆́бо ѻ҆́чи моѝ ви́дѣста спасе́нiе твоѐ, прише́дый въ мíръ спастѝ ро́дъ человѣ́чь, гдⷭ҇и, сла́ва тебѣ̀. 

Тропа́рь ст҃ы́хъ, гла́съ д҃:

Бж҃е ѻ҆тє́цъ на́шихъ, творѧ́й при́снѡ съ на́ми по твое́й кро́тости, не ѿста́ви ми́лость твою̀ ѿ на́съ: но моли́твами и҆́хъ въ ми́рѣ ѹ҆пра́ви живо́тъ на́шъ.

Сла́ва, и҆ ны́нѣ, пра́здника, гла́съ а҃:

Ра́дꙋйсѧ, бл҃года́тнаѧ бцⷣе дв҃о, и҆зꙿ тебє́ бо возсiѧ̀ сл҃нце пра́вды хрⷭ҇то́съ бг҃ъ на́шъ, просвѣща́ѧй сꙋ́щыѧ во тмѣ̀: весели́сѧ и҆ ты̀, ста́рче пра́ведный, прiе́мый во ѡ҆бꙿѧ̑тiѧ свободи́телѧ дꙋ́шъ на́шихъ, да́рꙋющаго на́мъ воскрⷭ҇нiе.



На ѹ҆́трени, на Бг҃ъ гдⷭ҇ь, тропа́рь пра́здника, два́жды. Сла́ва, ст҃ы́хъ: И҆ ны́нѣ, пра́здника.

По а҃-й стiхоло́гiи сѣда́ленъ, гла́съ д҃. Поⷣ: Ѹ҆диви́сѧ i҆ѡ́сифъ:

Младе́нствꙋеши менє̀ ра́ди, ве́тхiй де́ньми чище́нiємъ приѡбща́ешисѧ, чистѣ́йшiй бж҃е, да пло́ть ѹ҆вѣ́риши мнѣ̀, ю҆́же ѿ дв҃ы: и҆ си̑мъ сѷмеѡ́нъ поꙋча́ѧсѧ, позна́ тѧ бг҃а ꙗ҆́вльшагосѧ пло́тiю, и҆ ꙗ҆́кѡ жи́знь лобза́ше, и҆ ра́дꙋѧсѧ ста́рчески взыва́ше: ѿпꙋстѝ менѐ, тебе́ бо ви́дѣхъ живота̀ всѧ́ческихъ.

Сла́ва, и҆ ны́нѣ, то́йже.

По в҃-й стiхоло́гiи сѣда́ленъ, гла́съ а҃-й. Подо́бенъ: Ли́къ а҆́гг҃льскiй:

Сы́й со ѻ҆ц҃е́мъ на прⷭ҇то́лѣ ст҃ѣ́мъ, прише́дъ на зе́млю ѿ дв҃ы роди́сѧ, и҆ младе́нецъ бы́сть лѣ́ты сы́й неѡпи́санъ, є҆го́же прiи́мъ сѷмеѡ́нъ на рꙋ́ки, ра́дꙋѧсѧ глаго́лаше: ны́нѣ ѿпꙋща́еши, ще́дре, возвесели́въ раба̀ твоего̀.

Сла́ва, и҆ ны́нѣ, то́йже.

Канѡ́нъ пра́здника со i҆рмосо́мъ на s҃, и҆ ст҃ы́хъ на и҃. Канѡ́нъ пра́здника.

Гла́съ г҃. Пѣ́снь а҃. I҆рмо́съ:

Сꙋ́шꙋ глꙋбороди́тельнꙋю зе́млю со́лнце наше́ствова и҆ногда̀, ꙗ҆́кѡ стѣна́ бо ѡ҆гꙋстѣ̀ ѻ҆бапо́лы вода̀, лю́демъ пѣшомореходѧ́щымъ и҆ бг҃оꙋго́днѡ пою́щымъ: пои́мъ гдⷭ҇еви, сла́внѡ бо просла́висѧ.

Да ка́плютъ во́дꙋ ѻ҆́блацы, сл҃нце бо на ѻ҆́блацѣ  ле́гцѣ носи́мо наста́ло є҆́сть на нетлѣ́ннꙋю рꙋкꙋ̀, хрⷭ҇то́съ въ це́ркви, ꙗ҆́кѡ младе́нецъ. тѣ́мже, вѣ́рнiи, возопiи́мъ: пои́мъ гдⷭ҇еви, сла́внѡ бо просла́висѧ.

Крѣпи́тесѧ, рꙋ́цѣ сѷмеѡ́ни, ста́ростiю ѡ҆сла́бленнiи, лы́ста же претрꙋждє́нна ста̑рча, пра́вѡ быстрѡ̀ движи́тасѧ хрⷭ҇тꙋ̀ на срѣ́тенiе, ли́къ со безпло́тными соста́вльше: пои́мъ гдⷭ҇еви, сла́внѡ бо просла́висѧ.

Ра́зꙋмомъ простє́ртаѧ нб҃са̀, весели́тесѧ, и҆ ра́дꙋйсѧ, землѐ: и҆зъ пребжⷭ҇твенныхъ бо нѣ́дръ хитре́цъ проше́дъ хрⷭ҇то́съ, мт҃рiю дв҃ою бг҃ꙋ ѻ҆ц҃ꙋ̀ прино́ситсѧ, младе́нецъ, и҆́же пре́жде всѣ́хъ, сла́внѡ бо просла́висѧ.

Канѡ́нъ ст҃и́телѧ.

Гла́съ д҃. Пѣ́снь а҃. I҆рмо́съ:

Мо́рѧ чермнꙋ́ю пꙋчи́нꙋ невла́жными стопа́ми дре́внiй пѣшеше́ствовавъ i҆и҃ль, крестоѻбра́зными мѡѷсе́овыма рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть.

Ѹ҆ѧснѧ́ютъ добродѣ́телей благода́тiю дне́сь всѣ́хъ на́съ, въ свѣ́тлое торжество̀ мꙋ́драгѡ ст҃и́телѧ, ꙗ҆́коже зарю̀ и҆спꙋща́ѧ свѣтонѡ́снаѧ чꙋде́съ сiѧ̑нiѧ.

На го́рꙋ безстра́стiѧ, преподо́бне, возне́слъ є҆сѝ ѹ҆́мъ, и҆ во мра́къ писа́нiй вше́дъ, невеще́ственнагѡ, парѳе́нiе, свѣ́та, преподо́бне, и҆спо́лненъ ꙗ҆ви́лсѧ є҆сѝ, сла́вне.

Ѻ҆рꙋ́жiе ꙗ҆́кѡ вои́стиннꙋ и҆звле́къ, и҆́же є҆́сть глаго́лъ бж҃iй, вра́жiю ѹ҆ѧзви́лъ є҆сѝ крѣ́пость, ст҃и́телю парѳе́нiе: тѣ́мже побѣди́тєльнаѧ на де́мѡны ты̀ прiѧ́лъ є҆сѝ.

Бг҃оро́диченъ:

Роди́тель въ раѝ бы́сть за́висть сме́рти человѣ́кѡмъ: є҆го́же ро́ждсѧ, дв҃о, и҆зъ тебє̀ сн҃ъ бж҃iй ѻ҆ч҃ь съ шꙋ́момъ потребѝ, безсме́ртiе пода́въ ро́дꙋ на́шемꙋ.

И҆́нъ канѡ́нъ преподо́бнагѡ.

Гла́съ s҃. Пѣ́снь а҃. I҆рмо́съ:

Ꙗ҆́кѡ по сꙋ́хꙋ пѣшеше́ствовавъ i҆и҃ль, по бе́зднѣ стопа́ми,  гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь, пои́мь, вопiѧ́ше.

Сло́во мѝ да́ждь, бг҃ови́дче, предстоѧ̀ прⷭ҇то́лꙋ влⷣки твоегѡ̀, воспѣ́ти свѣ́тлое и҆ свѣтоно́сное житiѐ твоѐ, лꙋко̀, разори́въ мглꙋ̀ ѹ҆ма̀ моегѡ̀.

Всекрѣ́пкѡ тѧ̀ возлюби́въ сщ҃е́нный, сп҃се, къ по́стничествꙋ пристꙋпѝ тве́рдѡ, скѡ́рби и҆ трꙋды̀ и҆ болѣ̑зни терпѧ̀, и҆́миже ѡ҆брѣ́те сла́дость неконча́емꙋ.

Ѹ҆трꙋжда́ѧ тѣ́ло, ѻ҆́ч҃е лꙋко̀, воздержа́нiемъ всегда̀, бдѣ́нiемъ ча́стымъ, и҆ ѡ҆sлобле́нiемъ всѧ́цѣмъ, мꙋ́дре, стремлє́нiѧ страсте́й лю́тыхъ ѹ҆ста́вилъ є҆сѝ.

Бг҃оро́диченъ:

Гдⷭ҇ороди́тельнице дв҃о, ꙗ҆́же бг҃а пло́тiю ро́ждши неразлꙋ́чнаго ѻ҆ц҃ꙋ̀, воплоще́нна за милосе́рдiе земны́хъ, томле́нiѧ мѧ̀ страсте́й покажѝ превы́шша.

Пѣ́снь г҃. I҆рмо́съ:

Ѹ҆твержде́нiе на тѧ̀ надѣ́ющихсѧ, ѹ҆твердѝ, гдⷭ҇и, цр҃ковь, ю҆́же стѧжа́лъ є҆сѝ честно́ю твое́ю кро́вiю.

Перворожде́нъ и҆зъ ѻ҆ц҃а̀ пре́жде вѣ̑къ, перворожде́нъ млⷣнцъ и҆зъ дв҃ы нетлѣ́нныѧ, а҆да́мꙋ рꙋ́кꙋ простира́ѧ ꙗ҆ви́сѧ.

Младоꙋ́мна бы́вша пре́лестiю первозда́ннаго, па́ки и҆справлѧ́ѧй бг҃ъ сло́во, младе́нствовавъ ꙗ҆ви́сѧ.

Землѝ и҆сча́дiе, па́ки поте́кшее въ ню̀, бж҃ества̀ соѻбра́зное є҆стество̀ зижди́тель, ꙗ҆́кѡ непрело́жнѣ младе́нствовавъ, ꙗ҆вѝ.

И҆́нъ. I҆рмо́съ:

Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆ ѹ҆твержде́нiе.

Ꙗ҆́коже фíнiѯъ цвѣтоно́сенъ, добродѣ̑тели на землѝ, преподо́бне, безсме́ртiѧ плоды̀ на нб҃сѣ́хъ скры́лъ є҆сѝ.

Хра́мъ тѧ̀ всѣ́хъ бг҃ꙋ, живꙋ́щаѧ въ тебѣ̀ показа̀  благода́ть себѣ̀, преподо́бне, є҆ѧ́же ра́ди просла́вилсѧ є҆сѝ, парѳе́нiе.

Пречестны́мъ ѿ бг҃а а҆рхiере́йства ѹ҆кра́шсѧ, сла́вне, ѡ҆дѣѧ́нiемъ, свѧщеннодѣ́йственникъ досто́инъ тогѡ̀ ꙗ҆ви́лсѧ є҆сѝ благосты́ни.

Бг҃оро́диченъ:

Разрꙋши́сѧ клѧ́твы на́шеѧ средогра́дiе, чⷭ҇таѧ влⷣчце, па́че ѹ҆ма̀ ржⷭ҇тво́мъ твои́мъ, и҆ бжⷭ҇твенномꙋ є҆стествꙋ̀ совокꙋпи́хомсѧ.

И҆́нъ. I҆рмо́съ:

Нѣ́сть ст҃ъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ѹ҆тверди́вый на́съ на ка́мени и҆сповѣ́данiѧ твоегѡ̀.

Воскрили́всѧ те́плымъ раче́нiемъ сп҃са, роди́телей любо́вь презрѣ́лъ є҆сѝ: є҆гѡ́же ра́ди и҆ бы́лъ є҆сѝ, ѽ лꙋко̀, стра́ненъ всѣ́хъ сла́дкихъ, блаже́нне.

Хра́мъ гдⷭ҇ень себѐ содѣ́лати хотѧ̀, въ пꙋсты́нѧхъ всели́лсѧ є҆сѝ, ꙗ҆́коже дре́вле и҆лiа̀, съ де́мѡны борѧ́сѧ: тѣ́мже ѡ҆брѣ́лъ є҆сѝ кончи́нꙋ блаже́ннꙋю.

Всѧ́кой бжⷭ҇твеннѣй за́повѣди, ꙗ҆́коже благопокори́въ ра́бъ ꙗ҆ви́лсѧ є҆сѝ, всебл҃же́нне, до́брѣ сiѧ̑ соверша́ѧ, и҆ смирѧ́ѧ себѐ: тѣ́мже высотꙋ̀ прiѧ́лъ є҆сѝ нбⷭ҇нꙋю.

Бг҃оро́диченъ:

Дв҃о мт҃и бж҃iѧ, ро́ждшаѧ сло́во па́че сло́ва, ꙗ҆́вльшеесѧ на́съ ра́ди, молѝ прилѣ́жнѡ, безслове́сiѧ всѧ́кагѡ мѧ̀ и҆зба́вити.

Конда́къ парѳе́нiа, гла́съ г҃. Подо́бенъ: Дв҃а дне́сь:

Чꙋде́съ прiѧ́лъ є҆сѝ бжⷭ҇твеннꙋю благода́ть, бг҃омꙋ́дре сщ҃е́нне парѳе́нiе, чꙋдотво́рче бг҃оно́се, всѧ̑ вѣ́рныхъ стра̑сти ѡ҆чища́ѧ, дꙋ́хи лꙋка́вства, ѻ҆́ч҃е, и҆згонѧ́ѧ: сегѡ̀ ра́ди тѧ̀ воспѣва́емъ, ꙗ҆́кѡ ве́лiѧ таи́нника бж҃iѧ благода́ти.

Сѣда́ленъ, гла́съ г҃. Подо́бенъ: Бжⷭ҇твенныѧ вѣ́ры:

И҆спо́лнь дх҃а бжⷭ҇твеннагѡ сы́й, дѣ́лы просiѧ̀ благоче́стiѧ, сщ҃е́нне чꙋдотво́рче парѳе́нiе, ѿ ле́сти человѣ́ки ѡ҆брати́лъ є҆сѝ, болѧ́щихъ стра̑сти и҆сцѣлѧ́ѧ, ѻ҆́ч҃е преподо́бне, хрⷭ҇та̀ бг҃а молѝ, спасти́сѧ дꙋша́мъ на́шымъ. 

Сла́ва, сѣда́ленъ преподо́бнагѡ, гла́съ и҃. Подо́бенъ: Премꙋ́дрости:

Ѿ младе́нства возлюби́въ добродѣ́тель, сла́дкихъ всѣ́хъ ѡ҆ша́ѧлсѧ є҆сѝ, мꙋ́дре, поще́нiе и҆ воздержа́нiе и҆звѣ́стнѡ показꙋ́ѧ, и҆ ма́терне жела́нiе нивочто́же вмѣни́въ, стра́нничествꙋ себѐ та́й вда́лъ є҆сѝ: па́ки же возвѣща́етъ тѧ̀ бг҃ъ мт҃ри твое́й, рыда́ющей лише́нiѧ твоегѡ̀ пра́веднѡ, всеизрѧ́днѣйше. Съ не́ю же ны́нѣ живы́й, молѝ хрⷭ҇та̀ бг҃а, прегрѣше́нiй ѡ҆ставле́нiе пода́ти пра́зднꙋющымъ любо́вiю свѧтꙋ́ю па́мѧть твою̀.

И҆ ны́нѣ, пра́здника, гла́съ то́йже. Подо́бенъ: Свирѣ́лей па́стырскихъ:

Роди́лсѧ є҆сѝ на землѝ, собезнача́льный ѻ҆ц҃ꙋ̀, прине́слсѧ є҆сѝ въ це́рковь непостижи́мый: ра́дꙋѧсѧ же ста́рецъ на рꙋ́ки тѧ̀ воспрiе́мъ, зовы́й: ны́нѣ ѿпꙋща́еши, є҆го́же посѣти́лъ є҆сѝ, по глаго́лꙋ твоемꙋ̀, бл҃гоизво́ливый спастѝ ꙗ҆́кѡ бг҃ъ ро́дъ человѣ́ческiй.

А҆́ще є҆́сть по́стъ: Сла́ва, и҆ ны́нѣ, бг҃оро́диченъ: а҆́ще среда̀ и҆лѝ пѧто́къ, крⷭ҇тобг҃оро́диченъ: пи̑саны сегѡ̀ мѣ́сѧца въ а҃_i де́нь.

Пѣ́снь д҃. I҆рмо́съ:

Покры́ла є҆́сть нб҃са̀ добродѣ́тель твоѧ̀, хрⷭ҇тѐ: и҆зъ кiвѡ́та бо проше́дъ, ст҃ы́ни твоеѧ̀ нетлѣ́нныѧ мт҃ре, въ хра́мѣ сла́вы твоеѧ̀ ꙗ҆ви́лсѧ є҆сѝ, ꙗ҆́кѡ младе́нецъ рꙋконоси́мь: и҆ и҆спо́лнишасѧ всѧ̑ твоегѡ̀ хвале́нiѧ.

Ра́дꙋйсѧ, сѷмеѡ́не, неизрече́нныхъ таи́нниче, бцⷣа вопiѧ́ше, є҆го́же ѿ ст҃а́гѡ дре́вле и҆звѣсти́сѧ тебѣ̀ дх҃а, младе́нствовавшаго сло́ва хрⷭ҇та̀ на рꙋ́ки прiимѝ, зовы́й є҆мꙋ̀: и҆спо́лнишасѧ всѧ̑ твоегѡ̀ хвале́нiѧ.

На него́же ѹ҆пова́лъ є҆сѝ, сѷмеѡ́не, во́зрастъ дѣ́тищный, ра́дꙋѧсѧ подꙿимѝ хрⷭ҇та̀, i҆и҃лѧ бжⷭ҇твеннагѡ ѹ҆тѣше́нiе, зако́на творца̀ и҆ влⷣкꙋ, и҆сполнѧ́ющаго зако́на чи́нъ, зовы́й є҆мꙋ̀: и҆спо́лнишасѧ всѧ̑ твоегѡ̀ хвале́нiѧ.

Ви́дѧ сѷмеѡ́нъ сло́во безнача́льное, съ пло́тiю ꙗ҆́кѡ на  прⷭ҇то́лѣ херꙋвíмстѣмъ дв҃ою носи́мо, вино́внаго є҆́же бы́ти всѧ́ческихъ, ꙗ҆́кѡ младе́нцꙋ дивѧ́сѧ, вопiѧ́ше є҆мꙋ̀: и҆спо́лнишасѧ всѧ̑ твоегѡ̀ хвале́нiѧ.

И҆́нъ. I҆рмо́съ:

Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й, гдⷭ҇и.

Та̑инъ неизглаго́ланныхъ насла́ждсѧ бж҃iихъ, треблаже́нне, наꙋча́ѧсѧ бжⷭ҇твеннѡ тогѡ̀ сокровє́ннымъ: тѣ́мже и҆ ра́зꙋма рѣ́ки, парѳе́нiе, и҆сточи́лъ є҆сѝ.

Ве́сь взе́мсѧ, бг҃оно́се, мы́слiю къ нб҃сѝ бжⷭ҇твеннѣ, сла́вꙋ ви́дѣлъ є҆сѝ мы́сленнѡ неизрече́ннꙋю: тѣ́мже и҆ равноа́гг҃ленъ на землѝ ꙗ҆ви́лсѧ є҆сѝ, парѳе́нiе.

Весели́тсѧ со а҆́гг҃лы всѧ̀ тва́рь, ꙗ҆́же па́че ѹ҆ма̀ зрѧ́щи соверша́єма, ѻ҆́ч҃е, тобо́ю зна́мєнiѧ: тѣ́мже и҆ вино́внаго си̑мъ воспѣва́етъ, ꙗ҆́кѡ бг҃а си́льна.

Бг҃оро́диченъ:

Ꙗ҆́кѡ пресла̑вна и҆ неизглагѡ́ланна, бцⷣе, но́вагѡ твоегѡ̀ ржⷭ҇тва̀, и҆́стиннѡ сꙋ́ть, чⷭ҇таѧ, та̑инства стра̑шна и҆ ѹ҆жа̑сна, въ ни́хже мы́сль и҆ ѹ҆́мъ побѣжда́етсѧ, пречⷭ҇таѧ.

И҆́нъ. I҆рмо́съ:

Хрⷭ҇то́съ моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆ гдⷭ҇ѣ пра́зднꙋющи.

Неsло́бивъ, преподо́бенъ, пра́веденъ, и҆ кро́токъ, и҆ цѣ́лъ ꙗ҆ви́лсѧ є҆сѝ, ѻ҆́ч҃е лꙋко̀: тѣ́мже ѹ҆блажи́лсѧ є҆сѝ ѿ всѣ́хъ творца̀ и҆ влⷣки, всеблаже́нне.

Ви́дѣвъ зави́дѧй тѧ̀ до́брѣ проходѧ́ща житiѐ, разжже́сѧ, и҆ напа́стей мно́жество тебѣ̀ воздви́же, но и҆зꙿѡбличи́сѧ то́щъ во́лкъ, всꙋ́е сло́вомъ зи́нꙋвъ.

Ѹ҆ма̀ пра́востiю житiѐ ѹ҆пра́вилъ є҆сѝ къ лꙋ́чшымъ, всебл҃же́нне, жела́нiй всѣ́хъ кра́йнѣйшее жела́ѧ, ѻ҆́ч҃е, ви́дѣти, є҆́же благополꙋ́чнѡ и҆ полꙋчи́лъ є҆сѝ.

Бг҃оро́диченъ:

Краснꙋ̀ добро́тою тѧ̀ па́че всѣ́хъ ѡ҆брѣ́тъ же́нъ,  кра́сный, дв҃о чⷭ҇таѧ, въ твою̀ ѹ҆тро́бꙋ всели́сѧ, и҆ sлоѻбра́зiѧ мѧ̀ страсте́й и҆ тмы̀ и҆зба́ви.

Пѣ́снь є҃. I҆рмо́съ:

Ꙗ҆́кѡ ви́дѣ и҆са́iа ѻ҆бра́знѡ на прⷭ҇то́лѣ превознесе́на бг҃а, ѿ а҆́гг҃лъ сла́вы дорѷноси́ма, ѽ ѻ҆каѧ́нный, вопiѧ́ше, а҆́зъ: прови́дѣхъ бо воплоща́ема бг҃а, свѣ́та невече́рнѧ, и҆ ми́ромъ влады́чествꙋюща.

Разꙋмѣ́въ бжⷭ҇твенный ста́рецъ проѧвле́ннꙋю дре́вле прⷪ҇ро́кꙋ сла́вꙋ, рꙋка́ми сло́во зрѧ̀ ма́терними держи́мо, ѽ ра́дꙋйсѧ, вопiѧ́ше, чⷭ҇таѧ, ꙗ҆́кѡ прⷭ҇то́лъ бо держи́ши бг҃а, свѣ́та невече́рнѧго, и҆ ми́ромъ влады́чествꙋюща.

Покло́нсѧ ста́рецъ, и҆ стопа́мъ бжⷭ҇твеннѣ прикоснꙋ́всѧ неискꙋсобра́чныѧ и҆ бг҃ома́тере, ѻ҆́гнь, речѐ, но́сиши, чⷭ҇таѧ, млⷣнца бою́сѧ ѡ҆бꙿѧ́ти бг҃а, свѣ́та невече́рнѧго, и҆ ми́ромъ влады́чествꙋюща.

Ѡ҆чища́етсѧ и҆са́iа ѿ серафíма ѹ҆́гль прiе́мъ, ста́рецъ вопiѧ́ше бг҃ома́тери: ты̀ ꙗ҆́коже клеща́ми рꙋка́ми просвѣща́еши мѧ̀, пода́вши, є҆го́же но́сиши, свѣ́та невече́рнѧго, и҆ ми́ромъ влады́чествꙋюща.

И҆́нъ. I҆рмо́съ:

Ты̀, гдⷭ҇и мо́й, свѣ́тъ въ мíръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнiѧ вѣ́рою воспѣва́ющыѧ тѧ̀.

Пома́залсѧ є҆сѝ вои́стиннꙋ є҆ле́емъ дх҃а, парѳе́нiе, по достоѧ́нiю слꙋжи́ти гдⷭ҇ꙋ, сла́вою тѧ̀ ѹ҆краси́вшемꙋ.

Глꙋбинꙋ̀ и҆спыта́ѧ писа́нiѧ, пресла́вне, многоцѣ́нный би́серъ хрⷭ҇та̀ и҆збра́въ, є҆го́же ста́дꙋ разда́лъ є҆сѝ.

Ꙗ҆́кѡ и҆мѣ́ѧ ѿ бг҃а неистощи́мꙋ бл҃года́ть, мꙋ́дре, пресла̑вна и҆сточа́еши чꙋдеса̀ всѣ̑мъ, чꙋдотво́рче парѳе́нiе.

Бг҃оро́диченъ:

Да кропи́тъ нб҃о весе́лiе, и҆ бл҃года́ть на землѝ, воздаде́ бо є҆́й ны́нѣ весе́лiе въ высотꙋ̀, є҆ди́нꙋ бг҃ороди́тельницꙋ.

И҆́нъ. I҆рмо́съ:

Бж҃iимъ свѣ́томъ твои́мъ, бл҃же, ѹ҆́тренюющихъ тѝ дꙋ́шы  любо́вiю ѡ҆зарѝ, молю́сѧ, тѧ̀ вѣ́дѣти, сло́ве бж҃iй, и҆́стиннаго бг҃а, ѿ мра́ка грѣхо́внагѡ взыва́юща.

Трꙋдѡ́въ твои́хъ воздаѧ́нiе, ѿ богатода́вца воспрiе́мъ, ѻ҆́ч҃е прпⷣбне, пꙋчи́на чꙋде́съ всѣ̑мъ ꙗ҆ви́лсѧ є҆сѝ, недꙋ́ги ѿгонѧ́ѧ пристꙋпа́ющымъ къ тебѣ̀.

Не поколеба́лсѧ є҆сѝ, ѻ҆́ч҃е, врага̀ премно́гими прилѡ́ги, не ѹ҆жаса́лсѧ є҆сѝ возвыше́нiѧ є҆гѡ̀, ста́лъ же є҆сѝ ꙗ҆́кѡ сто́лпъ тве́рдъ непоколе́бленъ, во смире́нiе ꙗ҆́кѡ во бронѧ̑ ѡ҆дѣ́ѧвсѧ.

До́брѣ соверши́въ свѧще́нное житiѐ твоѐ, всеблаже́нне, и҆ прiе́мъ ѿ бг҃а вседержи́телѧ благода́ть и҆сцѣле́нiй, слѣпы̑ѧ просвѣти́лъ є҆сѝ, хромы̑ѧ и҆ разсла́блєнныѧ здра̑вы содѣва́ѧ.

Бг҃оро́диченъ:

Лю́дiе, по́йте, ю҆́же вои́стиннꙋ ро́ждшꙋю сло́во бж҃iе несказа́ннѡ, и҆ пребы́вшꙋю па́ки по ржⷭ҇твѣ̀ дв҃ꙋ нетлѣ́ннꙋ, ꙗ҆́кѡ всѣ̑мъ предста́тельство и҆ спасе́нiе на́ше.

Пѣ́снь s҃. I҆рмо́съ:

Возопѝ къ тебѣ̀, ви́дѣвъ ста́рецъ ѻ҆чи́ма спасе́нiе, є҆́же лю́демъ прiи́де ѿ бг҃а: хрⷭ҇тѐ, ты̀ бг҃ъ мо́й.

Сiѡ́нꙋ ты̀ ка́мень возложи́лсѧ є҆сѝ, непокори̑вымъ претыка́нiе, и҆ собла́зна ка́мень, нерꙋши́мое вѣ́рныхъ спасе́нiе.

И҆звѣ́стнѣ носѧ̀ начерта́нiе, и҆́же пре́жде вѣ̑къ тѧ̀ и҆зрасти́вшагѡ, землены́хъ за милосе́рдiе ны́нѣ не́мощiю ѡ҆бложи́сѧ.

Сн҃ꙋ вы́шнѧгѡ, сн҃ꙋ дв҃ы, бг҃ꙋ ѻ҆троча́ти бы́вшемꙋ, покло́ншасѧ тебѣ̀ ны́нѣ ѿпꙋстѝ съ ми́ромъ.

И҆́нъ. I҆рмо́съ:

Пожрꙋ́ ти со гла́сомъ хвале́нiѧ, гдⷭ҇и, цр҃ковь вопiе́тъ тѝ, ѿ бѣсо́вскiѧ кро́ве ѡ҆чи́щшисѧ, ра́ди ми́лости, ѿ ре́бръ твои́хъ и҆сте́кшею кро́вiю.

Трꙋ́битъ вселе́ннѣй все́й, парѳе́нiе, бг҃оно́сное твоѐ житiѐ, кра́сныхъ чꙋде́съ дарова̑нiи, пресла́вне, вѣща́нiемъ дх҃а. 

Кропи́лъ є҆сѝ сыноположе́нiѧ во́дꙋ ста́дꙋ твоемꙋ̀, нече́стiѧ скве́рнꙋ ѡ҆мыва́ѧ ѹ҆чє́нiи твои́ми, парѳе́нiе, и҆ просвѣща́ѧ свѣ́томъ бл҃года́ти.

Бг҃оро́диченъ:

Ра́зꙋма нетлѣ́ннагѡ пло́дъ прозѧбла̀ є҆сѝ, бг҃ороди́тельнице, мíрꙋ, при́снѡ живы́й хода́тай нетлѣ́нiѧ ꙗ҆влѧ́емь, вѣ́рою и҆ любо́вiю чтꙋ́щымъ тѧ̀.

И҆́нъ. I҆рмо́съ:

Жите́йское мо́ре воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ, вопiю́ ти: возведѝ ѿ тлѝ живо́тъ мо́й, многомлⷭ҇тиве.

Разори́сѧ дре́внѧѧ твоѧ̀, льстивомꙋ́дре, ꙗ҆́же на ны̀ крѣ́пость, и҆ безъ вѣ́сти бы́ша мнѡ́гаѧ твоѧ̑ кова̑рства, лꙋка́вне: се́ бо про́стъ и҆ неsло́бивъ ю҆́ноша тѧ̀ низложѝ.

Не да́лъ є҆сѝ, прпⷣбне, твои́ма ѻ҆чи́ма дрема́нiѧ, ни вѣ́ждома поко́ѧ, до́ндеже всю̀ низложи́лъ є҆сѝ хи́трость лестца̀, разли̑чныѧ тебѣ̀ напа̑сти на всѧ́къ де́нь воздвиза́ющагѡ.

Цѣломꙋ́дренно соверши́лъ є҆сѝ твоѐ житiѐ, и҆ до́брѣ стра̑нныѧ прiе́млѧ всегда̀, ми́лꙋѧ же бога́тнѡ и҆ дово́льнѡ: тѣ́мже и҆ полꙋчи́лъ є҆сѝ нетлѣ́ннꙋю сла́вꙋ и҆ наслажде́нiе.

Бг҃оро́диченъ:

Ѿ трⷪ҇цы родила̀ є҆сѝ ты̀ є҆ди́наго пло́тски, бг҃ороди́тельнице пречⷭ҇таѧ, па́че ѹ҆ма́ же и҆ сло́ва, тѣ́мже вопiю̀: трⷪ҇цы бжⷭ҇твенныѧ мѧ̀ мл҃твами твои́ми покажѝ жили́ще.

Конда́къ пра́здника, гла́съ а҃.

Ѹ҆тро́бꙋ дв҃и́чꙋ ѡ҆ст҃и́вый ржⷭ҇тво́мъ твои́мъ, и҆ рꙋ́цѣ сѷмеѡ́нѣ бл҃гослови́вый, ꙗ҆́коже подоба́ше, предвари́въ, и҆ ны́нѣ спа́слъ є҆сѝ на́съ, хрⷭ҇тѐ бж҃е: но ѹ҆мирѝ во бранѣ́хъ жи́тельство и҆ ѹ҆крѣпѝ лю́ди, и҆́хже возлюби́лъ є҆сѝ, є҆ди́не чл҃вѣколю́бче.

I҆́косъ:

Къ бцⷣѣ притеце́мъ, хотѧ́щiи сн҃а є҆ѧ̀ ви́дѣти, къ сѷмеѡ́нꙋ носи́ма, є҆го́же съ нб҃сѐ безпло́тнiи ви́дѧще,  дивлѧ́хꙋсѧ, глаго́люще: чꙋ̑днаѧ зри́мъ ны́нѣ и҆ пресла̑внаѧ, непостижи̑маѧ, несказа̑ннаѧ: и҆́же бо а҆да́ма созда́вый но́ситсѧ ꙗ҆́кѡ младе́нецъ, невмѣсти́мый вмѣща́етсѧ на рꙋка́хъ ста́рчихъ: и҆́же въ нѣ́дрѣхъ неѡпи́санныхъ сы́й ѻ҆ц҃а̀ своегѡ̀, во́лею ѡ҆писꙋ́етсѧ пло́тiю, а҆ не бж҃ество́мъ, є҆ди́нъ чл҃вѣколю́бецъ.

Пѣ́снь з҃. I҆рмо́съ:

Тебѐ во ѻ҆гнѝ ѡ҆роси́вшаго ѻ҆́троки бг҃осло́вившыѧ, и҆ въ дв҃ꙋ нетлѣ́ннꙋ все́льшагосѧ бг҃а сло́ва пои́мъ, благоче́стнѡ пою́ще: благослове́нъ бг҃ъ ѻ҆тє́цъ на́шихъ.

А҆да́мꙋ и҆звѣсти́ти хотѧ́й и҆дꙋ̀, во а҆́дѣ живꙋ́щꙋ, и҆ є҆́ѵѣ принестѝ благовѣ́стiе, сѷмеѡ́нъ вопiѧ́ше, со прⷪ҇рѡ́ки ликꙋ́ѧ: благослове́нъ бг҃ъ ѻ҆тє́цъ на́шихъ.

Ро́да зе́мна и҆збавлѧ́ѧй бг҃ъ, да́же до а҆́да прiи́детъ: плѣ̑ннымъ же пода́стъ всѣ̑мъ ѡ҆ставле́нiе, и҆ прозрѣ́нiе слѣпы̑мъ, ꙗ҆́кѡ и҆ нѣмы̑мъ вопи́ти: благослове́нъ бг҃ъ ѻ҆тє́цъ на́шихъ.

И҆ твоѐ се́рдце, нетлѣ́ннаѧ, ѻ҆рꙋ́жiе про́йдетъ, сѷмеѡ́нъ бцⷣѣ провозгласѝ, на крⷭ҇тѣ̀ зрѧ́щи твоего̀ сн҃а, є҆мꙋ́же вопiе́мъ: благослове́нъ бг҃ъ ѻ҆тє́цъ на́шихъ.

И҆́нъ. I҆рмо́съ:

Въ пещѝ а҆враа́мстiи ѻ҆́троцы персíдстѣй, любо́вiю благоче́стiѧ па́че, не́жели пла́менемъ ѡ҆палѧ́еми, взыва́хꙋ: благослове́нъ є҆сѝ въ хра́мѣ сла́вы твоеѧ̀, гдⷭ҇и.

Дх҃а въ тебѣ̀ все́льшаѧсѧ бжⷭ҇твеннаѧ бл҃года́ть, мꙋ́дре, хра́мъ и҆ це́рковь тѧ̀ сла́вы ꙗ҆́кѡ вои́стиннꙋ ѹ҆стро́и, парѳе́нiе: въ ню́же ѻ҆ц҃ъ, и҆ сн҃ъ, и҆ са́мъ ѹ҆тѣ́шитель всели́сѧ.

Ѻ҆гне́мъ бжⷭ҇твеннымъ нече́стiѧ попали́лъ є҆сѝ, преподо́бне, всю̀ терно́внꙋю ле́сть на землѝ, и҆ всѣ́ѧлъ є҆сѝ ста́дꙋ твоемꙋ̀ бжⷭ҇твєннаѧ ѹ҆чє́нiѧ, присноживо́тны плоды̀ приносѧ̑щаѧ.

Ѹ҆́дицею ѧ҆зы́ка и҆зъ глꙋбины̀ пре́лести, парѳе́нiе, дре́вле твоѐ ста́до и҆звле́клъ є҆сѝ къ жи́зни: ны́нѣ же, ѻ҆́ч҃е,  моли́твами твои́ми, ѹ҆ловлѧ́еши ѿ всѧ́кагѡ ро́да ры́бна, благода́тiю.

Бг҃оро́диченъ:

Ви́дѣша а҆́гг҃ли, бг҃ороди́тельнице, стра́ннѡ ржⷭ҇тво́мъ твои́мъ є҆стество̀ тлѣ́нное ро́да пе́рстнагѡ къ нетлѣ́нномꙋ па́ки прите́кшее житiю̀ и҆ сла́вѣ нбⷭ҇нѣй.

И҆́нъ. I҆рмо́съ:

Ѻ҆́троцы въ вавѷлѡ́нѣ пе́щнагѡ пла́мене не ѹ҆боѧ́шасѧ, но посредѣ̀ пла́мене вве́ржени, ѡ҆роша́еми поѧ́хꙋ: благослове́нъ є҆сѝ, гдⷭ҇и, бж҃е ѻ҆тє́цъ на́шихъ.

Ра́ка твои́хъ моще́й, лꙋко̀, и҆сто́чникъ показа́сѧ и҆сцѣле́нiй, къ не́йже всѧ́къ притека́ѧ и҆збавлѧ́етсѧ всѧ́ческихъ страсте́й, тѧ̀ блажѧ̀, преподо́бне, и҆ поѧ̀ влⷣкꙋ твоего̀.

Зна́мєнiи велича́йшими, ѻ҆́ч҃е, просла́ви тѧ̀ гдⷭ҇ь, є҆го́же просла́вилъ є҆сѝ ты̀ болѣ́зньми воздержа́нiѧ пе́рвѣе: благослове́нъ бо, взыва́лъ є҆сѝ, бг҃ъ ѻ҆тє́цъ на́шихъ.

Въ житiѝ пресвѣ́телъ, и҆ въ чꙋдесѣ́хъ велича́йшъ, и҆ во всѣ́хъ до́брыхъ ꙗ҆ви́лсѧ є҆сѝ непрело́женъ, преподо́бне: тѣ́мже трꙋдѡ́въ ѡ҆брѣ́лъ є҆сѝ воздаѧ́нiе, црⷭ҇твiе бж҃iе.

Бг҃оро́диченъ:

Лю́ди и҆ гра́дъ тво́й спаса́й, бг҃ороди́тельнице всенепоро́чнаѧ, предста́тельство на́ше, вѣ́рою несомнѣ́нною вопiю́щихъ тѝ: благослове́нъ, всечⷭ҇таѧ, пло́дъ чре́ва твоегѡ̀.

Пѣ́снь и҃. I҆рмо́съ:

Нестерпи́момꙋ ѻ҆гню̀ соедини́вшесѧ, бг҃оче́стiѧ предстоѧ́ще ю҆́нѡши, пла́менемъ же неврежде́ни, бжⷭ҇твеннꙋю пѣ́снь поѧ́хꙋ: бл҃гослови́те, всѧ̑ дѣла̀ гдⷭ҇нѧ, гдⷭ҇а, и҆ превозноси́те во всѧ̑ вѣ́ки.

Лю́дiе i҆и҃лєвы твою̀ сла́вꙋ є҆мманꙋ́ила, зрѧ́ще ѻ҆троча̀ и҆зъ дв҃ы, предъ лице́мъ бжⷭ҇твеннагѡ ковче́га ны́нѣ ликꙋ́йте: благослови́те, всѧ̑ дѣла̀ гдⷭ҇нѧ, гдⷭ҇а, и҆ превозноси́те во всѧ̑ вѣ́ки.

Сѐ, сѷмеѡ́нъ вопiѧ́ше, прерѣка́емое зна́менiе се́й бꙋ́детъ,  бг҃ъ сы́й и҆ ѻ҆троча̀, семꙋ̀, вѣ́рнiи, возопiе́мъ: благослови́те, всѧ̑ дѣла̀ гдⷭ҇нѧ, гдⷭ҇а, и҆ превозноси́те во всѧ̑ вѣ́ки.

Живо́тъ сы́й, се́й бꙋ́детъ паде́нiе непокори̑вымъ, младе́нствовавъ бг҃ъ сло́во, ꙗ҆́кѡ воста́нiе всѣ̑мъ вѣ́рою пою́щымъ: благослови́те, всѧ̑ дѣла̀ гдⷭ҇нѧ, гдⷭ҇а, и҆ превозноси́те во всѧ̑ вѣ́ки.

И҆́нъ. I҆рмо́съ:

Рꙋ́цѣ распросте́ръ данiи́лъ, львѡ́въ зiѧ̑нiѧ въ ро́вѣ затчѐ: ѻ҆́гненнꙋю же си́лꙋ ѹ҆гаси́ша, добродѣ́телiю препоѧ́савшесѧ, благоче́стiѧ рачи́тели ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ, гдⷭ҇а.

Жезло́мъ вѣ́ры, мꙋ́дре, є҆́ллинскiѧ хра́мы разори́лъ є҆сѝ, и҆ хра́мы воздви́глъ є҆сѝ, преподо́бне, сп҃сꙋ и҆ бг҃ꙋ на́шемꙋ, въ ни́хже жє́ртвы чи̑сты прине́слъ є҆сѝ, поѧ̀ є҆мꙋ̀: благослови́те, всѧ̑ дѣла̀ гдⷭ҇нѧ, гдⷭ҇а.

Заколе́нiе благово́нно са́мъ себѐ прине́слъ є҆сѝ, мꙋ́дре, воздержа́нiѧ ѻ҆гне́мъ ѹ҆ха́нiе воспосла́лъ є҆сѝ непоро́чно, въ бжⷭ҇твенный и҆ непристꙋ́пный же́ртвенникъ бж҃iй, поѧ̀, парѳе́нiе: благослови́те, всѧ̑ дѣла̀ гдⷭ҇нѧ, гдⷭ҇а.

И҆мѣ́ѧ бжⷭ҇твеннꙋю благода́ть ѿ бг҃а, ѻ҆́ч҃е парѳе́нiе, и҆сточа́еши и҆сцѣлє́нiѧ пристꙋпа́ющымъ къ тебѣ̀, преподо́бне, ѡ҆чища́ѧ недꙋ́ги, и҆ ѿгонѧ̀ крѣ́пкѡ де́мѡнѡвъ полкѝ, вино́внаго си̑мъ пѣ́ти, ꙗ҆́кѡ бг҃а, наꙋча́ѧ при́снѡ.

Бг҃оро́диченъ:

И҆́же є҆стество́мъ непристꙋ́пный вездѣ̀, сн҃ъ и҆ сло́во бж҃iе въ тѧ̀ все́льсѧ, чи́стаѧ, и҆ ѡ҆дѣ́ѧвсѧ, прест҃а́ѧ, въ на́шъ ѻ҆́бразъ, ꙗ҆́кѡ милосе́рдъ, ꙗ҆ви́сѧ благопристꙋ́пенъ пло́тiю, и҆ поживѐ съ на́ми: сегѡ̀ ра́ди любо́вiю мно́гою тѧ̀ чтꙋ̀, и҆ пою̀, и҆ хвалю̀.

И҆́нъ. I҆рмо́съ:

За зако́ны ѻ҆те́чєскiѧ блаже́ннiи въ вавѷлѡ́нѣ ю҆́нѡши предбѣ́дствꙋюще, царю́ющагѡ ѡ҆плева́ша повелѣ́нiе безꙋ́мное, и҆ совокꙋ́плени, и҆́мже не свари́шасѧ, ѻ҆гне́мъ, держа́вствꙋющемꙋ  досто́йнꙋю воспѣва́хꙋ пѣ́снь: гдⷭ҇а по́йте, дѣла̀, и҆ превозноси́те во всѧ̑ вѣ́ки.

Вре́дъ всѧ́кiй стра́сти, преподо́бне, ѿгонѧ́еши, ѻ҆́ч҃е лꙋко̀ блаже́нне, прокажє́нныѧ ѡ҆чища́ѧ, ѹ҆крѣплѧ́ѧ немощны̑ѧ, и҆ слѧ́чєнныѧ разрѣша́ѧ содержи́мыѧ ѹ҆́зы, и҆ хромы̑ѧ вкꙋ́пѣ и҆ слѣпы̑ѧ и҆сцѣлѧ́ѧ, гдⷭ҇а по́йте, зовы́й, и҆ превозноси́те во всѧ̑ вѣ́ки.

Неболѣ́зненнꙋ ѡ҆брѣ́лъ є҆сѝ сла́вꙋ, преподо́бне, болѣ̑зни мнѡ́ги подꙿе́мъ и҆ по́двиги, бдѣ́нiе и҆ и҆зможда́нiе тѣлесѐ, поще́нiе и҆ ѡ҆sлобле́нiе и҆ низꙋлега́нiе, и҆ всѧ́ко и҆́но дрꙋче́нiе пло́ти любвѐ ра́ди содѣ́телѧ твоегѡ̀, съ ни́мже ны́нѣ живы́й весели́шисѧ. того̀ ѹ҆̀бо молѝ спасти́сѧ всѣ̑мъ вѣ́рою и҆ любо́вiю тѧ̀ велича́ющымъ.

Разли́чныхъ ра́ди болѣ́зней, прпⷣбне, и҆ добродѣ́телей вше́лъ є҆сѝ въ нбⷭ҇ное црⷭ҇тво, веселѧ́сѧ ны́нѣ вѣ́чнѡ, и҆ влⷣки всегда̀ наслажда́ѧсѧ добро́тами, со а҆́гг҃лы пѣ́нiе трист҃о́е пое́ши: гдⷭ҇а по́йте, дѣла̀, и҆ превозноси́те во всѧ̑ вѣ́ки.

Бг҃оро́диченъ:

Не ѿстꙋ́пльша неразлꙋ́чнаго ѿ ѻ҆те́ческагѡ нѣ́дра, чⷭ҇таѧ, родила̀ є҆сѝ неискꙋсомꙋ́жнѡ, несказа́ннѡ же человѣ́ка соверше́нна сꙋ́ща, є҆го́же молѝ да́ти мѝ крѣ́пость, лꙋка́выхъ помышле́нiй прило́гъ всѧ́кiй низложи́ти до конца̀, и҆ во́лю бжⷭ҇твеннꙋю тогѡ̀ дѣ́лати всегда̀, да тѧ̀ велича́ю.

Пѣ́снь ѳ҃. I҆рмо́съ:

Въ зако́нѣ сѣ́ни и҆ писа́нiй ѻ҆́бразъ ви́димъ, вѣ́рнiи, всѧ́къ мꙋ́жескiй по́лъ, ложесна̀ разверза́ѧ, ст҃ъ бг҃ꙋ. тѣ́мъ перворожде́нное сло́во ѻ҆ц҃а̀ безнача́льна, сн҃а первородѧ́щасѧ мт҃рiю неискꙋсомꙋ́жнѡ, велича́емъ.

И҆́же дрє́внимъ новорожде́нныхъ го́рличищъ сꙋпрꙋ́гъ, дво́ица же бѧ́ше птенцє́въ, въ ни́хже мѣ́стѡ бжⷭ҇твенный ста́рецъ, и҆ цѣломꙋ́дреннаѧ а҆́нна проро́чица ѿ дв҃ы  рожде́нномꙋ, и҆ сн҃ꙋ є҆диноро́дномꙋ ѻ҆́ч҃ꙋ, въ це́рковь приноси́мꙋ слꙋ́жатъ велича́юще.

Возда́лъ мѝ є҆сѝ, вопiѧ́ше сѷмеѡ́нъ, спасе́нiѧ твоегѡ̀, хрⷭ҇тѐ, ра́дованiе: воспрiимѝ твоего̀ слꙋжи́телѧ, сѣ́нiю претрꙋжде́ннаго, но́выѧ бл҃года́ти сщ҃еннопроповѣ́дника та́йнаго, во хвале́нiи велича́юща.

Сщ҃еннолѣ́пнѡ и҆сповѣ́дашесѧ а҆́нна прорица́ющи, цѣломꙋ́дреннаѧ и҆ преподо́бнаѧ и҆ ста́рица влⷣцѣ, въ це́ркви ꙗ҆́вственнѡ: бцⷣꙋ же проповѣ́дающи всѣ̑мъ сꙋ́щымъ, велича́ше.

И҆́нъ. I҆рмо́съ:

Ка́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ хрⷭ҇то́съ, совокꙋпи́вый разстоѧ̑щаѧсѧ є҆стєства̀, тѣ́мъ веселѧ́щесѧ, тѧ̀, бцⷣе, велича́емъ.

Тимѣ́нiе ѿтрѧ́съ и҆́стиннѡ плотски́хъ страсте́й, треблаже́нне, всего̀ себѐ къ бжⷭ҇твеннѣй преселѝ жи́зни, и҆ наслажде́нiю невеще́ственномꙋ, и҆дѣ́же ликꙋ́ѧ назира́еши ны̀.

Цвѣ́ты мы́слєнныѧ, бг҃оно́сне, ꙗ҆́кѡ въ наслажде́нiи, нетлѣ́нне, во ст҃ѣ́й твое́й па́мѧти, чꙋде́съ добро́тꙋ пожина́юще, разли́чнѡ и҆сплете́нъ вѣне́цъ, дѣ́йствiѧ ѡ҆бно́симъ.

Ты̀ прете́къ ꙗ҆̀же въ мíрѣ, и҆ съ нбⷭ҇ными, ѽ бг҃оно́сне! безпло́тными ли̑ки ликꙋ́ѧ, ѻ҆́ч҃е парѳе́нiе, ѡ҆ на́съ моли́сѧ творѧ́щихъ твою̀ па́мѧть вѣ́рнѡ.

Бг҃оро́диченъ:

Пою̀ твою̀ бл҃года́ть, дв҃о, и҆ велича́ю твою̀ сла́вꙋ: ты́ бо просвѣще́нiе дꙋшѝ мое́й є҆сѝ вои́стиннꙋ и҆ ѹ҆тѣше́нiе, ско́раѧ по́мощь, и҆ спасе́нiе, и҆ застꙋпле́нiе.

И҆́нъ. I҆рмо́съ:

Бг҃а человѣ́кѡмъ невозмо́жно ви́дѣти, на него́же не смѣ́ютъ чи́ни а҆́гг҃льстiи взира́ти: тобо́ю бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно, є҆го́же велича́юще, съ нбⷭ҇ными вѡ́и, тѧ̀ ѹ҆блажа́емъ.

Твоѧ̑ бѡлѣ́зни, ѻ҆́ч҃е, и҆ по́двиги кто̀ и҆зрещѝ возмо́жетъ зе́мленъ; и҆́хже ра́ди досто́йнꙋ мздꙋ̀ воспрiѧ́лъ є҆сѝ  ѿ бг҃а: бы́лъ бо є҆сѝ прiѧ́телище бж҃е́ственнагѡ дх҃а, преподо́бенъ, пра́въ, и҆́стиненъ, пра́веденъ и҆ непоро́ченъ.

Во ѻ҆би́телехъ ѻ҆́ныхъ ꙗ҆́кѡ водворѧ́ѧсѧ жела́нныхъ, и҆ добро́тъ бж҃е́ственныхъ насыща́ѧсѧ: раѧ́ же бжⷭ҇твеннагѡ цвѣтѡ́въ ны́нѣ наслажда́ѧсѧ въ сы́тость, и҆ ра́дꙋѧсѧ, па́мѧть къ бг҃ꙋ ѡ҆ на́съ сотворѝ, всебл҃же́нне.

Трⷪ҇ченъ:

Е҆ди́но є҆стество̀ трiѷпоста́сное, трисiѧ́нное сꙋщество̀, и҆ неразлꙋ́чнаѧ си́ло, ѻ҆́ч҃е, сн҃е и҆ ст҃ы́й дш҃е, є҆ди́но бж҃ество̀, спаса́й вѣ́рою тѧ̀ є҆ди́наго велича́ющыѧ бг҃а въ трiе́хъ ли́цѣхъ.

Бг҃оро́диченъ:

Разꙋмѣ́ти не мо́жетъ твоегѡ̀ та́инства зе́мленъ ѹ҆́мъ, дв҃о бцⷣе всепѣ́таѧ. пре́жде бо рождества̀ безмꙋ́жнѡ зачала̀ є҆сѝ, пребыла́ же є҆сѝ дв҃а и҆ по ржⷭ҇твѣ̀, родила́ же є҆сѝ сло́во, ѻ҆ц҃ꙋ̀ соприсносꙋ́щное.

Свѣти́ленъ пра́здника:

Дх҃омъ во ст҃и́лищи предста́въ ста́рецъ, на рꙋ́ки воспрiѧ́тъ зако́на влⷣкꙋ, вопiѧ̀: ны́нѣ соꙋ̑зъ мѧ̀ плотски́хъ разрѣшѝ, ꙗ҆́коже ре́клъ є҆сѝ, съ ми́ромъ: ви́дѣхъ бо ѻ҆чи́ма ѿкрове́нiе ꙗ҆зы́кѡвъ, и҆ i҆и҃лю спасе́нiе.

Сла́ва, и҆ ны́нѣ, то́йже.

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

Носѧ́щи чи́стаѧ * и҆ пречⷭ҇таѧ дв҃а * содѣ́телѧ и҆ влⷣкꙋ, * ꙗ҆́кѡ млⷣнца на рꙋка́хъ, * въ це́рковь вхо́дитъ.

Стíхъ: Ны́нѣ ѿпꙋща́еши раба̀ твоего̀, влⷣко, по глаго́лꙋ твоемꙋ̀, съ ми́ромъ.

Прiимѝ, ѽ сѷмеѡ́не, * гдⷭ҇а сла́вы, * ꙗ҆́коже и҆звѣсти́лсѧ є҆сѝ * ѿ дх҃а ст҃а́гѡ: * се́ бо прiи́де.

Стíхъ: Свѣ́тъ во ѿкрове́нiе ꙗ҆зы́кѡвъ, и҆ сла́вꙋ люде́й твои́хъ i҆и҃лѧ.

Ны́нѣ ви́дѣша, * бл҃гíй бж҃е, ѻ҆́чи моѝ * твоѐ ѡ҆бѣща́нiе: * разрѣши́ мѧ ско́рѡ, * раба̀ твоего̀, чл҃вѣколю́бче. 

Сла́ва, и҆ ны́нѣ, гла́съ и҆ подо́бенъ то́йже:

Ра́дꙋйсѧ, ꙗ҆́же ра́дость * мíра прiи́мшаѧ, * хрⷭ҇та̀ жизнода́вца, * и҆ ѹ҆ста́вльшаѧ печа́ль, * дв҃о, према́терню.


