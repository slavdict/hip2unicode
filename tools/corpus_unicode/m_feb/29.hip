    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ к҃ѳ-й де́нь.

Прпⷣбнагѡ ѻ҆ц҃а̀ на́шегѡ и҆ и҆сповѣ́дника кассiа́на ри́млѧнина.

Е҆гда̀ и҆́мать феѵрꙋа́рiй мѣ́сѧцъ дне́й к҃и, тогда̀ слꙋ́жба ст҃а́гѡ кассiа́на пое́тсѧ на повече́рiи.

А҆́ще же є҆́сть вíсектъ, стiхи̑ры, гла́съ s҃. Подо́бенъ: Всѐ ѿло́жше:

Мꙋ́дрѣ проразꙋмѣ́лъ є҆сѝ * текꙋ́щꙋю пре́лесть, ѻ҆́ч҃е пресла́вне: * и҆ сiю̀ тре́бꙋющымъ и҆мѣ́ти возбрани́лъ є҆сѝ, * ника́кѡ пребыва́ющꙋю, * по и҆схожде́нiи ѿсю́дꙋ ко гдⷭ҇ꙋ: * мимотекꙋ́щее сiѐ * и҆ вре́менное житiѐ, и҆ ѹ҆строе́нiе. * Тѣ́мже и҆ къ лꙋ́чшей жи́зни преста́вилсѧ є҆сѝ *, ꙗ҆́кѡ смотри́тель и҆ мꙋ́дръ, * житiе́мъ и҆ дѣ́ломъ, кассiа́не, * хрⷭ҇тꙋ̀ ѹ҆годи́въ.

Крⷭ҇тъ ѿ младе́нства взе́мъ, * и҆ стезе́ю, ѻ҆́ч҃е, жесто́кою * и҆ тѣ́сною ше́ствовалъ є҆сѝ спѣ́шнѡ, * и҆ честно́ю па́че, * повинꙋ́ѧсѧ, сла́вне, * велѣ́нiємъ призва́вшагѡ. * Тѣ́мже сꙋгꙋ́бо ѡ҆брѣ́лъ є҆сѝ * трꙋдѡ́въ воздаѧ́нiе, * и҆ досто́йнꙋ мздꙋ̀, * нбⷭ҇ное црⷭ҇твiе хрⷭ҇то́во, * и҆ со всѣ́ми ст҃ы́ми ликова́нiе * во свѣ́тѣ, кассiа́не. * съ ни́миже непреста́ннѡ молѝ * ѡ҆ дꙋша́хъ на́шихъ.

Чꙋдесѐ ве́щь * всѧ́кiѧ є҆́сть добродѣ́тели, бг҃омꙋ́дре, * съ не́юже и҆ въ пло́ти на землѝ пе́рвѣе, * смотрѧ́ѧ молчѧ̀, прпⷣбне, * и҆ глаго́лѧ по́слѣжде * и҆ словесы̀ и҆ вещмѝ, * смире́нъ и҆ кро́токъ неsло́бивъ, * и҆ вельмѝ бл҃гогла́сникъ прⷪ҇ро́ческiй: * мно́жае же ны́нѣ па́че, * є҆гда̀ къ бг҃ꙋ восте́къ ѹ҆диви́лсѧ є҆сѝ, * и҆ прiѧ́лъ бл҃года́ть и҆сцѣле́нiй.

Сла́ва, и҆ ны́нѣ, бг҃оро́диченъ, подо́бенъ то́йже:

Нра́вомъ sлы́мъ поползо́хсѧ, * и҆ порабоще́нъ ле́стiю  лꙋка́вною, * бг҃оневѣ́стнаѧ, къ пречꙋ́дномꙋ твоемꙋ̀ милосе́рдiю, * и҆ те́пломꙋ застꙋпле́нiю, * прест҃а́ѧ ѻ҆трокови́це, * прибѣга́ю ѻ҆каѧ́нный: * сою̑зъ мѧ̀ и҆зба́ви напа́стей и҆ печа́лей, * и҆ спаси́ мѧ, пренепоро́чнаѧ, * бѣсо́вскихъ прилѡ́гъ, * да прославлѧ́ю тѧ̀ * и҆ любо́вiю пою̀, и҆ покланѧ́юсѧ, * и҆ велича́ю тѧ̀, влⷣчце, приснобл҃же́ннꙋю.

Крⷭ҇тобогоро́диченъ, подо́бенъ то́йже:

Ѻ҆рꙋ́жiе, ꙗ҆́коже речѐ сѷмеѡ́нъ, * се́рдце твоѐ про́йде, пречⷭ҇таѧ влⷣчце, * є҆гда̀ ѹ҆зрѣ́ла є҆сѝ и҆зъ тебє̀ возсiѧ́вшаго * неизрече́ннымъ сло́вомъ, * ѿ беззако́нныхъ, ꙗ҆́кѡ ѡ҆сꙋжде́на * возноси́ма на крⷭ҇тъ, * ѻ҆́цтомъ и҆ же́лчiю напаѧ́емаго, * рє́бра же пробода́єма *, и҆ рꙋ́цѣ и҆ но́зѣ пригвожда́ємы, * и҆ рыда́ющи восклица́ла є҆сѝ, мт҃рски вопiю́щи: * что̀ сiѐ, ча́до сладча́йшее, * но́вое та́инство;



Канѡ́нъ,

Гла́съ в҃. Пѣ́снь а҃. I҆рмо́съ:

Во глꙋбинѣ̀ постла̀ и҆ногда̀ фараѡни́тское всево́инство преѡрꙋже́ннаѧ си́ла, вопло́щшеесѧ же сло́во всеsло́бный грѣ́хъ потреби́ло є҆́сть, препросла́вленный гдⷭ҇ь, сла́внѡ бо просла́висѧ.

Вѣнча́въ бжⷭ҇твенными добродѣ́тельми, прпⷣбне, житiѐ твоѐ, кассiа́не, къ бг҃ꙋ ѿше́лъ є҆сѝ: ѿ негѡ́же на́мъ просѝ и҆збавле́нiѧ прегрѣше́нiй, мо́лимсѧ, соверша́ющымъ вѣ́рою ст҃о́е твоѐ преставле́нiе.

Всеѻбра́знымъ манове́нiемъ къ бг҃ꙋ всѣ́хъ, достосла́вне, ѿ стра́стныхъ помышле́нiй ѹ҆клони́лсѧ є҆сѝ, и҆ свѣ́тъ бы́лъ є҆сѝ, прича̑стiи невеще́ственными ѡ҆божа́емь, препросла́вленнаго гдⷭ҇а поѧ̀, тѧ̀ просла́вльшаго.

Вра́чь бы́лъ є҆сѝ дꙋша́мъ, бжⷭ҇твенными твои́ми ѹ҆чє́нiи, кассiа́не, ѹ҆правлѧ́ѧ мꙋдрова̑нiѧ мона́шествꙋющихъ  бл҃года́тiю, и҆ къ жи́зни вѣ́чнѣй наста́вилъ є҆сѝ: сегѡ̀ ра́ди тѧ̀ всѝ любо́вiю почита́емъ.

Бг҃оро́диченъ:

Во чре́вѣ носи́вшꙋю, чⷭ҇таѧ, всѝ вѣ́мы: бг҃а бо въ пло́ть ме́ртвеннꙋю ѡ҆бле́кшасѧ па́че ѹ҆ма̀ родила̀ є҆сѝ, просвѣти́вшаго прпⷣбныхъ сосло́вiе, препросла́вленнаго гдⷭ҇а, сла́внѡ бо просла́висѧ.

Пѣ́снь г҃. I҆рмо́съ:

Процвѣла̀ є҆́сть пꙋсты́нѧ ꙗ҆́кѡ крíнъ, гдⷭ҇и, ꙗ҆зы́ческаѧ неплодѧ́щаѧ це́рковь, прише́ствiемъ твои́мъ, въ не́йже ѹ҆тверди́сѧ моѐ се́рдце.

Sвѣздꙋ́ тѧ на высотѣ̀ цр҃ко́внѣй возсiѧ́вшꙋю, просвѣще́нiе показа̀ сꙋ́щымъ во тмѣ̀ хрⷭ҇то́съ, всехва́льне, по́стникѡвъ ѹ҆краше́нiе, прпⷣбне.

Крⷭ҇тꙋ̀ приѡбщи́вшемꙋсѧ, и҆ мíръ просвѣ́щшемꙋ, кассiа́не, подо́бѧсѧ, распѧ́лсѧ є҆сѝ мiрски̑мъ страстє́мъ, кова̑рствiѧ бѣсѡ́въ побѣди́въ.

Мꙋ́дрости и҆спо́лнисѧ твоѐ се́рдце, премꙋ́дре, ѹ҆че́нiѧ бе́зднꙋ ст҃ы́мъ и҆сточѝ дх҃омъ, мона́хѡвъ стада̀ напаѧ́ющꙋ.

Бг҃оро́диченъ:

И҆сцѣлѝ, всенепоро́чнаѧ, дꙋ́шꙋ мою̀, молю́сѧ, и҆знемо́гшꙋю страстьмѝ и҆ всѧ́кими настоѧ̑нiи sлѣ́йшихъ де́мѡнѡвъ. бжⷭ҇твеннымъ хода́тайствомъ твои́мъ.

Сѣда́ленъ, гла́съ д҃. Подо́бенъ: Вознесы́йсѧ:

Преподо́бенъ бы́въ, бг҃ꙋ возложи́лсѧ є҆сѝ, и҆ просвѣ́щсѧ до́брыми ви́ды, кассiа́не, ꙗ҆́кѡ со́лнце ѡ҆блиста́лъ є҆сѝ сiѧ́нiемъ бжⷭ҇твенныхъ твои́хъ ѹ҆че́нiй, сердца̀ всѣ́хъ чтꙋ́щихъ тѧ̀ всегда̀ просвѣща́ѧ: но прилѣ́жнѡ молѝ хрⷭ҇та̀, ѡ҆ и҆̀же любо́вiю те́плѣ восхвалѧ́ющихъ тѧ̀.

Сла́ва, и҆ ны́нѣ, бг҃оро́диченъ:

Грѣхолюби́въ сы́й, молю́ тѧ безгрѣ́шнаго бг҃а ро́ждшꙋю,  взе́млющаго грѣхѝ мíра, пречⷭ҇таѧ, многогрѣ́шнꙋю дꙋ́шꙋ мою̀ ѹ҆ще́дрити, и҆ грѣхѝ моѧ̑ мнѡ́гiѧ ѡ҆чи́стити: грѣ́шныхъ бо ты̀ є҆сѝ ѡ҆чище́нiе и҆ спасе́нiе вѣ́рныхъ, и҆ застꙋпле́нiе.

Крⷭ҇тобогоро́диченъ:

И҆́же во́лею на́съ ра́ди распе́ншагосѧ на дре́вѣ а҆́гница зрѧ́щи, рыда́ющи глаго́лаше слезѧ́щи: что́ ти безблагода́тный є҆вре́йскiй собо́ръ воздадѐ, и҆́же мно́гихъ, и҆ вели́кихъ, сн҃е мо́й, дарѡ́въ наслажде́йсѧ; но воспѣва́ю твоѐ, бж҃е мо́й, долготерпѣ́нiе.

Пѣ́снь д҃. I҆рмо́съ:

Прише́лъ є҆сѝ ѿ дв҃ы, не хода́тай, ни а҆́гг҃лъ, но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и.

По́двиги твои́ми плотска̑ѧ покори́лъ є҆сѝ и҆гра̑нiѧ дꙋ́хꙋ, прпⷣбне: и҆ свѧще́нными ѹ҆чє́нiи твои́ми всѧ̑ ѡ҆бнажи́лъ є҆сѝ кова̑рствiѧ льсти́вагѡ и҆ ловлє́нiѧ.

Ѹ҆мерщвлѧ́емь во́лею ѿ мiрскíѧ ме́ртвости, бꙋ́дꙋщiѧ жи́зни наслѣ́дiе прiѧ́лъ є҆сѝ, кассiа́не пресла́вне: зако́ны же написа́лъ є҆сѝ мона́хѡвъ въ наставле́нiе и҆ соверше́нiе.

Всели́сѧ въ дꙋ́шꙋ твою̀ бл҃года́ть дх҃а, и҆ всѣ́хъ вы́шша плотски́хъ мꙋдрова́нiй тѧ̀ показа̀, пребога́те, и҆ льсти́вагѡ сѣте́й ꙗ҆вле́ннѡ.

Бг҃оро́диченъ:

Безлѣ́тнаго, въ лѣ́то бы́вша, родила̀ є҆сѝ неизрече́ннѡ, всенепоро́чнаѧ, прпⷣбныѧ просвѣти́вшаго, вѣ́рою пожи́вшыѧ, и҆ sлонача́льнаго sмíѧ смири́вшаго.

Пѣ́снь є҃. I҆рмо́съ:

Хода́тай бг҃ꙋ и҆ человѣ́кѡмъ бы́лъ є҆сѝ, хрⷭ҇тѐ бж҃е: тобо́ю бо, влⷣко, къ свѣтонача́льникꙋ ѻ҆ц҃ꙋ̀ твоемꙋ̀, ѿ но́щи невѣ́дѣнiѧ приведе́нiе и҆́мамы.

Восхи́тилсѧ є҆сѝ, твои́ми добродѣ́тельми, бг҃опрiѧ́тне,  носи́мь: и҆ ра́дꙋѧсѧ, дости́глъ є҆сѝ къ нбⷭ҇нымъ селе́нiємъ, трꙋдѡ́въ по́чєсти досто́йнѡ прiе́млѧ.

Ѹ҆мо́мъ чи́стымъ ты̀ взира́ѧ добро́тꙋ хрⷭ҇то́вꙋ, стоѧ́лъ є҆сѝ непрекло́ненъ въ нощѝ и҆ во днѝ, пресла́вне, бжⷭ҇твєннаѧ ꙗ҆влє́нiѧ ѿтꙋ́дꙋ прiе́млѧ.

Сле́зъ течє́нiи, бг҃оно́се ѻ҆́ч҃е, напаѧ́емь, ꙗ҆́кѡ дре́во высоковѣ́твенно прине́слъ є҆сѝ плоды̀ и҆справле́нiѧ, веселѧ́щаѧ всѣ́хъ бжⷭ҇твеннѡ помышлє́нiѧ.

Бг҃оро́диченъ:

И҆зъ тебє̀ жи́знь па́че ѹ҆ма̀ возсiѧ́вши, дв҃о, врага̀ ѹ҆мертвѝ, всѧ̑ ны̀ ѹ҆мертви́вшаго, и҆ ѡ҆живѝ мíръ непреста́ннѡ воспѣва́ющiй тѧ̀.

Пѣ́снь s҃. I҆рмо́съ:

Въ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдiѧ твоегѡ̀ призыва́ю бе́зднꙋ, ѿ тлѝ, бж҃е, мѧ̀ возведѝ.

Пꙋте́мъ тѣ́снымъ, ѻ҆́ч҃е, ше́ствовалъ є҆сѝ, всѣ̑мъ же словесы̀ твои́ми се́й показа́лъ є҆сѝ, и҆́мже до́брѣ ходѧ́щiи, въ ра́йскꙋю широтꙋ̀ вводи́ми быва́ютъ.

Жи́знь твоѧ̀ преподо́бна бы́сть и҆ кончи́на блаже́нна, и҆ честна̀, кассiа́не ѻ҆́ч҃е на́шъ, ст҃ы́хъ а҆́гг҃лѡвъ собесѣ́дниче.

Дрема́нiе ѹ҆ны́нiѧ ѿве́рглъ є҆сѝ, и҆ пребдѣва́ѧ въ видѣ́нiихъ и҆ дѣѧ́нiихъ, а҆́гг҃льски пожи́лъ є҆сѝ на землѝ, бг҃оно́се всебл҃же́нне.

Бг҃оро́диченъ:

Ꙗ҆́кѡ добрꙋ̀, ꙗ҆́кѡ краснꙋ̀ возлюби́въ тѧ̀, добротворѧ́й i҆и҃съ, всенепоро́чнаѧ, и҆зъ тебє̀ пло́тiю ражда́етсѧ, и҆ ѡ҆божа́етъ мѧ̀ за милосе́рдiе безмѣ́рное.

Пѣ́снь з҃. I҆рмо́съ:

Бг҃опроти́вное велѣ́нiе беззако́ннꙋющагѡ мꙋчи́телѧ высо́къ пла́мень вознесло̀ є҆́сть: хрⷭ҇то́съ же прострѐ бг҃очести̑вымъ ѻ҆трокѡ́мъ ро́сꙋ дꙋхо́внꙋю, сы́й бл҃гослове́нъ и҆ препросла́вленъ. 

Всегда̀ воззрѣ́ньми свѣтлѣ́йшими, бг҃омꙋ́дре, ѡ҆божа́емь, свѣти́льникъ ꙗ҆ви́лсѧ є҆сѝ незаходи́мь: ѿню́дꙋже ѡ҆блиста́лъ є҆сѝ сло́во спаси́тельное, всѣ́хъ на́съ ра́зꙋмы просвѣща́ющее восхвалѧ́ющихъ тѧ̀.

Ѧ҆зы́къ тво́й дх҃омъ ѡ҆бощре́нъ, ꙗ҆́вѣ начерта́вшiй зако́нъ спаси́теленъ, и҆ ѻ҆́бразы и҆зложѝ, и҆́миже ѹ҆правлѧ́ютсѧ всѧ̑, всебл҃же́нне, при́снѡ мона́шествꙋющихъ стада̀ ра́дꙋющесѧ.

Ра́зꙋмы, прпⷣбне, спаси́тєльныѧ и҆ глаго́лы, невѣ́дѣнiе серде́чное ѿгонѧ́ющыѧ, бога́тнѡ и҆сточи́лъ є҆сѝ, ѻ҆́ч҃е бг҃омꙋ́дре. тѣ́мже тѧ̀ почита́емъ вѣ́рнѡ, всест҃ꙋ́ю соверша́юще па́мѧть твою̀.

Бг҃оро́диченъ:

Черто́гъ была̀ є҆сѝ бжⷭ҇твенныѧ сла́вы, и҆ прⷭ҇то́лъ ѻ҆гнезра́ченъ, на не́мже почѝ сло́во воплоще́нное за кра́йнюю бл҃госты́ню: того̀ ѹ҆́бѡ молѝ, чⷭ҇таѧ, ѹ҆ще́дрити и҆ поми́ловати ны̀.

Пѣ́снь и҃. I҆рмо́съ:

Пе́щь и҆ногда̀ ѻ҆́гненнаѧ въ вавѷлѡ́нѣ дѣ̑йства раздѣлѧ́ше, бж҃iимъ велѣ́нiемъ халдє́и ѡ҆палѧ́ющаѧ, вѣ̑рныѧ же ѡ҆роша́ющаѧ, пою́щыѧ: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Сiѧ́ѧ ꙗ҆́коже sвѣзда̀, сло́вомъ и҆ житiе́мъ, кассiа́не, просвѣща́еши всѧ̑ земны̑ѧ концы̀, невѣ́дѣнiѧ и҆зꙿима́ѧ мглы̀, и҆ пѣ́ти повелѣва́ѧ всегда̀: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Заше́лъ є҆сѝ, ѹ҆́меръ ꙗ҆́кѡ со́лнце, пребл҃же́нне, ꙗ҆́кѡ зарю́ же ѡ҆ста́вилъ є҆сѝ незаходи̑ма словеса̀ твоѧ̑, просвѣща̑ющаѧ дꙋ́шы на́шѧ, вѣ́рою ст҃ꙋ́ю твою̀, прпⷣбне, соверша́ющихъ па́мѧть.

Добро́ты мы́сленныѧ неизрече́ннѡ наслажда́ешисѧ, ѡ҆ста́вль тлѣ́нное тѣ́ло, и҆ ви́дѣти сподо́билсѧ є҆сѝ, ꙗ҆̀же ви́дѧтъ,  сла́вне, а҆́гг҃льскаѧ вѡ́инства пою́ще: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Бг҃оро́диченъ:

Ꙗ҆ви́ласѧ є҆сѝ нб҃съ ши́рши, дв҃о, є҆гѡ́же бо та̑ѧ не вмѣсти́ша, несказа́ннѡ вмѣсти́вши и҆ ро́ждши па́че смы́сла, сꙋгꙋ́ба сꙋ́ща є҆стество́мъ, є҆ди́нꙋ же и҆мꙋ́ща бг҃олѣ́пнѡ ѵ҆поста́сь.

Пѣ́снь ѳ҃. I҆рмо́съ:

Безнача́льна роди́телѧ сн҃ъ, бг҃ъ и҆ гдⷭ҇ь, вопло́щсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ просвѣти́ти, собра́ти расточє́ннаѧ. тѣ́мъ всепѣ́тꙋю бцⷣꙋ велича́емъ.

Крѣ́пость тебѣ̀ дарова́сѧ ѿ бг҃а и҆ си́ла, нача̑ла ѿгони́ти мiроде́ржца: тѣ́мже до́блествовавъ вельмѝ, ꙗ҆́кѡ вои́стиннꙋ, ѻ҆́ч҃е бг҃омꙋ́дре, ликѡ́мъ счи́слилсѧ є҆сѝ преподо́бныхъ, ра́дꙋѧсѧ.

Ꙗ҆́кѡ шипо́къ сладково́ненъ, на́съ бл҃гоꙋха́ютъ бг҃одꙋхновє́ннаѧ словеса̀, бжⷭ҇твеннагѡ ѧ҆зы́ка твоегѡ̀: ты́ бо бл҃гоꙋха́нiе бы́лъ є҆сѝ, на́съ ра́ди и҆злiѧ́вшагѡсѧ за милосе́рдiе, и҆ въ пло́ть ѡ҆бле́кшасѧ, бг҃оно́се всече́стне.

Па́мѧть твоѧ̀ дне́сь преподо́бнѡ возсiѧ́вши, ѡ҆зарѧ́етъ сердца̀ восхвалѧ́ющихъ твоѐ а҆́гг҃льское житiѐ, кассiа́не, въ не́йже мо́лимсѧ, согрѣше́нiй проще́нiе дарова́ти всѣ̑мъ, помоли́сѧ.

Бг҃оро́диченъ:

Гла́съ тѝ прино́симъ гаврiи́ловъ, взыва́юще: ра́дꙋйсѧ, трапе́зо, бжⷭ҇твенный хлѣ́бъ носи́вшаѧ: ра́дꙋйсѧ, непроходи́маѧ две́ре: ра́дꙋйсѧ, ра́досте всѣ́хъ спаса́емыхъ, прпⷣбныхъ похвало̀, бцⷣе приснодв҃о.




