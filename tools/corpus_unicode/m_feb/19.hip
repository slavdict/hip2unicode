    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ ѳ҃_i-й де́нь.

Ст҃а́гѡ а҆пⷭ҇ла а҆рхíппа.

На Гдⷭ҇и, воззва́хъ, стiхи̑ры, гла́съ и҃. Подо́бенъ: Мч҃ницы твоѝ, гдⷭ҇и:

Свѣ́томъ слове́съ а҆рхíппъ лю́ди просвѣтѝ, и҆ невѣ́дѣнiѧ тмы̀ и҆зба́ви, и҆ пострада́въ, и҆ попра́въ врага̀, къ сiѧ́нiю невече́рнемꙋ востечѐ, и҆ со а҆́гг҃лы ны́нѣ весели́тсѧ. тогѡ̀ моли́твами, влⷣко, всѣ̑мъ пода́ждь ве́лiю ми́лость.

Влеко́мь, бл҃же́нне, и҆ пробода́емь, и҆ всѣ́ми и҆ны́ми ѡ҆крꙋжа́емь лю́тыхъ ви́ды, не ѿве́рглсѧ є҆сѝ хрⷭ҇та̀, нижѐ и҆стꙋка̑ннымъ че́сти ѿда́лъ є҆сѝ. тѣ́мже вѣне́чникъ бы́лъ є҆сѝ, при́снѡ молѧ́сѧ, всѣ̑мъ дарова́ти ве́лiю ми́лость.

Крове́й бжⷭ҇твенными стрꙋѧ́ми, мч҃ниче, ѡ҆свѧти́лъ є҆сѝ зе́млю, бг҃омꙋ́дре, и҆ ѹ҆ѧзви́лъ є҆сѝ ꙗ҆́звами твои́ми мно́жество де́мѡнѡвъ лꙋка́вое: и҆сточа́ѧ же непреста́ннѡ и҆сцѣлє́нiѧ, стра̑сти и҆сцѣлѧ́еши лютѣ́йшыѧ. Тѣ́мже твои́ми моли́твами и҆спросѝ всѣ̑мъ, бл҃же́нне, ве́лiю ми́лость.

Сла́ва, и҆ ны́нѣ, бг҃оро́диченъ:

И҆схи́ти мѧ̀, влⷣчце, рꙋкѝ sмíевы человѣкоꙋбíйцы,  хотѧ́ща мѧ̀ лꙋка́вствомъ поглоти́ти до конца̀, сокрꙋшѝ чє́люсти є҆гѡ̀, молю́ тѧ, и҆ кѡ́зни разорѝ: ꙗ҆́кѡ да и҆збы́въ ѿ ногте́й є҆гѡ̀, велича́ю застꙋпле́нiе твоѐ.

Крⷭ҇тобогоро́диченъ:

Не терплю̀, ча́до, ви́дѧщи тѧ̀ на дре́вѣ ѹ҆снꙋ́вша, бо́дрость всѣ̑мъ подаю́щаго: ꙗ҆́кѡ да дре́вле престꙋпле́нiѧ плодо́мъ, сно́мъ поги́бельнымъ ѹ҆снꙋ́вшымъ, бжⷭ҇твеннꙋю и҆ спаси́тельнꙋю бо́дрость пода́си, дв҃а гл҃го́лаше пла́чꙋщисѧ, ю҆́же велича́емъ.

Тропа́рь, гла́съ г҃:

А҆пⷭ҇ле ст҃ы́й а҆рхíппе, молѝ млⷭ҇тиваго бг҃а, да прегрѣше́нiй ѡ҆ставле́нiе пода́стъ дꙋша́мъ на́шымъ.



Канѡ́нъ, є҆гѡ́же краегране́сiе:

А҆рхíппа пою̀ мꙋ́драго бг҃оглаго́ливаго. Творе́нiе i҆ѡ́сифово.

Гла́съ д҃. Пѣ́снь а҃. I҆рмо́съ:

Мо́рѧ чермнꙋ́ю пꙋчи́нꙋ невла́жными стопа́ми дре́внiй пѣшеше́ствовавъ i҆и҃ль, крⷭ҇тоѻбра́зными мѡѷсе́овыма рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть.

Ѡ҆блиста́въ просвѣще́нiемъ бл҃года́ти, па́ѵелъ премꙋ́дрый, ꙗ҆́коже зарю̀, бл҃же́нне, тѧ̀ свѣ́тлꙋ и҆спꙋстѝ, ѿгонѧ́щꙋ многобо́жiѧ, а҆рхíппе, тмꙋ̀ глꙋбоча́йшꙋю дх҃омъ.

Глагѡ́лъ бжⷭ҇твенными плени́цами ѹ҆ловле́нъ бы́лъ є҆сѝ па́ѵла проповѣ́дника: и҆ и҆зъ глꙋбины̀ sло́бы вра́жiѧ лю́ди пресла́внѡ ѹ҆лови́лъ є҆сѝ, и҆ слове́сно бра́шно на бжⷭ҇твеннꙋю трапе́зꙋ прине́слъ є҆сѝ.

Въ ри́зꙋ ѡ҆дѣ́ѧнъ, а҆рхíппе, бжⷭ҇твенныѧ бл҃года́ти, ѡ҆бнажи́вшыѧсѧ сла́вы бжⷭ҇твенныѧ въ нетлѣ́нiѧ ри́зꙋ и҆ спасе́нiѧ, сла́вне, ѻ҆де́ждꙋ бжⷭ҇твеннꙋю ѡ҆дѣ́ѧлъ є҆сѝ.

Бг҃оро́диченъ:

Ви́дѣвше прⷪ҇ро́ческими ѻ҆чесы̀ и҆здале́ча, всечⷭ҇таѧ, є҆́же па́че ѹ҆ма̀, твоегѡ̀ бжⷭ҇твеннагѡ ржⷭ҇тва̀ стра́шное  та́инство бг҃оглаго́ливiи, пречⷭ҇таѧ, разли́чными ѻ҆́бразы ѹ҆ѧсни́ша.

Пѣ́снь г҃. I҆рмо́съ:

Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆ ѹ҆твержде́нiе.

Вѣ́рна тѧ̀ раба̀ хрⷭ҇то́ва па́ѵелъ бжⷭ҇твенный свидѣ́тельствꙋетъ, а҆рхíппе. и҆ свѧще́нна проповѣ́дника, и҆ сво́ина, блаже́нне.

Распалѧ́емь мы́сленнѡ ѹ҆тѣ́шителѧ ѻ҆гне́мъ, попали́лъ є҆сѝ ве́щь го́рькꙋю, а҆рхíппе, i҆дѡлонеи́стовства, всехва́льне.

Житiѐ твоѐ свѣтоза́рно добродѣ́тельными мо́лнiѧми просiѧ̀, просвѣща́ѧ, а҆рхíппе, благоче́стнѡ тѧ̀ почита́ющыѧ.

Бг҃оро́диченъ:

Хра́мъ показа́ласѧ є҆сѝ бж҃iй вмѣсти́теленъ преѧвле́ннѡ, всечⷭ҇таѧ, и҆ чи́сто селе́нiе и҆ бг҃оподо́бно жили́ще.

Сѣда́ленъ, гла́съ а҃. Подо́бенъ: Ли́къ а҆́гг҃льскiй:

Па́ѵловъ ѹ҆чени́къ бы́въ, бг҃оно́се, просвѣти́лъ є҆сѝ лю́ди, воспѣва́ти трⷪ҇цꙋ, хра́мы же разори́лъ є҆сѝ па̑гꙋбныѧ бл҃года́тiю, пострада́въ же терпѣли́внѡ, вѣнцы̀ ра́дꙋѧсѧ прiѧ́лъ є҆сѝ, ѡ҆ на́съ молѧ́сѧ, блаже́нне а҆рхíппе.

Сла́ва, и҆ ны́нѣ, бг҃оро́диченъ:

Безневѣ́стнаѧ чⷭ҇таѧ бцⷣе дв҃о, є҆ди́на вѣ́рныхъ предста́тельнице и҆ покро́ве, бѣ́дъ и҆ скорбе́й, и҆ лю́тыхъ ѡ҆бстоѧ́нiй всѣ́хъ и҆зба́ви, и҆̀же на тѧ̀ ѹ҆пова́нiе, ѻ҆трокови́це, и҆мꙋ́щыѧ, и҆ дꙋ́шы на́шѧ спасѝ бжⷭ҇твенными моли́твами твои́ми.

Крⷭ҇тобг҃оро́диченъ:

Зрѧ́щи тѧ̀, хрⷭ҇тѐ, всенепоро́чнаѧ мт҃и, ме́ртва на крⷭ҇тѣ̀ просте́рта, вопiѧ́ше: сн҃е мо́й, собезнача́льне ѻ҆ц҃ꙋ̀ и҆ дх҃ꙋ, что̀ неизрече́нное твоѐ сiѐ смотре́нiе, и҆́мже спа́слъ є҆сѝ пречⷭ҇тыхъ рꙋ́къ твои́хъ, ще́дре, созда́нiе;

Пѣ́снь д҃. I҆рмо́съ:

Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й, гдⷭ҇и. 

Повѣствꙋ́юща бжⷭ҇твєннаѧ, и҆ безбѡ́жныѧ ꙗ҆вле́ннѣ ѡ҆блича́юща, беззако́нный гони́тель бiе́нiємъ предаде́ тѧ, и҆ ра́намъ, а҆рхíппе, и҆ различноѻбра̑знымъ мꙋ́камъ.

До́брѣ проходѧ̀ житiѐ, бл҃же́нне, кончи́нꙋ ѡ҆брѣстѝ блаже́ннꙋ вои́стиннꙋ сподо́билсѧ є҆сѝ: мꙋ́ченикъ бо бы́лъ є҆сѝ хрⷭ҇то́въ, до́блественнѣйше болѣ̑зни претерпѣ́въ тѣлє́сныѧ.

Жирꙋ́ющꙋю безбо́жiѧ гни́лость, благочести́выхъ и҆сполне́нiе, ѹ҆ста́вилъ є҆сѝ сла́дкою со́лiю слове́съ твои́хъ, и҆ ра́дꙋѧсѧ взыва́лъ є҆сѝ: сла́ва си́лѣ твое́й, гдⷭ҇и.

Бг҃оро́диченъ:

Ꙗ҆́кѡ присѣ́ннꙋ прови́дѧ тѧ̀ дре́вле го́рꙋ а҆ввакꙋ́мъ, всенепоро́чнаѧ, носѧ́щꙋ сло́во, всѧ̑ ѡ҆сѣнѧ́ющее ѿ пла́мене престꙋпле́нiѧ и҆ грѣхѡ́въ, ѻ҆трокови́це, жже́нiѧ.

Пѣ́снь є҃. I҆рмо́съ:

Ты̀, гдⷭ҇и мо́й, свѣ́тъ въ мíръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнiѧ вѣ́рою воспѣва́ющыѧ тѧ̀.

Бжⷭ҇твенными мо́лнiѧми всемꙋ́драгѡ проповѣ́данiѧ, просвѣти́лъ є҆сѝ невѣ́дѣнiѧ но́щiю ѡ҆держи̑мыѧ, бг҃омꙋ́дре всеблаже́нне.

Бжⷭ҇твеннаѧ рѣка̀ проше́дши и҆зъ се́рдца твоегѡ̀, потопѝ пото́ки лє́стныѧ, и҆ ра́зꙋмы вѣ́рныхъ, преблаже́нне, напоѝ.

Вжилѧ́емь благи́ми наде́ждами, претерпѣ́лъ є҆сѝ влеко́мь четы́рьми, и҆ зе́млю ѡ҆свѧща́ѧ кровьмѝ, бг҃опрiѧ́тне.

Бг҃оро́диченъ:

Тѧ̀ є҆ди́нꙋ ѿ всѣ́хъ родѡ́въ и҆збра̀ гдⷭ҇ь, бцⷣе? и҆ и҆зъ тебє̀ воплоти́сѧ, ѡ҆божи́въ человѣ́чество.

Пѣ́снь s҃. I҆рмо́съ:

Пожрꙋ́ ти со гла́сомъ хвале́нiѧ, гдⷭ҇и, цр҃ковь вопiе́тъ тѝ, ѿ бѣсо́вскiѧ кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вiю.

Ника́коже прельще́ньми ѡ҆слабѣ́вша, льсти́вый  неми́лостивнѡ тѧ̀ ссѣца́етъ ра́нами, бг҃омꙋ́дре, смотрѧ́юща къ сла́вѣ, ю҆́же тѝ хрⷭ҇то́съ пода́стъ, прославлѧ́ѧ тѧ̀.

Полкѝ врагѡ́въ неви́димыхъ ꙗ҆́звами ѹ҆ѧзви́лъ є҆сѝ, бл҃же́нне, пло́ти твоеѧ̀, а҆рхíппе, и҆ ѡ҆блича́ѧ се́рдце мꙋчи́телево, терза́ньми расто́рглъ є҆сѝ.

И҆̀же ка́менiю нечꙋ́вственнымъ се́рдцемъ слꙋжа́щiи ка́менiемъ побива́ютъ тѧ̀, бл҃же́нне, живота̀ ка́мень и҆сповѣ́дающа, и҆ пре́лести ѹ҆твержде́нiе, мч҃ниче, сокрꙋша́юща.

Бг҃оро́диченъ:

Ѹ҆мерщвле́нiѧ совле́ксѧ, въ жи́знь ѡ҆блече́сѧ въ раѝ, дв҃о, а҆да́мъ, твои́мъ же ѡ҆безсме́ртвисѧ живоно́снымъ ржⷭ҇тво́мъ, всест҃а́ѧ бг҃оневѣ́сто.

Конда́къ, гла́съ д҃. Подо́бенъ: Ꙗ҆ви́лсѧ є҆сѝ дне́сь:

Ꙗ҆́кѡ sвѣздꙋ̀ вели́кꙋю тѧ̀ цр҃ковь и҆мꙋ́щи, а҆рхíппе, чꙋде́съ твои́хъ лꙋча́ми просвѣща́ема, зове́тъ тебѣ̀: спасѝ вѣ́рою почита́ющыѧ па́мѧть твою̀.

Пѣ́снь з҃. I҆рмо́съ:

Въ пещѝ а҆враа́мстiи ѻ҆́троцы персíдстѣй, любо́вiю благоче́стiѧ па́че, не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.

Бг҃оглаго́ланьми бг҃омꙋ́дрыми, всебл҃же́нне, свидѣ́тельствованъ, ра́зꙋмомъ и҆́стиннымъ, тмꙋ̀ невѣ́дѣнiѧ ѿ дꙋ́шъ ѿгна́лъ є҆сѝ мꙋ́дрости благода́тiю честно́мꙋ сло́вꙋ твоемꙋ̀ повинꙋ́вшыѧсѧ.

Въ ро́вѣ тѧ̀, мꙋ́чениче, до́льнѣйшемъ погреба́ютъ наро́ди sлочести́выхъ, и҆ ка́менiемъ неми́лостивнѡ ѹ҆мерщвлѧ́ютъ воспѣва́ющаго: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.

Землѧ̀ тѣ́ло погребе́нное, мꙋ́чениче, показꙋ́етъ, и҆сточа́ѧ и҆сцѣле́нiй во́ды вѣ̑рнымъ: нб҃о же, бл҃же́нный а҆рхíппе, дꙋ́хъ тво́й страстоте́рпчєскимъ дꙋша́мъ причита́етъ. 

Бг҃оро́диченъ:

Зе́млю ѹ҆́бѡ мгло́ю, нб҃о же ѻ҆́блаки гдⷭ҇и, ѻ҆трокови́це, ѡ҆дѣва́ѧ, во́лею въ пло́ть ме́ртвеннꙋю ѿ крове́й твои́хъ ѡ҆дѣва́етсѧ, во ѻ҆де́ждꙋ сла́вы безсме́ртныѧ ѡ҆дѣва́ѧ человѣ́ка.

Пѣ́снь и҃. I҆рмо́съ:

Рꙋ́цѣ распросте́ръ данiи́лъ, львѡ́въ зiѧ̑нiѧ въ ро́вѣ затчѐ: ѻ҆́гненнꙋю же си́лꙋ ѹ҆гаси́ша, добродѣ́телiю препоѧ́савшесѧ, благоче́стiѧ рачи́тели ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ, гдⷭ҇а.

Па́ѵелъ похвала́ми свѧще́нными похвалѧ́ѧ тѧ̀, а҆рхíппе сла́вне, сво́ина тѧ̀, свѧ́те, написа̀, соверши́телѧ бжⷭ҇твенныхъ дѣѧ́нiй, слꙋжа́ща є҆мꙋ̀, и҆ вѣ́рою пою́ща: благослови́те, всѧ̑ дѣла̀ гдⷭ҇нѧ, гдⷭ҇а.

Глаго́лы пома́засѧ честны́ми къ мꙋче́нiю досточꙋ́днаѧ а҆пфíа, лю́бѧщи, премꙋ́дре, ꙗ҆́кѡ сы́на тѧ̀ и҆́скреннѣйшаго, съ не́юже въ вы́шнихъ живе́ши ца́рствiихъ, вопiѧ̀: благослови́те, всѧ̑ дѣла̀ гдⷭ҇нѧ, гдⷭ҇а.

Младе́нцы сꙋ́щiи ра́зꙋмомъ, тѧ̀ и҆мꙋ́щаго, смы́слъ, младе́нцємъ во и҆гра́нiе преда́ша, а҆рхíппе, стра́ждꙋща терпѣли́вѣйше, и҆ ѿ ни́хъ неми́лостивнѡ пробода́ема, и҆ вопiю́ща: всѧ̑ дѣла̀, благослови́те, гдⷭ҇нѧ, гдⷭ҇а.

Бг҃оро́диченъ:

Ме́ртвъ снѣ́ди ра́ди є҆ди́ныѧ а҆да́мъ бы́сть, ѡ҆бꙿе́мь сме́рть са́да разꙋ́мнагѡ, чⷭ҇таѧ: тебє́ же ра́ди ѡ҆живле́нъ, и҆ раѧ̀ пи́щꙋ па́ки воспрiѧ́тъ, воспѣва́ѧ: благослови́те, всѧ̑ дѣла̀ гдⷭ҇нѧ, гдⷭ҇а.

Пѣ́снь ѳ҃. I҆рмо́съ:

Ка́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе, велича́емъ.

Да вѣ́чнꙋю сла́вꙋ наслѣ́диши, страстоте́рпче, сла́вꙋ  земнꙋ́ю презрѣ́лъ є҆сѝ, непостоѧ́ннꙋю же и҆ преходѧ́щꙋю: и҆ ко хрⷭ҇тꙋ̀ пристꙋпи́лъ є҆сѝ, сла́вою сегѡ̀ ѹ҆краша́емь.

Вѣнце́мъ ѹ҆вѧзе́сѧ, бг҃омꙋ́дре, побѣ́днымъ ве́рхъ тво́й, и҆ ѡ҆дѣ́ѧлсѧ є҆сѝ въ багрѧни́цꙋ, твои́ми кро́вьми ѡ҆моче́нꙋю, а҆рхíппе: и҆ со хрⷭ҇то́мъ ра́дꙋѧсѧ ца́рствꙋеши, пребл҃же́нне.

Ꙗ҆́кѡ верхо́внагѡ, всеблаже́нне, а҆пⷭ҇лѡвъ, бы́въ ѹ҆чени́къ па́ѵла мꙋ́драгѡ бг҃оглаго́ливагѡ, съ тѣ́мъ ра́дꙋешисѧ, вѣ́чнꙋющее наслѣ́дꙋеши наслажде́нiе, колосса́євъ ѹ҆добре́нiе.

Собра́шасѧ лю́дiе въ па́мѧти свѣтоно́снѣй твое́й воспѣ́ти бл҃года́вца сп҃са, и҆ дѡ́блiѧ, а҆рхíппе, болѣ̑зни твоѧ̑, ꙗ҆̀же мꙋ́жески претерпѣ́лъ є҆сѝ, низложи́въ многоко́зненнаго.

Бг҃оро́диченъ:

Носѧ́щи хрⷭ҇та̀ на ѡ҆бꙿѧ́тiихъ, ма́нiемъ носѧ́щаго всѧ̑, сего̀ ꙗ҆́кѡ сн҃а твоего̀ молѝ, ѿ рꙋ́къ врага̀ мѧ̀, пречⷭ҇таѧ, и҆зба́вити, и҆ за милосе́рдiѧ бе́зднꙋ, ѡ҆бꙿѧ́ти и҆ спасти́ мѧ.


