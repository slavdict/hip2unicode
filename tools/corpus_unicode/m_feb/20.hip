    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ к҃-й де́нь.

Прпⷣбнагѡ ѻ҆ц҃а̀ на́шегѡ льва̀, є҆пⷭ҇кпа ката́нскагѡ.

И҆ преподобномꙋ́ченика корни́лiѧ и҆гꙋ́мена пско́во- пече́рскагѡ.

Слꙋ́жба є҆гѡ̀ пи́сана въ приложе́нiи.

На Гдⷭ҇и, воззва́хъ, стiхи̑ры, гла́съ и҃.

Подо́бенъ: Гдⷭ҇и, а҆́ще и҆ на сꙋди́щи:

Гдⷭ҇и, * ты̀ ст҃и́телѧ въ мíрѣ, * а҆пⷭ҇лѡвъ прее́мника показа́лъ є҆сѝ, * дѣ́лы и҆ словесы̀, * пра́выхъ ѹ҆че́нiй проповѣ́дника: * и҆ сегѡ̀ ра́ди наста́вника положи́лъ є҆сѝ ст҃и́телей, * и҆ сла́вы соприча́стника * нетлѣ́нныѧ твоеѧ̀.

Сто́лпъ тѧ̀, львѐ, * хрⷭ҇то́ва цр҃ковь жи́въ, * и҆ глаго́льника держа́щи, * пра́выхъ ѹ҆че́нiй сло́ва, * сего̀ зрѧ́щи  непоколеби́ма и҆́стины, * при́снѡ пребыва́етъ, * сла́вѧщи влⷣкꙋ всѣ́хъ и҆ гдⷭ҇а, * тѧ̀ просла́вльшаго.

Гдⷭ҇и, * ты̀ ст҃и́телѧ сло́во * и҆зꙿѡщре́нъ показа́лъ є҆сѝ ме́чь * на sлоче́ствꙋющихъ, * въ правосла́внꙋю вѣ́рꙋ твою̀: * и҆ тѣ́мъ посѣка́ѧ лѡ́жнаѧ мꙋдрова̑нiѧ, * бл҃гоче́стiѧ въ мíрѣ ѹ҆мно́жилъ є҆сѝ * ѹ҆чє́нiѧ, влⷣко.

Сла́ва, и҆ ны́нѣ, бг҃оро́диченъ. Подо́бенъ: то́йже:

Ви́ждь моегѡ̀ * сокрꙋше́ннагѡ се́рдца * стєна́нiѧ, бг҃оневѣ́стнаѧ, * прiимѝ, дв҃о мр҃íе, * и҆ не ѿри́ни, всенепоро́чнаѧ, * рꙋ́къ мои́хъ, чⷭ҇таѧ, воздѣѧ́нiе, * ꙗ҆́кѡ бл҃голюби́ва: * да пою̀ и҆ велича́ю возвели́чившꙋю ро́дъ на́шъ.

Крⷭ҇тобогоро́диченъ. Подо́бенъ:

А҆́гнца тѧ̀ * є҆гда̀ а҆́гница и҆ дв҃а къ заколе́нiю ведо́ма ѹ҆зрѣ̀, * со слеза́ми, сло́ве, послѣ́доваше, * и҆ взыва́ше: * гдѣ̀ тщи́шисѧ, ча́до моѐ; * сше́ствꙋю тебѣ̀, сладча́йшiй: * не терплю́ бо не зрѣ́ти тебє̀, * i҆и҃се мо́й многомлⷭ҇тиве.

Тропа́рь, гла́съ д҃:

Пра́вило вѣ́ры и҆ ѻ҆́бразъ кро́тости, воздержа́нiѧ ѹ҆чи́телѧ, ꙗ҆ви́ тѧ ста́дꙋ твоемꙋ̀, ꙗ҆́же веще́й и҆́стина. Сегѡ̀ ра́ди стѧжа́лъ є҆сѝ смире́нiемъ высѡ́каѧ, нището́ю бога̑таѧ, ѻ҆́ч҃е львѐ, молѝ хрⷭ҇та̀ бг҃а, спасти́сѧ дꙋша́мъ на́шымъ.



Канѡ́нъ, є҆гѡ́же краегране́сiе:

Льва̀ и҆сто́чникъ сꙋ́щь чꙋде́съ чтꙋ̀. I҆ѡ́сифъ:

Гла́съ и҃. Пѣ́снь а҃. I҆рмо́съ:

Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ sла̀ и҆збѣжа́въ, i҆и҃льтѧнинъ вопiѧ́ше: и҆зба́вителю и҆ бг҃ꙋ на́шемꙋ пои́мъ.

Свѣти́льника тѧ̀ бжⷭ҇твенна хрⷭ҇то́ва свѣ́тла цр҃ковь стѧжа́вши, львѐ мꙋ́дре, добродѣ́телей твои́хъ сiѧ́ньми, и҆ чꙋде́съ бога́тнѡ просвѣща́етсѧ.

Ѿ младе́нства возложи́лъ є҆сѝ себѐ сама́го всѣ́хъ  влⷣцѣ, и҆ ѹ҆мерщвле́нiемъ сласте́й жива̀ сегѡ̀ бы́лъ є҆сѝ же́ртва, закала́ѧ себѐ безъ кро́ве, бл҃же́нне.

Житiѐ твоѐ сiѧ́етъ добродѣ́тельми ѹ҆кра́шено, и҆ чꙋде́съ блиста́ньми ѹ҆добре́но, бг҃оно́се, преѧвле́на тѧ̀ всѣ̑мъ содѣ́ла.

Бг҃оро́диченъ:

Хра́мъ ты̀ была̀ є҆сѝ бж҃iй, нескве́рнаѧ ѻ҆трокови́це, все́льшемꙋсѧ па́че ѹ҆ма̀ въ тѧ̀, бцⷣе, и҆ ле́сть ѿ дꙋ́шъ человѣ́ческихъ ѿгна́вшемꙋ.

Пѣ́снь г҃. I҆рмо́съ:

Небе́снагѡ крꙋ́га верхотво́рче, гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нiй кра́ю, вѣ́рныхъ ѹ҆твержде́нiе, є҆ди́не чл҃вѣколю́бче.

Спаси́тельна, ѻ҆́ч҃е, и҆ бл҃гочє́стна ѹ҆чє́нiѧ правосла́вiѧ хранѧ̀ неврє́дна, ста́до ѹ҆па́слъ є҆сѝ на па́житехъ живоно́сныхъ, и҆ въ нбⷭ҇нꙋю ѡ҆гра́дꙋ вве́лъ є҆сѝ.

Возше́дъ на высотꙋ̀ добродѣ́телей, прпⷣбне, пома́занiе свѧще́нно прiѧ́лъ є҆сѝ, и҆ превысо́каго, всемꙋ́дре, восхвали́лъ є҆сѝ высоча́йшимъ сѣда́лищемъ, послꙋжи́въ бл҃года́тiю томꙋ̀, ꙗ҆́кѡ а҆́гг҃лъ.

Напа̑сти претерпѣ́въ хрⷭ҇та̀ ра́ди, прпⷣбне, безсме́ртiю причасти́лсѧ є҆сѝ ѡ҆боже́нiѧ: мѵ́ро же благово́нно непреста́ннѡ и҆сточа́ѧ, ѡ҆сщ҃а́еши вѣ́рою къ тебѣ̀ притека́ющыѧ.

Бг҃оро́диченъ:

Ѹ҆́глѧ бжⷭ҇твеннагѡ и҆ свѣтоза́рнагѡ клещѐ, кꙋпино̀, ѻ҆гне́мъ не ѡ҆пали́вшисѧ бжⷭ҇тва̀, хвра̑стныѧ моѧ̑ всѧ̑ попалѝ стра̑сти, и҆ ѻ҆гнѧ̀ и҆схитѝ вѣ́чнꙋющагѡ.

Сѣда́ленъ, гла́съ г҃. Подо́бенъ: Бжⷭ҇твенныѧ вѣ́ры:

Вели́кое со́лнце вселе́ннѣй возсiѧ́лъ є҆сѝ добродѣ́телей твои́хъ сiѧ́ньми, и҆ чꙋде́съ свѣ́тлостiю просвѣти́въ вѣ́рныхъ собо́ры, и҆ ѿгна́въ страсте́й ѡ҆мраче́нiе, львѐ прпⷣбне, хрⷭ҇та̀ бг҃а молѝ дарова́ти на́мъ ве́лiю ми́лость. 

Сла́ва, и҆ ны́нѣ, бг҃оро́диченъ:

Бжⷭ҇твеннагѡ є҆стества̀ не ѿлꙋ́чсѧ, пло́ть бы́въ во чре́вѣ твое́мъ: но бг҃ъ воч҃лвѣ́чивсѧ пребы́сть, и҆́же по ржⷭ҇твѣ̀ мт҃рь тѧ̀ дв҃ꙋ, ꙗ҆́кѡ пре́жде ржⷭ҇тва̀ сохрани́въ всенепоро́чнꙋ, є҆ди́нъ гдⷭ҇ь: того̀ прилѣ́жнѡ молѝ, дарова́ти на́мъ ве́лiю ми́лость.

Крⷭ҇тобогоро́диченъ:

Нескве́рнаѧ а҆́гница сло́ва, нетлѣ́ннаѧ дв҃а мт҃и, на крⷭ҇тѣ̀ зрѧ́щи повѣ́шена, и҆зъ неѧ̀ безъ болѣ́зни прозѧ́бшаго, мт҃рски подо́бнѡ рыда́ющи, вопiѧ́ше: ѹ҆вы̀ мнѣ̀ ча́до моѐ, ка́кѡ стра́ждеши во́лею, хотѧ̀ и҆зба́вити ѿ страсте́й безче́стiѧ человѣ́ка;

Пѣ́снь д҃. I҆рмо́съ:

Ѹ҆слы́шахъ, гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.

Земледѣ́лавъ ни́вꙋ твоегѡ̀ ра́зꙋма, стокра́тный кла́съ прине́слъ є҆сѝ, пребога́те, добродѣ́телей бжⷭ҇твенныхъ и҆ и҆сцѣле́нiй.

Ст҃а́ѧ твоѧ̀, сла́вне, ра́ка вы́нꙋ є҆ле́й ст҃ы́й и҆сточа́етъ, ѡ҆сщ҃а́ющи дꙋ́шы вѣ́рою къ тебѣ̀ притека́ющыѧ.

Недꙋ́гѡвъ ѡ҆чище́нiе, лꙋка́выхъ де́мѡнѡвъ ѿгони́тель, ст҃и́телю, бы́лъ є҆сѝ, и҆ вѣ́рныхъ человѣ́кѡвъ прибѣ́жище.

Бг҃оро́диченъ:

Всѣ̑мъ невмѣсти́мый, пречⷭ҇таѧ, вмѣща́етсѧ во ѹ҆тро́бѣ твое́й, спаса́ѧ мѧ̀ бл҃гостiю, погрꙋже́ннаго мно́гими грѣхѝ.

Пѣ́снь є҃. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.

Ѹ҆мо́мъ чистѣ́йшимъ, ѹ҆ма̀ всѣ́хъ вино́внаго смотрѧ́ѧ, ѿ негѡ̀ прiѧ́лъ є҆сѝ дарова́нiй зарю̀, бг҃одохнове́нне, и҆сцѣле́нiй сщ҃є́ннаѧ свѣтоли̑тiѧ, и҆́миже разрѣша́еши страсте́й ѡ҆мраче́нiе. 

Пре́лестьми де́мѡнскими всѧ̑ вѣ́рꙋющыѧ хрⷭ҇тꙋ̀ прельща́ющаго, ѻ҆́гненномꙋ сꙋдꙋ̀ пре́далъ є҆сѝ пра́веднѡ, блаже́нне, и҆ дꙋ́шы и҆зба́вилъ є҆сѝ всегꙋби́тельнагѡ сегѡ̀ вре́да, ꙗ҆́кѡ па́стырь и҆́стиненъ и҆ спаси́теленъ.

Разгорѣ́вшꙋсѧ ѻ҆гню̀, посредѝ ста́лъ є҆сѝ, неѡпали́мь, пресла́вне: бж҃е́ственнаѧ бо роса̀ ст҃а́гѡ ѡ҆крꙋжи́ тѧ дх҃а, ꙗ҆́кѡ сщ҃еннотаи́нника, ꙗ҆́кѡ слꙋжи́телѧ бжⷭ҇твенныѧ сла́вы, ꙗ҆́кѡ вы́шнiѧ свѣ́тлости прича́стника.

Бг҃оро́диченъ:

Ви́дѣвше дре́вле бжⷭ҇твеннѣйше, бг҃ора́дованнаѧ, честнíи прⷪ҇ро́цы та́инства глꙋбинꙋ̀ неизрече́ннꙋю чⷭ҇тна́гѡ ржⷭ҇тва̀ твоегѡ̀, пречⷭ҇таѧ, разли́чными ѻ҆́бразы, ꙗ҆́кѡ вмѣсти́ша, сего̀ провозвѣсти́ша.

Пѣ́снь s҃. I҆рмо́съ:

Моли́твꙋ пролiю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ sѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ i҆ѡ́на: ѿ тлѝ, бж҃е, возведи́ мѧ.

Слѣпíи моли́твами твои́ми, ѻ҆́ч҃е, прiѧ́ша прозрѣ́нiе, бг҃омꙋ́дре: хрⷭ҇та́ бо содѣ́йственника и҆мѣ́ѧ, и҆ къ немꙋ̀ дꙋшѝ твоеѧ̀ ѻ҆́чи стѧжа́въ вы́нꙋ, прошє́нiѧ бога́тнѡ прiѧ́лъ є҆сѝ.

Бы́лъ є҆сѝ царю̀, чꙋ́дне, стра́шенъ, внегда̀ и҆ды́й во дворы̀ є҆гѡ̀, носи́лъ є҆сѝ ѻ҆де́ждою ѹ҆́глiе горѧ́щее: прославлѧ́ше бо тѧ̀ бг҃ъ, є҆го́же житiе́мъ твои́мъ, львѐ, просла́вилъ є҆сѝ.

Бл҃гоꙋха́етъ ра́ка моще́й твои́хъ, и҆ и҆злива́етъ при́снѡ, всебл҃же́нне, ꙗ҆́коже и҆сто́чникъ чи́стъ и҆ бл҃гово́нный, є҆ле́й бжⷭ҇твенный: и҆́мже ѿгонѧ́ютсѧ недꙋ́зи ѿ вѣ́рныхъ, и҆ здра́вiе тре́бꙋющымъ да́рꙋетсѧ.

Бг҃оро́диченъ:

Ѡ҆свѧтѝ дꙋ́шꙋ мою̀, дв҃о, ст҃о́е ро́ждшаѧ сло́во, вои́стиннꙋ во ст҃ы́хъ ꙗ҆́кѡ пречи́стѡ почива́ющаго, є҆ди́наго бг҃а на́шего, и҆ да́рꙋй мѝ, ꙗ҆́кѡ ми́лостива, ѹ҆миле́нiѧ тꙋ́чꙋ, всенепоро́чнаѧ. 

Конда́къ, гла́съ и҃. Подо́бенъ: Ꙗ҆́кѡ нача́тки:

Ꙗ҆́коже свѣти́льника превели́ка цр҃ковь и҆́мать, всебл҃же́нне, тебѐ па́че со́лнца сiѧ́юща, ю҆́же твои́ми моли́твами сохранѝ, бл҃же́нне, непобѣди́мꙋ и҆ непоколеби́мꙋ ѿ є҆́реси всѧ́кiѧ, и҆ нескве́рнꙋ, ꙗ҆́кѡ приснопа́мѧтный.

Пѣ́снь з҃. I҆рмо́съ:

Ѻ҆́троцы є҆вре́йстiи въ пещѝ попра́ша пла́мень дерзнове́ннѡ, и҆ на ро́сꙋ ѻ҆́гнь преложи́ша, вопiю́ще: бл҃гослове́нъ є҆сѝ, гдⷭ҇и бж҃е, во вѣ́ки.

Чинѡ́мъ бжⷭ҇твєннымъ безплѡ́тнымъ съ пло́тiю подо́бѧсѧ, бг҃омꙋ́дре, слꙋжи́лъ є҆сѝ бг҃ꙋ непреста́ннѡ воспѣва́ѧ: бл҃гослове́нъ є҆сѝ, гдⷭ҇и бж҃е, во вѣ́ки.

Ѹ҆́ши глꙋхȋѧ, всебл҃же́нне, моли́твами твои́ми ѿве́рзлъ є҆сѝ бжⷭ҇твенными, и҆ хромы̑мъ ꙗ҆́вственнѡ пода́лъ благотече́нiе, бл҃гослове́нъ є҆сѝ, вопiѧ̀, гдⷭ҇и бж҃е, во вѣ́ки.

Ма́нiемъ бжⷭ҇твеннымъ влⷣки неѡпале́нъ пре́былъ є҆сѝ, вше́дъ посредѝ ѻ҆гнѧ̀: неприча́стный же сегѡ̀, сꙋдо́мъ пра́веднымъ ѡ҆палѧ́етсѧ и҆лiодѡ́ръ, моли́твою твое́ю.

Бг҃оро́диченъ:

Твоегѡ̀ чре́ва не ѡ҆палѝ бжⷭ҇тва̀ ѻ҆́гнь, дв҃о мт҃и, воплоща́етсѧ и҆зъ тебє̀, концы̀ ѡ҆роша́ѧ бжⷭ҇твенными свѣ́тлостьми: сегѡ̀ ра́ди тѧ̀ пое́мъ.

Пѣ́снь и҃. I҆рмо́съ:

Побѣди́тели мꙋчи́телѧ и҆ пла́мене бл҃года́тiю твое́ю бы́вше, за́повѣдемъ твои̑мъ sѣлѡ̀ прилѣжа́ще, ѻ҆́троцы вопiѧ́хꙋ: бл҃гослови́те, всѧ̑ дѣла̀ гдⷭ҇нѧ, гдⷭ҇а.

И҆злiѧ́сѧ бл҃года́ть, ѻ҆́ч҃е, во ѹ҆стна́хъ твои́хъ, сщ҃еннотаи́нниче, сегѡ̀ ра́ди тѧ̀, львѐ, бг҃ъ пома́за ст҃и́телѧ, лю́демъ вопiю́щымъ: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Цр҃ю̀, всебл҃же́нне, превѣ́чнꙋющемꙋ бл҃гоꙋгоди́лъ є҆сѝ, земно́мꙋ, львѐ, царю̀ предста́лъ є҆сѝ, ѹ҆́глiе носѧ̀, и҆ сегѡ̀, ѻ҆́ч҃е, ѹ҆жаса́ѧ мы́сль чꙋдодѣ́йствы sѣлѡ̀ пресла́вными.

Ꙗ҆́кѡ ма́слина, ѻ҆́ч҃е, насажде́на бы́въ плодови́та въ домꙋ̀ гдⷭ҇ни, пло́дъ приноша́еши по кончи́нѣ, ѿ бжⷭ҇твеннагѡ  тѣ́ла твоегѡ̀ є҆ле́й бжⷭ҇твенный, вѣ́рныхъ всѧ́къ недꙋ́гъ ѡ҆гонѧ́ѧ всегда̀, къ тебѣ̀ съ любо́вiю, мꙋ́дре, притека́ющихъ.

Бг҃оро́диченъ:

Хотѣ́нiемъ всѧ̑ соверша́ѧй, всенепоро́чнаѧ бл҃гослове́ннаѧ, восхотѣ́въ во чре́во твоѐ всели́сѧ, и҆ пло́тiю ꙗ҆ви́сѧ, и҆ ѡ҆божи́ мѧ, и҆стлѣ́вша пре́жде льсти́вагѡ sлы́мъ совѣ́томъ.

Пѣ́снь ѳ҃. I҆рмо́съ:

Ѹ҆страши́сѧ всѧ́къ слꙋ́хъ неизрече́нна бж҃iѧ снизхожде́нiѧ, ꙗ҆́кѡ вы́шнiй во́лею сни́де да́же и҆ до пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже пречⷭ҇тꙋю бцⷣꙋ, вѣ́рнiи, велича́емъ.

Да тѧ̀ бжⷭ҇твенными гла́сы блажи́мъ преподо́бнѡ пожи́вша, и҆ на нб҃са̀ возше́дша и҆ ра́дꙋющасѧ: ѿ страсте́й и҆ скорбе́й на́съ моли́твами твои́ми спаса́й и҆ ѿ ѡ҆бстоѧ́нiй, ст҃и́телю и҆ па́стырю досточꙋ́дне.

Ꙗ҆́кѡ розга̀ вiногра́да и҆́стиннагѡ бы́въ, ѻ҆́ч҃е, прозѧ́блъ є҆сѝ добродѣ́тельны гре́зны, чꙋде́съ сла́дость и҆ска́пающыѧ: ѿ ни́хже пiю́ще вѣ́рнѡ, здра́вiе прiе́млютъ и҆ ра́дость хва́лѧщiи тѧ̀ при́снѡ, львѐ всемꙋ́дре.

Тѣ́ло твоѐ бы́сть хра́мъ ст҃а́гѡ и҆ чⷭ҇тна́гѡ, ѻ҆́ч҃е, дх҃а, и҆ ны́нѣ лежи́тъ внꙋ́трь бжⷭ҇твеннагѡ хра́ма, є҆го́же созда́лъ є҆сѝ въ сла́вꙋ, львѐ, и҆ че́сть лꙋкíи мч҃ницы, чꙋде́съ и҆сточа́ѧ на́мъ рѣ́ки, благоче́стнѡ тѧ̀ почита́ющымъ.

Ꙗ҆́коже со́лнце свѣтоза́рнѡ, добродѣ́тельными свѣща́ми концы̀ ѡ҆зарѧ́ѧ при́снѡ, и҆ ны́нѣ къ свѣ́тꙋ преминꙋ́лъ є҆сѝ незаходи́момꙋ. Тѣ́мже свѣтоно́снꙋю твою̀ па́мѧть пра́зднꙋющыѧ, львѐ пребога́те, ѡ҆мраче́нiй вселю́тыхъ и҆зба́ви.

Бг҃оро́диченъ:

Страшꙋ́сѧ твоегѡ̀, є҆ди́не цр҃ю̀, втора́гѡ прише́ствiѧ, и҆ ѹ҆боѧ́хсѧ, безмѣ́рнѡ согрѣши́въ тебѣ̀, и҆ по ра́зꙋмѣ не ѹ҆тве́рждсѧ: но ꙗ҆́кѡ сы́й бл҃гъ, ѡ҆братѝ и҆ спаси́ мѧ ро́ждшiѧ тѧ̀ бл҃гопрiѧ́тными, i҆и҃се, моли́твами.


