    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ в҃_i-й де́нь.

И҆́же во ст҃ы́хъ ѻ҆ц҃а̀ на́шегѡ меле́тiа, а҆рхiепⷭ҇кпа а҆нтiохíи вели́кiѧ:

И҆ и҆́же во ст҃ы́хъ ѻ҆ц҃а̀ на́шегѡ а҆леѯíа митрополíта, всеѧ̀ рѡссíи чꙋдотво́рца.

Слꙋ́жба є҆гѡ̀ пи́сана по се́й слꙋ́жбѣ.

На Гдⷭ҇и, воззва́хъ, стiхи̑ры ѻ҆ктѡ́иха г҃: и҆ меле́тiа г҃.

Гла́съ д҃. Подо́бенъ: Ꙗ҆́кѡ до́блѧ:

Пло́ти по ѵ҆поста́си соедини́вшасѧ безпло́тнаго, и҆ ѻ҆ц҃ꙋ̀ собезнача́льнаго сло́ва, всемꙋ́дре, * кромѣ̀ преложе́нiѧ, и҆ слiѧ́нiѧ, * мꙋ́дрѣ наꙋчи́лъ є҆сѝ: * дѣ́йствꙋюща же сꙋгꙋ́бѡ * ѻ҆бои́ми є҆стествы̀, * и҆зъ ни́хже слежи́тъ, и҆ въ ни́хже  зри́тсѧ, * є҆ди́нъ сы́й нераздѣ́ленъ сꙋщество́мъ, * въ се́мъ и҆ ѻ҆́номъ разꙋмѣва́емый.

Поꙋчи́всѧ, бл҃же́нне, * ст҃и́телю меле́тiе, въ зако́нѣ гдⷭ҇ни, * ꙗ҆́коже писа́сѧ, * дре́во ꙗ҆ви́лсѧ є҆сѝ на вода́хъ поще́нiѧ стоѧ́щее, * и҆ плоды̀ добродѣ́телей предлага́ющее бл҃года́тiю, * просвѣти́вшагѡ ст҃ꙋ́ю дꙋ́шꙋ твою̀, * и҆ всѧ́ческихъ прiѧ́тельнꙋ * содѣ́лавша дх҃о́вныхъ ѡ҆сiѧ́нiй.

Ѹ҆краси́шасѧ, всемꙋ́дре, * писа́тельнѣ лани̑ты твоѧ̑, * ꙗ҆́кѡ гѡ́рлицы, лю́бѧщыѧ воздержа́нiе, * и҆ пи́щꙋ ѡ҆плева́ющыѧ жела́нiемъ, меле́тiе, * пи́щи разꙋ́мныѧ, ю҆́же тебѣ̀ хрⷭ҇то́съ да́рꙋетъ, * прiе́мъ мнѡ́гiѧ твоѧ̑ трꙋды̀, * и҆ ре́вность разжже́ннꙋю, * ю҆́же и҆мѣ́лъ є҆сѝ, предбѣ́дствꙋѧ вѣ́ры ра́ди.

Сла́ва, и҆ ны́нѣ, бг҃оро́диченъ:

Ꙗ҆́кѡ моли́твꙋ неꙋсыпа́ющꙋ * и҆ мольбꙋ̀ пребыва́ющꙋ, * и҆мꙋ́щи, пречⷭ҇таѧ, ко гдⷭ҇ꙋ, * напа̑сти ѹ҆спѝ, * во́лны ѹ҆кротѝ ѻ҆каѧ́нныѧ моеѧ̀ дꙋшѝ, * и҆ въ ско́рби сꙋ́щее се́рдце моѐ ѹ҆тѣ́ши, * ѻ҆трокови́це, молю́ тѧ, * и҆ ѡ҆благодатѝ ѹ҆́мъ мо́й, * ꙗ҆́кѡ да досто́йнѡ тѧ̀ просла́влю.

Крⷭ҇тобг҃оро́диченъ, гла́съ и҆ подо́бенъ то́йже:

А҆́гнца и҆ па́стырѧ тѧ̀ * на дре́вѣ ꙗ҆́кѡ ви́дѣ, * а҆́гница ро́ждшаѧ рыда́ше, * и҆ мт҃рски тебѣ̀ вѣща́ше: * сн҃е возжелѣ́нне, * ка́кѡ на дре́вѣ крⷭ҇тнѣмъ повѣ́шенъ є҆сѝ, долготерпѣли́ве; * ка́кѡ рꙋ́цѣ и҆ но́зѣ твоѝ, сло́ве, * пригвозди́шасѧ ѿ беззако́нныхъ, * и҆ кро́вь твою̀ и҆злiѧ́лъ є҆сѝ, влⷣко.

Тропа́рь, гла́съ д҃:

Пра́вило вѣ́ры, и҆ ѻ҆́бразъ кро́тости, воздержа́нiѧ ѹ҆чи́телѧ ꙗ҆ви́ тѧ ста́дꙋ твоемꙋ̀, ꙗ҆́же веще́й и҆́стина: сегѡ̀ ра́ди стѧжа́лъ є҆сѝ смире́нiемъ высѡ́каѧ, нището́ю бога̑таѧ, ѻ҆́ч҃е меле́тiе, молѝ хрⷭ҇та̀ бг҃а, спасти́сѧ дꙋша́мъ на́шымъ. 



Канѡ́нъ, є҆гѡ́же краегране́сiе: Твоѧ̑ похвалы̑ и҆зꙿѧвлѧ́ю, всебл҃же́нне.

Гла́съ и҃. Пѣ́снь а҃. I҆рмо́съ:

Колесницегони́телѧ фараѡ́нѧ погрꙋзѝ чꙋдотворѧ́й и҆ногда̀ мѡѷсе́йскiй же́злъ, крⷭ҇тоѻбра́знѡ порази́въ и҆ раздѣли́въ мо́ре: i҆и҃лѧ же бѣглеца̀, пѣшехо́дца спасѐ, пѣ́снь бг҃ови воспѣва́юща.

Свѣтода́вцꙋ предстоѧ̀ ве́сь свѣ́телъ, свѣ́томъ ра́зꙋма ѡ҆мраче́нное ѻ҆́ко дꙋшѝ моеѧ̀ просвѣтѝ, и҆ мглꙋ̀ ѿженѝ страсте́й твои́ми моли́твами: ꙗ҆́кѡ ст҃и́тель бо, прпⷣбне, и҆́маши дерзнове́нiе, меле́тiе.

Въ нѣ́дрѣхъ ѻ҆ц҃а̀ сѣдѧ́й, сопрⷭ҇носꙋ́щное и҆ соесте́ственное сло́во ро́ждшемꙋ, проповѣ́дника своегѡ̀ бж҃ества̀ поставлѧ́етъ є҆ди́нъ, ꙗ҆́кѡ а҆пⷭ҇лѡмъ є҆динонра́вна тѧ̀ ны́нѣ, ѽ бг҃оѧвле́нне меле́тiе!

Бжⷭ҇твеннымъ просвѣти́всѧ сiѧ́нiемъ, ѿ безнача́льнагѡ ѻ҆ц҃а̀, є҆диноро́дна сло́ва, несозда́нна, вѣ́чна, бг҃осло́вилъ є҆сѝ, прпⷣбне: а҆́рiєвы же побо́рники є҆диномы́слєнныѧ разгна́лъ є҆сѝ, бжⷭ҇твеннымъ всеѻрꙋ́жiемъ ѡ҆гражда́емь.

Бг҃оро́диченъ:

Воплоще́ннаго, прест҃а́ѧ, родила̀ є҆сѝ, пре́жде безпло́тнаго, бг҃онача́льнаго сло́ва: є҆ди́на бо ѿ вѣ́ка лꙋча́ми чистоты̀, двⷭ҇тва же добро́тою, и҆ всенепоро́чными дарова̑нiи, была̀ є҆сѝ досто́йна, всенепоро́чнаѧ.

Пѣ́снь г҃. I҆рмо́съ:

Ѹ҆твержде́й въ нача́лѣ нб҃са̀ ра́зꙋмомъ, и҆ зе́млю на вода́хъ ѡ҆снова́вый, на ка́мени мѧ̀, хрⷭ҇тѐ, за́повѣдей твои́хъ ѹ҆твердѝ: ꙗ҆́кѡ нѣ́сть свѧ́тъ па́че тебє̀, є҆ди́не чл҃вѣколю́бче.

Твердѣ́йшꙋ дꙋ́шꙋ а҆дама́нта и҆мѣ́ѧ, гнило́е є҆ресе́й мнѣ́нiе, ты̀ ѹ҆че́ньми благоче́стiѧ просвѣ́щсѧ, всеблаже́нне, ѡ҆плева́лъ є҆сѝ. тѣ́мже вѣ́рнiи тѧ̀ всѝ пѣ́сньми, бг҃омꙋ́дре, почита́емъ.

Ѹ҆подо́бивсѧ добродѣ́тельми хрⷭ҇тѡ́вымъ а҆пⷭ҇лѡмъ, ѻ҆́нѣхъ  вла́сть и҆ престо́лъ наслѣ́довалъ є҆сѝ ꙗ҆́вственнѡ, меле́тiе всесла́вне, правосла́вiѧ сто́лпъ, и҆ бл҃гоче́стiѧ побо́рниче бы́въ.

Всыновле́нъ бг҃ꙋ, и҆́же ѿ бг҃а, бг҃а сло́ва, не низве́лъ є҆сѝ въ тва́рь безꙋ́мнѡ: но просла́вилъ є҆сѝ ѻ҆ц҃ꙋ̀ собезнача́льна и҆ сопрⷭ҇то́льна, содѣ́телѧ и҆ зижди́телѧ всѣ́хъ вѣкѡ́въ, бг҃опрiѧ́тне.

Бг҃оро́диченъ:

Въ твою̀ ст҃ꙋ́ю бг҃ъ ѹ҆тро́бꙋ всели́всѧ, воплоти́сѧ, ꙗ҆́коже вѣ́сть, бг҃ома́ти, и҆ спасѐ на́съ живоно́сными свои́ми стрⷭ҇тьмѝ: тѣ́мже тѧ̀ спасе́нiѧ две́рь, дв҃о, зна́емъ.

Сѣда́ленъ, гла́съ и҃. Подо́бенъ: Премꙋ́дрости:

Поꙋчи́всѧ де́нь же и҆ но́щь въ зако́нѣ гдⷭ҇ни, ѻ҆́ч҃е мꙋ́дре, ꙗ҆́кѡ дре́во плодови́то на вода́хъ дх҃о́вныхъ насажде́но ꙗ҆ви́лсѧ є҆сѝ: тѣ́мже сщ҃е́нствовавъ бг҃ꙋ непоро́чнѡ, а҆́рiева хꙋле́нiѧ и҆ саве́ллiева sлосла́внагѡ нра́ва ꙗ҆́вѣ возгнꙋша́всѧ, правосла́вною мы́слiю, ст҃и́телю меле́тiе: молѝ хрⷭ҇та̀ бг҃а, грѣхѡ́въ ѡ҆ставле́нiе дарова́ти пра́зднꙋющымъ любо́вiю свѧтꙋ́ю па́мѧть твою̀.

Сла́ва, и҆ ны́нѣ, бг҃оро́диченъ:

Плотски̑мъ недꙋ́гѡмъ многови̑днымъ и҆ дꙋшє́внымъ страстє́мъ многоѻбра̑знымъ, и҆сцѣле́нiе ѡ҆брѣ́тъ тобо́ю, пренепоро́чнаѧ, печа́лємъ же разрѣше́нiе, бѣда́мъ и҆ ско́рбемъ премѣне́нiе гото́во, и҆ ско́ро и҆збавле́нiе вѣ́рою несомнѣ́нною и҆ те́плымъ се́рдцемъ и҆сповѣ́даю твоѧ̑ ми́лѡсти, влⷣчце, сынѡ́мъ же человѣ́чєскимъ мнѡ́гаѧ твоѧ̑ чꙋдеса̀: и҆ молю́сѧ, кро́вомъ кри́лъ твои́хъ при́снѡ соблюстѝ, и҆ сохрани́ти мѧ̀ всегда̀.

Крⷭ҇тобг҃оро́диченъ:

А҆́гнца и҆ па́стырѧ и҆ и҆зба́вителѧ а҆́гница зрѧ́щи на крⷭ҇тѣ̀, восклица́ше пла́чꙋщи, и҆ го́рькѡ рыда́ющи вопiѧ́ше: мíръ ѹ҆́бѡ ра́дꙋетсѧ, прiе́млѧ тобо́ю и҆збавле́нiе, ѹ҆тро́ба же моѧ̀ гори́тъ, зрѧ́щи твоѐ распѧ́тiе, є҆́же терпи́ши за  милосе́рдiе ми́лости. долготерпѣли́ве гдⷭ҇и, ми́лости бе́здно, и҆ и҆сто́чниче неисчерпа́емый, ѹ҆милосе́рдисѧ, и҆ да́рꙋй согрѣше́нiй ѡ҆ставле́нiе вѣ́рою пою́щымъ бж҃е́ствєнныѧ стра̑сти твоѧ̑.

Пѣ́снь д҃. I҆рмо́съ:

Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованiе, не ѡ҆ста́вль нѣ́дра ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.

Ꙗ҆́вственнѡ, сщ҃еннотаи́нниче, преизѧ́ществовавъ, петра̀ прⷭ҇то́лъ наслѣ́довалъ є҆сѝ верхо́внагѡ, ѿ хрⷭ҇та̀ рꙋкоположе́ннагѡ, є҆гѡ́же и҆ нра́вꙋ поревнова́въ, сн҃а бг҃а жива́гѡ сп҃са просла́вилъ є҆сѝ, ѹ҆че́нiємъ ѻ҆́нагѡ послѣ́дꙋѧ.

Всеразли́чными ѹ҆кра́шенъ дарова́ньми, є҆динонача́лiѧ проповѣ́дникъ бы́лъ є҆сѝ, во ѻ҆ц҃ѣ̀ и҆ є҆диноро́днѣмъ сло́вѣ познава́емагѡ, и҆ бжⷭ҇твеннѣмъ дс҃ѣ, всемꙋ́дре: є҆ди́ницꙋ ѹ҆́бѡ сꙋщество́мъ, въ тре́хъ ли́цѣхъ сꙋ́щꙋ, наꙋчи́лъ є҆сѝ, преподо́бне.

Воспита́всѧ добро́тами, бг҃оꙋче́нне, и҆ заре́ю тоѧ̀ воѡбража́емь, и҆ просвѣти́всѧ бжⷭ҇твенными блиста́ньми по прича́стiю, цр҃кви свѣ́тъ вторы́й бы́лъ є҆сѝ, бг҃оѧвле́нне, просвѣще́нiе бл҃гоче́стiѧ ꙗ҆влѧ́ѧ вѣ́рою притека́ющымъ.

Бг҃оро́диченъ:

Да ѻ҆́бразъ погребе́нный страстьмѝ взы́щеши бога́тствомъ бла́гости, въ дв҃и́ческꙋю всели́лсѧ є҆сѝ ѹ҆тро́бꙋ, и҆зъ неѧ́же ты̀ премꙋ́дрость бж҃iѧ хра́мъ созда́лъ є҆сѝ, и҆́мже по́жилъ є҆сѝ съ человѣ́ки, ще́дре, и҆ спа́слъ є҆сѝ мíра концы̀.

Пѣ́снь є҃. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.

Жирꙋ́ющей безмѣ́стнѡ всѧ́кой є҆́реси sлоде́мѡнстѣй,  превше́лъ є҆сѝ, ѻ҆́ч҃е, бл҃горо́дiемъ дꙋшѝ, и҆ свѣ́тлостiю, и҆ всест҃ы́мъ нра́вомъ, и҆ тве́рдымъ бл҃гоче́стiемъ, бг҃оѧвле́нне пребл҃же́нне меле́тiе.

Всѧ́кимъ ѹ҆се́рдiемъ а҆́рiєвы є҆диномꙋ́дренники ѿвраща́ѧ, правосла́вною вѣ́рою, бг҃оно́се, держа́вꙋ ѹ҆тверди́лъ є҆сѝ, въ трⷪ҇цѣ є҆ди́наго бг҃а на́мъ проповѣ́дꙋѧ, всебл҃же́нне ѻ҆́ч҃е меле́тiе.

Пребжⷭ҇твенныѧ трⷪ҇цы таи́нникъ бы́лъ є҆сѝ всеи́стиннѣйшiй, ѻ҆ц҃ꙋ̀ сло́во є҆диносꙋ́щно чествꙋ́ѧ и҆ сопрⷭ҇то́льно, и҆ бжⷭ҇твенный дх҃ъ є҆диноесте́ственъ ѻ҆ц҃ꙋ̀ и҆ сло́вꙋ, всечестны́й ѻ҆́ч҃е меле́тiе.

Бг҃оро́диченъ:

Вѡ́инства вы́шнихъ, всечⷭ҇таѧ, си́лъ тѧ̀ ѹ҆блажа́ютъ, ро́дове же всѝ человѣ́честiи досто́йнѡ сла́вѧтъ: тебє́ бо ра́ди є҆ди́ныѧ сꙋ́щи на землѝ съ нбⷭ҇ными совокꙋ́пльшесѧ, пою́тъ, дв҃о, ржⷭ҇тво̀ твоѐ.

Пѣ́снь s҃. I҆рмо́съ:

Ѡ҆чи́сти мѧ̀, сп҃се, мнѡ́га бо беззакѡ́нiѧ моѧ̑, и҆ и҆зъ глꙋбины̀ sѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нiѧ моегѡ̀.

И҆зсꙋши́лъ є҆сѝ пото́ки, бг҃омꙋ́дре, є҆ретíчєскiѧ, ѿве́рзлъ же є҆сѝ и҆сто́чники догма́тѡвъ пра́вости, непобѣди́мь побо́рникъ правосла́вiѧ бы́въ, бг҃облаже́нне.

И҆зсꙋши́въ мꙋ́тный а҆́рiевъ то́къ и҆ безбо́жный, напои́лъ є҆сѝ бога́тнѡ бл҃года́тными вода́ми вѣ́рныхъ собо́ры, и҆ цр҃ко́вное бл҃голѣ́пiе ѹ҆краси́лъ є҆сѝ.

Живы́й подо́бнѡ бжⷭ҇твенными начина́ньми, бы́лъ є҆сѝ пресвѣ́телъ, ѻ҆́ч҃е, дѣ́латель, неꙋкло́нно забра́ло бг҃оче́стiѧ, и҆ па́стырей наста́вникъ.

Бг҃оро́диченъ:

Просвѣща́ютъ дꙋ́шы правосла́внѡ пою́щихъ тѧ̀ речє́нiѧ прⷪ҇ро́чєскаѧ, твоѐ провозвѣща́юще пречⷭ҇тое зача́тiе, и҆ є҆́же вы́ше сло́ва, бг҃оневѣ́сто, твоѐ ржⷭ҇тво̀. 

Конда́къ, гла́съ s҃:

Дх҃о́внагѡ твоегѡ̀ дерзнове́нiѧ ѹ҆боѧ́всѧ, ѿстꙋ́пникъ бѣ́гаетъ македо́нiй, моли́твенное же слꙋже́нiе соверша́юще твоѝ рабѝ, любо́вiю притека́емъ, а҆́гг҃лѡмъ собесѣ́дниче меле́тiе, ѻ҆́гненный мечꙋ̀ хрⷭ҇та̀ бг҃а на́шегѡ, всѧ̑ безбѡ́жныѧ закала́ѧй: воспѣва́емъ тѧ̀ свѣти́льника, просвѣти́вшаго всѧ̑.

Пѣ́снь з҃. I҆рмо́съ:

Бж҃iѧ снизхожде́нiѧ ѻ҆́гнь ѹ҆стыдѣ́сѧ въ вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ: благослове́нъ є҆сѝ, бж҃е ѻ҆тє́цъ на́шихъ.

Ст҃ы́й тѧ̀ собо́ръ, первостоѧ́телѧ и҆мѧ́ше, бг҃опрiѧ́тное, є҆го́же ст҃ы́й дх҃ъ ѿ конє́цъ во є҆ди́но собра̀, пѣсносло́вѧщыѧ тогѡ̀ бж҃ество̀: бл҃гослове́нъ є҆сѝ, бж҃е ѻ҆тє́цъ на́шихъ.

Равноче́стно полꙋчи́лъ є҆сѝ предсѣда́тельство а҆пⷭ҇лѡвъ хрⷭ҇то́выхъ, и҆ бжⷭ҇твенное си́хъ ѹ҆че́нiе наслѣ́довалъ є҆сѝ, и҆ житiю̀ подо́бѧсѧ, пѣ́лъ є҆сѝ: бл҃гослове́нъ є҆сѝ, бж҃е ѻ҆тє́цъ на́шихъ.

Ѹ҆́мъ и҆мѣ́ѧ ѻ҆стрѣ́йшъ, къ бг҃овидѣ́нiю просте́ртъ, є҆ретíчествꙋющихъ тꙋпозрѣ́нiю порꙋга́лсѧ є҆сѝ, бл҃гочести̑выѧ же ѹ҆чѧ̀ взыва́лъ є҆сѝ: бл҃гослове́нъ є҆сѝ, бж҃е ѻ҆тє́цъ на́шихъ.

Бг҃оро́диченъ:

Ꙗ҆́кѡ зерца́ло чи́сто твоеѧ̀ чистоты̀ блиста́ющасѧ бл҃года́тiю, свѣтороди́тельница, дв҃о, и҆ бцⷣа всечⷭ҇таѧ была̀ є҆сѝ. тѣ́мже согла́снѡ ржⷭ҇твꙋ̀ твоемꙋ̀ пое́мъ: бл҃гослове́нъ є҆сѝ, бж҃е ѻ҆тє́цъ на́шихъ.

Пѣ́снь и҃. I҆рмо́съ:

Седмери́цею пе́щь халде́йскiй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сiѧ̑ ви́дѣвъ, творцꙋ̀ и҆ и҆зба́вителю вопiѧ́ше: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Пресвѣ́тлѡ наꙋчи́лъ є҆сѝ, є҆ди́но чти́ти бжⷭ҇тво̀, є҆́же  во ѻ҆ц҃ѣ̀, и҆ сн҃ѣ, и҆ дс҃ѣ: и҆ си́лꙋ безмѣ́рнꙋ, и҆ црⷭ҇тво є҆ди́но ꙗ҆́вѣ, сво́йствѡмъ крѣ́пкѡ соблюда́ємымъ, ко́ейждо ѵ҆поста́си. є҆мꙋ́же и҆ поѧ̀ вопiѧ́лъ є҆сѝ: лю́дiе, превозноси́те во всѧ̑ вѣ́ки.

Свѧты́ни хра́мъ, свѧти́телю, бы́въ, всѧ̑ ѡ҆свѧща́еши, твоѐ и҆́мѧ нарица́ти тща́щыѧсѧ, и҆ ѻ҆́бразъ, ѻ҆́тче, тво́й любо́вiю, ꙗ҆̀же къ тебѣ̀, написꙋ́ющыѧ, блаже́нне, и҆ вѣ́рою пою́щыѧ: благослови́те, всѧ̑ дѣла̀ гдⷭ҇нѧ, гдⷭ҇а, по́йте и҆ превозноси́те є҆го̀ во вѣ́ки.

Тайнонаставле́ньми и҆зрѧ́днѣйшее твоѐ ста́до просвѣти́лъ є҆сѝ: ны́нѣ же перворо́дныхъ це́рковь возрасти́лъ є҆сѝ, приложе́нiе бы́въ ѿ вѣ́ка просiѧ́вшымъ, свѧти́тельскими и҆ та́йными слꙋ́жбами. съ ни́миже вопiе́ши непреста́ннѡ: сщ҃е́ннiи, по́йте, лю́дiе, превозноси́те гдⷭ҇а во вѣ́ки.

Бг҃оро́диченъ:

Наꙋча́еми, всечⷭ҇таѧ, є҆́же на тебѣ̀ та́инствомъ, и҆ бы́вшее тобо́ю пожина́юще дꙋша́мъ и҆збавле́нiе и҆ спасе́нiе, зове́мъ со а҆рха́гг҃ломъ гаврiи́ломъ тебѣ̀, ра́дꙋйсѧ, вопiю́ще, бцⷣе, и҆ вѣ́рнѡ пѣснопою́ще тѧ̀, и҆ превозносѧ́ще, чⷭ҇таѧ, во вѣ́ки.

Пѣ́снь ѳ҃. I҆рмо́съ:

Ѹ҆жасе́сѧ ѡ҆ се́мъ нб҃о, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее нб҃съ. тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ чинонача̑лiѧ велича́ютъ.

Невеще́ственнѡ невеще́ственномꙋ предстоѧ̀, є҆го́же и҆ зижди́телѧ всѣ́хъ и҆ гдⷭ҇а, и҆ ѻ҆́ч҃ее сло́во, и҆ мꙋ́дрость, сꙋ́щественнѣ и҆ соесте́ственнѣ сꙋ́ща ты̀ бг҃осло́вилъ є҆сѝ свѣ́тлѡ, молѧ̀ не преста́й спастѝ, и҆̀же вѣ́рою тѧ̀, бг҃оглаго́ливе, хва́лѧщыѧ.

Трꙋды̀ потѧ́щасѧ дꙋхо́вными, и҆ ѹ҆се́рднѡ є҆щѐ борю́щасѧ за него̀ съ дꙋхобо́рцы, тѧ̀ зрѧ̀ благíй и҆ ст҃ы́й  дх҃ъ вѣнча́въ, ꙗ҆́кѡ побѣди́телѧ прiѧ́тъ досто́йнѡ и҆ съ вы́шними, всеблаже́нне, ликостоѧ̑нiи счисли́ тѧ.

По́двигъ соверши́въ благочести́вый, и҆ тече́нiе сконча́въ, добрѣ́йшее, и҆ пра́вѣй вѣ́рѣ наꙋчи́въ всеблагоче́стнѡ, пра́ведный вѣне́цъ ѿ всѣ́хъ содѣ́телѧ прiѧ́лъ є҆сѝ, бг҃оглаго́ливе, собо́ра ѹ҆чи́телей пѣ́снь ѿ пѣ́сней предпосыла́ѧ.

Бг҃оро́диченъ:

Ѹ҆до́бнѡ, бцⷣе, преитѝ житiѧ̀ пода́ждь мѝ бꙋ́рю, напа́стей настоѧ̑нiѧ и҆ страсте́й, ꙗ҆́кѡ бл҃га ѹ҆кротѧ́щи, и҆ наставлѧ́ющи къ добродѣ́тели и҆ стезѝ пра́вости, да ꙗ҆́кѡ бл҃годѣ́тельницꙋ непреста́ннѡ велича́ю тѧ̀.



Слꙋ́жба и҆́же во ст҃ы́хъ ѻ҆ц҃а̀ на́шегѡ а҆леѯíа митрополíта, всеѧ̀ рѡссíи чꙋдотво́рца.

А҆́ще хо́щетъ настоѧ́тель, соверша́емъ бдѣ́нiе.

И҆ пра́зднованiе прест҃ѣ́й бцⷣе, въ че́сть i҆кѡ́ны є҆ѧ̀ i҆́верскiѧ.

Слꙋ́жба сiѧ̀ пи́сана ѻ҆ктѡ́врiа г҃_i днѝ.

На ма́лѣй вече́рни, стiхи̑ры пое́мъ на д҃. Гла́съ и҃.

Подо́бенъ: Ѽ пресла́внагѡ чꙋдесѐ!

Бл҃же́нне ст҃и́телю а҆леѯíе, * ты̀ сло́ва гла́съ воспрiе́мъ, * ѡ҆ тѣле́сныхъ небре́глъ є҆сѝ, * ѹ҆гѡ́дiѧ и҆ свѡ́йства ѡ҆ста́вивъ житiѧ̀, * и҆ мы́сленное преше́дъ мо́ре, * и҆ бл҃гоче́стiѧ ѹ҆че́нiемъ, * и҆ гремѣ̑нiи премíрными, * хрⷭ҇тꙋ̀ послꙋжи́лъ є҆сѝ, * бг҃облаже́нне.

Два́жды.

Ѽ чꙋдотво́рче а҆леѯíе премꙋ́дре, * ты̀ мона́шескимъ житiе́мъ бг҃ꙋ ѹ҆годи́лъ є҆сѝ, * тѧ́ бо бг҃ъ пре́жде и҆збра̀ ѿ ю҆́ности, ѻ҆́ч҃е, * па́стырѧ ѻ҆вца́мъ словє́снымъ и҆ ѹ҆чи́телѧ вели́ка. * ты̀ свѧще́нникѡмъ наказа́тель ꙗ҆ви́лсѧ є҆сѝ, * и҆ все́й странѣ̀ рѡссíйстѣй sвѣзда̀ пресвѣ́тлаѧ, *  ѡ҆сiѧва́ющи чꙋдесы̀ всѣ́хъ, * вѣ́рою припа́дающихъ къ ра́цѣ моще́й твои́хъ. * тѣ́мже мо́лимсѧ: * просѝ ста́дꙋ твоемꙋ̀ грѣхѡ́въ ѡ҆ставле́нiѧ, * ѻ҆́ч҃е бг҃облаже́нне.

Прпⷣбне ѻ҆́ч҃е ст҃и́телю а҆леѯíе, * ты̀ со́ннымъ ꙗ҆вле́нiемъ разсла́бленнаго здра́ва сотвори́лъ є҆сѝ, * рꙋ́цѣ и҆ но́зѣ ѹ҆крѣпи́въ, * ѡ҆би́дѧщемꙋ глаго́лѧ: * а҆́ще вско́рѣ не ѿда́си сокро́вища и҆́скреннѧгѡ, * не и҆́маши со ѻ҆дра̀ воста́ти. * ѻ҆́нъ же вско́рѣ съ покаѧ́нiемъ и҆ со слеза́ми * къ честнѣ́й твое́й ра́цѣ прише́дъ, * и҆сцѣле́нiе полꙋчѝ, * ѻ҆́ч҃е бг҃облаже́нне.

Сла́ва, гла́съ то́йже. Самогла́сенъ:

Прiиди́те, рѡссíйстiи собо́ри, въ честнꙋ́ю па́мѧть чꙋдотво́рца а҆леѯíа, во хра́мъ бжⷭ҇твенный, въ не́мже лежи́тъ честна́ѧ є҆гѡ̀ ра́ка, ꙗ҆́же и҆́мать въ себѣ̀ и҆сцѣле́нiй благода́ть, честно́е тѣ́ло є҆гѡ̀. къ немꙋ́же возопiи́мъ: вели́кiй свѧти́телю а҆леѯíе чꙋдотво́рче, ты̀ похвала̀ землѝ рѡссíйстѣй, ты̀ и҆ защище́нiе, ты̀ сокро́вище неиждива́емое дарова́нiй дꙋхо́вныхъ, и҆ и҆сто́чникъ и҆сцѣле́нiй неизчерпа́емый. тѣ́мъ воспѣва́юще глаго́лемъ: ра́дꙋйсѧ, сто́лпе и҆ ѹ҆твержде́нiе цр҃кве: ра́дꙋйсѧ, съ первосвѧти́тели предстоѧ́й прⷭ҇то́лꙋ хрⷭ҇то́вꙋ: ра́дꙋйсѧ, свѣти́льниче всесвѣ́тлый, вѣ̑рныѧ ѡ҆сiѧва́ѧй чꙋдесы̀: но ѹ҆̀бо, честны́й на́шъ свѧти́телю, моли́сѧ хрⷭ҇тꙋ̀ бг҃ꙋ всѣ́хъ, спасти́сѧ дꙋша́мъ на́шымъ.

И҆ ны́нѣ, бг҃оро́диченъ.

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

Ст҃и́телю бг҃оно́се, * ты̀ ꙗ҆ви́лсѧ є҆сѝ, * ѿ млады́хъ ногте́й, * сосꙋ́дъ ѡ҆свѧще́нъ, а҆леѯíе, * и҆ жили́ще прест҃а́гѡ дх҃а.

Стíхъ: Сщ҃е́нницы твоѝ ѡ҆блекꙋ́тсѧ въ пра́вдꙋ, и҆ преподо́бнiи твоѝ возра́дꙋютсѧ.

Свѧти́телей похвало̀, * свѧще́нникѡвъ сла́во, * мона́шествꙋющихъ пра́вило, * блаже́нне а҆леѯíе, * ра́дꙋйсѧ, цр҃кве ѹ҆твержде́нiе. 

Стíхъ: Блаже́нъ мꙋ́жъ, боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀.

Ѹ҆слы́ши моле́нiе твои́хъ ча̑дъ, * ѻ҆́ч҃е ст҃и́телю а҆леѯíе, * и҆ сле́зъ не пре́зри, * и҆ сердє́чнаѧ прошє́нiѧ * подава́й лю́бѧщымъ тѧ̀.

Сла́ва, и҆ ны́нѣ, бг҃оро́диченъ:

Ѡ҆бра́дованнаѧ, ра́дꙋйсѧ, * ꙗ҆́же ра́дость мíрꙋ ро́ждшаѧ, * хрⷭ҇та̀ жизнода́вца, * и҆ прама́тернюю, дв҃о, * печа́ль ѿе́мшаѧ.

Тропа́рь, гла́съ и҃:

Ꙗ҆́кѡ а҆пⷭ҇лѡмъ сопрⷭ҇то́льна, и҆ врача̀ предо́бра, и҆ слꙋжи́телѧ благопрiѧ́тна, къ ра́цѣ твое́й честнѣ́й притека́юще, свѧти́телю а҆леѯíе, бг҃омꙋ́дре чꙋдотво́рче, соше́дшесѧ любо́вiю въ па́мѧть твою̀ свѣ́тлѡ пра́зднꙋемъ, въ пѣ́снехъ и҆ пѣ́нiихъ ра́дꙋющесѧ, и҆ хрⷭ҇та̀ сла́вѧще, таковꙋ́ю благода́ть тебѣ̀ дарова́вшаго и҆сцѣле́нiй, и҆ гра́дꙋ твоемꙋ̀ вели́кое ѹ҆твержде́нiе.

И҆́нъ. гла́съ д҃:

А҆пⷭ҇льскихъ догма̑тъ ѻ҆па́сна храни́телѧ, цр҃кве рѡссíйскiѧ па́стырѧ и҆ ѹ҆чи́телѧ, преблаже́ннагѡ а҆леѯíа ст҃и́телѧ па́мѧть пра́зднꙋюще, славосло́вимъ хрⷭ҇та̀ бг҃а на́шего пѣ́сньми достодо́лжными, дарова́вшаго на́мъ ѹ҆го́дника своего̀, ꙗ҆́кѡ ѻ҆би́льный и҆сто́чникъ точа́щъ врачева̑нiѧ, гра́дꙋ же москвѣ̀ похвалꙋ̀ и҆ ѹ҆твержде́нiе.

Сла́ва, и҆ ны́нѣ, бг҃оро́диченъ.



На вели́цѣй вече́рни: Бл҃же́нъ мꙋ́жъ: а҃-й а҆нтiфѡ́нъ.

На Гдⷭ҇и, воззва́хъ, стiхи̑ры, на и҃. Гла́съ в҃. Подо́бенъ: Ра́дꙋйсѧ:

Ра́дꙋйсѧ, пречⷭ҇тны́й а҆рхiере́ю вели́кiй, а҆леѯíе пребл҃же́нне, цр҃ко́вный краси́телю, ст҃и́телей честно́е ѹ҆добре́нiе, наро́дꙋ правосла́вномꙋ моли́твою помога́ѧ, землѝ рѡссíйскiѧ вели́кое ѹ҆твержде́нiе, честны́й ѹ҆чи́телю на́шъ, безпомѡ́щнымъ по́моще, печа̑льнымъ ѹ҆тѣше́нiе ра́достное,  моле́бниче те́плый всѣ̑мъ скорбѧ́щымъ, тмꙋ̀ неразꙋ́мiѧ ѿгонѧ́ѧ, и҆ ко хрⷭ҇тꙋ̀ въ приста̑нища ти̑хаѧ прите́клъ є҆сѝ, въ ли́цѣ безпло́тныхъ предстоѧ̀, и҆ кра́сныѧ добро́ты влⷣчни наслажда́ешисѧ, и҆ сердца̀ благочести́выхъ на пѣ́нiе воздви́глъ є҆сѝ. хрⷭ҇тꙋ̀ помоли́сѧ, дарова́ти дꙋша́мъ на́шымъ ми́ръ, и҆ ве́лiю ми́лость.

Ра́дꙋйсѧ, свѣти́ло всеѧ̀ рѡссíйскiѧ митропо́лiи: ты́ бо добродѣ́телiю свѣ́тлѡ процвѣ́лъ є҆сѝ, ꙗ҆́кѡ ма́слина плодови́та въ домꙋ̀ бж҃iи, и҆ разли̑чныѧ плоды̀ и҆зносѧ̀, бога́тнѡ раздава́еши ста́дꙋ твоемꙋ̀ слове́сномꙋ, и҆ на па́житехъ дх҃о́вныхъ тꙋ́чами твои́хъ моли́твъ напоѧ́еши, и҆сцѣлє́нiѧ незави́стнѡ и҆сточа́еши вѣ́рою притека́ющымъ къ ра́цѣ моще́й твои́хъ, ст҃и́телю а҆леѯíе. свѣщꙋ̀ свѣтлꙋ̀ себѐ ѹ҆гото́валъ є҆сѝ, и҆ во ѻ҆би́телехъ нбⷭ҇ныхъ всели́всѧ, и҆ трꙋдѡ́въ твои́хъ воздаѧ́нiѧ вѣнцы̀ прiѧ́лъ є҆сѝ: не да́лъ бо є҆сѝ сна̀ ѻ҆чи́ма твои́ма, и҆ вѣ́ждома дрема́нiѧ, до́ндеже сно́мъ ѻ҆́бщимъ ѹ҆снꙋ́лъ є҆сѝ, прпⷣбне ст҃и́телю. хрⷭ҇тꙋ̀ помоли́сѧ, дарова́ти дꙋша́мъ на́шымъ ми́ръ и҆ ве́лiю ми́лость.

Ра́дꙋйсѧ и҆ весели́сѧ, а҆леѯíе пресщ҃е́нный, бл҃года́тный проповѣ́дниче, тве́рдый ѹ҆́ме, вiногра́да живо́тнагѡ ст҃опрозѧ́бшiй гро́здъ, вiно̀ и҆ска́пающiй, вѣ́рныхъ сердца̀ веселѧ́щее ѹ҆чє́нiи медото́чными, ст҃опома́заннаѧ главо̀, честны́й на́шъ ѹ҆чи́телю: прiидѝ, посѣтѝ на́съ ѡ҆sло́бленныхъ грѣхо́вными страстьмѝ, пога́ныхъ де́рзость низложѝ, проти́вныхъ проженѝ, ѹ҆сѡ́бныѧ бра̑ни ѹ҆кротѝ, и҆ болѣ̑зни и҆ недꙋ́ги всѧ̑кiѧ ѡ҆блегчѝ, хрⷭ҇тꙋ̀ молѧ́сѧ, дарова́ти дꙋша́мъ на́шымъ ми́ръ и҆ ве́лiю ми́лость.

Ра́дꙋйсѧ, пресла́вный гра́де москва̀, красꙋ́йсѧ и҆ весели́сѧ, сицева́го и҆мѣ́ѧ бл҃года́ти и҆сто́чника неисчерпа́емаго, пребл҃же́ннаго и҆ чꙋдоноси́ваго а҆леѯíа ст҃и́телѧ вели́каго,  и҆́же мꙋ́дростiю ст҃а́гѡ дх҃а ѹ҆кра́шшасѧ, и҆ ѿ ю҆́ности добродѣ́тельнагѡ ра́ди є҆гѡ̀ житiѧ̀, сосꙋ́дъ ст҃о́мꙋ дх҃ꙋ бы́въ пощє́нiи и҆ моли́твами, сщ҃е́нства ма́стiю пома́засѧ, и҆сцѣле́нiѧ да́ръ прiе́мша ѿ всѣ́хъ цр҃ѧ̀ хрⷭ҇та̀ бг҃а, и҆ по ст҃ѣ́мъ є҆гѡ̀ преставле́нiи, ѻ҆́трока, є҆́ле жи́ва сꙋ́ща, ма́терiю принесе́на къ честнѣ́й є҆гѡ̀ ра́цѣ, здра́ва сотворѝ. и҆ до ны́нѣ и҆сточа́етъ и҆сцѣле́нiе неѡскꙋ́днѡ съ вѣ́рою приходѧ́щымъ, и҆ хрⷭ҇тꙋ̀ мо́литсѧ, дарова́ти дꙋша́мъ на́шымъ ми́ръ и҆ ве́лiю ми́лость.

И҆́ны стiхи̑ры, гла́съ в҃. Подо́бенъ: Кíими похва́льными:

Кíими пѣ́сненными добро́тами воспое́мъ ст҃и́телѧ, хрⷭ҇тѡ́ва ѹ҆ста̀ ти̑хаѧ, и҆ є҆ѵⷢ҇лiа є҆гѡ̀ проповѣ́дника свѣ́тла, церко́внаго храни́телѧ, и҆ застꙋ́пника землѝ рѡссíйстѣй, вѣ́рномꙋ во́инствꙋ на́шемꙋ побо́рника; є҆гѡ́же мл҃твами шата̑нiѧ врагѡ́въ хрⷭ҇то́съ низложѝ, и҆мѣ́ѧй ве́лiю ми́лость.

Кíими бо́дренными ѹ҆стна́ми похва́лимъ ст҃и́телѧ, хрⷭ҇то́вы це́ркве краси́телѧ, петрꙋ̀ верхо́вномꙋ ревни́телѧ, и҆ па́ѵлꙋ наслѣ́дника, нра̑вы подо́бѧщасѧ крⷭ҇ти́телю, петра̀ чꙋдотво́рца, рѡссíйскагѡ сопресто́льника, и҆ лꙋчы̀ чꙋде́съ и҆спꙋща́юща ѻ҆би́льнѡ, и҆сцѣлє́нiѧ подава́юща незави́стнѡ всѣ̑мъ приходѧ́щымъ съ вѣ́рою, и҆ па́мѧть є҆гѡ̀ свѣ́тлѡ пра́зднꙋющымъ, вели́каго застꙋ́пника землѝ рѡссíйстѣй и҆ ѹ҆чи́телѧ, а҆леѯíа ди́внаго чꙋдотво́рца, и҆ правосла̑внымъ лю́демъ на́шымъ те́плаго посо́бника; є҆гѡ́же ра́ди врагѝ хрⷭ҇то́съ низложѝ, и҆мѣ́ѧй ве́лiю ми́лость.

Кíими ѹ҆краше́нными глагѡ́лы воспое́мъ свѧти́телѧ, ди́внаго въ чꙋдесѣ́хъ а҆леѯíа, безплѡ́тнымъ сожи́телѧ, ѡ҆свѧще́ннаго ѿ пеле́нъ, столпа̀ це́ркве неподви́жима, весе́лiе землѝ рѡссíйстѣй, пра́вды пра́вило, ѡ҆би̑димымъ застꙋ́пника, немощны̑мъ врача̀ безме́здна; є҆гѡ́же ра́ди дарова̀ хрⷭ҇то́съ цр҃квамъ соедине́нiе, и҆мѣ́ѧй ве́лiю ми́лость. 

Сла́ва, гла́съ s҃:

Свѧти́телей ѹ҆добре́нiе, и҆ ѻ҆ц҃є́въ красотꙋ̀, и҆сто́чника чꙋде́съ, землѝ рѡссíйстѣй застꙋ́пника вели́ка, соше́дшесѧ, ѽ празднолю́бцы, пѣ́сненными похвала́ми воспое́мъ, глаго́люще: ра́дꙋйсѧ, а҆леѯíе, тве́рдый ѹ҆́ме, бл҃года́тiю и҆́стинною ѡ҆кропле́нъ. ѿню́дꙋже и҆ прiѧ́телище бы́въ прест҃а́гѡ дх҃а, чꙋде́съ да́ръ воспрiѧ́лъ є҆сѝ: и҆ ны́нѣ съ первост҃и́тєли предстоѧ̀ престо́лꙋ хрⷭ҇то́вꙋ, моли́сѧ ѡ҆ рабѣ́хъ твои́хъ.

И҆ ны́нѣ, бг҃оро́диченъ: Кто̀ тебѐ не ѹ҆бл҃жи́тъ:

Та́же Вхо́дъ. Прокíменъ днѐ. Чтє́нiѧ г҃.

При́тчей чте́нiе.

[Глаⷡ _i҃] Па́мѧть пра́веднагѡ съ похвала́ми, и҆ бл҃гослове́нiе гдⷭ҇не на главѣ̀ є҆гѡ̀. [г҃] Блаже́нъ человѣ́къ и҆́же ѡ҆брѣ́те премꙋ́дрость: и҆ сме́ртенъ, и҆́же ѹ҆вѣ́дѣ ра́зꙋмъ. Лꙋ́чше бо сiю̀ кꙋпова́ти, не́жели зла́та и҆ сребра̀ сокрѡ́вища. Честнѣ́йшаѧ же є҆́сть ка́менiй многоцѣ́нныхъ: все́ же честно́е недосто́йно є҆ѧ̀ є҆́сть. Долгота́ бо дне́й, и҆ лѣ̑та живота̀ въ десни́цѣ є҆ѧ̀: въ шꙋ́йцѣ же є҆ѧ̀ бога́тство и҆ сла́ва: ѿ ѹ҆́стъ є҆ѧ̀ и҆схо́дитъ пра́вда, зако́нъ же и҆ ми́лость на ѧ҆зы́цѣ но́ситъ. [и҃] Послꙋ́шайте ѹ҆̀бо менє̀, ѽ ча̑да, честна̑ѧ бо рекꙋ̀. И҆ блаже́нъ человѣ́къ, и҆́же пꙋти̑ моѧ̑ сохрани́тъ: и҆схо́ди бо моѝ, и҆схо́ди живота̀, и҆ ѹ҆готовлѧ́етсѧ хотѣ́нiе ѿ гдⷭ҇а. Сегѡ̀ ра́ди молю̀ ва́съ, и҆ предлага́ю мо́й гла́съ сыновѡ́мъ человѣ́чєскимъ: ꙗ҆́кѡ а҆́зъ премꙋ́дрость ѹ҆стро́ихъ, совѣ́тъ и҆ ра́зꙋмъ и҆ смы́слъ а҆́зъ призва́хъ. Мо́й совѣ́тъ и҆ ѹ҆твержде́нiе, мо́й ра́зꙋмъ, моѧ́ же крѣ́пость. А҆́зъ менѐ лю́бѧщыѧ люблю̀, и҆́щꙋщiи же менє̀ ѡ҆брѧ́щꙋтъ бл҃года́ть. Разꙋмѣ́йте ѹ҆̀бо, неsло́бивiи, кова́рство, ненака́заннiи же, прилага́йте сердца̀. Послꙋ́шайте менє̀ и҆ па́ки, честна̑ѧ бо рекꙋ̀: и҆ ѿве́рзꙋ ѿ ѹ҆сте́нъ пра̑ваѧ, ꙗ҆́кѡ и҆́стинѣ поꙋчи́тсѧ горта́нь мо́й,  ме́рзски же предо мно́ю ѹ҆стны̀ лжи̑выѧ. Съ пра́вдою всѝ глаго́ли ѹ҆́стъ мои́хъ: ничто́же въ ни́хъ стро́потно, нижѐ развраще́нно. Всѧ̑ пра̑ва сꙋ́ть разꙋмѣва́ющымъ, и҆ прѡ́ста ѡ҆брѣта́ющымъ ра́зꙋмъ. Наꙋча́ю бо ва́съ и҆́стинѣ, да бꙋ́детъ ѡ҆ гдⷭ҇ѣ наде́жда ва́ша, и҆ и҆спо́лнитесѧ дх҃а.

При́тчей чте́нiе.

[Глава̀ _i҃] Ѹ҆ста̀ првⷣнагѡ ка́плютъ премꙋ́дрость, ѧ҆зы́къ же непрвⷣнагѡ поги́бнетъ. Ѹ҆стнѣ̀ мꙋже́й првⷣныхъ ка́плютъ бл҃года̑ти, ѹ҆ста́ же нечести́выхъ развраща́ютсѧ. [Глава̀ а҃_i] Мѣ̑рила льсти̑ваѧ, ме́рзость предъ гдⷭ҇емъ, вѣ́съ же пра́ведный прiѧ́тенъ є҆мꙋ̀. И҆дѣ́же а҆́ще вни́детъ досажде́нiе, та́мѡ и҆ безче́стiе: Ѹ҆ста́ же смире́нныхъ поꙋча́ютсѧ премꙋ́дрости. Соверше́нiе пра́выхъ наста́витъ и҆̀хъ, и҆ поползнове́нiе ѿрица́ющихсѧ ѹ҆пасе́тъ и҆̀хъ. не по́льзꙋютъ и҆мѣ̑нiѧ въ де́нь ꙗ҆́рости, пра́вда же и҆зба́витъ ѿ сме́рти. Ѹ҆́меръ првⷣный, ѡ҆ста́ви раска́ѧнiе: нарꙋ́чна же быва́етъ и҆ посмѣѧ́тельна нечести́выхъ па́гꙋба. Пра́вда непоро́чнагѡ и҆справлѧ́етъ пꙋти̑, въ нече́стiе же па́даетъ непра́вда. Пра́вда мꙋже́й пра́выхъ и҆зба́витъ и҆̀хъ: безсовѣ́тiемъ же плѣнѧ́ютсѧ беззако́ннiи. Сконча́вшꙋсѧ мꙋ́жꙋ пра́веднꙋ, не поги́бнетъ наде́жда: похвала́ же нечести́выхъ поги́бнетъ. Пра́ведникъ ѿ ло́ва ѹ҆бѣ́гнетъ, въ негѡ́же мѣ́сто предае́тсѧ нечести́вый. Во ѹ҆стѣ́хъ нечести́выхъ сѣ́ть гра́жданѡмъ, чꙋ́вство же пра́ведныхъ бл҃госпѣ́шное. Во благи́хъ пра́ведныхъ и҆спра́витсѧ гра́дъ, и҆ въ поги́бели нечести́выхъ ра́дованiе. Во бл҃гослове́нiи пра́выхъ возвы́ситсѧ гра́дъ, ѹ҆сты́ же нечести́выхъ раскопа́етсѧ. Рꙋга́етсѧ гра́жданѡмъ лише́нный ра́зꙋма, мꙋ́жъ же мꙋ́дрый безмо́лвiе во́дитъ.

Премꙋ́дрости соломѡ́ни чте́нiе.

[Глава̀ д҃] Пра́ведникъ, а҆́ще пости́гнетъ сконча́тисѧ, въ поко́и бꙋ́детъ. Ста́рость бо честна̀ не многолѣ́тна, нижѐ  въ числѣ̀ лѣ́тъ и҆счита́етсѧ: сѣди́на же є҆́сть мꙋ́дрость человѣ́кѡмъ, и҆ во́зрастъ ста́рости житiѐ нескве́рное. Бл҃гоꙋго́денъ бг҃ови бы́въ, возлю́бленъ бы́сть, и҆ живы́й посредѣ̀ грѣ̑шникъ, преста́вленъ бы́сть: восхище́нъ бы́сть, да не sло́ба и҆змѣни́тъ ра́зꙋма є҆гѡ̀, и҆лѝ ле́сть прельсти́тъ дꙋ́шꙋ є҆гѡ̀. Раче́нiемъ бо sло́бы помрача́етъ дѡ́браѧ, и҆ паре́нiе по́хоти премѣнѧ́етъ ѹ҆́мъ неsло́бивъ. Сконча́всѧ вма́лѣ, и҆спо́лни лѣ̑та дѡ́лга: ѹ҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди потща́сѧ ѿ среды̀ лꙋка́вствiѧ. Лю́дiе же ви́дѣвше, и҆ не разꙋмѣ́вше, нижѐ поло́жше въ помышле́нiи таково́е: ꙗ҆́кѡ бл҃года́ть и҆ ми́лость въ преподо́бныхъ є҆гѡ̀, и҆ посѣще́нiе во и҆збра́нныхъ є҆гѡ̀.

На лiтíи стiхи́ра хра́ма: и҆ ст҃а́гѡ самогла́сны. Гла́съ и҃:

Прпⷣбне ѻ҆́ч҃е ст҃и́телю а҆леѯíе, а҆́ще ка́ѧ страна̀ и҆лѝ кíй гра́дъ молчи́тъ: но всѝ и҆́же тобо́ю просвѣще́ннiи, чꙋде́съ твои́хъ мно́жество слы́шаще и҆ ви́дѧще, и҆ мы̀ съ ни́ми похва́льными пѣ́сньми вопiе́мъ, и҆ глаго́лемъ: бл҃года́тiю прест҃а́гѡ дх҃а, хрⷭ҇тѡ́вымъ а҆пⷭ҇лѡмъ подо́бникъ бы́лъ є҆сѝ, и҆ вселе́ннꙋю всю̀ просвѣща́еши: тѣ́мже и҆ до царѧ̀ доидо́ша словеса̀ чꙋде́съ твои́хъ, ꙗ҆́кѡ лꙋча̀, и҆ да̑льнимъ ꙗ҆́кѡ бли́зъ сiѧ́юща, и҆ на́съ ѿ бѣ́дъ и҆ находѧ́щихъ лю̑тъ свободѝ твои́ми моли́твами.

Кто̀ дово́ленъ є҆́сть до́блестей твои́хъ и҆счестѝ, прпⷣбне ѻ҆́ч҃е, трꙋды̀; кто́ бо слы́шѧ безмѣ́рное твоѐ смире́нiе, и҆ терпѣ́нiе и҆ чадолю́бiе, не ѹ҆диви́тсѧ; ка́кѡ ѹ҆́бѡ не ѹ҆сꙋмнѣ́всѧ ни ма́лѡ, є҆гда̀ слы́ша проше́нiе царѧ̀ беззако́нна, да мѝ по́слеши, речѐ, ѻ҆́наго, больны̑мъ здра́вiе подава́ющаго, и҆ слѣпы̑мъ прозрѣ́нiе, и҆ хромы̑мъ тече́нiе, и҆ бѣсовѡ́мъ прогони́телѧ; да мѝ сего̀ по́слеши, да ѹ҆мо́литъ своего̀ бг҃а, и҆ и҆сцѣли́тъ мою̀ цари́цꙋ, ѿжене́тъ бѣ́са, и҆ ѻ҆́чи просвѣти́тъ. ѽле проше́нiѧ, превосходѧ́ща  человѣ́чєскiѧ ра́зꙋмы! ѽ ди́вство, бра́тiе! кто̀ не ѹ҆диви́тсѧ; и҆лѝ кто̀ не похва́литъ крѣ́пкаго сего̀ хра́бреника, не то́кмѡ бо не ѹ҆сꙋмнѣ́сѧ, но и҆ сꙋ́щихъ съ ни́мъ подкрѣплѧ́ѧ, глаго́лаше: пожди́те, не скорби́те, но ѹ҆пова́нiе возложи́те на бг҃а, и҆ на пречⷭ҇тꙋю є҆гѡ̀ мт҃рь, и҆ ѹ҆́зрите сла́вꙋ бж҃iю.

Бл҃га́гѡ ѹ҆чи́телѧ хрⷭ҇та̀ благíй ѹ҆чени́къ, ст҃и́телю хрⷭ҇то́въ а҆леѯíе, до́бромꙋ па́стырю хрⷭ҇тꙋ̀ поревнова́лъ є҆сѝ, дꙋ́шꙋ твою̀ полага́ѧ за ѻ҆́вцы, и҆ царе́во свирѣ́пство, ꙗ҆́кѡ льво́во зiѧ́нiе во ѻ҆́вчꙋю кро́тость премѣни́лъ є҆сѝ, и҆ цари́цꙋ и҆сцѣли́лъ є҆сѝ, и҆ ста́дꙋ твоемꙋ̀ ско́рбь на ра́дость преложи́лъ є҆сѝ, и҆ цр҃кви ми́ръ ѹ҆стро́илъ є҆сѝ, вели́каго же кнѧ́зѧ возвесели́лъ є҆сѝ. тѣ́мъ мо́лимсѧ тебѣ̀: молѝ ѡ҆ на́съ чл҃вѣколю́бца влⷣкꙋ хрⷭ҇та̀, да спасе́тъ дꙋ́шы на́шѧ.

Сла́ва, гла́съ s҃:

Е҆гда̀ прише́лъ є҆сѝ ѿ царѧ̀, ми́ръ церко́вный, ѻ҆́ч҃е, носѧ̀, тогда̀ свѧти́телiе и҆ церко́внiи собо́ри и҆ наро́ди ра́достнѡ срѣта́хꙋ тѧ̀, свободи́телѧ бл҃года́рнѡ нарица́хꙋ. ѻ҆́вiи же ꙗ҆́кѡ побѣди́телю да́ры носѧ́ще, ра́достiю покланѧ́хꙋсѧ. кнѧ́зь же вели́кiй дими́трiй со слеза́ми вопiѧ́ше тѝ: ѽ влⷣко! что́ ти возда́мы проти́вꙋ трꙋдꙋ̀ твоемꙋ̀, и҆́мже на́мъ ми́ръ дарова́лъ є҆сѝ; но ѹ҆̀бо, свѧти́телю а҆леѯíе, моли́сѧ прилѣ́жнѡ хрⷭ҇тꙋ̀ бг҃ꙋ на́шемꙋ, ꙗ҆́кѡ спасти́сѧ гра́дꙋ твоемꙋ̀ невоева́нꙋ.

И҆ ны́нѣ, бг҃оро́диченъ:

По́сланъ бы́сть съ нб҃сѐ гаврiи́лъ а҆рха́гг҃лъ, бл҃говѣсти́ти дв҃ѣ зача́тiе: и҆ прише́дъ въ назаре́тъ, помышлѧ́ше въ себѣ̀, чꙋдесѝ ѹ҆дивлѧ́ѧсѧ: ѽ ка́кѡ, въ вы́шнихъ непостижи́мь сы́й, ѿ дв҃ы ражда́етсѧ; и҆мѣ́ѧй прⷭ҇то́лъ нб҃о, и҆ подно́жiе зе́млю, во ѹ҆тро́бꙋ вмѣща́етсѧ дв҃и́чꙋ; на него́же шестокрила́тiи и҆ многоѻчи́тiи зрѣ́ти не мо́гꙋтъ, сло́вомъ є҆ди́нѣмъ ѿ сеѧ̀ воплоти́тисѧ бл҃гоизво́ли. бж҃iе  є҆́сть сло́во настоѧ́щее, что̀ ѹ҆̀бо стою̀, и҆ не гл҃го́лю дв҃ѣ: ра́дꙋйсѧ, бл҃года́тнаѧ, гдⷭ҇ь съ тобо́ю, ра́дꙋйсѧ, чⷭ҇таѧ дв҃о, ра́дꙋйсѧ, невѣ́сто неневѣ́стнаѧ: ра́дꙋйсѧ, мт҃и живота̀, бл҃гослове́нъ пло́дъ чре́ва твоегѡ̀.

На стiхо́внѣ стiхи̑ры гла́съ в҃. Подо́бенъ: До́ме Е҆ѵфра́ѳовъ:

До́мъ ст҃а́гѡ дх҃а, * и҆ вселе́нiе бл҃года́ти, * а҆леѯíе, ꙗ҆ви́сѧ. * и҆ ны́нѣ въ па́мѧть є҆гѡ̀ соше́дшесѧ, * того̀ воспое́мъ.

Стíхъ: Восхва́лѧтсѧ преподо́бнiи во сла́вѣ, и҆ возра́дꙋютсѧ на ло́жахъ свои́хъ.

Ты̀ є҆сѝ ст҃и́телємъ похвала̀, * сщ҃е́нникѡмъ ѹ҆добре́нiе, * мона́хѡмъ пра́вило. * и҆ мы̀ тѝ вопiе́мъ, ст҃и́телю а҆леѯíе: * ра́дꙋйсѧ, цр҃кве ѹ҆твержде́нiе.

Стíхъ: Свѧще́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнiи твоѝ возра́дꙋютсѧ.

Прiимѝ ны́нѣ пѣ́нiе * ча̑дъ твои́хъ, ѻ҆́ч҃е, * вѣ́рою пра́зднꙋющихъ, * и҆ лю́бѧщымъ тѧ̀ подава́й * ꙗ҆̀же на по́льзꙋ прошє́нiѧ.

Сла́ва, гла́съ s҃. Самогла́сенъ:

Благíй ра́бе, вѣ́рный дѣ́лателю вiногра́да хрⷭ҇то́ва, ты̀ и҆ тѧготꙋ̀ дневнꙋ́ю поне́слъ є҆сѝ, ты̀ и҆ да́нный тѝ тала́нтъ возрасти́лъ є҆сѝ, и҆ по тебѣ̀ прише́дшымъ не зави́дѣлъ є҆сѝ. тѣ́мже врата̀ нбⷭ҇наѧ ѿверзо́шасѧ тебѣ̀: вни́ди въ ра́дость гдⷭ҇а твоегѡ̀, и҆ молѝ ѡ҆ на́съ, свѧ́те а҆леѯíе.

И҆ ны́нѣ, бг҃оро́диченъ: Творе́цъ и҆ и҆зба́витель:

На бл҃гослове́нiи хлѣ́бѡвъ тропа́рь, гла́съ и҃:

Ꙗ҆́кѡ а҆пⷭ҇лѡмъ сопрⷭ҇то́льна: Два́жды.

Пи́санъ на ма́лѣй вече́рни. И҆ Бцⷣе дв҃о: є҆ди́ножды.



На ѹ҆́трени, на Бг҃ъ гдⷭ҇ь: тропа́рь ст҃а́гѡ, два́жды.

Сла́ва, и҆ ны́нѣ, бг҃оро́диченъ:

По а҃-й стiхоло́гiи сѣда́ленъ, гла́съ и҃:

Наста̀ свѣтоно́сный де́нь чꙋдотво́рца а҆рхiепⷭ҇кпа а҆леѯíа  па́мѧть. прiиди́те, соше́дшесѧ пра́зднꙋемъ свѣ́тлѡ, и҆ соста́вимъ ли́ки, похвала́ми почте́мъ є҆го̀, и҆ рце́мъ є҆мꙋ̀: ра́дꙋйсѧ, честны́й свѣти́льниче рѡссíйскiѧ землѝ: и҆сточа́еши бо чꙋдеса̀, и҆ и҆злива́еши и҆сцѣлє́нiѧ, и҆ мо́лишисѧ ѡ҆ дꙋша́хъ на́шихъ.

Два́жды.

Сла́ва, и҆ ны́нѣ, бг҃оро́диченъ:

Да тво́й па́ки сози́ждеши ѻ҆́бразъ, и҆стлѣ́вшiй страстьмѝ, сп҃се, нбⷭ҇ныхъ ѹ҆таи́всѧ сꙋще́ствъ, воплоти́лсѧ є҆сѝ ѿ дв҃ы. є҆́йже согла́снѡ возопiе́мъ: ра́дꙋйсѧ, бл҃года́тнаѧ, гдⷭ҇ь съ тобо́ю.

По в҃-й стiхоло́гiи сѣда́ленъ, гла́съ д҃:

Прiиди́те, торжествꙋ́емъ свѣ́тлѡ, пра́зднꙋющiи па́мѧть i҆ера́рха а҆леѯíа чꙋдотво́рца: преста́висѧ бо ѿ землѝ къ невеще́ствєннымъ ѻ҆би́телемъ, и҆дѣ́же зри́тъ добро́тꙋ неизрече́ннꙋю, а҆́гг҃льскимъ во́инствѡмъ собесѣ́дникъ ꙗ҆́вльсѧ. тѣ́мже со а҆пⷭ҇лы и҆ мꙋ́чєники ликꙋ́ѧ, ѻ҆́ч҃е на́шъ а҆леѯíе преподо́бне, прилѣ́жнѡ моли́сѧ влⷣцѣ хрⷭ҇тꙋ̀ ѡ҆ чтꙋ́щихъ вѣ́рою па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Стѣна̀ неѡбори́маѧ на́мъ хрⷭ҇тiа́нѡмъ є҆сѝ, бцⷣе дв҃о: къ тебѣ́ бо прибѣга́юще, невреди́ми пребыва́емъ, и҆ па́ки согрѣша́юще, и҆́мамы тѧ̀ моли́твенницꙋ, тѣ́мъ благодарѧ́ще вопiе́мъ тѝ: ра́дꙋйсѧ, бл҃года́тнаѧ, гдⷭ҇ь съ тобо́ю.

По полѷеле́и сѣда́ленъ, гла́съ и҃. Подо́бенъ: Премꙋ́дрости:

Проповѣ́дꙋетъ, ѻ҆́ч҃е, твоѧ̑ чꙋдеса̀ ны́нѣ рѡссíйскаѧ митропо́лiа, и҆ всѧ̑ ѻ҆те́чєствiѧ и҆ страны̑ чꙋдодѣ̑йствiѧ, и҆́миже всѧ̑ ѿ болѣ́зней ско́рбныхъ и҆збавлѧ́еши, бг҃облаже́нне а҆леѯíе: пита́телю вдѡ́въ, и҆ сиро́тъ ѻ҆те́цъ, помо́щникъ сꙋ́щымъ въ ско́рби всеизрѧ́денъ, пла́чꙋщымъ ѹ҆тѣше́нiе, па́стырь и҆ наста́вникъ всѣ̑мъ заблꙋжда́ющымъ, а҆леѯíе преподо́бне. и҆ на́съ твои́ми моли́твами ѿ бѣ́дъ и҆зба́ви,  и҆ моли́сѧ хрⷭ҇тꙋ̀ бг҃ꙋ, да грѣхѡ́въ ѡ҆ставле́нiе пода́стъ вѣ́рою и҆ любо́вiю чтꙋ́щымъ ст҃ꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Ра́дꙋйсѧ, а҆́гг҃ломъ ра́дость мíра прiе́мшаѧ: ра́дꙋйсѧ, ро́ждшаѧ творца̀ твоего̀ и҆ гдⷭ҇а. ра́дꙋйсѧ, сподо́бльшаѧсѧ бы́ти мт҃и бж҃iѧ.

Та́же, степє́нна, а҃-й а҆нтiфѡ́нъ д҃-гѡ гла́са. Прокíменъ, гла́съ то́йже: Честна̀ предъ гдⷭ҇емъ сме́рть преподо́бныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; Всѧ́кое дыха́нiе: Е҆ѵⷢ҇лiе i҆ѡа́нна, зача́ло л҃s. Та́же ѱало́мъ н҃.

По н҃-мъ ѱалмѣ̀ стiхи́ра, гла́съ s҃:

Неиздае́ма є҆́сть бл҃года́ть ст҃и́телѧ а҆леѯíа, ю҆́же прiѧ́тъ ѿ всѣ́хъ хрⷭ҇та̀ бг҃а. тѣ́мъ и҆ честны̑ѧ є҆гѡ̀ мо́щи бж҃iею си́лою вы́нꙋ содѣва́ютъ чꙋдеса̀, и҆ всѣ́хъ вѣ́рою призыва́ющихъ и҆́мѧ є҆гѡ̀ ѿ неисцѣ́льныхъ недꙋ̑гъ и҆змѣнѧ́ютъ. є҆гѡ́же моли́твами, гдⷭ҇и, хрⷭ҇толюби̑вымъ лю́демъ посо́бствꙋй на врагѝ, и҆ належа́щихъ скорбе́й дꙋше́вныхъ и҆ тѣле́сныхъ свободѝ, ꙗ҆́кѡ чл҃вѣколю́бецъ.

Канѡ́нъ бцⷣы со i҆рмосо́мъ на s҃: и҆ ст҃а́гѡ на и҃.

Гла́съ и҃. Пѣ́снь а҃. I҆рмо́съ:

Колесницегони́телѧ фараѡ́нѧ погрꙋзѝ, чꙋдотворѧ́й и҆ногда̀, мѡѷсе́йскiй же́злъ, крⷭ҇тоѻбра́знѡ порази́въ и҆ раздѣли́въ мо́ре, i҆и҃лѧ же бѣглеца̀, пѣшехо́дца спасѐ, пѣ́снь бг҃ови воспѣва́юща.

Колесни́цею бл҃года́ти твоеѧ̀, гдⷭ҇и, возвы́си на́шѧ по́мыслы ѿ до́льнихъ на гѡ́рнѧѧ, и҆ сподо́би восхвали́ти ѹ҆го́дника твоего̀ ст҃и́телѧ а҆леѯíа, пѣ́снь тебѣ̀ бг҃ꙋ воспѣва́юща.

Колесни́цею хода́тайствъ твои́хъ, ѹ҆́мъ на́шъ ѡ҆тѧгче́нный жите́йскими печа́льми возвы́си ѿ земны́хъ къ нбⷭ҇нымъ, и҆ наста́ви восхвали́ти тѧ̀ досто́йнѡ, ѻ҆́ч҃е а҆леѯíе, пѣ́снь побѣ́днꙋю бг҃ꙋ воспѣва́юща. 

Колесни́цꙋ го́рдости мíра сегѡ̀ превозше́лъ є҆сѝ смире́нiемъ, и҆ взе́мъ крⷭ҇тъ тво́й. послѣ́довалъ є҆сѝ хрⷭ҇тꙋ̀ добро́тами, и҆ во приста́нище го́рнѧгѡ селе́нiѧ дости́гъ, пѣ́снь бг҃ꙋ побѣ́днꙋю воспѣва́еши.

Колесни́цею добродѣ́телей, ꙗ҆́кѡ и҆лiа̀ ѻ҆́гненною возше́лъ є҆сѝ на нб҃о: ѿѻнꙋ́дꙋже молѝ бг҃а, низпосла́ти, ꙗ҆́кѡ ми́лѡть, бл҃года́ть дх҃а, ѹ҆ча́щꙋю ны̀ пѣ́снь побѣ́днꙋю бг҃ꙋ воспѣва́ти.

Бг҃оро́диченъ:

Колесни́це ѻ҆гнеѻбра́знаѧ, носи́вшаѧ бг҃а сло́ва во чре́вѣ твое́мъ воплоще́ннаго, молѝ є҆го̀ прилѣ́жнѡ, спасти́сѧ рабѡ́мъ твои̑мъ, къ тебѣ̀ притека́ющымъ, и҆ побѣ́днꙋю пѣ́снь бг҃ꙋ воспѣва́ющымъ.

И҆́нъ канѡ́нъ, творе́нiе i҆еромона́ха є҆пiфа́нiа славiнíцкагѡ, ѳеоло́га, жи́вша во ѻ҆би́тели є҆гѡ̀.

Гла́съ д҃. Пѣ́снь а҃. I҆рмо́съ:

Пои́мъ лю́дiе ди́внѡ чꙋдодѣ́йствовавшемꙋ въ чермнѣ́мъ мо́ри, хрⷭ҇тꙋ̀ бг҃ꙋ: ꙗ҆́кѡ дре́вле i҆и҃лѧ всевоѡрꙋже́на стопа́ми, пѣшеше́ствовати непрохо́днꙋю сотворѝ, и҆ sло́бы дѣлода́телѧ фараѡ́на во глꙋбинѣ̀ потопѝ.

Бг҃осiѧ́тельными трiѷпоста́снагѡ свѣ́та зарѧ́ми бг҃ови́днѡ ѡ҆заре́нный, златоза́рный свѣти́льниче церко́вный, бг҃омꙋ́дре а҆леѯíе, мо́лимъ тѧ̀: свѣтоно́сными твои́хъ моли́твъ лꙋча́ми, въ достолѣ́пꙋю твою̀ похвалꙋ̀, просвѣтѝ ѹ҆́мъ тѧ̀ хва́лѧщихъ.

Хрⷭ҇топодража́тельный а҆́гг҃ле земны́й, бг҃омы́сленный нбⷭ҇нымъ а҆́гг҃лѡмъ собесѣ́дниче, бг҃овѣнча́нный а҆́дскихъ а҆́ггєлъ побѣди́телю, ѹ҆досто́ивыйсѧ зрѣ́ти вели́каго совѣ́та а҆́гг҃ла бг҃а воплоще́нна, треблаже́нне а҆леѯíе, мо́лимъ тѧ̀: твои́ми бг҃овнꙋша́емыми мольба́ми и҆зба́ви ны̀ ѿ дꙋшевре́дныхъ прилѡ́гъ а҆́дскихъ.

Горьково́дною дꙋшетлѣ́нныхъ прегрѣше́нiй бꙋ́рею  потоплѧ́еми, къ тебѣ̀, ꙗ҆́кѡ досточꙋ́днꙋ вла́ющагѡсѧ мо́рѧ ѹ҆тиши́телю прибѣга́юще вопiе́мъ: свѧ́те а҆леѯíе, твои́ми бг҃оꙋго́дными моли́твами ѹ҆ти́ши волнꙋ́ющеесѧ страсте́й на́шихъ мо́ре.

Бг҃оро́диченъ:

Свѣтоно́сный ѻ҆́блаче, ѡ҆дожди́вый на́мъ до́ждь нбⷭ҇ный, воплоще́нное сло́во бж҃iе, бг҃ороди́тельнице дв҃о, небото́чною твоегѡ̀ бл҃гоꙋтро́бiѧ водо́ю погасѝ ѻ҆гнепа́льный вредоно́сныхъ страсте́й на́шихъ пла́мень.

Пѣ́снь г҃. I҆рмо́съ:

Нбⷭ҇нагѡ крꙋ́га верхотво́рче гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нiй кра́ю, вѣ́рныхъ ѹ҆твержде́нiе, є҆ди́не чл҃вѣколю́бче.

Нбⷭ҇нагѡ крꙋ́га и҆ всеѧ̀ тва́ри гдⷭ҇ь предвѣ́дый тѧ̀, ѻ҆́ч҃е а҆леѯíе, бꙋ́дꙋща па́стырѧ добра̀, ввѣ́ри тебѣ̀ па́ствꙋ слове́снꙋю, ꙗ҆́кѡ є҆ди́нъ чл҃вѣколю́бецъ.

Нбⷭ҇нагѡ крꙋ́га возлюби́въ творца̀, посто́мъ ѡ҆блегче́нъ, страсте́й мо́ре преше́лъ є҆сѝ, и҆ на безстра́стiѧ ве́рхъ добродѣ́тельми возше́дъ, бг҃а ѹ҆зрѣ́лъ є҆сѝ, є҆ди́наго чл҃вѣколю́бца.

Нбⷭ҇нагѡ крꙋ́га на высотꙋ̀ возше́дъ бг҃оразꙋ́мiемъ, ѹ҆ви́дѣлъ є҆сѝ ѹ҆́мнѡ та́мѡ неизречє́ннаѧ, и҆ прiѧ́лъ є҆сѝ да́ръ чꙋдотворе́нiѧ ѿ бг҃а чл҃вѣколю́бца.

Бг҃оро́диченъ:

Нбⷭ҇нагѡ крꙋ́га верхотво́рца, хотѧ́ща роди́тисѧ и҆зъ тебє̀, пречⷭ҇таѧ, возвѣстѝ тебѣ̀ гаврiи́лъ: ра́дꙋйсѧ, дв҃о, гдⷭ҇ь съ тобо́ю, є҆ди́нъ чл҃вѣколю́бецъ.

И҆́нъ. I҆рмо́съ:

Да не хва́литсѧ мꙋ́дръ хвалѧ́йсѧ, но ѡ҆ се́мъ, є҆́же разꙋмѣва́ти, ꙗ҆́кѡ нѣ́сть свѧ́тъ, ꙗ҆́кѡ бг҃ъ на́шъ, возносѧ́й ро́гъ на́шъ, даѧ́й крѣ́пость царє́мъ на́шымъ.

Тѧ̀ бг҃омꙋ́дра ко́рмчiѧ, нбⷭ҇нымъ сло́ва бж҃iѧгѡ корми́ломъ бг҃охрани́мый кора́бль рѡссíйскiѧ цр҃кве, къ благоти́шномꙋ вѣ́чныѧ жи́зни приста́нищꙋ пра́вѣ  корми́льствовавша, блажа́ще мо́лимъ: всече́стне а҆леѯíе, къ благове́дрой покаѧ́нiѧ тишинѣ̀ корми́льствꙋй дꙋ́шы на́шѧ.

Дꙋшеспаси́тельнꙋ всемо́щнагѡ мо́рѧ творца̀ за́повѣдь благопоспѣ́шнѡ сохра́нша, и҆ бꙋ́рнаѧ вла́ющагѡсѧ мо́рѧ треволнє́нiѧ моли́твою ѹ҆тиши́вша, твои́мъ чꙋдодѣйстви́тельнымъ предста́тельствомъ ѹ҆тишѝ волнꙋ́ющꙋюсѧ скорбе́й на́шихъ бꙋ́рю.

Златото́чнаѧ рѣко̀ бж҃iѧ, нбⷭ҇ными є҆ѵⷢ҇льскагѡ ѹ҆че́нiѧ вода́ми бг҃осажде́нный цр҃кве рѡссíйскiѧ ра́й наводни́вшаѧ ѻ҆би́льнѡ, досточꙋ́дне а҆леѯíе, небото́чною дꙋхо́вныѧ ра́дости стрꙋе́ю напаѧ́й скорбѧ́щыѧ дꙋ́шы на́шѧ.

Бг҃оро́диченъ:

Въ бг҃озда́нномъ бг҃осло́вѧще цр҃кве а҆пⷭ҇льскiѧ не́бѣ, къ тебѣ̀ свѣтоно́сномꙋ незаходи́магѡ сл҃нца нб҃ꙋ прибѣга́емъ, вопiю́ще: всепѣ́таѧ дв҃о, твое́ю нбⷭ҇ною по́мощiю помозѝ на́мъ, тѧ̀ блажа́щымъ, въ нбⷭ҇наѧ всели́тисѧ жили̑ща.

Сѣда́ленъ, гла́съ д҃:

Благово́нною сло́ва бж҃iѧгѡ па́житiю, слове́снꙋю па́ствꙋ хрⷭ҇то́вꙋ бг҃оꙋго́днѡ воспита́ннꙋю, па́стырскимъ бг҃одꙋхо́внымъ и҆справле́нiѧ жезло́мъ, на пра́вꙋю спасе́нiѧ стезю̀ пꙋтево́дствивъ ꙗ҆́кѡ до́брый па́стырь, ѹ҆досто́илсѧ є҆сѝ нетлѣ́ннꙋ вѣ́чныѧ жи́зни мздꙋ̀ воспрiѧ́ти въ го́рнѣмъ сiѡ́нѣ ѿ пастыренача́льника хрⷭ҇та̀ бг҃а. є҆го́же молѝ, досточꙋ́дне а҆леѯíе, на́мъ твои̑мъ ѻ҆вца́мъ словє́снымъ сохрани́тисѧ ѿ неви́димыхъ волкѡ́въ хи́щныхъ.

Сла́ва, гла́съ и҃. Подо́бенъ: Премꙋ́дрости:

Дх҃омъ бжⷭ҇твеннымъ пома́засѧ ве́рхъ тво́й свѧще́нный, а҆рхiере́е а҆леѯíе, и҆ сни́де на тѧ̀ бл҃года́ть бога́тнѡ, и҆ пребы́сть ꙗ҆́кѡ мѵ́ро на главѣ̀, сходѧ́щее на брадꙋ̀, брадꙋ̀ а҆арѡ́ню, и҆сходѧ́щаѧ ꙗ҆́кѡ роса̀ а҆ермѡ́нскаѧ, и҆ ѡ҆роша́ющаѧ ка́плѧми благодѣѧ́нiй твои́хъ притека́ющыѧ къ ра́цѣ  моще́й твои́хъ, и҆ зовꙋ́щыѧ тебѣ̀ ѹ҆се́рднѡ: ѻ҆́ч҃е преподо́бне, молѝ хрⷭ҇та̀ бг҃а, грѣхѡ́въ ѡ҆ставле́нiе дарова́ти, чтꙋ́щымъ досто́йнѡ свѧтꙋ́ю па́мѧть твою̀.

И҆ ны́нѣ, бг҃оро́диченъ:

Повелѣ́нное та́йнѡ прiе́мъ въ ра́зꙋмѣ, въ кро́вѣ i҆ѡ́сифовѣ, тща́нiемъ предста̀ безпло́тный, глаго́лѧ неискꙋсобра́чнѣй: приклони́вый схожде́нiемъ нб҃са̀ вмѣща́етсѧ неизмѣ́ннѡ ве́сь въ тѧ̀. є҆го́же и҆ ви́дѧ въ ложесна́хъ твои́хъ, прiе́мша ра́бiй зра́къ, ѹ҆жаса́юсѧ зва́ти тебѣ̀: ра́дꙋйсѧ, невѣ́сто неневѣ́стнаѧ.

Пѣ́снь д҃. I҆рмо́съ:

Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованiе, не ѡ҆ста́вль нѣ́дра ѻ҆́ч҃а, и҆ на́шꙋ нищетꙋ̀ посѣти́въ, тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.

Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, вопiѧ̀, ѻ҆́ч҃е а҆леѯíе, прiѧ́лъ є҆сѝ да́ръ, тѣлє́сныѧ недꙋ́ги цѣли́ти, и҆ лꙋка̑выѧ дꙋ́хи ѿгонѧ́ти ѿ зовꙋ́щихъ хрⷭ҇тꙋ̀: си́лѣ твое́й сла́ва, чл҃вѣколю́бче.

Ты̀ є҆сѝ свѣти́ло рѡссíйскiѧ землѝ, и҆ гра́дꙋ москвѣ̀ стѣна̀ нерꙋши́ма, на враги́ же побѣди́тель, и҆ хрⷭ҇тоимени̑тымъ лю́демъ во бранѣ́хъ посо́бникъ, зовꙋ́щымъ хрⷭ҇тꙋ̀: си́лѣ твое́й сла́ва, чл҃вѣколю́бче.

Ты̀ бг҃осло́вилъ є҆сѝ є҆ди́ницꙋ несозда́ннꙋю, въ трiе́хъ ли́цѣхъ сꙋ́щꙋю, неслива́емꙋ же и҆ нераздѣ́льнꙋ, воꙋмлѧ́ѧ па́ствꙋ твою̀, ѻ҆́ч҃е а҆леѯíе, непреста́ннѡ зва́ти: си́лѣ твое́й сла́ва, чл҃вѣколю́бче.

Бг҃оро́диченъ:

Ты̀ моѧ̀ крѣ́пость є҆сѝ вои́стиннꙋ и҆ спасе́нiе, бцⷣе, и҆ на тѧ̀ наде́ждꙋ мою̀ возложи́хъ, спаси́ мѧ, дв҃о чⷭ҇таѧ, и҆ ѹ҆крѣпѝ ро́ждшемꙋсѧ и҆зъ тебє̀ зва́ти: си́лѣ твое́й сла́ва, чл҃вѣколю́бче.

И҆́нъ. I҆рмо́съ:

Гла́сомъ благоглаго́ливымъ предразꙋмѣ́въ, а҆ввакꙋ́мъ зрѧ́ше  сло́ва воплоще́нiе, и҆ взыва́ше ꙗ҆́вѣ: слꙋ́хъ ѹ҆слы́шахъ бж҃iѧ совѣ́та, бг҃ъ бо непрело́жнѡ человѣ́кѡмъ возбесѣ́дꙋетъ, и҆зъ горы̀ грѧды́й дѣ́вственнагѡ чре́ва, и҆ мíръ и҆збавлѧ́ѧ началоро́дныѧ клѧ́твы.

Бг҃осодѣ́ѧнною смиреномꙋ́драгѡ и҆справле́нiѧ мре́жею неисче́тное ры́бъ слове́сныхъ мно́жество бг҃опоспѣ́шнѡ ѹ҆ловле́й, бг҃омꙋ́дрый ло́вче, досточꙋ́дный а҆леѯíе, бг҃окова́нною предста́тельства твоегѡ̀ ѹ҆́дицею и҆звлецы́ ны и҆зъ глꙋбо́кiѧ sѡ́лъ мно́гихъ пꙋчи́ны.

Нбⷭ҇нымъ сло́ва бж҃iѧ врачевство́мъ, дꙋшетлѣ̑нныѧ ѹ҆врачевствова́вый людски́хъ грѣхопаде́нiй ꙗ҆́зи, и҆ бг҃оꙋстро́еннымъ кро́ткагѡ наказа́нiѧ пла́стыремъ, ѹ҆моврє́дныѧ и҆сцѣли́вый ра̑ны, безме́здный цѣли́телю, досточꙋ́дный а҆леѯíе, мо́лимъ тѧ̀: и҆сцѣлѝ дꙋшеврє́дныѧ грѣхѡ́въ на́шихъ стрꙋ́пы.

Благоплодови́тое бг҃онасажде́ннагѡ са́да дре́во, благовѡ́нныѧ прозѧ́бшее достохва́льныхъ и҆справле́нiй плоды̀, и҆ плодонѡ́сныѧ просте́ршее къ нб҃ꙋ бг҃овнꙋши́мыхъ моле́нiй вѣ̑тви, всечꙋ́дне а҆леѯíе, мо́лимъ тѧ̀: бг҃ора́сленымъ твоегѡ̀ покро́ва ли́ствiемъ ѡ҆сѣни́ ны ѿ вредоно́снагѡ лю́тыхъ бѣ́дъ же́га.

Бг҃оро́диченъ:

Къ тебѣ̀ златоза́рнаѧ свѣ́та невече́рнѧгѡ зарѐ, бг҃ороди́тельнице дв҃о, прибѣга́емъ вопiю́ще: свѣтоза́рнымъ твоегѡ̀ защище́нiѧ сiѧ́нiемъ, разрѣшѝ темнозра́ченъ ѻ҆́блакъ печа́лей на́шихъ.

Пѣ́снь є҃. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.

Вскꙋ́ю проти́внiи ѡ҆полча́ютсѧ на ны̀, и҆мꙋ́щыѧ тѧ̀ крѣ́пка побо́рника; ты̀, ѻ҆́ч҃е а҆леѯíе, де́рзость и҆́хъ низложѝ, и҆ во́инство на́ше моли́твою твое́ю стра́шно и҆̀мъ покажѝ. 

Вскꙋ́ю ѹ҆ныва́емъ согнѣта́емiи мно́жествомъ печа́лей, и҆мꙋ́ще ско́рбныхъ ѹ҆тѣ́шителѧ ст҃и́телѧ а҆леѯíа, и҆збавлѧ́юща ны̀ ѿ бѣ́дъ и҆ скорбе́й на́шихъ, и҆ ѿ вра̑гъ ви́димыхъ же и҆ неви́димыхъ;

Вскꙋ́ю, ѻ҆́ч҃е а҆леѯíе, тѣлє́сныѧ не́мѡщи нахо́дѧтъ на ны̀, и҆ бѣды̑ ѡ҆крꙋжа́ютъ ны̀, врача́ тѧ и҆мꙋ́щыѧ въ болѣ́знехъ, и҆ ѹ҆тѣ́шителѧ въ ско́рбехъ; и҆змѝ ѹ҆́бѡ ны̀ ѿ си́хъ моли́твами твои́ми.

Бг҃оро́диченъ:

Вскꙋ́ю ѡ҆бꙋрева́ютъ мѧ̀ во́лны страсте́й, ко́рмчiѧ хрⷭ҇та̀ ро́ждшаѧ, дв҃о всенепоро́чнаѧ; ты̀ є҆го̀ молѝ си́хъ и҆схи́тити мѧ̀, и҆ къ стезѝ за́повѣдей є҆гѡ̀ пꙋти̑ моѧ̑ ѹ҆пра́вити, молю́сѧ.

И҆́нъ. I҆рмо́съ:

Нощебори́мыхъ страсте́й тимѣ́нiемъ, къ тебѣ̀ ѹ҆́тренюю є҆ди́номꙋ бл҃гоꙋтро́бномꙋ, дꙋшѝ моеѧ̀ мглꙋ̀ просвѣтѝ, и҆ ѹ҆́зы пресѣкѝ долгѡ́въ мои́хъ, ꙗ҆́кѡ да твои́мъ соприсносꙋ́щнымъ дх҃омъ просвѣща́емь, пра́вды пꙋ́ть нетлѣ́нный ѡ҆брѧ́щꙋ повелѣ́нiй твои́хъ.

Слове́снꙋю па́ствꙋ хрⷭ҇то́вꙋ бл҃гово́ннымъ є҆ѵⷢ҇льскагѡ ѹ҆че́нiѧ sла́комъ бг҃оꙋго́днѡ воспита́вый, и҆ на пра́вый хрⷭ҇топодража́тельнагѡ житiѧ̀ пꙋ́ть бг҃олѣ́пнѡ наставле́й, па́стырю до́брый, всебл҃же́нне а҆леѯíе, мо́лимъ тѧ̀, твои́ми моли́твами наста́ви ны̀ на пра́вꙋю за́повѣдей бж҃iихъ стезю̀.

Бг҃озда́нный дх҃а ст҃а́гѡ сосꙋ́де, чи́стымъ любвѐ бж҃iѧ зла́томъ бг҃олѣ́пнѡ позлаще́нный, бг҃омꙋ́дре ѻ҆́ч҃е а҆леѯíе, раждеже́нымъ сло́ва бж҃iѧ сребро́мъ ча̑да твоѧ̑ ѡ҆богаще́й ѻ҆би́льнѡ, мо́лимъ тѧ̀, твои́ми моли́твами пода́ждь на́мъ нбⷭ҇ное бж҃iѧ бл҃года́ти бога́тство.

Бг҃онача́льномꙋ премíрныхъ ѹ҆мѡ́въ ли́кꙋ соѻбще́нный, и҆ бг҃осiѧ́тельными трiѷпоста́снагѡ свѣ́та зарѧ́ми бг҃ови́днѡ ѡ҆заре́нный, ѹ҆́ме бг҃омꙋ́дрый, свѧщеннонача́льниче а҆леѯíе, нбⷭ҇ною бг҃оѿкрове́нныѧ тѝ мꙋ́дрости лꙋче́ю, просвѣща́й свы́ше мра̑чныѧ ѹ҆мы̀ на́шѧ. 

Бг҃оро́диченъ:

Бг҃ора́сленный гро́здъ, воплоще́нное сло́во бж҃iе прозѧ́бшаѧ, бг҃осажде́ннаѧ лозо̀, всенепоро́чнаѧ дв҃о, мо́лимъ тѧ̀, бл҃гово́ннымъ бж҃iѧ бл҃года́ти вiно́мъ напаѧ́й жа́ждꙋщыѧ дꙋ́шы на́шѧ.

Пѣ́снь s҃. I҆рмо́съ:

Ѡ҆чи́сти мѧ̀, сп҃се, мнѡ́га бо беззакѡ́нiѧ моѧ̑, и҆ и҆зъ глꙋбины̀ sѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нiѧ моегѡ̀.

Ѡ҆чи́сти ны̀, сп҃се, ѿ мно́гихъ грѣхѡ́въ на́шихъ, и҆ болѣ̑зни ѿженѝ моли́твами ст҃и́телѧ твоегѡ̀ а҆леѯíа, и҆ ми́ръ цр҃квамъ твои̑мъ пода́ждь и҆ соедине́нiе.

Ѡ҆чи́сти сердца̀ на̑ша и҆ мы̑сли хода́тайствы твои́ми, ѻ҆́ч҃е: и҆ прiи́мъ ѿ на́съ приноси̑мыѧ тебѣ̀ моли̑твы, и҆спросѝ ѹ҆ хрⷭ҇та̀ ѡ҆брѣстѝ на́мъ ве́лiю ми́лость.

Ѡ҆чи́стивъ се́рдце твоѐ, ѻ҆́ч҃е а҆леѯíе, и҆ тро́сть ѧ҆зы́ка твоегѡ̀ и҆зꙿѡстри́въ дх҃омъ, написа́лъ є҆сѝ въ сердца́хъ вѣ́рныхъ сло́во бг҃оразꙋ́мiѧ, ѹ҆че́ньми твои́ми.

Бг҃оро́диченъ:

Ѡ҆чище́ннꙋ тѧ̀ дх҃омъ, всенепоро́чнаѧ, а҆рха́гг҃лъ гаврiи́лъ позна́въ, зовѧ́ше тебѣ̀: ра́дꙋйсѧ, дв҃о мр҃íе, па́дшихъ воззва́нiе, и҆ клѧ́твы разрѣше́нiе.

И҆́нъ. I҆рмо́съ:

И҆зъ чре́ва а҆́дова во́плѧ моегѡ̀ ѹ҆слы́шалъ є҆сѝ гла́съ мо́й, возве́лъ є҆сѝ ѿ тлѝ бꙋ́ри прегрѣше́нiй, ѡ҆бдержи́тъ бо, сп҃се, и҆ погрꙋжа́ти и҆скꙋша́етъ, бл҃же: но ꙗ҆́коже пре́жде i҆ѡ́нꙋ возве́лъ є҆сѝ ѿ тлѝ, и҆ менѐ, молю́сѧ, гдⷭ҇и, предвари́въ, спасѝ.

Златоза́рнаѧ рѡссíйскаѧ sвѣздо̀, свѣтоно́сными равноапⷭ҇льскихъ и҆справле́нiй зарѧ́ми, бг҃озда́нное цр҃кве бж҃iѧ не́бо ѡ҆зари́вшаѧ свѣ́тлѡ, и҆ темномра́чнꙋ ва́рварскихъ навѣ́тѡвъ мглꙋ̀ разрѣ́шшаѧ бг҃опоспѣ́шнѡ, всебл҃же́нне а҆леѯíе, разрѣшѝ те́менъ напа́стей вра́жiихъ ѻ҆́блакъ.

Въ бг҃олѣ́пнꙋю невеще́ственнагѡ бг҃а сла́вꙋ,  веще́ствєнныѧ хра́мы бж҃iѧ бг҃отща́тельнѡ созда́вый, мы́сленный хра́ме бж҃iй, бг҃оно́се а҆леѯíе, мо́лимъ тѧ̀: бг҃оꙋго́дными твои́ми мольба́ми, бг҃опрiе́мный хра́мъ бж҃iй сози́жди сердца̀ на̑ша.

Пагꙋборо́дное го́рдагѡ киче́нiѧ те́рнiе и҆сто́ргнꙋвый, и҆ доброра́слєныѧ смиреномꙋ́драгѡ бг҃омы́слiѧ лѣ́тѡрасли бг҃опоспѣ́шнѡ возрасти́вый, бл҃гоплодови́тый нбⷭ҇нагѡ са́да ко́реню, всечꙋ́дне а҆леѯíе, насадѝ въ сердца́хъ на́шихъ бг҃орасти́тельный бг҃оꙋго́днагѡ смире́нiѧ ко́рень.

Бг҃оро́диченъ:

Всемо́щнаго морски́хъ треволне́нiй ѹ҆тиши́телѧ, воплоще́нное сло́во бж҃iе, ро́ждшаѧ, бцⷣе дв҃о, нбⷭ҇ною твоегѡ̀ застꙋ́пничества тишино́ю, многобꙋ́рнꙋю ѹ҆тишѝ скорбе́й на́шихъ молвꙋ̀.

Конда́къ, гла́съ и҃. Подо́бенъ: Взбра́нной:

Бжⷭ҇твеннаго и҆ пречестна́го ст҃и́телѧ хрⷭ҇то́ва, но́ваго чꙋдотво́рца а҆леѯíа, вѣ́рнѡ всѝ пою́ще лю́дiе, любо́вiю да ѹ҆блажи́мъ, ꙗ҆́кѡ па́стырѧ вели́каго, слꙋжи́телѧ же и҆ ѹ҆чи́телѧ премꙋ́дра землѝ рѡссíйстѣй. Дне́сь въ па́мѧть є҆гѡ̀ прите́кше, ра́достнѡ возопiе́мъ пѣ́снь бг҃оно́сномꙋ: ꙗ҆́кѡ и҆мѣ́ѧ дерзнове́нiе къ бг҃ꙋ, многоѻбра́зныхъ на́съ и҆зба́ви ѡ҆бстоѧ́нiй, да зове́мъ тѝ: ра́дꙋйсѧ, ѹ҆твержде́нiе гра́дꙋ на́шемꙋ.

I҆́косъ:

Ди́внагѡ и҆ пречестна́гѡ чꙋдотво́рца ви́дѧще чꙋдеса̀, и҆сцѣлє́нiѧ подава́юща всѣ̑мъ ѿ дꙋшѝ съ вѣ́рою притека́ющымъ, и҆ хрⷭ҇тѡ́вы лю́ди неви́димѡ посѣща́юща, и҆ зе́млю рѡссíйскꙋю просвѣща́юща, ра́достнѡ ѿ дꙋшѝ всѝ вкꙋ́пѣ соше́дшесѧ къ ра́цѣ моще́й є҆гѡ̀, слы́шаще же и҆ ви́дѧще чꙋде́съ мно́жество, и҆ и҆сто́чникъ и҆сцѣле́нiй неисчерпа́емь, чи́стыми сердцы̀ и҆ просвѣще́нными ра́зꙋмы, ꙗ҆́кѡ бл҃гоꙋха́нно кади́ло, плоды̀ добродѣ́тєльны ѿ дꙋшѝ  приносѧ́ще, и҆ ра́дꙋющесѧ воззове́мъ є҆мꙋ̀, глаго́люще: ра́дꙋйсѧ, ѻ҆́ч҃е честны́й, на́шъ ѹ҆чи́телю, ꙗ҆́кѡ прiѧ́лъ є҆сѝ трꙋдѡ́въ твои́хъ воздаѧ́нiе, и҆ въ вы́шнихъ водворѧ́ешисѧ, ѡ҆ на́съ молѧ̀ чл҃вѣколю́бца бг҃а: чꙋде́съ да́ръ прiѧ́лъ є҆сѝ, землѝ рѡссíйстѣй ѻ҆ц҃ъ и҆ ѹ҆чи́тель, и҆ ст҃и́телємъ и҆зрѧ́днаѧ похвала̀ и҆ бл҃говѣ́рномꙋ во́инствꙋ на́шемꙋ во бранѣ́хъ посо́бникъ крѣ́покъ. Ра́дꙋйсѧ, ст҃и́телю а҆леѯíе, гра́дꙋ на́шемꙋ ѹ҆твержде́нiе.

Пѣ́снь з҃. I҆рмо́съ:

Ѿ i҆ꙋде́и доше́дше, ѻ҆́троцы въ вавѷлѡ́нѣ и҆ногда̀ вѣ́рою трⷪ҇ческою пла́мень пе́щный попра́ша, пою́ще: ѻ҆тцє́въ бж҃е, бл҃гослове́нъ є҆сѝ.

Ѿ i҆ꙋде́и ѻ҆трокѡ́мъ поревнова́въ, ѻ҆гнепа̑льныѧ стра̑сти ѹ҆гаси́лъ є҆сѝ, хрⷭ҇тꙋ̀ при́снѡ поѧ̀, бл҃же́нне а҆леѯíе: ѻ҆ц҃є́въ бж҃е, бл҃гослове́нъ є҆сѝ.

Ѿ i҆ꙋде́и ѻ҆́троки подража́лъ є҆сѝ, живꙋ́щею бо въ тебѣ̀ дх҃а бл҃года́тiю просвѣ́щсѧ, воспѣ́лъ є҆сѝ хрⷭ҇тꙋ̀: ѻ҆ц҃є́въ бж҃е, бл҃гослове́нъ є҆сѝ.

Ѿ i҆ꙋде́и ѻ҆трокѡ́мъ ревнꙋ́емъ, ви́дѧще мо́щи твоѧ̑ чꙋдоточа́щыѧ, любо́вiю распалѧ́еми хрⷭ҇тꙋ̀ зове́мъ: ѻ҆ц҃є́въ бж҃е, бл҃гослове́нъ є҆сѝ.

Бг҃оро́диченъ:

Ѿ i҆ꙋде́и ѻ҆́троцы твоѐ проѡбрази́ша ржⷭ҇тво̀, дв҃о всечⷭ҇таѧ, ѻ҆́гнь бо въ пещѝ не ѡ҆палѝ и҆́хъ пою́щихъ: ѻ҆ц҃є́въ бж҃е, бл҃гослове́нъ є҆сѝ.

И҆́нъ. I҆рмо́съ:

Тѧ̀ живописꙋ́ющiй а҆ссѷрíйскiй пла́мень, ю҆́ношы трѝ спасѐ, гдⷭ҇и, ꙗ҆́коже и҆ дв҃ꙋ не ѡ҆палѝ ѻ҆трокови́цꙋ, въ бжⷭ҇твенномъ ржⷭ҇твѣ̀ твое́мъ бжⷭ҇твеннаѧ и҆́скра: препѣ́тый ѻ҆ц҃є́въ бж҃е, бл҃гослове́нъ є҆сѝ.

Тѧ̀ ꙗ҆́кѡ ѿ нбⷭ҇нагѡ врача̀, да́ръ и҆сцѣле́нiѧ тꙋ́не прiе́мша, та́кѡ вредонѡ́сныѧ къ тебѣ̀ прибѣга́ющихъ ꙗ҆́зи тꙋ́не и҆сцѣли́вша, ѹ҆се́рднѡ мо́лимъ, врачꙋ̀ безме́здный, а҆рхiере́е а҆леѯíе, нбⷭ҇ною твои́хъ мо́льбъ цѣльбо́ю, и҆сцѣлѝ лю̑тыѧ недꙋ́ги дꙋ́шъ и҆ тѣле́съ на́шихъ. 

Бг҃отка́ннаѧ правосла́внагѡ благоче́стiѧ ри́зо, многоцѣ́нными превели́кихъ добродѣ́телей би́серми, бг҃олѣ́пнѡ ѹ҆добре́наѧ, всехва́льне а҆леѯíе, молѝ свѣ́томъ ѡ҆дѣѧ́ющасѧ бг҃а, въ свѣ́тлꙋю вѣ́чныѧ жи́зни ри́зꙋ ѡ҆дѣ́ѧтисѧ дꙋша́мъ на́шымъ.

Трꙋдолю́бный бг҃осажде́ннагѡ са́да дѣ́лателю, бл҃гово́ннꙋю досточꙋ́дныхъ и҆справле́нiй кассíю насади́вый, и҆ бг҃ора́сленнꙋю по́стническагѡ воздержа́нiѧ смѵ́рнꙋ, въ бг҃олюби́вомъ се́рдцѣ твое́мъ вкорени́вый, свѧ́те а҆леѯíе, нб҃ото́чнꙋю защище́нiѧ твоегѡ̀ ста́ктꙋ и҆зле́й на лю̑бѧщаѧ тѧ̀ сердца̀ на̑ша.

Бг҃оро́диченъ:

Ѿ бг҃осiѧ́тельнагѡ пра́вды сл҃нца, бг҃оѿкрове́ннѡ па́че ѹ҆мѡ́въ премíрныхъ ѡ҆зарѧ́ема, свѣтоза́рнаѧ лꙋно̀, всенепоро́чнаѧ дв҃о, свѣтоно́сною твоеѧ̀ бл҃года́ти лꙋче́ю мра̑чнаѧ просвѣтѝ сердца̀ на̑ша.

Пѣ́снь и҃. I҆рмо́съ:

Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстiи, хвали́те и҆ превозноси́те во всѧ̑ вѣ́ки.

Цр҃ѧ̀ нбⷭ҇наго хвали́ти ѹ҆чи́лъ є҆сѝ па́ствꙋ твою̀, зовы́й: по́йте и҆ превозноси́те хрⷭ҇та̀ во вѣ́ки.

Цр҃ѧ̀ нбⷭ҇наго ѹ҆молѝ ѡ҆ на́съ ча́дѣхъ твои́хъ, ра́достнѡ пою́щихъ, и҆ превозносѧ́щихъ є҆го̀ во вѣ́ки.

Цр҃ю̀ нбⷭ҇номꙋ предстоѧ̀, па́ствꙋ твою̀ назира́й, пою́щꙋю и҆ превозносѧ́щꙋю хрⷭ҇та̀ во вѣ́ки.

Бг҃оро́диченъ:

Цр҃ѧ̀ нбⷭ҇наго родила̀ є҆сѝ, дв҃о, є҆го́же а҆́гг҃ли пою́тъ, и҆ превозно́сѧтъ во всѧ̑ вѣ́ки.

И҆́нъ. I҆рмо́съ:

Находѧ́щыѧсѧ въ пла́мени, беззако́ннагѡ мꙋчи́телѧ велѣ́нiемъ, ѻ҆́троки подража́юще, немо́лчными ѹ҆стна́ми въ вы́шнихъ похва́льнѡ возопiи́мъ: бл҃же преесте́ственнѡ сы́й прест҃ы́й, пою́щыѧ тѧ̀ свѣ́томъ ѹ҆́мнымъ твои́мъ ѡ҆зарѝ.

Нбⷭ҇ною бг҃опрiѧ́тныѧ моли́твы цѣльбо́ю, тѣле́снꙋю ва́рварскiѧ цари́цы слѣпотꙋ̀ преесте́ственнѡ и҆сцѣли́вый,  бг҃омꙋ́дрый дꙋше́вныхъ и҆ тѣле́сныхъ недꙋ̑гъ цѣли́телю, всеблаже́нне а҆леѯíе, мо́лимъ тѧ̀: дꙋше́внꙋю и҆сцѣлѝ слѣпотꙋ̀ вредоно́сныхъ прегрѣше́нiй на́шихъ.

Цр҃ко́внаѧ красото̀, преѡсвѧще́ннаѧ главо̀, непоколе́бленный благоче́стiѧ сто́лпе, бг҃озда́нный вѣ́ры степе́ню, неисчерпа́емаѧ бжⷭ҇твенныхъ чꙋде́съ пꙋчи́но, всече́стне а҆леѯíе, златото́чными твои́хъ мо́льбъ вода́ми вредоно́сенъ погасѝ ѻ҆́гнь печа́лей на́шихъ.

Пагꙋбоно́сное грѣхопаде́нiй ство́лiе, бжⷭ҇твеннымъ любвѐ бж҃iѧ ѻ҆гне́мъ бг҃оꙋго́днѡ соже́гъ, и҆ бг҃озда́ннымъ вѣ́ры степе́немъ, къ невеще́ственнꙋ ѻ҆гню̀, преесте́ственнꙋ, въ живонача́льной трⷪ҇цѣ бг҃ꙋ пристꙋпи́въ бл҃гоговѣ́йнѡ, прпⷣбне ѻ҆́ч҃е а҆леѯíе, ѿ гее́нскагѡ ѻ҆гнѧ̀ и҆зба́ви дꙋ́шы ча̑дъ твои́хъ тѧ̀ блажа́щихъ.

Бг҃оро́диченъ:

Присносꙋ́щнꙋю жи́знь, воплоще́нное сло́во бж҃iе, па́че сло́ва человѣ́ча, и҆́стиннѡ ро́ждшаѧ, всепѣ́таѧ бцⷣе дв҃о, мо́лимъ тѧ̀: и҆зба́ви ны̀ рабы̑ твоѧ̑ ѿ вѣ́чныѧ сме́рти.

Пѣ́снь ѳ҃. I҆рмо́съ:

Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннiи тобо́ю, дв҃о чⷭ҇таѧ, съ безпло́тными ли́ки тѧ̀ велича́юще.

Вои́стиннꙋ свѣ́тъ мíрꙋ ꙗ҆ви́лсѧ є҆сѝ свѣтѧ́щъ добродѣ́тельми, и҆ па́стырь и҆зрѧ́денъ твоегѡ̀ ста́да бы́лъ є҆сѝ, хрⷭ҇та̀ велича́юща.

Вои́стиннꙋ вѣ́мы тѧ̀, ѻ҆́ч҃е, чꙋдотво́рца вели́ка, точа́ща мнѡ́га чꙋдеса̀, вѣ́рнѡ къ тебѣ̀ приходѧ́щымъ, и҆ хрⷭ҇та̀ велича́ющымъ.

Вои́стиннꙋ свѣ́тлѡ па́мѧть пра́зднꙋютъ ст҃и́телѧ а҆леѯíа, ца́рiе, и҆ а҆рхiере́и, и҆ всѝ лю́дiе, хрⷭ҇та̀ бг҃а велича́юще.

Бг҃оро́диченъ:

Вои́стиннꙋ ты̀ є҆сѝ хрⷭ҇тiа́нѡмъ спасе́нiе: хрⷭ҇та́ бо родила̀ є҆сѝ спаса́ющаго ны̀, дв҃ꙋ чи́стꙋ тѧ̀ велича́ющыѧ. 

И҆́нъ. I҆рмо́съ:

Въ тебѣ̀, бцⷣе, на́ше ѹ҆мале́нiе преста̀, неви́димое бо сло́во во ѹ҆тро́бѣ твое́й прiе́мшаѧ, сꙋгꙋ́ба того̀ родила̀ є҆сѝ, бг҃а вкꙋ́пѣ и҆ чл҃вѣ́ка, на него́же херꙋвíми воззрѣ́ти не дерза́ютъ: тѣ́мже тѧ̀ велича́емъ, пречⷭ҇таѧ.

Благови́дною а҆рхiере́йскихъ и҆справле́нiй красото́ю, бг҃опоста́вленный престо́лъ тво́й бг҃олѣ́пнѡ ѹ҆краси́вый, первопресто́льный i҆ера́рше, всече́стне а҆леѯíе, молѝ сѣдѧ́щаго на премíрныхъ прⷭ҇то́лѣхъ бг҃а, ѹ҆досто́итисѧ на́мъ тѧ̀ блажа́щымъ, въ црⷭ҇твiи нбⷭ҇номъ, предста́ти бж҃iю прⷭ҇то́лꙋ.

Къ чꙋдотвѡ́рнымъ твои̑мъ моще́мъ притека́юще ѹ҆се́рднѡ, мо́лимъ тѧ̀, чꙋдото́чный и҆сто́чниче, досточꙋ́дне а҆леѯíе: бг҃ото́чною бжⷭ҇твенныхъ чꙋде́съ твои́хъ стрꙋе́ю ѹ҆гасѝ раздеже́нное бѣ́дъ и҆ печа́лей на́шихъ горни́ло.

Съ ца́рствꙋемымъ мíромъ правосла̑вныѧ лю́ди на́ша ѿ всѧ́кихъ бѣ́дъ защитѝ, бг҃озда́нный правосла́вiѧ щи́те: и҆ це́ркви рꙋ́сскiѧ, первопресто́льный i҆ера́рше, всебл҃же́нне а҆леѯíе, въ бг҃олѣ́пое церкве́й бж҃iихъ бл҃гострое́нiе, да́ждь свы́ше нбⷭ҇нꙋю по́мощь.

Бг҃оро́диченъ:

Бг҃ови́дцемъ мѡѷсе́емъ ви́дѣннаѧ въ сiна́и кꙋпино̀ неѡпа́льнаѧ, ѻ҆́гнь бжⷭ҇твенный, воплоще́нное сло́во бж҃iе ро́ждшаѧ, всест҃а́ѧ дв҃о, нбⷭ҇нымъ любвѐ бж҃iѧ ѻ҆гне́мъ разжзѝ ѡ҆ледѣ̑вшаѧ сердца̀ на̑ша.

Свѣти́ленъ:

Бл҃года́ть ст҃а́гѡ дх҃а, все́льшаѧсѧ въ тѧ̀, ст҃и́телѧ тѧ̀ показа̀: хрⷭ҇то́съ же тѝ врꙋчѝ па́ствꙋ свою̀, па́ствити на па́житехъ дх҃о́вныхъ, є҆гѡ́же ра́ди потща́лсѧ є҆сѝ наставлѧ́ти лю́ди. и҆ ны́нѣ на нб҃сѣ́хъ ра́дꙋѧсѧ, живе́ши.

Два́жды.

Сла́ва, и҆ ны́нѣ, бг҃оро́диченъ:

По бз҃ѣ ѹ҆пова́нiе и҆мꙋ́ще на тѧ̀, пречⷭ҇таѧ бцⷣе,  мо́лимтисѧ, ко и҆́же и҆зъ тебє̀ ро́ждшемꙋсѧ мольба́ми невреди̑мы на́съ до конца̀ сохранѝ.

На хвали́техъ стiхи̑ры, на д҃, гла́съ и҃.

Подо́бенъ: Что̀ вы̀ нарече́мъ:

Что́ тѧ нарече́мъ, ст҃и́телю а҆леѯíе; * sвѣздꙋ̀, ѡ҆зарѧ́ющꙋ поднбⷭ҇наѧ, * мíра красова́нiе всечестно́е, * сего̀ лꙋча́ми ѡ҆зарѧ́юща велѣ̑нiи бл҃говѣ́рiѧ, * и҆ є҆́реси тмꙋ̀ ѿгонѧ́юща, * молѝ, преподо́бне, * ѿ тлѝ и҆ бѣ́дъ и҆зба́витисѧ, * вѣ́рою творѧ́щымъ па́мѧть твою̀.

Два́жды.

Что́ тѧ нарече́мъ, прпⷣбне ст҃и́телю а҆леѯíе; * рѣкꙋ̀, и҆злива́ющꙋ и҆сцѣлє́нiѧ незави́стнѡ * всѣ̑мъ вѣ́рою приходѧ́щымъ: * и҆сто́чникъ и҆сточа́ющь ѹ҆че́нiй медото́чныхъ, * во всѧ̑ концы̀ простира́ющь, * и҆ вѣ̑рныѧ просвѣща́ющь: * моли́сѧ, прпⷣбне, * спасти́сѧ дꙋша́мъ на́шымъ.

Что́ тѧ ны́нѣ нарече́мъ, * ст҃и́телю а҆леѯíе, * преди́вный чꙋдотво́рче; * врача̀ разꙋ́мна и҆ безме́здна, * и҆сцѣлѣва́юща всѧ́кꙋ ꙗ҆́зю дꙋше́внꙋю и҆ тѣле́снꙋю, * безплѡ́тнымъ равноче́стна: * моли́сѧ, прпⷣбне, * спасти́сѧ дꙋша́мъ на́шымъ.

Сла́ва, гла́съ s҃:

Человѣ́че бж҃iй, и҆ вѣ́рный ра́бе, слꙋго̀ гдⷭ҇ень, мꙋ́жꙋ жела́нiй, сосꙋ́де и҆збра́нный, сто́лпе и҆ ѹ҆тверже́нiе цр҃кве, црⷭ҇твiѧ наслѣ́дниче, не премолчѝ вопiѧ̀ за ны̀ ко гдⷭ҇ꙋ.

И҆ ны́нѣ, бг҃оро́диченъ: Бцⷣе, ты̀ є҆сѝ лоза̀:

Славосло́вiе вели́кое, и҆ ѿпꙋ́стъ.

На лiтꙋргíи: блажє́нна ѿ канѡ́на, пѣ́снь г҃-ѧ и҆ s҃-ѧ. Прокíменъ, гла́съ з҃: Честна̀ предъ гдⷭ҇емъ сме́рть прпⷣбныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇лъ ко є҆вре́ємъ, зача́ло тл҃є. А҆ллилꙋ́iа: Воззва́ша пра́веднiи: Стíхъ: Мнѡ́ги скѡ́рби пра́вєднымъ: Е҆ѵⷢ҇лiе ѿ лꙋкѝ, зача́ло к҃д. Прича́стенъ: Въ па́мѧть вѣ́чнꙋю бꙋ́детъ пра́ведникъ:


