    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ к҃-й де́нь.

Слꙋ́жба ст҃а́гѡ прпⷣбномч҃ника корни́лiа и҆гꙋ́мена пско́во-пече́рскiѧ ѡ҆би́тели.

На вече́рнѣ На Гдⷭ҇и, воззва́хъ, стiхи̑ры. гла́съ s҃:

По́двиги мꙋ́драгѡ по́стника и҆ болѣ́зни во́ина хрⷭ҇то́ва восхвалѧ́юще по до́лгꙋ, вѣ́рнiи, возопiи́мъ гдⷭ҇еви: тогѡ̀ моли́твами, хрⷭ҇тѐ бж҃е, ѿ всѧ́кiѧ бѣды̀ и҆зба́ви на́съ.

Щи́тъ правосла́вiѧ, мона́хѡвъ наста́вниче, смире́нiѧ ѻ҆́бразъ, стезѧ̀ трꙋдолю́бiѧ, разсѣ́ѧвый тьмꙋ̀ многобо́жiѧ въ лю́дехъ, дх҃омъ нбⷭ҇нымъ и҆спо́лньсѧ, корни́лiе, ꙗ҆́кѡ прⷣте́ча ѹ҆сѣче́нъ въ главꙋ̀, и҆ ны́нѣ престо́лꙋ цр҃ѧ̀ сла́вы предстоѧ̀, молѝ ѡ҆ на́съ, чтꙋ́щихъ па́мѧть твою̀.

Гла́съ є҃.

Ра́дꙋйсѧ, ве́лiѧ вѣ́рныхъ похвало̀, хрⷭ҇толю́бцєвъ ѹ҆добре́нiе, ѡ҆би́тели пече́рскiѧ сла́во и҆ ѹ҆краше́нiе, вѣ́ры хрⷭ҇то́вы насади́телю, правосла́вiѧ стра́же неꙋсы́пный, хрⷭ҇то́въ са́дъ насажде́й, цр҃кви бж҃iѧ, до́брѣ блюды́й своѐ ста́до, бл҃же́нне корни́лiе, и҆ ны́нѣ прⷭ҇то́лꙋ цр҃ѧ̀ сла́вы предстоѧ̀, и҆спросѝ на́мъ ве́лiю ми́лость.

Ра́дꙋйсѧ, бж҃iй во́ине, вождю̀ пресла́вный по́стникѡвъ, кро́ткiй и҆́нокѡвъ наста́вниче, милосе́рдiѧ и҆сто́чниче, нестѧжа́нiѧ ѹ҆чи́телю, чꙋ́дскiѧ ꙗ҆зы́цы  хрⷭ҇то́ви приведы́й, земно́е ше́ствiе скончава́ѧ сла́внѡ. царе́мъ непра́веднѡ ѹ҆бiе́нъ бы́въ, съ мч҃ники вѣнча́всѧ, корни́лiе, съ ни́ми же молѝ хрⷭ҇та̀ бг҃а дарова́ти на́мъ ве́лiю ми́лость.

Сла́ва, гла́съ и҃:

Прпⷣбне ѻ҆́тче корни́лiе, пра́веднѣ бг҃оше́ствовати ѹ҆чи́лъ є҆сѝ, нестѧжа́нiѧ рачи́тель бы́лъ є҆сѝ, ѻ҆́бразъ трꙋдолю́бiѧ всѣ̑мъ показа́вый, бг҃ома́тери пѣсносло́вецъ бы́въ, и҆ тоѧ̀ на́мъ ꙗ҆ви́лъ є҆сѝ ѻ҆́бразы чꙋ̑дныѧ. и҆́мже кла́нѧющисѧ, ны́нѣ глаго́лемъ: ѽ, пречⷭ҇таѧ бцⷣе дв҃о, ꙗ҆вѝ на́мъ бога̑тыѧ ми́лѡсти моли́твами прпⷣбнагѡ сщ҃енномч҃ника твоегѡ̀.

И҆ ны́нѣ: Цр҃ь нбⷭ҇ный:

Вхо́дъ. Прокíменъ днѐ. Чтє́нiѧ трѝ.

Премꙋ́дрости соломѡ́ни чте́нiе.

[Глава̀ г҃] Пра́ведныхъ дꙋ́шы въ рꙋцѣ̀ бж҃iей, и҆ не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ безꙋ́мныхъ ѹ҆мре́ти, и҆ вмѣни́сѧ ѡ҆sлобле́нiе и҆схо́дъ и҆́хъ, и҆ є҆́же ѿ на́съ ше́ствiе, сокрꙋше́нiе: ѻ҆ни́ же сꙋ́ть въ ми́рѣ. И҆́бо предъ лице́мъ человѣ́ческимъ а҆́ще и҆ мꙋ́кꙋ прiи́мꙋтъ, ѹ҆пова́нiе и҆́хъ безсме́ртiѧ и҆спо́лнено, и҆ вма́лѣ нака́зани бы́вше, вели́кими благодѣ́тельствовани бꙋ́дꙋтъ: ꙗ҆́кѡ бг҃ъ и҆скꙋсѝ ѧ҆̀, и҆ ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ горни́лѣ и҆скꙋсѝ и҆̀хъ, и҆ ꙗ҆́кѡ всепло́дiе же́ртвенное прiѧ́тъ ѧ҆̀. И҆ во вре́мѧ посѣще́нiѧ и҆́хъ возсiѧ́ютъ, и҆ ꙗ҆́кѡ и҆́скры по сте́блiю потекꙋ́тъ. Сꙋ́дѧтъ ꙗ҆зы́кѡмъ, и҆ ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки. Надѣ́ющiисѧ на́нь разꙋмѣ́ютъ и҆́стинꙋ, и҆ вѣ́рнiи въ любвѝ пребꙋ́дꙋтъ  є҆мꙋ̀: ꙗ҆́кѡ благода́ть и҆ ми́лость въ преподо́бныхъ є҆гѡ̀, и҆ посѣще́нiе во и҆збра́нныхъ є҆гѡ̀.

Премꙋ́дрости соломѡ́ни чте́нiе.

[Глава̀ д҃] Пра́ведникъ, а҆́ще пости́гнетъ сконча́тисѧ, въ поко́и бꙋ́детъ. Ста́рость бо честна̀ не многолѣ́тна, нижѐ въ числѣ̀ лѣ́тъ и҆счита́етсѧ: сѣди́на же є҆́сть мꙋ́дрость человѣ́кѡмъ, и҆ во́зрастъ ста́рости, житiѐ нескве́рное. Благоꙋго́денъ бг҃ови бы́въ, возлю́бленъ бы́сть, и҆ живы́й посредѣ̀ грѣ̑шникъ, преста́вленъ бы́сть. Восхище́нъ бы́сть, да не sло́ба и҆змѣни́тъ ра́зꙋма є҆гѡ̀, и҆лѝ ле́сть прельсти́тъ дꙋ́шꙋ є҆гѡ̀. Раче́нiе бо sло́бы помрача́етъ дѡ́браѧ, и҆ паре́нiе по́хоти премѣнѧ́етъ ѹ҆́мъ неsло́бивъ. Сконча́всѧ вма́лѣ, и҆спо́лни лѣ̑та дѡ́лга: ѹ҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди потща́сѧ ѿ среды̀ лꙋка́вствiѧ. Лю́дiе же ви́дѣвше, и҆ не разꙋмѣ́вше, нижѐ поло́жше въ помышле́нiи таково́е: ꙗ҆́кѡ бл҃года́ть и҆ ми́лость въ преподо́бныхъ є҆гѡ̀, и҆ посѣще́нiе во и҆збра́нныхъ є҆гѡ̀.

Премꙋ́дрости соломѡ́ни чте́нiе.

[Гла́вы є҃ и҆ s҃] Пра́вєдницы во вѣ́ки живꙋ́тъ, и҆ въ гдⷭ҇ѣ мзда̀ и҆́хъ и҆ попече́нiе и҆́хъ ѹ҆ вы́шнѧгѡ. Сегѡ̀ ра́ди прiи́мꙋтъ црⷭ҇твiе благолѣ́пiѧ, и҆ вѣне́цъ добро́ты ѿ рꙋкѝ гдⷭ҇ни: и҆ занѐ десни́цею покры́етъ ѧ҆̀, и҆ мы́шцею защити́тъ и҆̀хъ. Прiи́метъ всеѻрꙋ́жiе рве́нiе своѐ, и҆ воѡрꙋжи́тъ тва́рь въ ме́сть врагѡ́мъ. Ѡ҆блече́тсѧ въ бронѧ̀ пра́вды, и҆ возложи́тъ шле́мъ, сꙋ́дъ нелицемѣ́ренъ: прiи́метъ щи́тъ непобѣди́мый, преподо́бiе: поѡстри́тъ же напра́сный гнѣ́въ во ѻ҆рꙋ́жiе: спобо́ретъ же съ ни́мъ  мíръ на безꙋ̑мныѧ: по́йдꙋтъ праволꙋ̑чныѧ стрѣ́лы мѡ́лнiины, и҆ ꙗ҆́кѡ ѿ благокрꙋ́гла лꙋ́ка ѡ҆блакѡ́въ на намѣ́ренiе полетѧ́тъ: и҆ ѿ каменоме́тныѧ ꙗ҆́рости, и҆спо́лнь падꙋ́тъ гра́ды: вознегодꙋ́етъ на ни́хъ вода̀ морска́ѧ, рѣ́ки же потопѧ́тъ ѧ҆̀ на́глѡ. Сопроти́въ ста́нетъ и҆̀мъ дꙋ́хъ си́лы, и҆ ꙗ҆́кѡ ви́хорь развѣ́етъ и҆̀хъ: и҆ ѡ҆пꙋстоши́тъ всю̀ зе́млю беззако́нiе, и҆ sлодѣ́йство преврати́тъ престо́лы си́льныхъ. Слы́шите ѹ҆̀бо, ца́рiе, и҆ разꙋмѣ́йте: навы́кните, сꙋдiѝ концє́въ землѝ. Внꙋши́те, держа́щiи мно́жєства и҆ гордѧ́щiисѧ ѡ҆ наро́дѣхъ ꙗ҆зы̑къ: ꙗ҆́кѡ дана̀ є҆́сть ѿ гдⷭ҇а держа́ва ва́мъ, и҆ си́ла ѿ вы́шнѧгѡ.

На лiтíи стiхи̑ры, гла́съ s҃:

Прехва́льне корни́лiе, твоѐ житiѐ возложи́лъ є҆сѝ добродѣ́телей попече́нiе, пѣсносло́вiемъ бо вѣ́рнiи вѣ́рою хрⷭ҇та̀ похвалѧ́ютъ, твои́ми покарѧ́ющесѧ ѹ҆чє́нiи, и҆̀мже ѹ҆тверди́тисѧ въ ми́рѣ, предстоѧ̀, ѹ҆молѝ бжⷭ҇твеннаго дх҃а.

Гла́съ з҃:

Прiиди́те, возра́дꙋемсѧ, лю́дiе, въ честнѣ́мъ хра́мѣ бг҃ома́тери и҆ притеце́мъ къ є҆ѧ̀ ѹ҆го́дникꙋ корни́лiю, просiѧ́вшемꙋ на́мъ по́двиги дꙋхо́вными, нището́ю дх҃а и҆ терпѣ́нiемъ, бѣ̑днымъ и҆ скорбѧ́щымъ ѹ҆тѣ́шителю, болѧ́щымъ безме́здномꙋ цѣли́телю, ꙗ҆зы́кѡвъ ѹ҆чи́телю и҆ просвѣти́телю, нестѧжа́нiѧ и҆ любвѐ насади́телю, подража́телю сп҃са хрⷭ҇та̀. вше́дъ бо во ст҃а̑ѧ не безꙿ кро́ве, прпⷣбне, вѣнча́сѧ съ мч҃ники, и҆ ны́нѣ созда́телѧ мо́литъ ѡ҆ на́съ, да и҆зба́вимсѧ лю́тыхъ ѡ҆бстоѧ́нiй и҆ црⷭ҇твiѧ нбⷭ҇нагѡ сподо́бимсѧ. 

Сла́ва и҆ ны́нѣ, Подꙿ кро́въ тво́й, влⷣчце:

На стiхо́внѣ, гла́съ в҃: Подо́бенъ: До́ме є҆ѵфра́ѳовъ:

До́мъ добродѣ́телей бы́въ, а҆пⷭ҇толъ и҆ мч҃никъ, ѿ ю҆́ности до́мъ ѻ҆́ч҃iй ѡ҆ста́вивый, ѡ҆би́тели дв҃ы пречⷭ҇тыѧ и҆гꙋ́менъ мꙋ́дрый бы́лъ є҆сѝ.

Стíхъ: Честна̀ предꙿ гдⷭ҇емъ сме́рть прпⷣбныхъ є҆гѡ̀.

Бг҃ома́тери до́мы и҆ ст҃ы̑мъ созида́лъ є҆сѝ, ѻ҆́тче, въ ве́сехъ и҆ гра́дѣхъ, и҆ ны́нѣ въ до́мѣхъ и҆́хъ на нб҃сѝ кꙋ́пнѡ ра́дꙋешисѧ.

Стíхъ: Сщ҃е́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнiи твоѝ возра́дꙋютсѧ.

Бытiѐ и҆ бл҃голѣ́пiе до́ма бг҃ома́тери во пско́встѣй землѝ, ѿ бг҃а зда́ннагѡ, рꙋка́ми ст҃ы́хъ преꙋмно́женнагѡ, вы́нꙋ и҆́мꙋтъ во́лю пречⷭ҇тыѧ и҆ трꙋды̀ бл҃же́ннаго корни́лiѧ.

Сла́ва, и҆ ны́нѣ, Ѽ, чꙋдесѐ но́вагѡ:

А҆́ще же нѣ́сть бдѣ́нiѧ, подо́бенъ то́йже:

Молѝ ѡ҆ на́съ, грѣ́шныхъ, дв҃о, мт҃и гдⷭ҇нѧ, со сщ҃е́ннымъ корни́лiемъ предстоѧ́ще предъ бг҃омъ, да сп҃се́нiе дꙋ́шъ ѹ҆лꙋчи́мъ.

Тропа́рь, гла́съ s҃:

Пско́во-пече́рскаѧ ѡ҆би́тель, и҆здре́вле сла́внаѧ чꙋдесы̀ i҆кѡ́ны бг҃ома́терни, мнѡ́гiѧ и҆́ноки бг҃ови воспита̀, та́мѡ и҆ прпⷣбный корни́лiй по́двигомъ до́брымъ подвиза́сѧ, чꙋ́днꙋю бг҃ома́терь сла́вѧ, и҆новѣ̑рныѧ просвѣща́ѧ, и҆́ноки и҆ мнѡ́гiѧ лю́ди сп҃са́ѧ, ѡ҆би́тель же свою̀ ди́внѡ ѹ҆краша́ѧ и҆ ѡ҆гражда́ѧ. та́мѡ и҆ мꙋ́ченичества вѣне́цъ по мно́гихъ лѣ́тѣхъ па́стырства своегѡ̀ до́блестнѣ прiѧ́тъ. тѣ́мже  воспои́мъ, лю́дiе, хрⷭ҇та̀ бг҃а и҆ пречⷭ҇тꙋю є҆гѡ̀ мт҃рь возблагодари́мъ, ꙗ҆́кѡ дарова̀ на́мъ прпⷣбномч҃ника сла́вна и҆ моли́твенника ѡ҆ дꙋша́хъ на́шихъ достобл҃же́нна.



На ѹ҆́трени

Сѣда́ленъ, гла́съ а҃:

А҆́гг҃лѡвъ ли́ки воспо́лнилъ є҆сѝ, прпⷣбне корни́лiе, ѻ҆́бразъ и҆мы́й а҆́гг҃льскiй, сщ҃е́нствомъ ѡ҆дѣ́ѧнъ и҆ мч҃ничествомъ ѹ҆кра́шенъ, цѣльбꙋ̀ дꙋша́мъ и҆ тѣлесє́мъ подае́ши съ вѣ́рою несꙋмнѣ́нною прибѣга́ющымъ къ тебѣ̀.

Сла́ва, и҆ ны́нѣ, бг҃оро́диченъ:

Возвы́си ро́гъ хрⷭ҇тiа́нскiй и҆ низложѝ безбѡ́жныѧ шата̑нiѧ, бг҃ороди́тельнице, сп҃са́ющи сiѐ ста́до твоѐ, въ не́мже вели́кое твоѐ и҆́мѧ многопѣ́тое велича́етсѧ при́снѡ и҆ сла́витсѧ.

Велича́нiе, прокíменъ и҆ є҆ѵⷢ҇лiе прпⷣбническаѧ.

По н҃-мъ ѱалмѣ̀ стiхи́ра, гла́съ s҃:

И҆злiѧ́сѧ бл҃года́ть ѿ ѹ҆сте́нъ твои́хъ, ѻ҆́тче, и҆ бы́лъ є҆сѝ ѹ҆чи́тель ꙗ҆зы́кѡвъ и҆ мона́хѡвъ наста́вникъ до́брый, и҆злiѧ́всѧ свое́ю кро́вiю, хрⷭ҇тꙋ̀ предста́лъ є҆сѝ, корни́лiе, є҆го́же молѝ непреста́ннѡ сп҃сти́сѧ дꙋша́мъ на́шымъ.

Канѡ́нъ бцⷣѣ, гла́съ и҃: Мно́гими содержи́мь напа́стьми: и҆ ст҃о́мꙋ, гла́съ и҃.

Пѣ́снь а҃.

I҆рмо́съ: Во́дꙋ проше́дъ, ꙗ҆́кѡ сꙋ́шꙋ, и҆ є҆гѵ́петскагѡ sла̀ и҆збѣжа́въ, i҆и҃льтѧнинъ вопiѧ́ше: и҆зба́вителю и҆ бг҃ꙋ на́шемꙋ пои́мъ. 

Ѹ҆миле́нiѧ мѝ во́дꙋ и҆зле́й, гдⷭ҇и, въ се́рдце, и҆ ѹ҆́мъ ѡ҆зарѝ досто́йнѡ воспѣ́ти твоего̀ ѹ҆го́дника, прпⷣбнаго корни́лiѧ.

Мона́хѡвъ наста́вникъ и҆ ѹ҆чи́тель нелицепрiѧ́тенъ бы́лъ є҆сѝ и҆ бг҃ꙋ си́хъ приводѧ̀, мч҃ническимъ вѣнце́мъ ѿ земна́гѡ цр҃ѧ̀ вѣнча́лсѧ є҆сѝ, бл҃же́нне.

Хрⷭ҇то́вымъ свѣтоли́тiемъ просвѣща́емъ, прпⷣбне ѻ҆́тче корни́лiе, моли́твами твои́ми, пребл҃же́нне, ѡ҆мраче́ннꙋю дꙋ́шꙋ мою̀ просвѣтѝ, ꙗ҆́кѡ да воспѣва́ю тѧ̀.

Бг҃оро́диченъ:

Тишина̀ ты̀, влⷣчце, и҆ приста́нище погиба́ющымъ въ мо́ре грѣхѡ́въ, тѣ́мже къ тебѣ̀ притека́ющихъ не ѿри́ни, приснодв҃о, но спасѝ твои́мъ предста́тельствомъ бг҃ома́тернимъ.

Пѣ́снь г҃.

I҆рмо́съ: Нбⷭ҇нагѡ крꙋ́га верхотво́рче, гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нiй кра́ю, вѣ́рныхъ ѹ҆твержде́нiе, є҆ди́не чл҃вѣколю́бче.

Просвѣти́лъ є҆сѝ лю́ди, i҆́дѡлѡмъ слꙋжа́щыѧ, свѣ́томъ и҆́стинныѧ вѣ́ры, ѡ҆зарѝ и҆ на́съ, грѣ́шныхъ, прибѣга́ющихъ къ твоемꙋ̀ застꙋпле́нiю, бл҃года́тiю ѡ҆ всеблага́гѡ чл҃вѣколю́бца.

Всѣ̑мъ бла̑га дꙋхѡ́вныѧ и҆ тѣлє́сныѧ дѣ́ѧ, навѣ́томъ sлы́хъ пло́ть твоѧ̀ ѹ҆мертви́сѧ, со ст҃ы́ми же дꙋ́хъ тво́й всели́сѧ, и҆ ны́нѣ съ ни́ми моли́сѧ хрⷭ҇тꙋ̀ ѡ҆ на́съ, прпⷣбне.

Ны́нѣ въ безконе́чнꙋю сла́вꙋ преше́дъ ѿ землѝ, ѡ҆каѧ́ннꙋю дꙋ́шꙋ мою̀ страстьмѝ, прпⷣбне, приле́жнымъ ѡ҆чище́нiемъ твоеѧ̀ моли́твы ѹ҆врачꙋ́й. 

Бг҃оро́диченъ:

То́чiю въ хра́мѣ твое́мъ, а҆́ки въ кораблѣ̀, тобо́ю ѡ҆кормлѧ́емѣмъ, бцⷣе, и҆збавлѧ́емсѧ ны́нѣ ѿ вра̑гъ ви́димыхъ и҆ неви́димыхъ и҆ ѹ҆крѣплѧ́емсѧ твое́ю по́мощiю, приснодв҃о.

И҆́нъ конда́къ, гла́съ в҃:

И҆зъ мла́да, корни́лiе чꙋ́дный, трꙋдѡ́мъ и҆ по́двигѡмъ себѐ преда́въ, и҆гꙋ́меномъ пско́во-пече́рстѣй ѡ҆би́тели поста́вленъ бы́лъ є҆сѝ, ѻ҆́бразомъ вѣ́ры и҆ по́стническагѡ житiѧ̀ всѣ̑мъ бы́въ, мнѡ́гiѧ лю́ди къ бг҃ꙋ приве́лъ є҆сѝ. за своѧ̑ же вєли́кiѧ добродѣ̑тели за́вистiю ѿ sлы́хъ гони́мъ, мч҃нически дꙋ́шꙋ свою̀ бг҃ови пре́далъ є҆сѝ. тогѡ̀ ра́ди съ вѣ́рою возопiи́мъ: прпⷣбномч҃ниче корни́лiе достосла́вный, молѝ хрⷭ҇та̀ бг҃а сп҃сти́сѧ дꙋша́мъ на́шымъ.

И҆́нъ i҆́косъ:

И҆зъ мла́да сп҃се́нiѧ вожделѣ́въ, прпⷣбне корни́лiе, въ пско́во-пече́рскꙋю ѡ҆би́тель прите́клъ є҆сѝ къ чꙋ́днѣй i҆кѡ́нѣ бг҃ома́тери. тꙋ̀ постри́гсѧ, ѡ҆бѣ́ты и҆́ночества прiѧ́въ, є҆ѵⷢ҇льскими добродѣ́тельми просiѧ́лъ є҆сѝ, тѣ́мже и҆ вожде́мъ бра́тiи поста́вленъ бы́лъ є҆сѝ. всѣ̑мъ слꙋжѧ̀ и҆ помога́ѧ, да всѧ́чески всѣ́хъ сп҃се́ши, трꙋды̀ и҆ по́двиги своѧ̑ ѹ҆сꙋгꙋ́билъ є҆сѝ. лiво́нскꙋю чꙋ́дь къ правосла́внѣй вѣ́рѣ ѡ҆брати́лъ є҆сѝ, цр҃кви и҆ при́чты и҆̀мъ ѹ҆стро́ивъ. ѡ҆би́тель свою̀ до́брыми хра́мы, списа́нiемъ чꙋде́съ бг҃ома́тернихъ и҆ трꙋдѡ́въ пе́рвыхъ подви́жникѡвъ пече́рскихъ всю́дꙋ просла́вилъ є҆сѝ, за́вистiю же sло́бныхъ люде́й по мно́гихъ лѣ́тахъ па́стырства своегѡ̀ земны́мъ царе́мъ къ нбⷭ҇номꙋ цр҃ю̀ мч҃нически предпо́сланъ бы́лъ є҆сѝ въ вѣ́чное жили́ще  къ ли́кꙋ ст҃ы́хъ. тѣ́мже, досточꙋ́дне корни́лiе, молѝ хрⷭ҇та̀ бг҃а и҆ пречⷭ҇тꙋю є҆гѡ̀ бг҃ома́терь дарова́ти на́мъ ѡ҆ставле́нiе прегрѣше́нiй и҆ ве́лiю ми́лость.

Пѣ́снь д҃.

I҆рмо́съ: Ѹ҆слы́шахъ, гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑ и҆ просла́вихъ твоѐ бжⷭ҇тво̀.

Ѻ҆би́тель бѧ́ше и҆здре́вле ст҃ы́хъ въ бг҃озда́ннѣй пеще́рѣ, бг҃ꙋ є҆ди́номꙋ вѣ́домаѧ, ты́ же, ѻ҆́тче корни́лiе, тѣ́мъ подража́ѧ и҆ мѣ́сто и҆́хъ по́двигѡвъ почита́ѧ, мно́жество и҆́нокѡвъ къ бг҃ꙋ приве́лъ є҆сѝ.

Не ѡ҆ста́ви, корни́лiе прпⷣбне, твои́ми по́тами и҆ трꙋда́ми возвраще́нныѧ сеѧ̀ ѡ҆би́тели, но ѡ҆хранѧ́й ю҆̀, и҆́бо и҆ врази́ тѧ ви́дѣша ѡ҆хранѧ́ющимъ ю҆̀ и҆ ѹ҆крѣплѧ́ющимъ.

Многоболѣ̑зненныѧ стра̑сти всегда̀ врачꙋ́еши пристꙋпа́ющихъ къ тебѣ̀, бл҃года́ть бо, прпⷣбне, прiи́мъ ѿ гдⷭ҇а, содѣва́ти зна́мєнiѧ и҆ чꙋдеса̀.

Бг҃оро́диченъ:

Ѹ҆толѝ, бг҃ома́ти, свирѣ́пствꙋющꙋю бꙋ́рю невѣ́рiѧ и҆ ѡ҆жесточе́нiѧ, sлы̑ѧ стра̑сти, поглоти́ти хотѧ́щыѧ тѧ̀ сла́вѧщихъ и҆ ѻ҆́бразъ тво́й почита́ющихъ, но застꙋпѝ на́съ моли́твами прпⷣбнагѡ твоегѡ̀.

Пѣ́снь є҃.

I҆рмо́съ: Просвѣтѝ на́съ повелѣ̑нiи твои́ми, гдⷭ҇и, и҆ мы́шцею твое́ю высо́кою тво́й ми́ръ пода́ждь на́мъ, чл҃вѣколю́бче.

Ꙗ҆́кѡ ка́мень драгíй ѡ҆гради́лъ є҆сѝ крѣ́пкѡ ѡ҆би́тель ѿ ра́тникѡвъ sлы́хъ, прпⷣбне, и҆зыма́ѧ и҆ свобожда́ѧ и҆́нокѡвъ ѿ страсте́й и҆ добродѣ́тельми горѣ̀ возводѧ̀.

Да не ѡ҆скꙋдѣ́ютъ, ѻ҆́тче, твои́ми мл҃твами и҆́стиннiи пѡдви́жницы бл҃гоче́стiѧ во ѡ҆би́тели твое́й,  но кꙋ́пнѡ со ст҃ы́мъ чꙋдотво́рцемъ нiкола́емъ, є҆мꙋ́же ѡ҆хране́нiе є҆ѧ̀ ввѣ́рилъ є҆сѝ, до трꙋбы̀ а҆рха́гг҃ла соблюдѝ ю҆̀.

Прпⷣбне ѻ҆́тче, помозѝ ѡ҆би́тели твое́й, насе́льникѡмъ и҆ всѣ̑мъ на́мъ всѧ̑ кѡ́зни лꙋка́вагѡ ѿража́ти, ꙗ҆́коже ты̀ и҆ногда̀ ѿража́лъ є҆сѝ ви̑димыѧ врагѝ и҆ неви̑димыѧ.

Бг҃оро́диченъ:

Мглꙋ̀ страсте́й на́шихъ разрѣшѝ, дв҃о, и҆ бл҃года́тною си́лою сн҃а твоегѡ̀ ѿженѝ врагѡ́въ кова́рство и҆ навѣ̑ты дiа́вола ѿ ра̑бъ твои́хъ, тѧ̀ сла́вѧщихъ.

Пѣ́снь s҃.

I҆рмо́съ: Моли́твꙋ пролiю̀ ко гдⷭ҇ꙋ и҆ томꙋ̀ возвѣщꙋ̀ печа̑ли моѧ̑, ꙗ҆́кѡ sѡ́лъ дꙋша̀ моѧ̀ и҆спо́лнисѧ и҆ живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ i҆ѡ́на: ѿ тлѝ, бж҃е, возведи́ мѧ.

Пречⷭ҇тыѧ до́мъ, прпⷣбне, ѡ҆гради́лъ и҆ ѹ҆краси́лъ є҆сѝ, тѣ́мже и҆ са́мъ ны́нѣ во ѡ҆би́тели є҆ѧ̀ на нб҃сѝ и҆ на землѝ въ хра́мѣ є҆ѧ̀ досто́йнѡ ѡ҆бита́еши.

Ѹ҆тѣ́ши и҆ ѹ҆тишѝ на́съ, си́рыхъ, и҆ въ добродѣ́тели ни́щихъ, прпⷣбномч҃ниче, жите́йскꙋю го́рдость ѿрѣва́ѧ и҆ моли́твѣ и҆́стиннѣй наꙋча́ѧ.

Содѣ́ѧвъ, пресла́вне, дꙋ́шꙋ твою̀ хра́мъ ст҃о́мꙋ дх҃ꙋ, бы́лъ є҆сѝ наслѣ́дникъ го́рнѧгѡ црⷭ҇твiѧ, съ вы́шними си́лами и҆ со всѣ́ми ст҃ы́ми моли́сѧ ко гдⷭ҇ꙋ ѡ҆ сп҃се́нiи дꙋ́шъ на́шихъ.

Бг҃оро́диченъ:

Сохранѝ до́мъ тво́й, бцⷣе, до сконча́нiѧ вѣ́ка и҆ не ѡ҆ста́ви на́съ, си́рыхъ, безъ твоеѧ̀ мт҃рнiѧ по́мощи и҆ предста́тельства прпⷣбныхъ твои́хъ. 

Конда́къ, гла́съ д҃:

Свѣ́тлый свѣти́льникъ правосла́вiѧ и҆ сꙋгꙋ́баѧ пско́вскiѧ землѝ защи́та бы́лъ є҆сѝ, многобо́жiе и҆скоренѧ́ѧ и҆ лю́ди къ бг҃ꙋ наставлѧ́ѧ. до́мъ бг҃ома́тери тобо́ю ѹ҆крѣпи́сѧ и҆ просла́висѧ, добродѣ́тельми же ѹ҆кра́шенъ, вѣне́цъ мч҃ника прiѧ́лъ є҆сѝ, помина́й на́съ, ча́дъ твои́хъ, и҆ ѹ҆ гдⷭ҇а, прпⷣбномч҃ниче корни́лiе.

I҆́косъ:

Бг҃омъ возлю́бленный и҆гꙋ́менъ и҆зрѧ́дный, вѣ́ры хрⷭ҇то́вой а҆пⷭ҇толъ и҆ мч҃никъ, всѣ̑мъ милосе́рдый, и҆ ни́щихъ пита́тель, ѿ i҆́дѡлѡвъ лю́ди приведы́й къ бг҃ꙋ и҆́стинномꙋ, вѣ́рѣ наставлѧ́ѧ и҆ бж҃iѧ хра́мы ѹ҆строѧ́ѧ, во ѡ҆би́тели пречⷭ҇тыѧ мона́хѡвъ мнѡ́жества собра́лъ є҆сѝ, тѣ́мже бг҃ома́терь просла́ви своѧ̑ ѻ҆́бразы дѣла́ми чꙋ́дными, и҆́хже свидѣ́тель нело́женъ бы́лъ є҆сѝ, и҆ ны́нѣ же ѿ ско́рбныхъ ѡ҆бстоѧ́нiй и҆збавлѧ́еши, да съ вѣ́рою и҆ любо́вiю пое́мъ тѝ: ра́дꙋйсѧ, прпⷣбномч҃ниче корни́лiе.

Пѣ́снь з҃.

I҆рмо́съ: Ѿ i҆ꙋде́и доше́дше, ѻ҆́троцы въ вавѷлѡ́нѣ и҆ногда̀ вѣ́рою трⷪ҇ческою пла́мень пе́щный попра́ша, пою́ще: ѻ҆тцє́въ бж҃е бл҃гослове́нъ є҆сѝ.

I҆ѡ́ны первонача́льника, гони́телей не́когда и҆збѣ́гшагѡ, мч҃ничество воспрiѧ́лъ є҆сѝ, сла́вне тѣ́мже съ ни́мъ бг҃ꙋ моли́сѧ, да сохрани́тъ ѡ҆би́тель ва́шꙋ невреди́мꙋ и҆ на́съ покаѧ́нiемъ къ ва́мъ привлече́тъ.

Ма́ркъ, пꙋсты́нникъ та́йный, а҆́ки мелхiседе́къ не́мощiю тѧ̀ вразꙋмѝ, корни́лiе, ѡ҆ и҆́мени свое́мъ є҆гѡ́же смире́нiю поревнова́ти наꙋчѝ на́съ, бл҃же́нне. 

Просвѣти́въ твоѐ се́рдце, прпⷣбне, мона́хѡвъ бы́лъ є҆сѝ наста́вникъ, наказꙋ́ѧ и҆ ѹ҆ча̀ и҆ всѣ́хъ приводѧ̀ къ бж҃iей во́лѣ, поѧ̀: ѻ҆тє́цъ на́шихъ бж҃е, бл҃гослове́нъ є҆сѝ.

Бг҃оро́диченъ:

Да заградѧ́тсѧ, бцⷣе, твои́ми моли́твами ѹ҆ста̀ лжи̑ваѧ и҆ льсти̑ваѧ не вѣ́дꙋщихъ надъ вѣ́рными покро́ва твоегѡ̀, и҆ сп҃сѝ всѣ́хъ, дв҃о, тебѣ̀ и҆́стиннѡ слꙋжа́щихъ и҆ хрⷭ҇то́во и҆́го бл҃го́е до́брѣ несꙋ́щихъ.

Пѣ́снь и҃.

I҆рмо́съ: Цр҃ѧ̀ нбⷭ҇наго, є҆го́же пою́тъ во́и а҆́гг҃льстiи, хвали́те и҆ превозноси́те во всѧ̑ вѣ́ки.

Вразꙋмлѧ́еши живꙋ́щыѧ во ѡ҆гра́дѣ твое́й, прпⷣбне, ꙗ҆влѧ́ѧсѧ и҆̀мъ ꙗ҆́вѣ и҆ во снѣ̀ наставлѧ́ѧ, но и҆ всѣ̑мъ, молѧ́щымсѧ тебѣ̀, чꙋ́днѡ помога́еши и҆ ѿ sлы́хъ бѣ́дъ и҆збавлѧ́еши.

Молѝ ѡ҆ на́съ, прпⷣбне, и҆ не забꙋ́ди къ тебѣ̀ притека́ющихъ, въ ско́рбехъ и҆ печа́лехъ сꙋ́щихъ, подаѧ́й ѹ҆тѣше́нiе ѿ твое́й ра́ки цѣльбоно́сныѧ.

Процвѣ́лъ є҆сѝ ꙗ҆́кѡ фíнiѯъ давíдски, ѻ҆́тче, и҆ ѡ҆би́тель ꙗ҆ви́лсѧ є҆сѝ дх҃а прест҃а́гѡ, ѡ҆ на́съ непреста́ннѡ молѝ почита́ющихъ вѣ́рою пречⷭ҇тнꙋ́ю па́мѧть твою̀, прпⷣбне корни́лiе.

Бг҃оро́диченъ:

Вѣ́къ скончава́етсѧ, любо́вь ѡ҆скꙋдѣва́етъ, побѣ́дꙋ лꙋка́вый торжествꙋ́етъ, и҆ кто̀ на́мъ помощѝ мо́жетъ, а҆́ще не ты̀, дв҃о, чꙋ́днаѧ мт҃и, ѡ҆гради́ши крⷭ҇то́мъ сн҃а твоего̀.

Пѣ́снь ѳ҃.

I҆рмо́съ: Вои́стинꙋ бцⷣꙋ тѧ̀ и҆сповѣ́дꙋемъ, сп҃се́ннiи тобо́ю, дв҃о чⷭ҇таѧ, съ безпло́тными ли̑ки тѧ̀ велича́юще. 

Въ домꙋ̀ бг҃ома́тери, ꙗ҆́коже въ геѳсiма́нiи, почива́еши ны́нѣ, бл҃же́нне, и҆дѣ́же, слꙋжа̀ ѹ҆миле́ннѣ, предстоѧ́лъ є҆сѝ прⷭ҇то́лꙋ бж҃iю смире́ннѡ, въ верте́пѣ ѡ҆сщ҃е́нномꙋ.

Никто́же неꙋтѣ́шенъ ѿхо́дитъ ѿ твоеѧ̀ ра́ки, прпⷣбне, но и҆сцѣле́нiе дꙋ́шъ и҆ тѣле́съ вѣ́рꙋющымъ подае́ши всегда̀ и҆зꙿѻби́льнѡ.

Зри́ши бж҃iѧ и҆ а҆́гг҃льскiѧ свѣ́тлости патрiа̑рхъ и҆ мч҃никъ и҆ а҆пⷭ҇тольскiѧ красо́ты, молѝ съ ни́ми чл҃вѣколю́бца ѡ҆ставле́нiе грѣхѡ́въ и҆ житiѧ̀ и҆справле́нiе дарова́ти на́мъ, прпⷣбне, хва́лѧщымъ тѧ̀.

Бг҃оро́диченъ:

Тишина̀ ве́лiѧ бы́сть въ пеще́рѣ сꙋ́щымъ, сꙋе́тъ мíра и҆збѣ́гшымъ ст҃ы̑мъ. ты̀, ѽ мт҃и дв҃о, нбⷭ҇нꙋю тишинꙋ̀ низпослѝ и҆ на́мъ, чⷭ҇таѧ, тебѐ велича́ющымъ.

Свѣти́ленъ:

Сщ҃е́нствомъ досто́йнѡ ѡ҆блече́нъ, ѹ҆добре́нъ же sѣлѡ̀ прпⷣбiемъ, бцⷣы до́мъ ѹ҆краси́въ и҆ просла́вивъ, ꙗ҆зы́цы ко хрⷭ҇тꙋ̀ приве́лъ є҆сѝ, ѹ҆сѣче́нiемъ же ме́чнымъ сѣдина̀ твоѧ̀ ѡ҆багри́сѧ кро́вiю, корни́лiе, и҆ ны́нѣ со ст҃ы́ми хрⷭ҇тꙋ̀ предстоѧ̀, молѝ почита́ющымъ па́мѧть твою̀ земно́е ше́ствiе въ ми́рѣ прейтѝ и҆ ѡ҆деснꙋ́ю сꙋдiѝ предста́ти.

Сла́ва, и҆ ны́нѣ, бг҃оро́диченъ:

По ѹ҆спе́нiи твое́мъ мíра не ѡ҆ста́вила є҆сѝ, бцⷣе, но и҆ въ де́бри зе́мной прославлѧ́еши и҆́мѧ ст҃о́е своѐ чꙋдеса́ми ѿ i҆кѡ́ны твоеѧ̀ ст҃ы́ѧ и҆ гро́ба прпⷣбномч҃ника, съ ни́мже молѝ сн҃а и҆ бг҃а твоего̀ ѡ҆ на́съ, недосто́йныхъ, тѧ̀ при́снѡ бл҃жа́щихъ. 

На хвали́техъ стiхи́ра, гла́съ г҃:

Что̀ сiѐ стра́нное видѣ́нiе; ст҃ы́й и҆зы́де въ срѣ́тенiе гро́зномꙋ влⷣцѣ предъ враты̀ ѡ҆би́тели со сла́вою, воздава́ѧ земно́мꙋ царю̀ до́лжное, то́й же побѣжде́нъ бы́въ гнѣ́ва и҆зстꙋпле́нiемъ, до́браго па́стырѧ sлѣ̀ сме́рти предадѐ, но а҆́бiе возрыда̀, созна́въ грѣхопаде́нiе, и҆ ме́ртва сꙋ́ща во хра́мъ бг҃ома́тери внесѐ, и҆дѣ́же почива́ѧй ны́нѣ, корни́лiе, съ мч҃ники ѡ҆ на́съ хрⷭ҇та̀ бг҃а молѝ дарова́ти на́мъ ве́лiю ми́лость.

Сла́ва, гла́съ s҃: И҆злiѧ́сѧ бл҃года́ть: (Зрѝ стiхи́рꙋ по н҃-мъ ѱалмѣ̀) И҆ ны́нѣ: Бцⷣе, ты̀ є҆сѝ лоза̀ и҆́стиннаѧ:

Моли́тва.

Ст҃ы́й прпⷣбномч҃ниче корни́лiе, смире́ннѡ припа́даемъ къ ра́цѣ моще́й твои́хъ и҆ ѹ҆ми́льнѡ мо́лимъ тѧ̀: ми́лостивѡ при́зри на скѡ́рби на́шѧ дꙋшє́вныѧ и҆ тѣлє́сныѧ и҆ и҆зба́вꙋ на́мъ пода́ждь, помозѝ на́мъ, свѧ́тче бж҃iй, ѿ навѣ́та sлы́хъ человѣ̑къ, ѿ ни́хже и҆ са́мъ ты̀ неви́ннѡ на землѝ пострада́лъ є҆сѝ. защитѝ на́съ ѿ наси́лiѧ дiа́вола, стра́стнѡ вою́ющагѡ въ не́мощныхъ ѹ҆десѣ́хъ на́шихъ, дарова́ти на́мъ ти́хое и҆ безгрѣ́шное житiѐ, взаи́мнꙋю бра́тскꙋю нелицемѣ́рнꙋю любо́вь и҆ ми́рнꙋю хрⷭ҇тiа́нскꙋю кончи́нꙋ, да чи́стою со́вѣстiю предста́немъ нелицемѣ́рномꙋ стра́шномꙋ сꙋди́лищꙋ хрⷭ҇то́вꙋ и҆ въ црⷭ҇твiи є҆гѡ̀ просла́вимъ животворѧ́щꙋю трⷪ҇цꙋ, ѻ҆ц҃а̀, и҆ сн҃а, и҆ ст҃а́го дх҃а, во вѣ́ки вѣкѡ́въ. а҆ми́нь.


