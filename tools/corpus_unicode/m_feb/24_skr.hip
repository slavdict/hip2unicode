    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ к҃д-й де́нь.

Пе́рвое и҆ второ́е ѡ҆брѣ́тенiе честны́ѧ главы̀ прⷣте́чевы.

А҆́ще не є҆́сть по́стъ: Ве́черъ пое́мъ, Блаже́нъ мꙋ́жъ: а҃-й а҆нтiфѡ́нъ. На Гдⷭ҇и, воззва́хъ, стiхи̑ры на s҃. А҆́ще же по́стъ, стiхологисꙋ́емъ ѻ҆бы́чнꙋю каѳíсмꙋ, и҆ пое́тсѧ слꙋ́жба прⷣте́чи съ трiѡ́дiю.

Гла́съ є҃. Подо́бенъ: Ра́дꙋйсѧ:

Ра́дꙋйсѧ, сщ҃е́ннаѧ главо̀, и҆ свѣтоно́снаѧ, и҆ а҆́гг҃лѡмъ говѣ́йнаѧ, ꙗ҆́же мече́мъ ѿсѣ́чена дре́вле, и҆ ѻ҆́стрыми ѡ҆бличе́ньми нечистоты̀ стꙋ́дъ посѣ́кшаѧ, и҆сто́чникъ чꙋде́съ, вѣ̑рныѧ напаѧ́юща, и҆ ꙗ҆́же сп҃сово спаси́тельное прише́ствiе возвѣсти́вшаѧ, и҆ наи́тiе дх҃а дре́вле ѹ҆ви́дѣвшаѧ, къ семꙋ̀ все́льшаѧсѧ, ве́тхой же и҆ но́вой хода́тайствовавшаѧ бл҃года́ти: хрⷭ҇та̀ ѹ҆молѝ дꙋша́мъ на́шымъ дарова́ти ве́лiю ми́лость.

Въ сосꙋ́дѣ скꙋде́льнѣ сокрове́ннаѧ и҆ногда̀, прⷣте́чева глава̀ ꙗ҆ви́сѧ, ѿ земны́хъ нѣ́дръ и҆зда́вшаѧсѧ ꙗ҆́вственнѣ, и҆ чꙋде́съ стрꙋи̑ и҆сточа́ющаѧ: и҆́бо въ вода́хъ главꙋ̀ ѡ҆мы̀, превы́спрєннѧѧ ны́нѣ покрыва́ющагѡ вода́ми, и҆ ѡ҆дождѧ́ющагѡ человѣ́кѡмъ бжⷭ҇твенное ѡ҆ставле́нiе. сiю̀ ѹ҆̀бо ѹ҆блажи́мъ и҆́стиннѡ пресла́внꙋ, и҆ въ сеѧ̀ ѡ҆брѣ́тенiи  ра́достнѡ пра́зднꙋемъ, хрⷭ҇та̀ молѧ́ще, дарова́ти дꙋша́мъ на́шымъ ве́лiю ми́лость.

Глава̀, ꙗ҆́же а҆́гнца бж҃iѧ проповѣ́давшаѧ пло́тiю ꙗ҆́вльшагосѧ, и҆ всѣ̑мъ покаѧ́нiѧ спасє́нныѧ пꙋти̑ бжⷭ҇твенными заповѣдьмѝ и҆звѣсти́вшаѧ, ꙗ҆́же пре́жде и҆́рѡдово законопрестꙋпле́нiе ѡ҆бличи́вшаѧ, и҆ сегѡ̀ ра́ди ѿсѣ́чена ѿ тѣлесѐ, и҆ на вре́мѧ подꙿе́мшаѧ сокрове́нiе, ꙗ҆́коже свѣтоѧвле́нное на́мъ возсiѧ̀ сл҃нце, пока́йтесѧ, вопiю́щаѧ, и҆ ко хрⷭ҇тꙋ̀ ны́нѣ предложи́тесѧ во ѹ҆миле́нiи дꙋше́внѣмъ, подаю́щемꙋ мíрꙋ ве́лiю ми́лость.

Сла́ва, гла́съ s҃:

Сокро́вище бжⷭ҇твенныхъ дарѡ́въ, бг҃охрани́маѧ глава̀ твоѧ̀, прⷣте́че, ѿ земны́хъ нѣ́дръ возсiѧ̀, ю҆́же мы̀ вѣ́рнѡ прiе́млюще, и҆ покланѧ́ющесѧ, сла́вне, ѡ҆богаща́емсѧ ѿ тебє̀, хрⷭ҇то́въ крⷭ҇ти́телю, чꙋдесы̀ пресла́вными, и҆ согрѣше́нiй проще́нiемъ.

И҆ ны́нѣ, бг҃оро́диченъ: Кто̀ тебє̀ не ѹ҆блажи́тъ:

Вхо́дъ. Прокíменъ днѐ, и҆ чтє́нiѧ.

Прⷪ҇ро́чества и҆са́iина чте́нiе.

[Глава̀ м҃] Та́кѡ гл҃го́летъ гдⷭ҇ь: ѹ҆тѣша́йте, ѹ҆тѣша́йте лю́ди моѧ̑ гл҃го́летъ бг҃ъ: свѧще́нницы, глаго́лите въ се́рдце i҆ерꙋсали́мꙋ, ѹ҆моли́те є҆го̀, ꙗ҆́кѡ ѹ҆мно́жисѧ смире́нiе є҆гѡ̀, разрѣши́сѧ бо грѣ́хъ є҆гѡ̀, ꙗ҆́кѡ прiѧ́тъ и҆зъ рꙋкѝ гдⷭ҇ни сꙋгꙋ̑ба согрѣшє́нiѧ своѧ̑. Гла́съ вопiю́щагѡ въ пꙋсты́ни, ѹ҆гото́вайте пꙋ́ть гдⷭ҇ень, пра̑вы твори́те стєзѝ бг҃ꙋ на́шемꙋ. На го́рꙋ высокꙋ̀ взы́ди, бл҃говѣствꙋ́й сiѡ́нꙋ, возвыша́й крѣ́постiю гла́съ сво́й, благовѣствꙋ́ѧй i҆ерⷭ҇ли́мꙋ: вознеси́те, не бо́йтесѧ. А҆́зъ гдⷭ҇ь бг҃ъ, а҆́зъ ѹ҆слы́шꙋ ѹ҆бо́гихъ i҆и҃левъ, и҆ не ѡ҆ста́влю тѣ́хъ. Но ѿве́рзꙋ ѿ го́ръ рѣ́ки, и҆ посредѣ̀ по́лѧ и҆сто́чники, сотворю̀ пꙋсты́ню въ лꙋ́гъ, и҆ жа́ждꙋщꙋю зе́млю во и҆сто́чники водны̑ѧ. Да возвесели́тсѧ нб҃о свы́ше, и҆ ѻ҆́блацы да кропѧ́тъ пра́вдꙋ,  да возсiѧ́етъ землѧ̀, и҆ да прозѧ́бнетъ ми́лость, и҆ пра́вда да возсiѧ́етъ вкꙋ́пѣ. Гла́съ весе́лiѧ возвѣсти́те, и҆ ѹ҆слы́шано да бꙋ́детъ. возвѣсти́те да́же въ коне́цъ землѝ. глаго́лите: ꙗ҆́кѡ и҆зба́ви гдⷭ҇ь раба̀ своего̀ i҆а́кѡва. И҆ а҆́ще вжа́ждꙋтъ въ пꙋсты́ни, и҆сточи́тъ и҆̀мъ во́дꙋ и҆зъ ка́мене. Возвесели́сѧ, непло́ды неражда́ющаѧ, расто́ргни и҆ возопíй, неболѣ́вшаѧ: ꙗ҆́кѡ мнѡ́га ча̑да пꙋсты̑ѧ па́че, не́жели и҆мꙋ́щiѧ мꙋ́жа.

Прⷪ҇ро́чества малахíина чте́нiе:

[Глава̀ г҃] Та́кѡ гл҃го́летъ гдⷭ҇ь вседержи́тель: сѐ а҆́зъ посыла́ю а҆́гг҃ла моего̀ предъ лице́мъ твои́мъ, и҆́же ѹ҆гото́витъ пꙋ́ть тво́й предъ тобо́ю, и҆ прiи́детъ во хра́мъ сво́й гдⷭ҇ь, є҆гѡ́же вы̀ и҆́щете. И҆ кто̀ стерпи́тъ де́нь вхо́да є҆гѡ̀; зане́же томꙋ̀ прiитѝ ꙗ҆́кѡ ѻ҆́гнь въ горни́лѣ, и҆ ꙗ҆́коже бы́лiе перꙋ́щихъ. И҆ ѡ҆чи́ститъ, поѧда́ѧ и҆ ѡ҆чища́ѧ ꙗ҆́кѡ сребро̀ и҆ зла́то. И҆ прiи́детъ къ ва́мъ сꙋдо́мъ, и҆ бꙋ́детъ свидѣ́тель ско́ръ на лꙋка̑выѧ, и҆ на прелюбодѣ̑йцы, и҆ на кленꙋ́щыѧсѧ и҆́менемъ мои́мъ во лжꙋ̀, и҆ на лиша́ющыѧ мзды̀ нае́мника, и҆ на наси́льствꙋющыѧ вдови̑цы, и҆ пха́ющыѧ си̑рыѧ, и҆ на ѹ҆клонѧ́ющыѧ сꙋ́дъ прише́льца, и҆ на небоѧ́щыѧсѧ є҆гѡ̀, гл҃го́летъ гдⷭ҇ь вседержи́тель. Занѐ а҆́зъ гдⷭ҇ь бг҃ъ ва́шъ, и҆ не и҆змѣню́сѧ. и҆ вы̀ сы́нове i҆а́кѡвли, ѹ҆клони́стесѧ ѿ зако́на, и҆ не сохрани́сте. Сегѡ̀ ра́ди ѡ҆брати́тесѧ ко мнѣ̀, и҆ ѡ҆бращꙋ́сѧ къ ва́мъ, гл҃го́летъ гдⷭ҇ь вседержи́тель, и҆ ѹ҆блажа́тъ ва́съ всѝ ꙗ҆зы́цы. и҆ разꙋмѣ́йте ꙗ҆́кѡ а҆́зъ гдⷭ҇ь, смотрѧ́ѧй посредѝ пра́веднагѡ, и҆ посредѝ беззако́нника въ де́нь ѻ҆́нъ, въ ѻ҆́ньже сотворю̀ снабдѣ́нiе лю́бѧщымъ мѧ̀. Позна́йте ѹ҆́бѡ, и҆ помѧни́те зако́нъ мѡѷсе́овъ раба̀ моегѡ̀, ꙗ҆́коже заповѣ́да ва́мъ въ хѡри́вѣ, ко всемꙋ̀ i҆и҃лю повелѣ́нiе и҆ ѡ҆правда́нiе. И҆ сѐ а҆́зъ послю̀ ва́мъ и҆лiю̀ ѳесвíтѧнина, пре́жде да́же не  прiитѝ дню̀ гдⷭ҇ню вели́комꙋ и҆ просвѣще́нномꙋ, и҆́же напра́витъ се́рдце ѻ҆тца̀ къ сы́нꙋ, и҆ се́рдце человѣ́ка ко и҆́скреннемꙋ своемꙋ̀, да не прише́дъ поражꙋ̀ зе́млю вско́рѣ, гл҃го́летъ гдⷭ҇ь вседержи́тель, бг҃ъ ст҃ы́й i҆и҃левъ.

Премꙋ́дрости соломѡ́новы чте́нiе.

[Глава̀ д҃] Пра́ведникъ, а҆́ще пости́гнетъ сконча́тисѧ, въ поко́и бꙋ́детъ. Ѡ҆сꙋ́дитъ же пра́ведникъ ѹ҆мира́ѧй живꙋ́щыѧ нечести̑выѧ. Ѹ҆́зрѧтъ бо кончи́нꙋ пра́веднагѡ, и҆ не разꙋмѣ́ютъ, что̀ совѣща́ша ѡ҆ не́мъ: ꙗ҆́кѡ пове́ржетъ гдⷭ҇ь нечести̑выѧ безгла̑сны ни́цъ: и҆ поколе́блетъ и҆̀хъ ѿ ѡ҆снова́нiй, и҆ до послѣ́днѧгѡ и҆сче́знꙋтъ въ болѣ́зни, и҆ па́мѧть и҆́хъ поги́бнетъ. Прiи́дꙋтъ бо въ помышле́нiе согрѣше́нiй свои́хъ ѹ҆жа́сни, и҆ ѡ҆бличи́тъ и҆̀хъ сопроти́въ беззако́нiѧ и҆́хъ. [Глава̀ є҃] Тогда̀ ста́нетъ въ дерзнове́нiи мно́зѣ пра́ведникъ предъ лице́мъ ѡ҆скорби́вшихъ є҆го̀, и҆ ѿмета́ющихъ трꙋды̀ є҆гѡ̀. Ви́дѣвше же є҆го̀ смѧтꙋ́тсѧ стра́хомъ мно́гимъ, и҆ ѹ҆жа́снꙋтсѧ ѡ҆ пресла́вномъ спасе́нiи є҆гѡ̀. Рекꙋ́тъ бо въ себѣ̀ ка́ющесѧ, и҆ въ тѣснотѣ̀ дꙋ́ха воздо́хнꙋтъ, и҆ рекꙋ́тъ: се́й бѣ̀, є҆го́же и҆мѣ́хомъ нѣ́когда въ посмѣ́хъ и҆ въ при́тчꙋ поноше́нiѧ, безꙋ́мнiи. Житiѐ є҆гѡ̀ вмѣни́хомъ неи́стово, и҆ кончи́нꙋ є҆гѡ̀ безче́стнꙋ. Ка́кѡ вмѣни́сѧ въ сынѣ́хъ бж҃iихъ, и҆ во ст҃ы́хъ жре́бiй є҆гѡ̀ є҆́сть; Ѹ҆̀бо заблꙋди́хомъ ѿ пꙋтѝ и҆́стиннагѡ, и҆ пра́вды свѣ́тъ не ѡ҆блиста̀ на́мъ, и҆ со́лнце не возсiѧ̀ на́мъ. Беззако́нныхъ и҆спо́лнихомсѧ сте́зь, и҆ поги́бели, и҆ ходи́хомъ стєзѝ непрохѡ́дны, пꙋти́ же гдⷭ҇нѧ не разꙋмѣ́хомъ.

На стiхо́внѣ стiхи̑ры, гла́съ в҃. Подо́бенъ: Е҆гда̀ ѿ дре́ва:

Прiиди́те, честнꙋ́ю главꙋ̀ ѿсѣ́ченнꙋю мече́мъ крⷭ҇ти́телевꙋ, вѣ́рнiи, дне́сь почти́мъ, во ѡ҆брѣ́тенiи є҆ѧ̀ срѣта́юще пѣ́сньми, чтꙋ́ще ѿ любвѐ, бл҃года́ть пролива́ющꙋю  и҆сцѣле́нiй на́мъ, ю҆́же прелюбодѣ́й и҆́рѡдъ дре́вле предꙿѿсѣчѐ, неи́стовствомъ и҆рѡдiа́дѣ спле́тсѧ.

Стíхъ: Честна̀ предъ гдⷭ҇емъ сме́рть преподо́бныхъ є҆гѡ̀.

Ꙗ҆́коже ѿ рꙋды̀ зла́то, та́кѡ ѿ землѝ прⷣте́чева глава̀ просiѧва́етъ, въ сосꙋ́дѣ скꙋде́льнѣмъ свѣтѧ́щисѧ, и҆ вѣща́ющи ꙗ҆́снѡ, и҆́рѡдово ѡ҆блича́ющи прелюбодѣ́йство и҆ ѹ҆бíйство, зарю́ же просвѣща́ющꙋю помышлє́нiѧ на̑ша. ю҆́же ѡ҆блобыза́юще, вѣ́рнiи, дне́сь почти́мъ пѣ́сньми, ꙗ҆́кѡ ѡ҆ на́съ бг҃ꙋ молѧ́щꙋюсѧ.

Стíхъ: Пра́ведникъ ꙗ҆́кѡ фíнiѯъ процвѣте́тъ, ꙗ҆́кѡ ке́дръ, и҆́же въ лiва́нѣ, ѹ҆мно́житсѧ.

Дре́вле ꙗ҆́коже бжⷭ҇твенное сокро́вище, въ сосꙋ́дѣ сокрове́ннаѧ глава̀ крⷭ҇ти́телева въ землѝ, дне́сь концє́мъ ѿкрыва́етсѧ: ꙗ҆́коже бога́тство пролива́ющаѧ и҆сто́чники и҆сцѣле́нiй, болѣ̑зни и҆сцѣлѧ́ющаѧ, дꙋ́шы просвѣща́ющаѧ. тѣ́мже ѹ҆тѣше́нiѧ всѧ́кагѡ бл҃года́ть воспрiе́млюще, пѣ́сньми сiю̀ бл҃гоговѣ́йнѡ похва́лимъ.

Сла́ва, гла́съ в҃:

Ꙗ҆́коже бжⷭ҇твенныхъ ѹ҆мышле́нiй, всечестна́ѧ ра́ка, неизрече́ннагѡ сꙋщества̀, ꙗ҆́снѡ прови́дѣвшаѧ та́инство глава̀ твоѧ̀, ꙗ҆́кѡ ѿ ложе́снъ ма́тернихъ, ѿ сокро́вищъ земны́хъ дне́сь возсiѧ̀, i҆ѡа́нне всехва́льне, и҆ ѡ҆благово́ни всю̀ подсо́лнечнꙋю, ѡ҆свѧще́нiѧ пролива́ющаѧ мѵ́ро, и҆ мы́сленнѡ проповѣ́дающаѧ пꙋ́ть покаѧ́нiѧ, и҆ сп҃сꙋ всѣ́хъ молѧ́щаѧсѧ ѡ҆ дꙋша́хъ на́шихъ.

И҆ ны́нѣ, бг҃оро́диченъ:

Тропа́рь, гла́съ д҃:

Ѿ землѝ возсiѧ́вши прⷣте́чева глава̀, лꙋчы̀ и҆спꙋща́етъ нетлѣ́нiѧ, вѣ̑рнымъ и҆сцѣле́нiй: свы́ше собира́етъ мно́жество а҆́гг҃лъ, до́лѣ же созыва́етъ человѣ́ческiй ро́дъ, є҆диногла́снꙋю возсыла́ти сла́вꙋ хрⷭ҇тꙋ̀ бг҃ꙋ.

Сла́ва, и҆ ны́нѣ, бг҃оро́диченъ: Е҆́же ѿ вѣ́ка ѹ҆тае́нное: 



На ѹ҆́трени, на Бг҃ъ гдⷭ҇ь, тропа́рь, два́жды. Сла́ва, и҆ ны́нѣ, бг҃оро́диченъ воскрⷭ҇нъ, по гла́сꙋ тропарѧ̀.

По а҃-й стiхоло́гiи сѣда́ленъ, гла́съ д҃. Подо́бенъ: Ско́рѡ предварѝ:

Ꙗ҆́кѡ бжⷭ҇твенное сокро́вище сокрове́но въ землѝ, хрⷭ҇то́съ ѿкры̀ главꙋ̀ твою̀ на́мъ, прⷪ҇ро́че и҆ прⷣте́че: всѝ ѹ҆̀бо соше́дшесѧ въ сеѧ̀ ѡ҆брѣ́тенiе, пѣ́сньми бг҃огла́сными сп҃са воспои́мъ, спаса́ющаго на́шꙋ жи́знь моли́твами твои́ми.

Два́жды.

Сла́ва, и҆ ны́нѣ, бг҃оро́диченъ:

Пое́мъ тѧ̀, бг҃оневѣ́сто мт҃и хрⷭ҇та̀ бг҃а: сла́вѧще ржⷭ҇тво̀ твоѐ непостижи́мое, и҆́мже и҆зба́вихомсѧ ѿ ле́сти дiа́воли, и҆ всѧ́кiѧ бѣды̀, бцⷣе влⷣчце, и҆ вѣ́рнѡ вопiе́мъ: поми́лꙋй ста́до твоѐ, є҆ди́на всепѣ́таѧ.

По в҃-мъ стiхоло́гiи сѣда́ленъ, гла́съ д҃. Подо́бенъ: Вознесы́йсѧ:

И҆зда́вшисѧ ꙗ҆́кѡ зла́то ѿ рꙋды̀, свѧще́ннаѧ твоѧ̀ глава̀ пресла́внѡ, ѿ незаходи́мыхъ нѣ́дръ земны́хъ, ѡ҆богатѝ вѣ́рныхъ всѧ̑ мы̑сли разꙋмѣ́нiемъ бжⷭ҇твеннымъ, ны́нѣ пока́йтесѧ, вопiю́ще ѻ҆бы́чнѡ: є҆́йже покланѧ́ющесѧ, прⷣте́че, хрⷭ҇та̀ велегла́снѡ вѣ́рою сла́вимъ.

Два́жды.

Сла́ва, и҆ ны́нѣ, бг҃оро́диченъ:

Никогда́же премолчи́мъ, бцⷣе, бл҃года́рнѡ пѣ́ти ѿ дꙋшѝ твоѧ̑ ми́лѡсти, влⷣчце, рабѝ твоѝ, зовꙋ́ще и҆ глаго́люще: прест҃а́ѧ дв҃о, предварѝ, и҆ и҆зба́ви ѿ вра̑гъ ви́димыхъ и҆ неви́димыхъ и҆ всѧ́кагѡ преще́нiѧ: ты́ бо є҆сѝ на́мъ застꙋпле́нiе.

По полѷеле́и сѣда́ленъ, гла́съ и҃. Подо́бенъ: Повелѣ́нное та́йнѡ:

Крⷭ҇ти́телева глава̀ кры́ѧшесѧ ꙗ҆́кѡ би́серъ въ землѝ вла́жнѣй, и҆ ꙗ҆́кѡ свѣ́щникъ бг҃освѣ́телъ ѹ҆кра́шена, ѡ҆зарѧ́етъ чꙋдотворѧ́щи мíръ ве́сь: ꙗ҆́кѡ ѹ҆́тро возсiѧ̀ всебл҃голѣ́пнѡ сл҃нцꙋ прⷣте́ча, и҆ невече́рнимъ свѣ́томъ возвѣща́ѧ па́ки на́мъ, сѐ, взыва́ѧ, а҆́гнецъ бж҃iй.

Два́жды. 

Сла́ва, и҆ ны́нѣ, бг҃оро́диченъ:

Бл҃годари́мъ тѧ̀ при́снѡ, бцⷣе, и҆ велича́емъ, чⷭ҇таѧ, и҆ покланѧ́емсѧ, воспѣва́юще ржⷭ҇тво̀ твоѐ, бл҃года́тнаѧ, вопiю́ще непреста́ннѡ: спаси́ ны, дв҃о всеми́лостиваѧ, ꙗ҆́кѡ бл҃га́ѧ, и҆ де́мѡнѡвъ и҆схитѝ словоположе́нiѧ стра́шнагѡ, въ ча́съ и҆спыта́нiѧ, да не посрами́мсѧ рабѝ твоѝ.

Степє́нна, а҃-й а҆нтiфѡ́нъ д҃-гѡ гла́са. Прокíменъ, гла́съ д҃: Та́мѡ возращꙋ̀ ро́гъ дв҃дꙋ, ѹ҆гото́вахъ свѣти́льникъ пома́занномꙋ моемꙋ̀. Стíхъ: Помѧнѝ, гдⷭ҇и, дв҃да, и҆ всю̀ кро́тость є҆гѡ̀. Всѧ́кое дыха́нiе да хва́литъ гдⷭ҇а. Е҆ѵⷢ҇лiе лꙋкѝ, зача́ло л҃а.

По н҃-мъ ѱалмѣ̀ стiхи́ра самогла́сна, гла́съ s҃:

Ꙗ҆́же пе́рвѣе на блю́дѣ, и҆́рѡдовꙋ беззако́ннꙋю нечистотꙋ̀ ѡ҆бличи́вшаѧ, покаѧ́нiе же всѣ̑мъ проповѣ́давшаѧ вѣ̑рнымъ, честна́ѧ глава̀ крⷭ҇ти́телѧ хрⷭ҇то́ва, ѿ сокро́вищъ земны́хъ ꙗ҆́вльшаѧсѧ предлежи́тъ, вѣ́рнѡ притека́ющымъ къ не́й, и҆ прикаса́ющымсѧ со стра́хомъ, и҆ покланѧ́ющымсѧ любо́вiю дꙋше́вною, да́рꙋющаѧ разрѣше́нiе прегрѣше́нiй, проше́нiємъ подае́тъ потрє́бнаѧ, и҆ ве́лiю ми́лость.

Канѡ́нъ бцⷣы со i҆рмосо́мъ на s҃: и҆ прⷣте́чи на и҃:

Гла́съ s҃. Пѣ́снь а҃. I҆рмо́съ:

Ꙗ҆́кѡ по сꙋ́хꙋ, пѣшеше́ствовавъ i҆и҃ль по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь, пои́мъ, вопiѧ́ше.

Грѧди́те, бл҃гохва́льнымъ ѧ҆зы́комъ и҆ всеси́льнымъ пле́щꙋще дꙋ́хомъ и҆зъ ѹ҆сте́нъ нечи́стыхъ, гла́съ сло́ва прⷣте́чꙋ пѣ́сньми дꙋхо́вными, вѣ́рнiи, просла́вимъ.

Ми́рнымъ ѹ҆строе́нiемъ ѹ҆тиша́етсѧ, и҆ безмѣ́рными мно́жествы хрⷭ҇то́ва цр҃ковь, бл҃гостоѧ́тельнѣ ѹ҆паса́етсѧ, тебѣ̀ лѣ́тнюю пѣ́снь вопiю́щи, прⷣте́че.

Ю҆́же ѿ бг҃а да́рꙋемꙋю ꙗ҆́кѡ сокро́вище на́мъ  неѿе́млемо, бг҃оно́снꙋю главꙋ̀ прⷣте́чевꙋ, всѝ пѣ́сньми досто́йнѡ соше́дшесѧ, вѣ́рнiи, почти́мъ.

Бг҃оро́диченъ:

Твоего̀ прiе́мши содѣ́телѧ, ꙗ҆́кѡ са́мъ восхотѣ̀ и҆зъ безсѣ́меннагѡ твоегѡ̀ чре́ва, па́че ѹ҆ма̀ воплоща́ема, чⷭ҇таѧ, тва́рей вои́стиннꙋ ꙗ҆ви́ласѧ є҆сѝ влⷣчца.

Катава́сiа: Ѿве́рзꙋ ѹ҆ста̀ моѧ̑:

Пѣ́снь г҃. I҆рмо́съ:

Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ѹ҆тверди́вый на́съ на ка́мени и҆сповѣ́данiѧ твоегѡ̀.

Ѹ҆тро́ба непло́дна прозѧбе́нiе тѧ̀ и҆знесѐ бжⷭ҇твенно, ꙗ҆́же ѿ ꙗ҆зы̑къ цр҃ковь, сла́вна невѣстово́дца, хрⷭ҇тꙋ̀ и҆́стинномꙋ бг҃ꙋ и҆ женихꙋ̀ сiю̀ ѡ҆брꙋча́юща.

Твоегѡ̀ бг҃овѣща́ннагѡ гла́са, прⷣте́че i҆ѡа́нне, нижѐ мече́мъ ѹ҆держа̀ ѻ҆каѧ́ннаѧ прелюбодѣ́йца: бжⷭ҇твеннꙋю бо твою̀ на́мъ ꙗ҆влѧ́еши главꙋ̀ ѿ землѝ.

Торжествꙋ́ющiй свѣ́тлѡ жела́ющь тѧ̀ гра́дъ, ѹ҆чрежда́емь быва́етъ ꙗ҆́кѡ бога́тство ѡ҆брѣ́тшь та́йное, и҆ и҆сто́чникъ неѡскꙋ́денъ и҆сцѣле́нiй, прⷣте́че, главꙋ̀ твою̀.

Бг҃оро́диченъ:

Бжⷭ҇твеннагѡ ржⷭ҇тва̀ твоегѡ̀, чⷭ҇таѧ, всѧ́кiй є҆стества̀ чи́нъ прехо́дитъ чꙋ́до: бг҃а бо преесте́ственнѡ зачала̀ є҆сѝ во чре́вѣ, и҆ ро́ждши пребыва́еши при́снѡ дв҃а.

Сѣда́ленъ, гла́съ и҃. Подо́бенъ: Повелѣ́нное та́йнѡ:

Ꙗ҆́кѡ въ храни́лищи сокро́вище вложена̀ прⷣте́чева глава̀ хранѧ́шесѧ, въ водоно́сѣ кры́ющасѧ гла́съ сло́ва: ꙗ҆́кѡ пшени́ца покрове́на во глꙋбинѣ̀ землѝ и҆зцвѣтѐ, плодоносѧ́щи бжⷭ҇твеннꙋю жи́знь. Тоѧ̀ всѝ почита́емъ ѡ҆брѣ́тенiе, хрⷭ҇та̀ сла́вѧще, пода́вшаго то́й бл҃года́ть и҆сточи́ти и҆сцѣлє́нiѧ.

Два́жды. 

Сла́ва, и҆ ны́нѣ, бг҃оро́диченъ:

Повелѣ́нное та́йнѡ прiе́мъ въ ра́зꙋмѣ, въ кро́вѣ i҆ѡ́сифовѣ тща́нiемъ предста̀ безпло́тный, глаго́лѧ неискꙋсобра́чнѣй: приклони́вый схожде́нiемъ нб҃са̀, вмѣща́етсѧ неизмѣ́ннѡ ве́сь въ тѧ̀. є҆го́же и҆ ви́дѧ въ ложесна́хъ твои́хъ, прiе́мша ра́бiй зра́къ, ѹ҆жаса́юсѧ зва́ти тебѣ̀: ра́дꙋйсѧ, невѣ́сто неневѣ́стнаѧ.

Пѣ́снь д҃. I҆рмо́съ:

Хрⷭ҇то́съ моѧ̑ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆ гдⷭ҇ѣ пра́зднꙋющи.

Ве́тхагѡ бы́лъ є҆сѝ печа́ть, всебога́те, ꙗ҆́вѣ завѣ́та, и҆ прⷪ҇ро́кѡвъ коне́цъ и҆звѣсти́лъ є҆сѝ: и҆ чертогокраси́тель же бжⷭ҇твенный, но́вагѡ ꙗ҆ви́лсѧ є҆сѝ, прⷣте́че.

Власѧны́ми рꙋ́бы, ѻ҆бы́чнѡ, прⷣте́че, честнꙋ́ю претерпѣ́лъ є҆сѝ и҆ сла́внꙋю главꙋ̀ твою̀ покры́ти ца́рскою багрѧни́цею, ꙗ҆́кѡ ри́зою, ра́дꙋѧсѧ.

Бжⷭ҇твеннꙋю главꙋ̀ твою̀, ѿбѣже́нiемъ ни́щiй и҆ скита́ѧйсѧ, твои́ми бжⷭ҇твенными наставле́ньми, ꙗ҆́коже незави́стно бога́тство, i҆ѡа́нне, показꙋ́етъ.

Заре́ю, прⷣте́че, бжⷭ҇твеннагѡ дх҃а, чтꙋ́щiй тѧ̀ гра́дъ всегда̀, молѝ ѹ҆ѧсни́ти, и҆ въ бжⷭ҇твеннѣй па́мѧти твое́й, безплѡ́тнымъ сра́доватисѧ.

Бг҃оро́диченъ:

Ме́ртва мѧ̀ показа̀ са́да вкꙋше́нiе, живо́тное же дре́во, и҆зъ тебє̀ ꙗ҆́вльшеесѧ, пречⷭ҇таѧ, воздви́же, и҆ ра́йскiѧ пи́щи наслѣ́дника мѧ̀ сотворѝ.

Пѣ́снь є҃. I҆рмо́съ:

Бж҃iимъ свѣ́томъ твои́мъ, бл҃же, ѹ҆́тренюющихъ тѝ дꙋ́шы любо́вiю ѡ҆зарѝ, молю́сѧ, тѧ̀ вѣ́дѣти, сло́ве бж҃iй, и҆́стиннаго бг҃а, ѿ мра́ка грѣхо́внагѡ взыва́юща.

Не бы́лъ є҆сѝ тро́сть, крⷭ҇ти́телю, и҆скꙋси́тельными sлополꙋче́нiѧ вѣ̑тры всегда̀ коле́блемь, сто́лпъ же бжⷭ҇твенныхъ люде́й непоколеби́мь: си́лою бо и҆лiино́ю ꙗ҆ви́лсѧ є҆сѝ, и҆ дх҃а.

И҆́же бжⷭ҇тво̀ ѿмета́ѧ, и҆ ѹ҆малѧ́ѧ сла́вꙋ, ѿ тебє̀  кре́щшагѡсѧ хрⷭ҇та̀, и҆ бжⷭ҇твеннꙋю бл҃года́ть твою̀ ѹ҆таева́ѧ, пра́веднѡ ѿ ѡ҆гра́дъ бжⷭ҇твенныхъ возбранѧ́емь є҆́сть.

Ѿве́рзлъ є҆сѝ незави́стнагѡ бжⷭ҇твеннагѡ и҆сто́чника две́рь, пою́щымъ тѧ̀ любо́вiю, сла́вный прⷣте́че, бжⷭ҇твенныѧ бл҃года́ти и҆сточа́ющiѧ во́ды, и҆ стрꙋи̑ и҆сцѣле́нiй всѣ́хъ веселѧ́щыѧ.

Бг҃оро́диченъ:

Носѧ́щи добро́тꙋ мы́сленнꙋю краснѣ́йшiѧ дꙋшѝ твоеѧ̀, невѣ́ста бж҃iѧ была̀ є҆сѝ, запеча́тствована дѣ́вствомъ, чⷭ҇таѧ, и҆ заре́ю чистоты̀ мíръ просвѣща́ющи.

Пѣ́снь s҃. I҆рмо́съ:

Жите́йское мо́ре воздвиза́емое зрѧ̀ напа́стей бꙋ́рею, въ ти́хомꙋ приста́нищꙋ твоемꙋ̀ прите́къ, вопiю́ ти: возведѝ ѿ тлѝ живо́тъ мо́й, многомлⷭ҇тиве.

Прⷪ҇ро́ка тѧ̀ речѐ и҆́стина хрⷭ҇то́съ, и҆ прⷪ҇ро́кѡвъ превы́шша, крⷭ҇ти́телѧ же и҆ прⷣте́чꙋ жи́зни: того́ бо ѹ҆зрѣ́лъ є҆сѝ, є҆го́же зако́нъ и҆ прⷪ҇ро́цы провозвѣсти́ша.

Не терпѧ́ше кры́тисѧ чꙋде́съ и҆сто́чникъ, сокро́вище бл҃года́ти, сла́внаѧ глава̀ твоѧ̀, крⷭ҇ти́телю, прⷪ҇ро́че и҆ прⷣте́че: но ꙗ҆́вльшисѧ пролива́етъ и҆сцѣле́нiй и҆сто́чники.

Всебога́тно похвале́нiе, и҆ ѹ҆краше́нiе свѣ́тло, и҆ щи́тъ спаси́теленъ, хрⷭ҇толю́бный се́й, и҆ бл҃госла́вный предлага́етъ гра́дъ тво́й, честнꙋ́ю и҆ бжⷭ҇твеннꙋю твою̀ главꙋ̀, прⷣте́че.

Бг҃оро́диченъ:

Вели́кiй прописа̀ во прⷪ҇ро́цѣхъ мѡѷсе́й тѧ̀ кiвѡ́тъ, и҆ трапе́зꙋ, и҆ свѣ́щникъ, и҆ ста́мнꙋ ѻ҆бра́знѣ, назна́менꙋѧ воплоще́нiе, є҆́же и҆зъ тебє̀, вы́шнѧгѡ, мт҃и дв҃о.

Конда́къ, гла́съ в҃. Подо́бенъ: Вы́шнихъ и҆щѧ̀:

Прⷪ҇ро́че бж҃iй, и҆ прⷣте́че бл҃года́ти, главꙋ̀ твою̀ ꙗ҆́кѡ шипо́къ свѧще́ннѣйшiй ѿ землѝ ѡ҆брѣ́тше, и҆сцѣлє́нiѧ всегда̀ прiе́млемъ: и҆́бо па́ки ꙗ҆́коже пре́жде въ мíрѣ проповѣ́дꙋеши покаѧ́нiе. 

I҆́косъ:

Ѿ гдⷭ҇а свидѣ́тельство прiе́мъ, i҆ѡа́нне, па́че всѣ́хъ человѣ̑къ вы́шшiй бы́лъ є҆сѝ: ѿѻнꙋ́дꙋже похвалы̑ пѣ́сней принестѝ тебѣ̀ ѹ҆жаса́юсѧ, но любо́вiю понꙋжде́нъ, пѣ́снь нача́ти дерзнꙋ́хъ. Тѣ́мже да не ѹ҆недосто́иши споспѣ́шникъ мнѣ̀ бы́ти, всехва́льне, да возмогꙋ̀ вѣнча́ти тво́й ве́рхъ ст҃ы́й, требога́те: и҆́бо ты̀ въ мíрѣ проповѣ́дꙋеши покаѧ́нiе.

Пѣ́снь з҃. I҆рмо́съ:

Росода́тельнꙋ ѹ҆́бѡ пе́щь содѣ́ла а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нiе бж҃iе, мꙋчи́телѧ ѹ҆вѣща̀ вопи́ти: бл҃гослове́нъ є҆сѝ, бж҃е ѻ҆тє́цъ на́шихъ.

Дв҃ы прозѧбе́нiе, тѧ̀ па́че всѣ́хъ речѐ въ рожде́нныхъ жена́ми: ꙗ҆́кѡ бо безпло́тенъ и҆ равноа́гг҃ленъ на землѝ томꙋ̀ пожи́лъ є҆сѝ, вопiѧ̀: бл҃гослове́нъ є҆сѝ, бж҃е ѻ҆тє́цъ на́шихъ.

Во ѹ҆тро́бѣ двⷭ҇твеннѣй все́льшасѧ позна́лъ є҆сѝ и҆зъ непло́дна чре́ва, и҆ ѹ҆потреби́въ мт҃рнѧ, прⷣте́че, гла́са, и҆гра́ѧ взыва́лъ є҆сѝ є҆мꙋ̀: бл҃гослове́нъ є҆сѝ, бж҃е ѻ҆тє́цъ на́шихъ.

Ѿ пꙋсты́ни прест҃ы́мъ дх҃омъ наꙋче́нъ ꙗ҆ви́лсѧ є҆сѝ, ꙗ҆́коже ѹ҆́тро свѣтоно́сно, а҆́гг҃лъ свѣ́та, на́съ наꙋча́ѧ вопи́ти: бл҃гослове́нъ є҆сѝ, бж҃е ѻ҆тє́цъ на́шихъ.

Ѹ҆блажи́сѧ ꙗ҆́кѡ вои́стиннꙋ во гра́дѣхъ, се́й ны́нѣ, приснопа́мѧтне, стѧжа́вый тѧ̀ гра́дъ сокро́вище, прⷣте́че хрⷭ҇то́въ. тѣ́мже пра́зднꙋѧ вопiе́тъ: бл҃гослове́нъ є҆сѝ, бж҃е ѻ҆тє́цъ на́шихъ.

Бг҃оро́диченъ:

Тобо́ю, мт҃и дв҃о, свѣ́тъ возсiѧ̀ все́й вселе́ннѣй свѣ́тлый, ты́ бо зижди́телѧ всѣ́хъ родила̀ є҆сѝ бг҃а: ѹ҆ негѡ́же и҆спросѝ, пречⷭ҇таѧ, на́мъ низпосла́ти вѣ̑рнымъ ве́лiю ми́лость.

Пѣ́снь и҃. I҆рмо́съ:

И҆зъ пла́мене прпⷣбнымъ ро́сꙋ и҆сточи́лъ є҆сѝ, и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ во всѧ̑ вѣ́ки. 

По́сланъ бы́сть вопiю́щагѡ гла́съ прⷣте́ча, запꙋстѣ́вшымъ сердца́мъ, сн҃а бж҃iѧ, вѣ́рꙋ бл҃гочести́вꙋю водрꙋжа́ѧй сꙋ́щагѡ бг҃а, є҆го́же превозно́симъ во всѧ̑ вѣ́ки.

Ѹ҆гото́вите, глаго́летъ и҆ ны́нѣ прⷣте́ча, гдⷭ҇ню стезю̀: се́й бо ст҃ы́ни ра́ди прише́дъ, со ѻ҆ц҃е́мъ и҆ дх҃омъ, въ на̑ша сердца̀ всели́тсѧ во вѣ́ки.

Слꙋ́хомъ ѹ҆́бѡ гла́сꙋ роди́телевꙋ, ѻ҆чи́ма же бжⷭ҇твеннагѡ дх҃а зрѣ́нiю: всѧ́чески же ѡ҆сѧза́нiемъ i҆ѡа́ннъ прⷣте́ча на тебѣ̀ рꙋ́кꙋ положи́вый, хрⷭ҇тѐ, бг҃оно́сецъ быва́етъ.

И҆зъ чре́ва ѡ҆ст҃и́сѧ бжⷭ҇твеннымъ дх҃омъ, и҆ прⷪ҇ро́къ ꙗ҆ви́сѧ во чре́вѣ носи́мь: ны́нѣ же наслажде́нiе, и҆́же въ нѣ́дрѣхъ тѧ̀ и҆мꙋ́щемꙋ гра́дꙋ показа́сѧ, прⷪ҇ро́че.

Бг҃оро́диченъ:

Златоза́рный тѧ̀ свѣ́щникъ предꙿизѡбразѝ, прiе́мшꙋю неизрече́ннѡ свѣ́тъ непристꙋ́пный, позна́нiемъ тогѡ̀ ѡ҆зарѧ́ющь всѧ́чєскаѧ: є҆го́же превозно́симъ во всѧ̑ вѣ́ки.

Пѣ́снь ѳ҃. I҆рмо́съ:

Бг҃а человѣ́кѡмъ невозмо́жно ви́дѣти, на него́же не смѣ́ютъ чи́ни а҆́гг҃льстiи взира́ти: тобо́ю бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно: є҆го́же велича́юще, съ нбⷭ҇ными вѡ́и тѧ̀ ѹ҆блажа́емъ.

Ꙗ҆́вѣ и҆сполне́нiѧ десѧти́цы, прⷣте́че, за́повѣдей ты̀ храни́тель крѣ́покъ бы́въ, прили́чнѣ ѿ хрⷭ҇та̀ почте́нъ бы́лъ є҆сѝ дарова́нiй десѧти́цею. тѣ́мже тѧ̀ дх҃а таи́нника, и҆ дрꙋ́га сло́вꙋ вѣ́дꙋще, ѹ҆блажа́емъ.

Хрⷭ҇то́въ прⷪ҇ро́къ же и҆ а҆пⷭ҇лъ, а҆́гг҃лъ же и҆ прⷣте́ча, бжⷭ҇твеннагѡ воплоще́нiѧ крⷭ҇ти́тель, и҆ сщ҃е́нникъ, и҆ мч҃никъ вѣ́ренъ: проповѣ́дникъ же сꙋ́щымъ во а҆́дѣ ты̀ бы́лъ є҆сѝ, и҆ дѣ́вствꙋющымъ пра́вило, и҆ пꙋсты́ни прозѧбе́нiе.

Дꙋшѝ невѣ́рiе ѡ҆блича́етсѧ, сщ҃еннодѣ́йственныѧ рꙋкѝ ѹ҆мерщвле́нныѧ чꙋдесе́мъ: прозѧ́бшей же па́ки вѣ́рѣ, и҆ твое́й ꙗ҆́вльшейсѧ главѣ̀, блаже́нне, поже́ртаѧ дла́нь ѡ҆бновлѧ́етсѧ. 

Твоѐ ꙗ҆вле́нiе провозвѣща́юще зри́телю, возвѣща́хꙋ а҆́гг҃льстiи чи́ни нело́жнѡ, гаврiи́ла подо́бѧщесѧ бжⷭ҇твенномꙋ бл҃говѣ́щенiю, є҆́же пре́жде рождества̀ твоегѡ̀, свѧще́нный заха́рiа прiе́млетъ.

Бг҃оро́диченъ:

Страсте́й и҆сцѣлє́нiѧ да почерпа́емъ, въ сла́вный хра́мъ прⷣте́чевъ притека́юще: въ то́й бо прихо́дѧтъ а҆́гг҃льстiи ли́цы, дꙋ́си же пра́ведныхъ всѣ́хъ, влⷣчца съ крⷭ҇ти́телемъ i҆ѡа́нномъ, и҆сцѣлє́нiѧ подава́юще.

Свѣти́ленъ. Подо́бенъ: Ѹ҆ченикѡ́мъ:

Свѣтоѧвле́ннаѧ возсiѧ̀ честна́ѧ твоѧ̀ глава̀ ѿ незаходи́мыхъ нѣ́дръ земны́хъ, прⷣте́че i҆ѡа́нне, свѣти́льниче свѣ́та невеще́ственнагѡ: є҆ѧ́же ѡ҆брѣ́тенiе любо́вiю соверша́юще мо́лимъ тѧ̀, лю́тыхъ ѡ҆брѣстѝ разрѣше́нiе, и҆ вре́мѧ ѹ҆до́бнѣ соверши́ти воздержа́нiѧ, моли́твами твои́ми, всехва́льне крⷭ҇ти́телю сп҃совъ.

Два́жды.

Сла́ва, и҆ ны́нѣ, бг҃оро́диченъ:

Ѹ҆тѣша́етсѧ, всечⷭ҇таѧ, вѣ́рныхъ бг҃омꙋ́дрое собра́нiе слꙋжа́щее, и҆ вѣ́рнѡ воспѣва́ющее тѧ̀ бцⷣꙋ и҆́стиннѡ. тѣ́мже моли́твами твои́ми поста̀ тече́нiе да́ждь на́мъ соверши́ти бг҃олѣ́пнѡ, и҆ крⷭ҇тꙋ̀ честно́мꙋ поклони́тисѧ, и҆ стрⷭ҇те́мъ спаси́тєльнымъ сн҃а и҆ бг҃а твоегѡ̀.

На хвали́техъ стiхи̑ры на д҃, гла́съ д҃. Подо́бенъ: Да́лъ є҆сѝ зна́менiе:

Ѿве́рзе преддвє́рiѧ воздержа́нiѧ * всечⷭ҇тна́ѧ глава̀ твоѧ̀, всехва́льне, * и҆ пи́щꙋ предложѝ сладча́йшꙋю всѣ̑мъ * бж҃е́ственныхъ дарова́нiй: * и҆̀хже причаща́ющесѧ вѣ́рнѡ, * поста̀ те́рпкое ѹ҆слажда́емъ, * и҆ вѣ́рою восхвалѧ́емъ тѧ̀, * и҆ вопiе́мъ хрⷭ҇тꙋ̀ бг҃ꙋ: i҆и҃се всеси́льне, * сп҃се дꙋ́шъ на́шихъ.

Два́жды.

Мѵ́ра ꙗ҆́коже во́ды, * глава̀ и҆ска́пающи прⷣте́чева приснотекꙋ́щаѧ, * и҆ на трапе́зѣ дне́сь возло́жшисѧ * та́йнѣй и҆ бжⷭ҇твеннѣй, * благоꙋха́етъ мы́сленнѣ * и҆ го́ресть  ѿгонѧ́етъ скорбе́й, * и҆ весе́лiѧ всѧ̑ и҆сполнѧ́етъ, * любо́вiю зовꙋ́щыѧ: * i҆и҃се всеси́льне, * сп҃се дꙋ́шъ на́шихъ.

Посѣчѐ глава̀ твоѧ̀, * ꙗ҆́коже ме́чь ѻ҆стрѣ́йшiй, * главы̑ беззако́ннꙋющихъ вра̑гъ: * и҆ и҆сцѣле́нiѧ и҆сточѝ въ благозако́нiи сꙋ́щымъ всѣ̑мъ, * бжⷭ҇твенныхъ дарова́нiй. * и҆ сегѡ̀ ра́ди тѧ̀ вѣ́рнѡ восхвалѧ́емъ, * дрꙋ́га и҆ прⷣте́чꙋ, i҆ѡа́нне, зижди́телева, * и҆ вопiе́мъ є҆мꙋ̀ прилѣ́жнѡ: * i҆и҃се всеси́льне, * сп҃се дꙋ́шъ на́шихъ.

Сла́ва, гла́съ s҃:

Всечестнꙋ́ю главꙋ̀ крⷭ҇ти́телѧ твоегѡ̀, гдⷭ҇и, ꙗ҆́вльшꙋюсѧ дне́сь ѿ землѝ, со гла́сомъ хвале́нiѧ прiе́мшiи вѣ́рнѡ, въ моли́твꙋ, чл҃вѣколю́бче, грѣ́шнiи рабѝ твоѝ приводѧ́ще, мо́лимсѧ, тоѧ̀ ра́ди ѹ҆лꙋчи́ти въ де́нь сꙋда̀ ѿ тебє̀ ѡ҆чище́нiе, и҆ ве́лiю ми́лость.

И҆ ны́нѣ, бг҃оро́диченъ:

Бл҃голюби́вый бж҃е и҆ сп҃се, рабы̑ твоѧ̑ спаса́й ѿ всѧ́кагѡ ѡ҆бстоѧ́нiѧ лю́тагѡ, моли́твами прⷣте́чи твоегѡ̀ и҆ всѣ́хъ ст҃ы́хъ, и҆ мт҃ре твоеѧ̀ мольба́ми.

Славосло́вiе вели́кое, и҆ ѿпꙋ́стъ.

На лiтꙋргíи, бл҃жє́нна ѿ канѡ́на, пѣ́снь г҃ и҆ s҃-ѧ. Прокíменъ, гла́съ з҃: Возвесели́тсѧ пра́ведникъ ѡ҆ гдⷭ҇ѣ, и҆ ѹ҆пова́етъ на него̀. Стíхъ: Ѹ҆слы́ши, бж҃е, гла́съ мо́й, внегда̀ моли́тимисѧ къ тебѣ̀. А҆пⷭ҇лъ къ корíнѳѧнѡмъ, зача́ло рѻ҃s. А҆ллилꙋ́iа, гла́съ д҃: Пра́ведникъ ꙗ҆́кѡ фíнiѯъ процвѣте́тъ, ꙗ҆́кѡ ке́дръ, и҆́же въ лiва́нѣ, ѹ҆мно́житсѧ. Стíхъ: И҆́стина ѿ землѝ возсiѧ̀, и҆ пра́вда съ нб҃сѐ прини́че. Е҆ѵⷢ҇лiе матѳе́а, зача́ло м҃. Прича́стенъ: Въ па́мѧть вѣ́чнꙋю бꙋ́детъ пра́ведникъ: