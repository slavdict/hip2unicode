 OCR:

 Библиотека святоотеческой литературы

 http://orthlib.ru





Нача́ло ѹ҆́трени.

А҆́ще ѹ҆́бѡ є҆́сть вели́каѧ четыредесѧ́тница, по є҆́же бл҃гослови́ти сщ҃е́нникꙋ, глаго́лемъ:

Трист҃о́е. Прест҃а́ѧ трⷪ҇це: Ѻ҆́ч҃е на́шъ: Гдⷭ҇и поми́лꙋй, в҃_i. Сла́ва, и҆ ны́нѣ: Прiиди́те, поклони́мсѧ: три́жды, и҆ два̀ ѱалма̀.

А҆́ще же нѝ, по бл҃гослове́нiи:

Прiиди́те, поклони́мсѧ: три́жды, и҆ ѱалмы̀.

Сíи ѱалмы̀ глаго́лютсѧ въ монастырѣ́хъ ко́снѡ, за є҆́же кади́ти сщ҃е́нникꙋ бра́тiю всю̀.

Ѹ҆слы́шитъ{Ѱ. ѳ҃_i} тѧ̀ гдⷭ҇ь въ де́нь печа́ли, защи́титъ тѧ̀ и҆́мѧ бг҃а i҆а́кѡвлѧ. По́слетъ тѝ по́мощь ѿ ст҃а́гѡ, и҆ ѿ сiѡ́на застꙋ́питъ тѧ̀. Помѧне́тъ  всѧ́кꙋ же́ртвꙋ твою̀, и҆ всесожже́нiе твоѐ тꙋ́чно бꙋ́ди. Да́стъ тѝ гдⷭ҇ь по се́рдцꙋ твоемꙋ̀, и҆ ве́сь совѣ́тъ тво́й и҆спо́лнитъ. Возра́дꙋемсѧ ѡ҆ сп҃се́нiи твое́мъ, и҆ во и҆́мѧ гдⷭ҇а бг҃а на́шегѡ возвели́чимсѧ: и҆спо́лнитъ гдⷭ҇ь всѧ̑ прошє́нiѧ твоѧ̑. Ны́нѣ позна́хъ, ꙗ҆́кѡ сп҃сѐ гдⷭ҇ь хрiста̀ своего̀. Ѹ҆слы́шитъ є҆го̀ съ нб҃сѐ ст҃а́гѡ своегѡ̀, въ си́лахъ сп҃се́нiе десни́цы є҆гѡ̀. Сíи на колесни́цахъ, и҆ сíи на ко́нехъ: мы́ же во и҆́мѧ гдⷭ҇а бг҃а на́шегѡ призове́мъ. Тíи спѧ́ти бы́ша и҆ падо́ша, мы́ же воста́хомъ и҆ и҆спра́вихомсѧ. Гдⷭ҇и, сп҃сѝ царѧ̀, и҆ ѹ҆слы́ши ны̀, во́ньже а҆́ще де́нь призове́мъ тѧ̀.

Гдⷭ҇и,{Ѱ. к҃} си́лою твое́ю возвесели́тсѧ ца́рь и҆ ѡ҆ сп҃се́нiи твое́мъ возра́дꙋетсѧ sѣлѡ̀. Жела́нiе се́рдца є҆гѡ̀ да́лъ є҆сѝ є҆мꙋ̀, и҆ хотѣ́нiѧ ѹ҆стнꙋ̀ є҆гѡ̀ нѣ́си лиши́лъ є҆го̀. Ꙗ҆́кѡ предвари́лъ є҆сѝ є҆го̀  бл҃гослове́нiемъ бл҃госты́ннымъ, положи́лъ є҆сѝ на главѣ̀ є҆гѡ̀ вѣне́цъ ѿ ка́мене че́стна. Живота̀ проси́лъ є҆́сть ѹ҆ тебѐ, и҆ да́лъ є҆сѝ є҆мꙋ̀ долготꙋ̀ днíй во вѣ́къ вѣ́ка. Ве́лiѧ сла́ва є҆гѡ̀ спасе́нiемъ твои́мъ, сла́вꙋ и҆ велелѣ́пiе возложи́ши на него̀. Ꙗ҆́кѡ да́си є҆мꙋ̀ бл҃гослове́нiе во вѣ́къ вѣ́ка, возвесели́ши є҆го̀ ра́достiю съ лице́мъ твои́мъ. Ꙗ҆́кѡ ца́рь ѹ҆пова́етъ на гдⷭ҇а. и҆ млⷭ҇тiю вы́шнѧгѡ не подви́житсѧ. Да ѡ҆брѧ́щетсѧ рꙋка̀ твоѧ̀ всѣ̑мъ врагѡ́мъ твои̑мъ, десни́ца твоѧ̀ да ѡ҆брѧ́щетъ всѧ̑ ненави́дѧщыѧ тебѐ. Ꙗ҆́кѡ положи́ши и҆̀хъ ꙗ҆́кѡ пе́щь ѻ҆́гненнꙋю, во вре́мѧ лица̀ твоегѡ̀: гдⷭ҇ь гнѣ́вомъ свои́мъ смѧте́тъ ѧ҆̀, и҆ снѣ́стъ и҆̀хъ ѻ҆́гнь. Пло́дъ и҆́хъ ѿ землѝ погꙋби́ши, и҆ сѣ́мѧ и҆́хъ ѿ сынѡ́въ человѣ́ческихъ. Ꙗ҆́кѡ ѹ҆клони́ша на тѧ̀ sла̑ѧ, помы́слиша совѣ́ты, и҆́хже не  возмо́гꙋтъ соста́вити. Ꙗ҆́кѡ положи́ши ѧ҆̀ хребе́тъ во и҆збы́тцѣхъ твои́хъ, ѹ҆гото́виши лицѐ и҆́хъ. Вознеси́сѧ гдⷭ҇и си́лою твое́ю, воспое́мъ и҆ пое́мъ си̑лы твоѧ̑.

Сла́ва, и҆ ны́нѣ: Трист҃о́е. Прест҃а́ѧ трⷪ҇це: Ѻ҆́ч҃е на́шъ: Ꙗ҆́кѡ твоѐ є҆́сть црⷭ҇тво:

И҆ тропарѝ сiѧ̑:

Сп҃сѝ гдⷭ҇и лю́ди твоѧ̑, и҆ бл҃гословѝ достоѧ́нiе твоѐ, побѣ̑ды на сопроти̑вныѧ да́рꙋѧ, и҆ твоѐ сохранѧ́ѧ крⷭ҇то́мъ твои́мъ жи́тельство.

Сла́ва:

Вознесы́йсѧ на крⷭ҇тъ во́лею тезоимени́томꙋ твоемꙋ̀ но́вомꙋ жи́тельствꙋ щедрѡ́ты твоѧ̑ да́рꙋй хрⷭ҇тѐ бж҃е: возвеселѝ на́съ си́лою твое́ю, побѣ̑ды даѧ̀ на́мъ на сопоста́ты, посо́бiе и҆мꙋ́щымъ твоѐ ѻ҆рꙋ́жiе ми́ра,  непобѣди́мꙋю побѣ́дꙋ.

И҆ ны́нѣ:

Предста́тельство стра́шное и҆ непосты́дное, не пре́зри бл҃га́ѧ моли́твъ на́шихъ, всепѣ́таѧ бцⷣе, ѹ҆твердѝ правосла́вныхъ жи́тельство: сп҃сѝ вѣ̑рныѧ лю́ди твоѧ̑, и҆ пода́ждь и҆̀мъ съ нб҃сѐ побѣ́дꙋ, занѐ родила̀ є҆сѝ бг҃а, є҆ди́на бл҃гослове́ннаѧ.

Сщ҃е́нникъ: Поми́лꙋй на́съ бж҃е:

Е҆щѐ мо́лимсѧ ѡ҆ вели́комъ господи́нѣ и҆ ѻ҆ц҃ѣ̀ на́шемъ, свѧтѣ́йшемъ патрiа́рхѣ моско́вскомъ и҆ всеѧ̀ рꙋсѝ пíменѣ и҆ ѡ҆ господи́нѣ на́шемъ преѡсвѧще́нѣйшемъ є҆пⷭ҇кпѣ [и҆лѝ а҆рхiепⷭ҇кпѣ, и҆лѝ митрополíтѣ] и҆́мⷬ҇къ.

Е҆щѐ мо́лимсѧ ѡ҆ богохрани́мѣй  странѣ̀ на́шей, властѣ́хъ и҆ во́инствѣ є҆ѧ̀.

Е҆щѐ мо́лимсѧ за всю̀ бра́тiю и҆ за всѧ̑ хрiстiа́ны.

Возгла́съ: Ꙗ҆́кѡ ми́лостивъ и҆ человѣколю́бецъ бг҃ъ є҆сѝ:

Лю́дiе:

И҆́менемъ гдⷭ҇нимъ бл҃гословѝ ѻ҆́тче.

Сщ҃е́нникъ:

Сла́ва ст҃ѣ́й и҆ є҆диносꙋ́щнѣй: и҆ прѡ́чаѧ.

И҆ начина́емъ шестоѱа́лмiе, со всѧ́кимъ молча́нiемъ и҆ ѹ҆миле́нiемъ слꙋ́шающе: ѹ҆чине́нный же бра́тъ со бл҃гоговѣ́нiемъ и҆ стра́хомъ бж҃iимъ глаго́летъ:

Сла́ва въ вы́шнихъ бг҃ꙋ, и҆ на землѝ ми́ръ, въ человѣ́цѣхъ бл҃говоле́нiе. Три\ж.

Гдⷭ҇и, ѹ҆стнѣ̀ моѝ ѿве́рзеши, и҆ ѹ҆ста̀ моѧ̑ возвѣстѧ́тъ хвалꙋ̀ твою̀. Два\ж. 

Гдⷭ҇и,{Ѱало́мъ дв҃дꙋ, внегда̀ ѿбѣга́ше ѿ лица̀ а҆вессалѡ́ма сы́на своегѡ̀, г҃}  что́ сѧ ѹ҆мно́жиша стꙋжа́ющiи мѝ; мно́зи востаю́тъ на мѧ̀, мно́зи глаго́лютъ дꙋшѝ мое́й: нѣ́сть спⷭ҇нiѧ є҆мꙋ̀ въ бз҃ѣ є҆гѡ̀. Ты́ же, гдⷭ҇и, застꙋ́пникъ мо́й є҆сѝ, сла́ва моѧ̀, и҆ возносѧ́й главꙋ̀ мою̀. Гла́сомъ мои́мъ ко гдⷭ҇ꙋ воззва́хъ, и҆ ѹ҆слы́ша мѧ̀ ѿ горы̀ ст҃ы́ѧ своеѧ̀. А҆́зъ ѹ҆снꙋ́хъ, и҆ спа́хъ, воста́хъ, ꙗ҆́кѡ гдⷭ҇ь застꙋ́питъ мѧ̀. Не ѹ҆бою́сѧ ѿ тє́мъ люде́й, ѡ҆́крестъ напа́дающихъ на мѧ̀. Воскрⷭ҇нѝ, гдⷭ҇и, сп҃си́ мѧ, бж҃е мо́й: ꙗ҆́кѡ ты̀ порази́лъ є҆сѝ всѧ̑ враждꙋ́ющыѧ мѝ всꙋ́е, зꙋ́бы грѣ́шникѡвъ сокрꙋши́лъ є҆сѝ. Гдⷭ҇не є҆́сть спⷭ҇нiе, и҆ на лю́дехъ твои́хъ блгⷭ҇ве́нiе твоѐ.

А҆́зъ ѹ҆снꙋ́хъ и҆ спа́хъ, воста́хъ, ꙗ҆́кѡ гдⷭ҇ь застꙋ́питъ мѧ̀.

Гдⷭ҇и,{Ѱ. л҃з} да не ꙗ҆́ростiю твое́ю ѡ҆бличи́ши менѐ, нижѐ гнѣ́вомъ твои́мъ  нака́жеши менѐ. Ꙗ҆́кѡ стрѣ́лы твоѧ̑ ѹ҆нзо́ша во мнѣ̀, и҆ ѹ҆тверди́лъ є҆сѝ на мнѣ̀ рꙋ́кꙋ твою̀. Нѣ́сть и҆сцѣле́нiѧ въ пло́ти мое́й ѿ лица̀ гнѣ́ва твоегѡ̀, нѣ́сть ми́ра въ костѣ́хъ мои́хъ, ѿ лица̀ грѣ̑хъ мои́хъ. Ꙗ҆́кѡ беззакѡ́нiѧ моѧ̑ превзыдо́ша главꙋ̀ мою̀, ꙗ҆́кѡ бре́мѧ тѧ́жкое ѡ҆тѧготѣ́ша на мнѣ̀. Возсмердѣ́ша и҆ согни́ша ра̑ны моѧ̑ ѿ лица̀ безꙋ́мiѧ моегѡ̀. Пострада́хъ и҆ слѧко́хсѧ до конца̀, ве́сь де́нь сѣ́тꙋѧ хожда́хъ. Ꙗ҆́кѡ лѧ̑двiѧ моѧ̑ напо́лнишасѧ порꙋга́нiй, и҆ нѣ́сть и҆сцѣле́нiѧ въ пло́ти мое́й. Ѡ҆sло́бленъ бы́хъ, и҆ смири́хсѧ до sѣла̀: рыка́хъ ѿ воздыха́нiѧ се́рдца моегѡ̀. Гдⷭ҇и, предꙿ тобо́ю всѐ жела́нiе моѐ, и҆ воздыха́нiе моѐ ѿ тебѐ не ѹ҆таи́сѧ. Се́рдце моѐ смѧте́сѧ, ѡ҆ста́ви мѧ̀ си́ла моѧ̀, и҆ свѣ́тъ ѻ҆́чiю моє́ю, и҆ то́й нѣ́сть со мно́ю. Дрꙋ́зи  моѝ и҆ и҆́скреннiи моѝ, прѧ́мѡ мнѣ̀ прибли́жишасѧ и҆ ста́ша. И҆ бли́жнiи моѝ ѿдале́че менѐ ста́ша, и҆ нꙋжда́хꙋсѧ и҆́щꙋщiи дꙋ́шꙋ мою̀, и҆ и҆́щꙋщiи sла̑ѧ мнѣ̀, глаго́лахꙋ сꙋ́єтнаѧ, и҆ льсти̑внымъ ве́сь де́нь поꙋча́хꙋсѧ. А҆́зъ же ꙗ҆́кѡ глꙋ́хъ не слы́шахъ, и҆ ꙗ҆́кѡ нѣ́мъ не ѿверза́ѧй ѹ҆́стъ свои́хъ. И҆ бы́хъ ꙗ҆́кѡ человѣ́къ не слы́шай, и҆ не и҆мы́й во ѹ҆стѣ́хъ свои́хъ ѡ҆бличе́нiѧ. Ꙗ҆́кѡ на тѧ̀ гдⷭ҇и, ѹ҆пова́хъ, ты̀ ѹ҆слы́шиши гдⷭ҇и бж҃е мо́й. Ꙗ҆́кѡ рѣ́хъ: да не когда̀ пора́дꙋютъ ми́ сѧ вразѝ моѝ, и҆ внегда̀ подвижа́тисѧ нога́мъ мои̑мъ, на мѧ̀ велерѣ́чеваша. Ꙗ҆́кѡ а҆́зъ на ра̑ны гото́въ, и҆ болѣ́знь моѧ̀ предо мно́ю є҆́сть вы́нꙋ. Ꙗ҆́кѡ беззако́нiе моѐ а҆́зъ возвѣщꙋ̀, и҆ попекꙋ́сѧ ѡ҆ грѣсѣ̀ мое́мъ. Врази́ же моѝ живꙋ́тъ, и҆ ѹ҆крѣпи́шасѧ па́че менѐ, и҆ ѹ҆мно́жишасѧ ненави́дѧщiи мѧ̀ безꙿ пра́вды. Воздаю́щiи мѝ sла̑ѧ  возꙿ блага̑ѧ, ѡ҆болга́хꙋ мѧ̀, занѐ гонѧ́хъ бл҃госты́ню. Не ѡ҆ста́ви менѐ, гдⷭ҇и бж҃е мо́й, не ѿстꙋпѝ ѿ менѐ. Вонмѝ въ по́мощь мою̀, гдⷭ҇и сп҃се́нiѧ моегѡ̀.

Не ѡ҆ста́ви менѐ, гдⷭ҇и бж҃е мо́й, не ѿстꙋпѝ ѿ менѐ. Вонмѝ въ по́мощь мою̀, гдⷭ҇и сп҃се́нiѧ моегѡ̀.

Бж҃е{Ѱ. ѯ҃в} бж҃е мо́й, къ тебѣ̀ ѹ҆́треннюю: возжада̀ тебѐ дꙋша̀ моѧ̀, ко́ль мно́жицею тебѣ̀ пло́ть моѧ̀, въ землѝ пꙋ́стѣ, и҆ непрохо́днѣ, и҆ безво́днѣ. Та́кѡ во ст҃ѣ́мъ ꙗ҆ви́хсѧ тебѣ̀, ви́дѣти си́лꙋ твою̀ и҆ сла́вꙋ твою̀. Ꙗ҆́кѡ лꙋ́чши ми́лость твоѧ̀ па́че живѡ́тъ, ѹ҆стнѣ̀ моѝ похвали́тѣ тѧ̀. Та́кѡ бл҃гословлю́ тѧ въ животѣ̀ мое́мъ, ѡ҆ и҆́мени твое́мъ воздѣжꙋ̀ рꙋ́цѣ моѝ. Ꙗ҆́кѡ ѿ тꙋ́ка и҆ ма́сти да и҆спо́лнитсѧ дꙋша̀ моѧ̀, и҆ ѹ҆стна́ма ра́дости восхва́лѧтъ тѧ̀ ѹ҆ста̀ моѧ̑. А҆́ще  помина́хъ тѧ̀ на посте́ли мое́й, на ѹ҆́треннихъ поꙋча́хꙋсѧ въ тѧ̀. Ꙗ҆́кѡ бы́лъ є҆сѝ помо́щникъ мо́й, и҆ въ кро́вѣ крилꙋ̀ твоє́ю возра́дꙋюсѧ. Прильпѐ дꙋша̀ моѧ̀ по тебѣ̀, мене́ же прiѧ́тъ десни́ца твоѧ̀. Тíи же всꙋ́е и҆ска́ша дꙋ́шꙋ мою̀, вни́дꙋтъ въ преиспѡ́днѧѧ землѝ: предадѧ́тсѧ въ рꙋ́ки ѻ҆рꙋ́жiѧ, ча̑сти ли́совѡмъ бꙋ́дꙋтъ. Ца́рь же возвесели́тсѧ ѡ҆ бз҃ѣ, похва́литсѧ всѧ́къ клены́йсѧ и҆́мъ: Ꙗ҆́кѡ загради́шасѧ ѹ҆ста̀ глаго́лющихъ непра́вєднаѧ.

На ѹ҆́треннихъ поꙋча́хсѧ въ тѧ̀, ꙗ҆́кѡ бы́лъ є҆сѝ помо́щникъ мо́й, и҆ въ кро́вѣ крилꙋ̀ твоє́ю возра́дꙋюсѧ.

Прильпѐ дꙋша̀ моѧ̀ по тебѣ̀, мене́ же прiѧ́тъ десни́ца твоѧ̀.

Сла́ва, и҆ ны́нѣ:

А҆ллилꙋ́iа, а҆ллилꙋ́iа, а҆ллилꙋ́iа, сла́ва тебѣ̀ бж҃е. Три́жды, безꙿ покло́нѡвъ. 

Гдⷭ҇и поми́лꙋй, три́жды:

Сла́ва, и҆ ны́нѣ:

[Сщ҃е́нникъ же глаго́летъ мл҃твы ѹ҆́трєннiѧ, стоѧ̀ непокрове́нъ предꙿ ст҃ы́ми две́рьми, та́йнѡ].

Гдⷭ҇и{Ѱ. 87} бж҃е сп҃се́нiѧ моегѡ̀, во днѝ воззва́хъ, и҆ въ нощѝ предꙿ тобо́ю: Да вни́детъ предꙿ тѧ̀ мл҃тва моѧ̀, приклонѝ ѹ҆́хо твоѐ къ моле́нiю моемꙋ̀, Ꙗ҆́кѡ и҆спо́лнисѧ sѡ́лъ дꙋша̀ моѧ̀, и҆ живо́тъ мо́й а҆́дꙋ прибли́жисѧ. Привмѣне́нъ бы́хъ съ низходѧ́щими въ ро́въ, бы́хъ ꙗ҆́кѡ человѣ́къ безꙿ по́мощи, въ ме́ртвыхъ свобо́дь: Ꙗ҆́кѡ ꙗ҆́звеннiи спѧ́щiи во гро́бѣ, и҆́хже не помѧнꙋ́лъ є҆сѝ ктомꙋ̀, и҆ тíи ѿ рꙋкѝ твоеѧ̀ ѿринове́ни бы́ша. Положи́ша мѧ̀ въ ро́вѣ преиспо́днѣмъ, въ те́мныхъ и҆ сѣ́ни сме́ртнѣй. На мнѣ̀ ѹ҆тверди́сѧ ꙗ҆́рость твоѧ̑, и҆ всѧ̑ во́лны  твоѧ̑ наве́лъ є҆сѝ на мѧ̀. Ѹ҆да́лилъ є҆сѝ зна́емыхъ мои́хъ ѿ менѐ, положи́ша мѧ̀ ме́рзость себѣ̀, пре́данъ бы́хъ, и҆ не и҆схожда́хъ. Ѻ҆́чи моѝ и҆знемого́стѣ ѿ нищеты̀, воззва́хъ къ тебѣ̀ гдⷭ҇и, ве́сь де́нь: воздѣ́хъ къ тебѣ̀ рꙋ́цѣ моѝ. Е҆да̀ ме́ртвыми твори́ши чꙋдеса̀; и҆лѝ вра́чеве воскресѧ́тъ и҆ и҆сповѣ́дѧтсѧ тебѣ̀; Е҆да̀ повѣ́сть кто̀ во гро́бѣ ми́лость твою̀, и҆ и҆́стинꙋ твою̀ въ поги́бели; Е҆да̀ позна̑на бꙋ́дꙋтъ во тьмѣ̀ чꙋдеса̀ твоѧ̑, и҆ пра́вда твоѧ̀ въ землѝ забве́ннѣй; И҆ а҆́зъ къ тебѣ̀ гдⷭ҇и, воззва́хъ, и҆ ѹ҆́трѡ мл҃тва моѧ̀ предвари́тъ тѧ̀. Вскꙋ́ю гдⷭ҇и, ѿрѣ́еши дꙋ́шꙋ мою̀; ѿвраща́еши лицѐ твоѐ ѿ менѐ; Ни́щъ є҆́смь а҆́зъ, и҆ въ трꙋдѣ́хъ ѿ ю҆́ности моеѧ̀, возне́съ же сѧ, смири́хсѧ, и҆ и҆знемого́хъ. На мнѣ̀ преидо́ша гнѣ́ви твоѝ, ѹ҆страшє́нiѧ твоѧ̑ возмꙋти́ша  мѧ̀. Ѡ҆быдо́ша мѧ̀ ꙗ҆́кѡ вода̀ ве́сь де́нь. ѡ҆держа́ша мѧ̀ вкꙋ́пѣ. Ѹ҆да́лилъ є҆сѝ ѿ менѐ дрꙋ́га и҆ и҆́скреннѧго, и҆ зна́емыхъ мои́хъ ѿ страсте́й.

Гдⷭ҇и бж҃е сп҃се́нiѧ моегѡ̀, во днѝ воззва́хъ, и҆ въ нощѝ предꙿ тобо́ю.

Да вни́детъ предꙿ тѧ̀ мл҃тва моѧ̀, приклонѝ ѹ҆́хо твоѐ къ моле́нiю моемꙋ̀.

Бл҃гословѝ{Ѱ. р҃в} дꙋшѐ моѧ̀ гдⷭ҇а и҆ всѧ̑ внꙋ́трєннѧѧ моѧ̑ и҆́мѧ ст҃о́е є҆гѡ̀. Бл҃гословѝ дꙋшѐ моѧ̀ гдⷭ҇а, и҆ не забыва́й всѣ́хъ воздаѧ́нiй є҆гѡ̀: Ѡ҆чища́ющаго всѧ̑ беззакѡ́нiѧ твоѧ̑, и҆сцѣлѧ́ющаго всѧ̑ недꙋ́ги твоѧ̑: И҆збавлѧ́ющаго ѿ и҆стлѣ́нiѧ живо́тъ тво́й, вѣнча́ющаго тѧ̀ млⷭ҇тiю и҆ щедро́тами: И҆сполнѧ́ющаго во бл҃ги́хъ жела́нiе твоѐ: ѡ҆бнови́тсѧ ꙗ҆́кѡ ѻ҆́рлѧ ю҆́ность твоѧ̀. Творѧ́й млⷭ҇тыни гдⷭ҇ь, и҆ сꙋдьбꙋ̀  всѣ̑мъ ѡ҆би̑димымъ. Сказа̀ пꙋти̑ своѧ̑ мѡѷсе́ови, сыновѡ́мъ i҆и҃лєвымъ хотѣ̑нiѧ своѧ̑. Ще́дръ и҆ млⷭ҇тивъ гдⷭ҇ь, долготерпѣли́въ и҆ многомлⷭ҇тивъ. Не до конца̀ прогнѣ́ваетсѧ, нижѐ въ вѣ́къ враждꙋ́етъ. Не по беззако́нiємъ на́шымъ сотвори́лъ є҆́сть на́мъ, нижѐ по грѣхѡ́мъ на́шымъ возда́лъ є҆́сть на́мъ. Ꙗ҆́кѡ по высотѣ̀ нбⷭ҇нѣй ѿ землѝ, ѹ҆тверди́лъ є҆́сть гдⷭ҇ь млⷭ҇ть свою̀ на боѧ́щихсѧ є҆гѡ̀. Е҆ли́кѡ ѿстоѧ́тъ восто́цы ѿ за̑падъ, ѹ҆да́лилъ є҆́сть ѿ на́съ беззакѡ́нiѧ на̑ша. Ꙗ҆́коже ще́дритъ ѻ҆те́цъ сы́ны, ѹ҆ще́дри гдⷭ҇ь боѧ́щихсѧ є҆гѡ̀. Ꙗ҆́кѡ то́й позна̀ созда́нiе на́ше, помѧнꙋ̀, ꙗ҆́кѡ пе́рсть є҆смы̀. Человѣ́къ, ꙗ҆́кѡ трава̀ днíе є҆гѡ̀, ꙗ҆́кѡ цвѣ́тъ се́льный, та́кѡ ѡ҆цвѣте́тъ: Ꙗ҆́кѡ дꙋ́хъ про́йде въ не́мъ, и҆ не бꙋ́детъ, и҆ не позна́етъ ктомꙋ̀  мѣ́ста своегѡ̀. Млⷭ҇ть же гдⷭ҇нѧ ѿ вѣ́ка и҆ до вѣ́ка на боѧ́щихсѧ є҆гѡ̀, и҆ пра́вда є҆гѡ̀ на сынѣ́хъ сынѡ́въ, хранѧ́щихъ завѣ́тъ є҆гѡ̀, и҆ по́мнѧщихъ за́пѡвѣди є҆гѡ̀, твори́ти ѧ҆̀. Гдⷭ҇ь на нб҃сѝ ѹ҆гото́ва прⷭ҇то́лъ сво́й, и҆ црⷭ҇тво є҆гѡ̀ всѣ́ми ѡ҆блада́етъ. Бл҃гослови́те гдⷭ҇а всѝ а҆́гг҃ли є҆гѡ̀, си́льнiи крѣ́постiю, творѧ́щiи сло́во є҆гѡ̀, ѹ҆слы́шати гла́съ слове́съ є҆гѡ̀. Бл҃гослови́те гдⷭ҇а всѧ̑ си̑лы є҆гѡ̀, слꙋги̑ є҆гѡ̀, творѧ́щiи во́лю є҆гѡ̀. Бл҃гослови́те гдⷭ҇а всѧ̑ дѣла̀ є҆гѡ̀. На всѧ́комъ мѣ́стѣ влⷣчествiѧ є҆гѡ̀, бл҃гословѝ дꙋшѐ моѧ̀ гдⷭ҇а.

На всѧ́комъ мѣ́стѣ влⷣчествiѧ є҆гѡ̀, бл҃гословѝ дꙋшѐ моѧ̀ гдⷭ҇а.

Гдⷭ҇и,{Ѱ. рм҃в} ѹ҆слы́ши мл҃твꙋ мою̀, внꙋшѝ моле́нiе моѐ во и҆́стинѣ твое́й, ѹ҆слы́ши мѧ̀ въ пра́вдѣ твое́й: И҆ не  вни́ди въ сꙋ́дъ съ рабо́мъ твои́мъ, ꙗ҆́кѡ не ѡ҆правди́тсѧ предꙿ тобо́ю всѧ́къ живы́й. Ꙗ҆́кѡ погна̀ вра́гъ дꙋ́шꙋ мою̀, смири́лъ є҆́сть въ зе́млю живо́тъ мо́й: Посади́лъ мѧ̀ є҆́сть въ те́мныхъ, ꙗ҆́кѡ мє́ртвыѧ вѣ́ка. И҆ ѹ҆ны̀ во мнѣ̀ дꙋ́хъ мо́й, во мнѣ̀ смѧте́сѧ се́рдце моѐ. Помѧнꙋ́хъ дни̑ дрє́внiѧ, поꙋчи́хсѧ во всѣ́хъ дѣ́лѣхъ твои́хъ, въ творе́нiихъ рꙋкꙋ̀ твоє́ю поꙋча́хсѧ. Воздѣ́хъ къ тебѣ̀ рꙋ́цѣ моѝ, дꙋша̀ моѧ̀ ꙗ҆́кѡ землѧ̀ безво́днаѧ тебѣ̀. Ско́рѡ ѹ҆слы́ши мѧ̀ гдⷭ҇и, и҆счезѐ дꙋ́хъ мо́й: не ѿвратѝ лица̀ твоегѡ̀ ѿ менѐ, и҆ ѹ҆подо́блюсѧ низходѧ́щымъ въ ро́въ. Слы́шанꙋ сотворѝ мнѣ̀ заꙋ́тра млⷭ҇ть твою̀, ꙗ҆́кѡ на тѧ̀ ѹ҆пова́хъ. Скажѝ мнѣ̀ гдⷭ҇и, пꙋ́ть, во́ньже пойдꙋ̀, ꙗ҆́кѡ къ тебѣ̀ взѧ́хъ дꙋ́шꙋ мою̀. И҆зми́ мѧ ѿ вра̑гъ мои́хъ, гдⷭ҇и, къ  тебѣ̀ прибѣго́хъ, наꙋчи́ мѧ твори́ти во́лю твою̀, ꙗ҆́кѡ ты̀ є҆сѝ бг҃ъ мо́й. Дх҃ъ тво́й бл҃гíй наста́витъ мѧ̀ на зе́млю пра́вꙋ. И҆́мене твоегѡ̀ ра́ди гдⷭ҇и, живи́ши мѧ̀, пра́вдою твое́ю и҆зведе́ши ѿ печа́ли дꙋ́шꙋ мою̀: И҆ млⷭ҇тiю твое́ю потреби́ши врагѝ моѧ̑, и҆ погꙋби́ши всѧ̑ стꙋжа́ющыѧ дꙋшѝ мое́й, ꙗ҆́кѡ а҆́зъ ра́бъ тво́й є҆́смь.

Ѹ҆слы́ши мѧ̀ гдⷭ҇и, въ пра́вдѣ твое́й, и҆ не вни́ди въ сꙋ́дъ съ рабо́мъ твои́мъ.

Ѹ҆слы́ши мѧ̀ гдⷭ҇и, въ пра́вдѣ твое́й, и҆ не вни́ди въ сꙋ́дъ съ рабо́мъ твои́мъ.

Дх҃ъ тво́й бл҃гíй наста́витъ мѧ̀ на зе́млю пра́вꙋ.

Сла́ва, и҆ ны́нѣ:

А҆ллилꙋ́iа, а҆ллилꙋ́iа, а҆ллилꙋ́iа, сла́ва тебѣ̀ бж҃е. Три́жды.

Та́же є҆ктенiа̀ глаго́летсѧ ѿ сщ҃е́нника. 

И҆ а҆́бiе пое́тсѧ во гла́съ тропарѧ̀, настоѧ́щагѡ днѐ ст҃а́гѡ:

Бг҃ъ гдⷭ҇ь, и҆ ꙗ҆ви́сѧ на́мъ, бл҃гослове́нъ грѧды́й во и҆́мѧ гдⷭ҇не.

Стíхъ а҃: И҆сповѣ́дайтесѧ гдⷭ҇еви. ꙗ҆́кѡ бл҃гъ, ꙗ҆́кѡ въ вѣ́къ млⷭ҇ть є҆гѡ̀.

Стíхъ в҃: Ѡ҆быше́дше ѡ҆быдо́ша мѧ̀, и҆ и҆́менемъ гдⷭ҇нимъ противлѧ́хсѧ и҆̀мъ.

Стíхъ г҃: Не ѹ҆мрꙋ̀, но жи́въ бꙋ́дꙋ, и҆ повѣ́мъ дѣла̀ гдⷭ҇нѧ.

Стíхъ: д҃: Ка́мень, є҆го́же небрего́ша зи́ждꙋщiи, се́й бы́сть во главꙋ̀ ѹ҆́гла: ѿ гдⷭ҇а бы́сть се́й, и҆ є҆́сть ди́венъ во ѻ҆чесѣ́хъ на́шихъ.

Та́же глаго́лемъ тропа́рь прилꙋчи́вшагѡсѧ пра́здника, и҆лѝ ст҃а́гѡ, и҆лѝ воскрⷭ҇ный прилꙋчи́вшагѡсѧ гла́са два́жды, и҆ бг҃оро́диченъ въ то́йже гла́съ. Пѣва́емꙋ же Бг҃ъ гдⷭ҇ь: ѿхо́дитъ канѡна́рхъ, и҆ стои́тъ посредѣ̀ хра́ма  ѿкрове́нною главо́ю и҆ глаго́летъ ти́хѡ вышепи̑санныѧ стiхѝ: стои́тъ же та́мѡ, до́ндеже начнꙋ́тъ пѣвцы̀ бг҃оро́диченъ. Та́же покланѧ́етсѧ на не́мже стои́тъ мѣ́стѣ, и҆ ѡ҆бра́щьсѧ покланѧ́етсѧ къ ликѡ́мъ, и҆ ѿхо́дитъ: та́кѡ твори́тъ, и҆ є҆гда̀ є҆́сть а҆ллилꙋ́iа. А҆́ще же є҆́сть а҆ллилꙋ́iа и҆лѝ вели́каѧ м҃-ца, вмѣ́стѡ Бг҃ъ гдⷭ҇ь, пое́мъ А҆ллилꙋ́iа, три́жды, во гла́съ ѻ҆смогла́сника.

Стiхи́ же глаго́лютсѧ сiѧ̑:

Стíхъ а҃: Ѿ но́щи ѹ҆́тренюетъ дꙋ́хъ мо́й къ тебѣ̀ бж҃е: занѐ свѣ́тъ повелѣ̑нiѧ твоѧ̑ на землѝ.{И҆с. к҃s, ѳ҃}

Стíхъ в҃: Пра́вдѣ наꙋчи́тесѧ живꙋ́щiи на землѝ.{И҆с. к҃s, ѳ҃}

Стíхъ г҃: За́висть прiи́метъ лю́ди ненака̑занныѧ.{И҆с. к҃s, а҃_i}

Стíхъ д҃: Приложѝ и҆̀мъ sла̀ гдⷭ҇и, приложѝ sла̀ сла̑внымъ землѝ.{И҆с. к҃s, є҃_i} 

И҆ а҆́бiе трⷪ҇чны гла́са, кíйждо по є҆ди́нощи.

Та́же стiхосло́вимъ ѱалти́рь и҆ сѣда́льны по чи́нꙋ и҆́хъ: и҆ пѧтьдесѧ́тый ѱало́мъ, канѡ́ны со стiхосло́вiемъ. На ѳ҃-й пѣ́сни пое́мъ пѣ́снь прест҃ы́ѧ бцⷣы: {Лꙋк. а҃, м҃s <-> н҃г}

Вели́читъ дꙋша̀ моѧ̀ гдⷭ҇а, и҆ возра́довасѧ дꙋ́хъ мо́й ѡ҆ бз҃ѣ сп҃сѣ мое́мъ.

Ꙗ҆́кѡ призрѣ̀ на смире́нiе рабы̀ своеѧ̀, се́ бо ѿ ны́нѣ ѹ҆бл҃жа́тъ мѧ̀ всѝ ро́ди.

Ꙗ҆́кѡ сотворѝ мнѣ̀ вели́чiе си́льный, и҆ ст҃о и҆́мѧ є҆гѡ̀, и҆ млⷭ҇ть є҆гѡ̀ въ ро́ды родѡ́въ боѧ́щымсѧ є҆гѡ̀.

Сотворѝ держа́вꙋ мы́шцею свое́ю, расточѝ гѡ́рдыѧ мы́слiю се́рдца и҆́хъ.

Низложѝ си̑льныѧ со престѡ́лъ, и҆ вознесѐ смирє́нныѧ: а҆́лчꙋщыѧ и҆спо́лни бла̑гъ, и҆ богатѧ́щыѧсѧ ѿпꙋстѝ тщы̀. 

Воспрiѧ́тъ i҆и҃лѧ ѻ҆́трока своего̀, помѧнꙋ́ти млⷭ҇ти, ꙗ҆́коже глаго́ла ко ѻ҆тцє́мъ на́шымъ, а҆враа́мꙋ и҆ сѣ́мени є҆гѡ̀ да́же до вѣ́ка.

Къ коемꙋ́ждо стiхꙋ̀ припѣва́емъ:

Чⷭ҇тнѣ́йшꙋю херꙋвȋмъ:

Та́же ѳ҃-ѧ пѣ́снь канѡ́на. А҆́ще ѹ҆́бѡ нѣ́сть недѣ́лѧ, по i҆рмосѣ̀: Досто́йно є҆́сть: А҆́ще же є҆́сть недѣ́лѧ, и҆лѝ полѷеле́й пѣ́тъ, по катава́сiи є҆ктенiа̀: Ст҃ъ гдⷭ҇ь бг҃ъ на́шъ. Три́жды. И҆ ѹ҆́треннiй є҆ѯапостiла́рiй.

А҆́ще же є҆́сть четыредесѧ́тница, глаго́лемъ свѣти́льны въ прилꙋчи́вшiйсѧ гла́съ. А҆́ще же нѝ, є҆ѯапостiла́рiй днѐ, и҆ а҆́бiе хвали́тны. А҆́ще ѹ҆́бѡ є҆́сть недѣ́лѧ, и҆лѝ влⷣчнiй пра́здникъ, и҆лѝ ст҃ы́й, и҆мѣ́ѧй вели́кое славосло́вiе, пое́тсѧ си́це, Всѧ́кое дыха́нiе, въ прилꙋчи́вшiйсѧ гла́съ: 

Всѧ́кое дыха́нiе да хва́литъ гдⷭ҇а.

Хвали́те гдⷭ҇а съ нб҃съ, хвали́те є҆го̀ въ вы́шнихъ.

Тебѣ̀ подоба́етъ пѣ́снь бг҃ꙋ.

А҆́ще же и҆ны́й де́нь, си́це:

Пе́рвый ли́къ:

Хвали́те гдⷭ҇а съ нб҃съ. {Ѱ. рн҃и}

Тебѣ̀ подоба́етъ пѣ́снь бг҃ꙋ.

То́йже ли́къ:

Хвали́те гдⷭ҇а съ нб҃съ, хвали́те є҆го̀ въ вы́шнихъ.

Тебѣ̀ подоба́етъ пѣ́снь бг҃ꙋ.

Вторы́й ли́къ:

Хвали́те є҆го̀ всѝ а҆́гг҃ли є҆гѡ̀, хвали́те є҆го̀ всѧ̑ си̑лы є҆гѡ̀.

Тебѣ̀ подоба́етъ пѣ́снь бг҃ꙋ.

Хвали́те є҆го̀ со́лнце и҆ лꙋна̀, хвали́те є҆го̀ всѧ̑ sвѣ́зды и҆ свѣ́тъ. Хвали́те є҆го̀ нб҃са̀ нб҃съ, и҆ вода̀ ꙗ҆́же превы́ше нб҃съ, да восхва́лѧтъ и҆́мѧ гдⷭ҇не. Ꙗ҆́кѡ то́й речѐ,  и҆ бы́ша: то́й повелѣ̀, и҆ созда́шасѧ. Поста́ви ѧ҆̀ въ вѣ́къ, и҆ въ вѣ́къ вѣ́ка: повелѣ́нiе положѝ, и҆ не ми́мѡ и҆́детъ. Хвали́те гдⷭ҇а ѿ землѝ sмíевє, и҆ всѧ̑ бє́здны: Ѻ҆́гнь, гра́дъ, снѣ́гъ, го́лоть, дꙋ́хъ бꙋ́ренъ, творѧ̑щаѧ сло́во є҆гѡ̀: Го́ры и҆ всѝ хо́лми, древа̀ плодонѡ́сна, и҆ всѝ ке́дри: sвѣ́рiе и҆ всѝ ско́ти, га́ди и҆ пти̑цы перна̑ты: ца́рiе зе́мстiи, и҆ всѝ лю́дiе, кнѧ́зи, и҆ всѝ сꙋдiи̑ зе́мстiи: Ю҆́нѡши и҆ дѣ̑вы, ста́рцы съ ю҆́нотами да восхва́лѧтъ и҆́мѧ гдⷭ҇не: ꙗ҆́кѡ вознесе́сѧ и҆́мѧ тогѡ̀ є҆ди́нагѡ. И҆сповѣ́данiе є҆гѡ̀ на землѝ и҆ на нб҃сѝ, и҆ вознесе́тъ ро́гъ люде́й свои́хъ. Пѣ́снь всѣ̑мъ прпⷣбнымъ є҆гѡ̀, сыновѡ́мъ i҆и҃лєвымъ, лю́демъ приближа́ющымсѧ є҆мꙋ̀.

Воспо́йте{Ѱ. рн҃ѳ} гдⷭ҇еви пѣ́снь но́вꙋ, хвале́нiе є҆гѡ̀ въ цр҃кви прпⷣбныхъ.  Да возвесели́тсѧ i҆и҃ль ѡ҆ сотво́ршемъ є҆го̀, и҆ сы́нове сiѡ́ни возра́дꙋютсѧ ѡ҆ цр҃ѣ̀ свое́мъ: да восхва́лѧтъ и҆́мѧ є҆гѡ̀ въ ли́цѣ, въ тѷмпа́нѣ и҆ ѱалти́ри да пою́тъ є҆мꙋ̀. Ꙗ҆́кѡ бл҃говоли́тъ гдⷭ҇ь въ лю́дехъ свои́хъ, и҆ вознесе́тъ крѡ́ткiѧ во сп҃се́нiе. Восхва́лѧтсѧ прпⷣбнiи во сла́вѣ, и҆ возра́дꙋютсѧ на ло́жахъ свои́хъ. Возношє́нiѧ бж҃iѧ въ горта́ни и҆́хъ, и҆ мечѝ ѻ҆бою́дꙋ ѻ҆стры̀ въ рꙋка́хъ и҆́хъ: Сотвори́ти ѿмще́нiе во ꙗ҆зы́цѣхъ, ѡ҆бличє́нiѧ въ лю́дехъ: Свѧза́ти царѝ и҆́хъ пꙋ́ты, и҆ сла̑вныѧ и҆́хъ рꙋчны́ми ѻ҆кѡ́вы желѣ́зными.

Ѿ здѣ̀ начина́емъ стiхи̑ры на s҃:

Сотвори́ти въ ни́хъ сꙋ́дъ напи́санъ: сла́ва сiѧ̀ бꙋ́детъ всѣ̑мъ прпⷣбнымъ є҆гѡ̀.

Хвали́те бг҃а во ст҃ы́хъ є҆гѡ̀, хвали́те є҆го̀ во ѹ҆тверже́нiи си́лы є҆гѡ̀.{Ѱ. р҃н} 

На д҃:

Хвали́те є҆го̀ на си́лахъ є҆гѡ̀, хвали́те є҆го̀ по мно́жествꙋ вели́чествiѧ є҆гѡ̀. Хвали́те є҆го̀ во гла́сѣ трꙋ́бнѣмъ, хвали́те є҆го̀ во ѱалти́ри и҆ гꙋ́слехъ. Хвали́те є҆го̀ въ тѷмпа́нѣ и҆ ли́цѣ, хвали́те є҆го̀ во стрꙋ́нахъ и҆ ѻ҆рга́нѣ. Хвали́те є҆го̀ въ кѷмва́лѣхъ доброгла́сныхъ. хвали́те є҆го̀ въ кѷмва́лѣхъ восклица́нiѧ. Всѧ́кое дыха́нiе да хва́литъ гдⷭ҇а.

А҆́ще є҆́сть недѣ́лѧ, по стiхи́рахъ, Сла́ва, стiхи́ра є҆ѵⷢ҇льскаѧ. И҆ ны́нѣ, настоѧ́щiй бг҃оро́диченъ:

Пребл҃гослове́нна є҆сѝ бцⷣе дв҃о, вопло́щшимъ бо сѧ и҆зꙿ тебѐ а҆́дъ плѣни́сѧ, а҆да́мъ воззва́сѧ, клѧ́тва потреби́сѧ, є҆́ѵа свободи́сѧ, сме́рть ѹ҆мертви́сѧ, и҆ мы̀ ѡ҆жи́хомъ. тѣ́мъ воспѣва́юще вопiе́мъ: бл҃гослове́нъ хрⷭ҇то́съ бг҃ъ бл҃говоли́вый та́кѡ, сла́ва тебѣ̀. 

Сла́ва тебѣ̀ показа́вшемꙋ на́мъ свѣ́тъ.

Сла́ва въ вы́шнихъ бг҃ꙋ, и҆ на землѝ ми́ръ, въ человѣ́цѣхъ бл҃говоле́нiе. Хва́лимъ тѧ̀, бл҃гослови́мъ тѧ̀, кла́нѧемъ ти сѧ, славосло́вимъ тѧ̀, бл҃годари́мъ тѧ̀ вели́кiѧ ра́ди сла́вы твоеѧ̀. Гдⷭ҇и цр҃ю̀ нбⷭ҇ный, бж҃е ѻ҆́ч҃е вседержи́телю, гдⷭ҇и сн҃е є҆диноро́дный i҆и҃се хрⷭ҇тѐ, и҆ ст҃ы́й дш҃е. Гдⷭ҇и бж҃е, а҆́гнче бж҃iй, сн҃е ѻ҆ч҃ь, взе́млѧй грѣ́хъ мíра, поми́лꙋй на́съ: взе́млѧй грѣхѝ мíра, прiимѝ мл҃твꙋ на́шꙋ: сѣдѧ́й ѡ҆деснꙋ́ю ѻ҆ц҃а̀, поми́лꙋй на́съ. Ꙗ҆́кѡ ты̀ є҆сѝ є҆ди́нъ ст҃ъ, ты̀ є҆сѝ є҆ди́нъ гдⷭ҇ь, i҆и҃съ хрⷭ҇то́съ, во сла́вꙋ бг҃а ѻ҆ц҃а̀, а҆ми́нь.

На всѧ́къ де́нь бл҃гословлю́ тѧ, и҆ восхвалю̀ и҆́мѧ твоѐ во вѣ́ки, и҆ въ вѣ́къ вѣ́ка.

Сподо́би гдⷭ҇и въ де́нь се́й безꙿ грѣха̀ сохрани́тисѧ на́мъ. бл҃гослове́нъ є҆сѝ гдⷭ҇и,  бж҃е ѻ҆тє́цъ на́шихъ, и҆ хва́льно и҆ просла́влено и҆́мѧ твоѐ во вѣ́ки, а҆ми́нь.

Бꙋ́ди гдⷭ҇и, млⷭ҇ть твоѧ̀ на на́съ, ꙗ҆́коже ѹ҆пова́хомъ на тѧ̀.

Бл҃гослове́нъ є҆сѝ гдⷭ҇и, наꙋчи́ мѧ ѡ҆правда́нiємъ твои̑мъ. Три́жды.

Гдⷭ҇и, прибѣ́жище бы́лъ є҆сѝ на́мъ въ ро́дъ и҆ ро́дъ. а҆́зъ рѣ́хъ: гдⷭ҇и, поми́лꙋй мѧ̀, и҆сцѣлѝ дꙋ́шꙋ мою̀, ꙗ҆́кѡ согрѣши́хъ тебѣ̀.

Гдⷭ҇и, къ тебѣ̀ прибѣго́хъ, наꙋчи́ мѧ твори́ти во́лю твою̀, ꙗ҆́кѡ ты̀ є҆сѝ бг҃ъ мо́й: ꙗ҆́кѡ ѹ҆ тебѐ и҆сто́чникъ живота̀, во свѣ́тѣ твое́мъ ѹ҆́зримъ свѣ́тъ. проба́ви млⷭ҇ть твою̀ вѣ́дꙋщымъ тѧ̀.

Ст҃ы́й бж҃е, ст҃ы́й крѣ́пкiй, ст҃ы́й безсме́ртный, поми́лꙋй на́съ. Три́жды.

Сла́ва, и҆ ны́нѣ:

Ст҃ы́й безсме́ртный, поми́лꙋй на́съ. 

Та́же высоча́йшимъ гла́сомъ:

Ст҃ы́й бж҃е, ст҃ы́й крѣ́пкiй, ст҃ы́й безсме́ртный, поми́лꙋй на́съ.

И҆ по сконча́нiи славосло́вiѧ, не глаго́летъ сщ҃е́нникъ:

Ꙗ҆́кѡ твоѐ є҆́сть црⷭ҇тво:

ꙗ҆́коже мно́зи глаго́лютъ: но а҆́бiе по концѣ̀ трист҃а́гѡ, глаго́лемъ ѿпꙋсти́тельный слꙋчи́вшiйсѧ, и҆ бг҃оро́диченъ.

А҆́ще же є҆́сть недѣ́лѧ, глаго́лемъ тропа́рь воскрⷭ҇ный. И҆ въ пе́рвый ѹ҆́бѡ гла́съ, г҃, є҃, з҃, глаго́лемъ се́й:

Дне́сь сп҃се́нiе мíрꙋ бы́сть, пое́мъ воскре́сшемꙋ и҆зꙿ гро́ба, и҆ нача́льникꙋ жи́зни на́шеѧ: разрꙋши́въ бо сме́ртiю сме́рть, побѣ́дꙋ дадѐ на́мъ и҆ ве́лiю млⷭ҇ть.

Во гла́съ же в҃, д҃, s҃, и҃, глаго́лемъ се́й:

Воскре́съ и҆зꙿ гро́ба, и҆ ѹ҆́зы растерза́лъ є҆сѝ а҆́да, разрꙋши́лъ є҆сѝ ѡ҆сꙋжде́нiе  сме́рти гдⷭ҇и, всѧ̑ ѿ сѣте́й врага̀ и҆зба́вивый: ꙗ҆ви́вый же себѐ а҆пⷭ҇лѡмъ твои̑мъ, посла́лъ є҆сѝ ѧ҆̀ на про́повѣдь, и҆ тѣ́ми ми́ръ тво́й по́далъ є҆сѝ вселе́ннѣй, є҆ди́не многомлⷭ҇тиве.

А҆́ще же є҆́сть четыредесѧ́тница, и҆лѝ и҆́нъ де́нь, не и҆мѣ́ѧй славосло́вiѧ вели́кагѡ: по хвали́техъ, Сла́ва, и҆ ны́нѣ, глаго́летъ ѹ҆чине́нный бра́тъ:

Тебѣ̀ сла́ва подоба́етъ, гдⷭ҇и бж҃е на́шъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Сла́ва тебѣ̀ показа́вшемꙋ на́мъ свѣ́тъ.

Сла́ва въ вы́шнихъ бг҃ꙋ, и҆ на землѝ ми́ръ, въ человѣ́цѣхъ бл҃говоле́нiе. Хва́лимъ тѧ̀, бл҃гослови́мъ тѧ̀, кла́нѧемъ ти сѧ, славосло́вимъ тѧ̀, бл҃годари́мъ тѧ̀, вели́кiѧ ра́ди сла́вы твоеѧ̀. Гдⷭ҇и цр҃ю̀ нбⷭ҇ный, бж҃е ѻ҆́ч҃е вседержи́телю, гдⷭ҇и сн҃е  є҆диноро́дный, i҆и҃се хрⷭ҇тѐ, и҆ ст҃ы́й дш҃е. Гдⷭ҇и бж҃е, а҆́гнче бж҃iй, сн҃е ѻ҆ч҃ь, взе́млѧй грѣ́хъ мíра, поми́лꙋй на́съ: взе́млѧй грѣхѝ мíра, прiимѝ мл҃твꙋ на́шꙋ: сѣдѧ́й ѡ҆деснꙋ́ю ѻ҆ц҃а̀, поми́лꙋй на́съ. Ꙗ҆́кѡ ты̀ є҆сѝ є҆ди́нъ ст҃ъ, ты̀ є҆сѝ є҆ди́нъ гдⷭ҇ь, i҆и҃съ хрⷭ҇то́съ, во сла́вꙋ бг҃а ѻ҆ц҃а̀, а҆ми́нь.

На всѧ́къ де́нь бл҃гословлю́ тѧ, и҆ восхвалю̀ и҆́мѧ твоѐ во вѣ́ки, и҆ въ вѣ́къ вѣ́ка.

Гдⷭ҇и, прибѣ́жище бы́лъ є҆сѝ на́мъ въ ро́дъ и҆ ро́дъ. а҆́зъ рѣ́хъ: гдⷭ҇и, поми́лꙋй мѧ̀, и҆сцѣлѝ дꙋ́шꙋ мою̀, ꙗ҆́кѡ согрѣши́хъ тебѣ̀. Гдⷭ҇и, къ тебѣ̀ прибѣго́хъ, наꙋчи́ мѧ твори́ти во́лю твою̀, ꙗ҆́кѡ ты̀ є҆сѝ бг҃ъ мо́й: ꙗ҆́кѡ ѹ҆ тебѐ и҆сто́чникъ живота̀, во свѣ́тѣ твое́мъ ѹ҆́зримъ свѣ́тъ. проба́ви млⷭ҇ть твою̀ вѣ́дꙋщымъ тѧ̀. 

Та́же:

Сподо́би гдⷭ҇и, въ де́нь се́й безꙿ грѣха̀ сохрани́тисѧ на́мъ. бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ, и҆ хва́льно и҆ просла́влено и҆́мѧ твоѐ во вѣ́ки, а҆ми́нь.

Бꙋ́ди гдⷭ҇и, млⷭ҇ть твоѧ̀ на на́съ, ꙗ҆́коже ѹ҆пова́хомъ на тѧ̀. бл҃гослове́нъ є҆сѝ гдⷭ҇и, наꙋчи́ мѧ ѡ҆правда́нiємъ твои̑мъ. бл҃гослове́нъ є҆сѝ влⷣко, вразꙋми́ мѧ ѡ҆правда́нiємъ твои̑мъ. бл҃гослове́нъ є҆сѝ ст҃ы́й, просвѣти́ мѧ ѡ҆правда́нiи твои́ми.

Гдⷭ҇и, млⷭ҇ть твоѧ̀ во вѣ́къ, дѣ́лъ рꙋкꙋ̀ твоє́ю не пре́зри: тебѣ̀ подоба́етъ хвала̀, тебѣ̀ подоба́етъ пѣ́нiе, тебѣ̀ сла́ва подоба́етъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Сщ҃е́нникъ: И҆спо́лнимъ ѹ҆́треннюю мл҃твꙋ на́шꙋ гдⷭ҇еви. 

Та́же ѻ҆смогла́сника стiхи̑ры, а҆́ще нѣ́сть влⷣчнiй пра́здникъ.

Стíхъ а҃: И҆спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆ возра́довахомсѧ, и҆ возвесели́хомсѧ: во всѧ̑ дни̑ на́шѧ возвесели́хомсѧ, за дни̑ въ нѧ́же смири́лъ ны̀ є҆сѝ, лѣ̑та въ нѧ́же ви́дѣхомъ sла̑ѧ. и҆ при́зри на рабы̑ твоѧ̑, и҆ на дѣла̀ твоѧ̑, и҆ наста́ви сы́ны и҆́хъ. {Ѱ. п҃ѳ, д҃_i <-> s҃_i}

Стíхъ в҃: И҆ бꙋ́ди свѣ́тлость гдⷭ҇а бг҃а на́шегѡ на на́съ, и҆ дѣла̀ рꙋ́къ на́шихъ и҆спра́ви на на́съ, и҆ дѣ́ло рꙋ́къ на́шихъ и҆спра́ви. {Ѱ. п҃ѳ, з҃_i}

Сла́ва, и҆ ны́нѣ: а҆́ще и҆́мать.

Та́же: Бл҃го є҆́сть и҆сповѣ́датисѧ гдⷭ҇еви, и҆ пѣ́ти и҆́мени твоемꙋ̀, вы́шнiй: возвѣща́ти заꙋ́тра млⷭ҇ть твою̀, и҆ и҆́стинꙋ твою̀ на всѧ́кꙋ но́щь.

Трист҃о́е. По Ѻ҆́ч҃е на́шъ: Сщ҃е́нникъ: Ꙗ҆́кѡ твоѐ є҆́сть црⷭ҇тво: Тропа́рь днѐ. 

Сла́ва, и҆ ны́нѣ, бг҃оро́диченъ.

Сщ҃е́нникъ є҆ктенiю̀: Поми́лꙋй на́съ, бж҃е: И҆ прѡ́чаѧ.

А҆́ще є҆́сть четыредесѧ́тница:

Бл҃го є҆́сть и҆сповѣ́датисѧ: два́жды.

Трист҃о́е. По Ѻ҆́ч҃е на́шъ:

Сщ҃е́нникъ: Ꙗ҆́кѡ твоѐ є҆́сть црⷭ҇тво:

Мы́ же глаго́лемъ:

Въ хра́мѣ стоѧ́ще сла́вы твоеѧ̀, на нб҃сѝ стоѧ́ти мни́мъ, бцⷣе, две́рь нбⷭ҇наѧ, ѿве́рзи на́мъ двє́ри млⷭ҇ти твоеѧ̀.

Та́же, Гдⷭ҇и поми́лꙋй, м҃.

Сла́ва, и҆ ны́нѣ:

Чⷭ҇тнѣ́йшꙋю херꙋвȋмъ:

И҆́менемъ гдⷭ҇нимъ бл҃гословѝ, ѻ҆́тче.

Сщ҃е́нникъ:

Сы́й бл҃гослове́нъ хрⷭ҇то́съ бг҃ъ на́шъ, всегда̀, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь. 

И҆ мы̀ глаго́лемъ:

Нбⷭ҇ный цр҃ю̀, вѣ́рꙋ ѹ҆твердѝ, ꙗ҆зы́ки ѹ҆кротѝ, мíръ ѹ҆мирѝ, ст҃ы́й хра́мъ се́й [ст҃ꙋ́ю ѻ҆би́тель сiю̀] до́брѣ сохранѝ: пре́жде ѿше́дшыѧ ѻ҆тцы̀ и҆ бра́тiю на́шꙋ въ селе́нiихъ пра́ведныхъ ѹ҆чинѝ, и҆ на́съ въ покаѧ́нiи и҆ и҆сповѣ́данiи прiимѝ, ꙗ҆́кѡ бл҃гíй и҆ человѣколю́бецъ.

Посе́мъ покло́ны вели̑кiѧ трѝ, глаго́люще въ ни́хъ на ко́емждо покло́нѣ мл҃твꙋ прпⷣбнагѡ є҆фре́ма:

Гдⷭ҇и и҆ влⷣко живота̀ моегѡ̀: Пи́сана въ полꙋ́нощницѣ.

По си́хъ же и҆ и҆ны́хъ ма́лыхъ, в҃_i. Та́же па́ки и҆́нъ покло́нъ вели́кiй є҆ди́нъ, глаго́люще и҆ въ не́мъ предпи́саннꙋю мл҃твꙋ: и҆ по є҆́же воста́ти на́мъ, начина́етъ предстоѧ́тель пе́рвый ча́съ.


