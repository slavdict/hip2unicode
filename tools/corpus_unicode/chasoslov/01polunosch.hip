 OCR:

 Библиотека святоотеческой литературы

 http://orthlib.ru





ЧАСОСЛО́ВЪ

Моско́вскаѧ Патрiархíѧ, Москва̀ #ац҃п



Во сла́вꙋ ст҃ы́ѧ, є҆диносꙋ́щныѧ, животворѧ́щiѧ и нераздѣли́мыѧ трⷪ҇цы, ѻ҆ц҃а̀ и҆ сн҃а и҆ ст҃а́гѡ дх҃а: по бл҃гослове́нiю ст҃ѣ́йшагѡ патрiа́рха моско́вскагѡ и всеѧ̀ рꙋсѝ А҆леѯíа II напеча́тасѧ кни́га сiѧ̀ часосло́въ, въ гра́дѣ москвѣ, въ лѣ́то ѿ ржⷭ҇та̀ по пло́ти бг҃а сло́ва #а҃ц҃ч҃а҃.



Часосло́въ

съ бг҃омъ ст҃ы́мъ,

ѡ҆бдержа́й послѣ́дованiе по чи́нꙋ свѧты́хъ i҆ерⷭ҇ли́мскихъ честны́хъ монастыре́й

Воста́въ ѿ сна̀, ѿлꙋчи́сѧ ѻ҆дра̀, и҆ рцы̀:

Мл҃твами ст҃ы́хъ ѻ҆тє́цъ на́шихъ, гдⷭ҇и i҆и҃се хрⷭ҇тѐ бж҃е на́шъ, поми́лꙋй на́съ, а҆ми́нь.

Та́же, Трист҃о́е. Прест҃а́ѧ трⷪ҇це: Ѻ҆́ч҃е на́шъ:

И҆ настоѧ́щыѧ тропарѝ, гла́съ а҃:

Воста́вше ѿ сна̀, припа́даемъ тѝ бл҃же, и҆ а҆́гг҃льскꙋю пѣ́снь вопiе́мъ тѝ си́льне: ст҃ъ, ст҃ъ, ст҃ъ є҆сѝ бж҃е, бцⷣею поми́лꙋй на́съ. 

Сла́ва:

Ѿ ѻ҆дра̀ и҆ сна̀ воздви́глъ мѧ̀ є҆сѝ гдⷭ҇и: ѹ҆́мъ мо́й просвѣтѝ и҆ се́рдце, и҆ ѹ҆стнѣ̀ моѝ ѿве́рзи, во є҆́же пѣ́ти тѧ̀ ст҃а́ѧ трⷪ҇це: ст҃ъ, ст҃ъ, ст҃ъ є҆сѝ бж҃е, бцⷣею поми́лꙋй на́съ.

И҆ ны́нѣ:

Напра́снѡ{Внеза́пꙋ} сꙋдiѧ̀ прiи́детъ, и҆ коегѡ́ждо дѣѧ̑нiѧ ѡ҆бнажа́тсѧ, но стра́хомъ зове́мъ въ полꙋ́нощи: ст҃ъ, ст҃ъ, ст҃ъ є҆сѝ бж҃е, бцⷣею поми́лꙋй на́съ.

Гдⷭ҇и поми́лꙋй, в҃_i.

И҆ мл҃твꙋ сiю̀:

Ѿ сна̀ воста́въ, бл҃годарю́ тѧ ст҃а́ѧ трⷪ҇це, ꙗ҆́кѡ мно́гiѧ ра́ди твоеѧ̀ бла́гости и҆ долготерпѣ́нiѧ, не прогнѣ́валсѧ є҆сѝ на мѧ̀ лѣни́ваго и҆ грѣ́шнаго, нижѐ погꙋби́лъ мѧ̀ є҆сѝ со беззако́ньми мои́ми: но человѣколю́бствовалъ є҆сѝ ѻ҆бы́чнѡ, и҆ въ неча́ѧнiи лежа́ща  воздви́глъ мѧ̀ є҆сѝ, во є҆́же ѹ҆́треневати, и҆ славосло́вити держа́вꙋ твою̀. и҆ ны́нѣ просвѣтѝ моѝ ѻ҆́чи мы́слєнныѧ, ѿве́рзи моѧ̑ ѹ҆ста̀, поꙋча́тисѧ словесє́мъ твои̑мъ, и҆ разꙋмѣ́ти за́пѡвѣди твоѧ̑, и҆ твори́ти во́лю твою̀, и҆ пѣ́ти тѧ̀ во и҆сповѣ́данiи серде́чнѣмъ, и҆ воспѣва́ти всест҃о́е и҆́мѧ твоѐ, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Мл҃тва и҆на́ѧ:

Сла́ва тебѣ̀ цр҃ю̀, бж҃е вседержи́телю, и҆́же бж҃е́ственнымъ твои́мъ и҆ чл҃вѣколю́бнымъ про́мысломъ сподо́билъ мѧ̀ є҆сѝ грѣ́шнаго и҆ недосто́йнаго ѿ сна̀ воста́ти, и҆ полꙋчи́ти вхо́дъ ст҃а́гѡ до́мꙋ твоегѡ̀. прiимѝ гдⷭ҇и, и҆ гла́съ моле́нiѧ моегѡ̀, ꙗ҆́коже свѧты́хъ и҆ ѹ҆́мныхъ твои́хъ си́лъ, и҆ бл҃говолѝ се́рдцемъ чи́стымъ, и҆ дꙋ́хомъ  смире́ннымъ приноси́тисѧ тебѣ̀ хвалѣ̀ ѿ скве́рныхъ ѹ҆сте́нъ мои́хъ: ꙗ҆́кѡ да и҆ а҆́зъ ѻ҆́бщникъ бꙋ́дꙋ мꙋ̑дрымъ дѣ́вамъ, со свѣ́тлою свѣще́ю дꙋшѝ моеѧ̀, и҆ сла́влю тѧ̀, во ѻ҆ц҃ѣ̀ и҆ дс҃ѣ сла́вимаго бг҃а сло́ва, а҆ми́нь. 

Нача́ло полꙋ́нощницы

Сщ҃е́нникъ глаго́летъ: Бл҃гослове́нъ бг҃ъ на́шъ:

И҆ мы̀:

Сла́ва тебѣ̀ бж҃е на́шъ, сла́ва тебѣ̀.

Цр҃ю̀ нбⷭ҇ный, ѹ҆тѣ́шителю, дш҃е и҆́стины, и҆́же вездѣ̀ сы́й и҆ всѧ̑ и҆сполнѧ́ѧй, сокро́вище бл҃ги́хъ и҆ жи́зни пода́телю, прiидѝ и҆ всели́сѧ въ ны̀, и҆ ѡ҆чи́сти ны̀ ѿ всѧ́кiѧ скве́рны, и҆ сп҃сѝ бл҃же дꙋ́шы на́шѧ.

Ст҃ы́й бж҃е, ст҃ы́й крѣ́пкiй, ст҃ы́й безсме́ртный, поми́лꙋй на́съ. Три́жды.

Сла́ва ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, и҆ ны́нѣ и҆ при́снѡ, и҆ во вѣ́ки вѣкѡ́въ. а҆ми́нь.

Прест҃а́ѧ трⷪ҇це, поми́лꙋй на́съ: гдⷭ҇и, ѡ҆чи́сти грѣхѝ на́шѧ: влⷣко, простѝ беззакѡ́нiѧ на̑ша: ст҃ы́й, посѣтѝ и҆ и҆сцѣлѝ не́мѡщи на́шѧ, и҆́мене твоегѡ̀ ра́ди. 

Гдⷭ҇и поми́лꙋй, три́жды.

Сла́ва, и҆ ны́нѣ:

Ѻ҆́ч҃е на́шъ, и҆́же є҆сѝ на нб҃сѣ́хъ, да свѧти́тсѧ и҆́мѧ твоѐ, да прiи́детъ црⷭ҇твiе твоѐ: да бꙋ́детъ во́лѧ твоѧ̀, ꙗ҆́кѡ на нб҃сѝ и҆ на землѝ. хлѣ́бъ на́шъ насꙋ́щный да́ждь на́мъ дне́сь, и҆ ѡ҆ста́ви на́мъ до́лги на́шѧ, ꙗ҆́коже и҆ мы̀ ѡ҆ставлѧ́емъ должникѡ́мъ на́шымъ: и҆ не введѝ на́съ во и҆скꙋше́нiе, но и҆зба́ви на́съ ѿ лꙋка́вагѡ.

Сщ҃е́нникъ: Ꙗ҆́кѡ твоѐ є҆́сть црⷭ҇тво:

Та́же, Гдⷭ҇и поми́лꙋй, в҃_i.

Сла́ва, и҆ ны́нѣ: Прiиди́те, поклони́мсѧ цр҃е́ви на́шемꙋ бг҃ꙋ.

Прiиди́те, поклони́мсѧ и҆ припаде́мъ хрⷭ҇тꙋ̀, цр҃е́ви на́шемꙋ бг҃ꙋ.

Прiиди́те, поклони́мсѧ и҆ припаде́мъ самомꙋ̀ хрⷭ҇тꙋ̀, цр҃е́ви и҆ бг҃ꙋ на́шемꙋ.

Покло́ны трѝ. 

И҆ а҆́бiе ѱало́мъ н҃:

Поми́лꙋй мѧ̀ бж҃е, по вели́цѣй ми́лости твое́й и҆ по мно́жествꙋ щедро́тъ твои́хъ ѡ҆чи́сти беззако́нiе моѐ. Наипа́че ѡ҆мы́й мѧ̀ ѿ беззако́нiѧ моегѡ̀, и҆ ѿ грѣха̀ моегѡ̀ ѡ҆чи́сти мѧ̀. Ꙗ҆́кѡ беззако́нiе моѐ а҆́зъ зна́ю, и҆ грѣ́хъ мо́й предо мно́ю є҆́сть вы́нꙋ. Тебѣ̀ є҆ди́номꙋ согрѣши́хъ, и҆ лꙋка́вое предꙿ тобо́ю сотвори́хъ, ꙗ҆́кѡ да ѡ҆правди́шисѧ во словесѣ́хъ твои́хъ, и҆ побѣди́ши, внегда̀ сꙋди́ти тѝ. Се́ бо въ беззако́нiихъ зача́тъ є҆́смь, и҆ во грѣсѣ́хъ роди́ мѧ ма́ти моѧ̀. Се́ бо и҆́стинꙋ возлюби́лъ є҆сѝ, безвѣ̑стнаѧ и҆ та̑йнаѧ премꙋ́дрости твоеѧ̀ ꙗ҆ви́лъ мѝ є҆сѝ. Ѡ҆кропи́ши мѧ̀ ѵ҆ссѡ́помъ, и҆ ѡ҆чи́щꙋсѧ: ѡ҆мы́еши мѧ̀, и҆ па́че снѣ́га ѹ҆бѣлю́сѧ. Слꙋ́хꙋ моемꙋ̀ да́си ра́дость и҆ весе́лiе, возра́дꙋютсѧ кѡ́сти смирє́нныѧ. Ѿвратѝ лицѐ твоѐ ѿ  грѣ̑хъ мои́хъ, и҆ всѧ̑ беззакѡ́нiѧ моѧ̑ ѡ҆чи́сти. Се́рдце чи́сто сози́жди во мнѣ̀ бж҃е, и҆ дꙋ́хъ пра́въ ѡ҆бновѝ во ѹ҆тро́бѣ мое́й. Не ѿве́ржи менѐ ѿ лица̀ твоегѡ̀, и҆ дх҃а твоегѡ̀ ст҃а́гѡ не ѿимѝ ѿ менѐ. Возда́ждь мѝ ра́дость сп҃се́нiѧ твоегѡ̀, и҆ дх҃омъ влⷣчнимъ ѹ҆тверди́ мѧ. Наꙋчꙋ̀ беззакѡ́нныѧ пꙋтє́мъ твои̑мъ, и҆ нечести́вiи къ тебѣ̀ ѡ҆братѧ́тсѧ. И҆зба́ви мѧ̀ ѿ крове́й бж҃е, бж҃е сп҃се́нiѧ моегѡ̀, возра́дꙋетсѧ ѧ҆зы́къ мо́й пра́вдѣ твое́й. Гдⷭ҇и, ѹ҆стнѣ̀ моѝ ѿве́рзеши, и҆ ѹ҆ста̀ моѧ̑ возвѣстѧ́тъ хвалꙋ̀ твою̀. Ꙗ҆́кѡ а҆́ще бы восхотѣ́лъ є҆сѝ же́ртвы, да́лъ бы́хъ ѹ҆́бѡ: всесожже́нiѧ не бл҃говоли́ши. Же́ртва бг҃ꙋ дꙋ́хъ сокрꙋше́нъ: се́рдце сокрꙋше́нно и҆ смире́нно бг҃ъ не ѹ҆ничижи́тъ. Ѹ҆бл҃жѝ гдⷭ҇и, бл҃говоле́нiемъ твои́мъ сiѡ́на, и҆ да сози́ждꙋтсѧ стѣ́ны i҆ерⷭ҇ли̑мскiѧ.  Тогда̀ бл҃говоли́ши же́ртвꙋ пра́вды, возноше́нiе и҆ всесожега́ємаѧ: тогда̀ возложа́тъ на ѻ҆лта́рь тво́й тельцы̀.

Та́же, каѳíсма з҃_i (зрѝ стр. 229)

И҆ по концѣ̀ є҆ѧ̀ а҆́бiе:

Вѣ́рꙋю во є҆ди́наго бг҃а ѻ҆ц҃а̀, вседержи́телѧ, творца̀ нб҃ꙋ и҆ землѝ, ви̑димымъ же всѣ̑мъ, и҆ неви̑димымъ. И҆ во є҆ди́наго гдⷭ҇а i҆и҃са хрⷭ҇та̀, сн҃а бж҃iѧ, є҆диноро́днаго, и҆́же ѿ ѻ҆ц҃а̀ рожде́ннаго пре́жде всѣ́хъ вѣ̑къ: свѣ́та ѿ свѣ́та, бг҃а и҆́стинна ѿ бг҃а и҆́стинна, рожде́нна, не сотворе́нна, є҆диносꙋ́щна ѻ҆ц҃ꙋ̀, и҆́мже всѧ̑ бы́ша. На́съ ра́ди человѣ́къ, и҆ на́шегѡ ра́ди сп҃се́нiѧ сше́дшаго съ нб҃съ, и҆ воплоти́вшагосѧ ѿ дх҃а ст҃а и҆ мр҃íи дв҃ы, и҆ вочл҃вѣ́чшасѧ. Распѧ́таго же за ны̀ при понтíйстѣмъ пiла́тѣ, и҆ страда́вша, и҆ погребе́на. И҆ воскре́сшаго въ тре́тiй де́нь по  писа́нiємъ. И҆ возше́дшаго на нб҃са̀, и҆ сѣдѧ́ща ѡ҆деснꙋ́ю ѻ҆ц҃а̀. И҆ па́ки грѧдꙋ́щаго со сла́вою, сꙋди́ти живы̑мъ и҆ мє́ртвымъ, є҆гѡ́же црⷭ҇твiю не бꙋ́детъ конца̀.

Втора́гѡ собо́ра:

И҆ въ дх҃а ст҃а́го, гдⷭ҇а, животворѧ́щаго, и҆́же ѿ ѻ҆ц҃а̀ и҆сходѧ́щаго, и҆́же со ѻ҆ц҃е́мъ и҆ сн҃омъ спокланѧ́ема и҆ ссла́вима, глаго́лавшаго проро́ки. Во є҆ди́нꙋ свѧтꙋ́ю, собо́рнꙋю и҆ а҆пⷭ҇льскꙋю цр҃ковь. И҆сповѣ́дꙋю є҆ди́но креще́нiе, во ѡ҆ставле́нiе грѣхѡ́въ. Ча́ю воскресе́нiѧ ме́ртвыхъ: И҆ жи́зни бꙋ́дꙋщагѡ вѣ́ка, а҆ми́нь.

Трист҃о́е. Покло́ны г҃.

Прест҃а́ѧ трⷪ҇це: Ѻ҆́ч҃е на́шъ:

И҆ а҆́бiе сщ҃е́нникъ возглаша́етъ:

Ꙗ҆́кѡ твоѐ є҆́сть црⷭ҇тво:

Та́же тропарѝ сiѧ̑, во гла́съ и҃:

Сѐ жени́хъ грѧде́тъ въ полꙋ́нощи, и҆ блаже́нъ ра́бъ, є҆го́же ѡ҆брѧ́щетъ  бдѧ́ща: недосто́инъ же па́ки, є҆го́же ѡ҆брѧ́щетъ ѹ҆ныва́юща. блюдѝ ѹ҆̀бо дꙋшѐ моѧ̀, не сно́мъ ѡ҆тѧготи́сѧ, да не сме́рти предана̀ бꙋ́деши, и҆ ца́рствiѧ внѣ̀ затвори́шисѧ, но воспрѧнѝ зовꙋ́щи: ст҃ъ, ст҃ъ, ст҃ъ є҆сѝ бж҃е, бцⷣею поми́лꙋй на́съ.

Сла́ва:

Де́нь ѻ҆́нъ стра́шный помышлѧ́ющи дꙋшѐ моѧ̀, побдѝ вжига́ющи свѣщꙋ̀ твою̀, є҆ле́емъ просвѣща́ющи: не вѣ́си бо когда̀ прiи́детъ къ тебѣ̀ гла́съ глаго́лющiй, сѐ жени́хъ. блюдѝ ѹ҆́бѡ дꙋшѐ моѧ̀, да не воздре́млеши, и҆ пребꙋ́деши внѣ̀ толкꙋ́щи ꙗ҆́кѡ пѧ́ть дѣ́въ: но бо́дреннѡ пождѝ, да ѹ҆срѧ́щеши хрⷭ҇та̀ є҆ле́емъ масти́тымъ, и҆ да́стъ тѝ черто́гъ бж҃е́ственный сла́вы своеѧ̀.

И҆ ны́нѣ, бг҃оро́диченъ:

Тебѐ неѡбори́мꙋю стѣ́нꙋ, сп҃се́нiѧ  ѹ҆твержде́нiе, бцⷣе дв҃о, мо́лимъ: сопроти́вныхъ совѣ́ты разорѝ, люде́й твои́хъ печа́ль на ра́дость преложѝ, гра́дъ тво́й ѡ҆градѝ, ѡ҆ ми́рѣ мíра молѝ: ꙗ҆́кѡ ты̀ є҆сѝ, бцⷣе, ѹ҆пова́нiе на́ше.

Та́же, Гдⷭ҇и поми́лꙋй, м҃.

И҆ мл҃твꙋ сiю̀:

И҆́же на всѧ́кое вре́мѧ, и҆ на всѧ́кiй ча́съ, на нб҃сѝ и҆ на землѝ, покланѧ́емый и҆ сла́вимый хрⷭ҇тѐ бж҃е, долготерпѣли́ве, многоми́лостиве, многобл҃гоꙋтро́бне, и҆́же пра́вєдныѧ любѧ́й, и҆ грѣ̑шныѧ ми́лꙋѧй, и҆́же всѧ̑ зовы́й ко спасе́нiю ѡ҆бѣща́нiѧ ра́ди бꙋ́дꙋщихъ бла̑гъ: са́мъ гдⷭ҇и, прiимѝ и҆ на́шѧ въ ча́съ се́й моли̑твы, и҆ и҆спра́ви живо́тъ на́шъ къ за́повѣдемъ твои̑мъ, дꙋ́шы на́шѧ ѡ҆свѧтѝ, тѣлеса̀  ѡ҆чи́сти, помышлє́нiѧ и҆спра́ви, мы̑сли ѡ҆чи́сти, и҆ и҆зба́ви на́съ ѿ всѧ́кiѧ ско́рби, sѡ́лъ и҆ болѣ́зней. ѡ҆градѝ на́съ свѧты́ми твои́ми а҆́гг҃лы, да ѡ҆полче́нiемъ и҆́хъ соблюда́еми и҆ наставлѧ́еми, дости́гнемъ въ соедине́нiе вѣ́ры, и҆ въ ра́зꙋмъ непристꙋ́пныѧ твоеѧ̀ сла́вы: ꙗ҆́кѡ бл҃гослове́нъ є҆сѝ во вѣ́ки вѣкѡ́въ, а҆ми́нь.

Гдⷭ҇и поми́лꙋй, три́жды.

Сла́ва, и҆ ны́нѣ:

Чтⷭ҇нѣ́йшꙋю херꙋвȋмъ, и҆ сла́внѣйшꙋю безꙿ сравне́нiѧ серафȋмъ, безꙿ и҆стлѣ́нiѧ бг҃а сло́ва ро́ждшꙋю, сꙋ́щꙋю бцⷣꙋ тѧ̀ велича́емъ.

И҆́менемъ гдⷭ҇нимъ бл҃гословѝ, ѻ҆́тче.

Сщ҃е́нникъ:

Бж҃е ѹ҆ще́дри ны̀, и҆ бл҃гослови́ ны, просвѣтѝ лицѐ твоѐ на ны̀, и҆ поми́лꙋй ны̀. 

И҆ а҆́ще є҆́сть а҆ллилꙋ́iа, твори́мъ покло́ны трѝ вели̑кiѧ, глаго́люще мл҃твꙋ сiю̀ та́йнѡ ст҃а́гѡ є҆фре́ма, раздѣлѧ́юще ю҆̀ въ трѝ ча̑сти:

Гдⷭ҇и и҆ влⷣко живота̀ моегѡ̀, дꙋ́хъ пра́здности, ѹ҆ны́нiѧ, любонача́лiѧ и҆ праздносло́вiѧ не да́ждь мѝ. Покло́нъ.

Дꙋ́хъ же цѣломꙋ́дрiѧ, смиреномꙋ́дрiѧ, терпѣ́нiѧ и҆ любвѐ, да́рꙋй мѝ рабꙋ̀ твоемꙋ̀. Покло́нъ.

Е҆́й гдⷭ҇и цр҃ю̀, да́рꙋй мѝ зрѣ́ти моѧ̑ прегрѣшє́нiѧ, и҆ не ѡ҆сꙋжда́ти бра́та моегѡ̀: ꙗ҆́кѡ бл҃гослове́нъ є҆сѝ во вѣ́ки вѣкѡ́въ. Покло́нъ.

Та́же ма́лыхъ в҃_i, глаго́люще на кíйждо покло́нъ:

Бж҃е, ѡ҆чи́сти мѧ̀ грѣ́шнаго.

И҆ па́ки послѣдѝ мл҃твꙋ всю̀:

Гдⷭ҇и и҆ влⷣко живота̀ моегѡ̀: и҆ покло́нъ є҆ди́нъ вели́кiй. 

Та́же мл҃твꙋ сiю̀:

Влⷣко бж҃е ѻ҆́ч҃е вседержи́телю, гдⷭ҇и сн҃е є҆диноро́дный i҆и҃се хрⷭ҇тѐ, и҆ ст҃ы́й дш҃е, є҆ди́но бж҃ество̀, є҆ди́на си́ла, поми́лꙋй мѧ̀ грѣ́шнаго, и҆ и҆́миже вѣ́си сꙋдьба́ми, сп҃си́ мѧ недосто́йнаго раба̀ твоего̀: ꙗ҆́кѡ бл҃гослове́нъ є҆сѝ во вѣ́ки вѣкѡ́въ, а҆ми́нь.

А҆́ще же нѣ́сть а҆ллилꙋ́iа, ѡ҆ставлѧ́етсѧ:

Гдⷭ҇и и҆ влⷣко живота̀ моегѡ̀: и҆ покло́ны. и҆ глаго́лемъ то́кмѡ:

Влⷣко бж҃е ѻ҆́ч҃е вседержи́телю:

И҆ мл҃твы сiѧ̑.

Подоба́етъ вѣ́дати, ꙗ҆́кѡ мл҃твы сiѧ̑ глаго́лютсѧ ѿ к҃в-гѡ септе́мврiа мцⷭ҇а, до недѣ́ли ва́iй.

Васíлiа вели́кагѡ:

Гдⷭ҇и вседержи́телю, бж҃е си́лъ и҆ всѧ́кiѧ пло́ти, въ вы́шнихъ живы́й, и҆ на смирє́ннаѧ призира́ѧй, сердца́  же и҆ ѹ҆трѡ́бы и҆спытꙋ́ѧй, и҆ сокровє́ннаѧ человѣ́кѡвъ ꙗ҆́вѣ предвѣ́дый, безнача́льный и҆ присносꙋ́щный свѣ́те, ѹ҆ негѡ́же нѣ́сть премѣне́нiѧ, и҆лѝ преложе́нiѧ ѡ҆сѣне́нiе. са́мъ безсме́ртный цр҃ю̀, прiимѝ молє́нiѧ на̑ша, ꙗ҆̀же въ настоѧ́щее вре́мѧ, на мно́жество твои́хъ щедро́тъ дерза́юще, ѿ скве́рныхъ къ тебѣ̀ ѹ҆сте́нъ твори́мъ: и҆ ѡ҆ста́ви на́мъ прегрѣшє́нiѧ на̑ша, ꙗ҆̀же дѣ́ломъ и҆ сло́вомъ, и҆ мы́слiю, вѣ́дѣнiемъ и҆лѝ невѣ́дѣнiемъ согрѣшє́наѧ на́ми, и҆ ѡ҆чи́сти ны̀ ѿ всѧ́кiѧ скве́рны пло́ти и҆ дꙋ́ха. и҆ да́рꙋй на́мъ бо́дреннымъ се́рдцемъ, и҆ тре́звенною мы́слiю всю̀ настоѧ́щагѡ житiѧ̀ но́щь прейтѝ, ѡ҆жида́ющымъ прише́ствiѧ свѣ́тлагѡ и҆ ꙗ҆вле́ннагѡ днѐ є҆диноро́днагѡ твоегѡ̀ сн҃а, гдⷭ҇а и҆ бг҃а и҆ сп҃са на́шегѡ i҆и҃са хрⷭ҇та̀, во́ньже со  сла́вою сꙋдiѧ̀ всѣ́хъ прiи́детъ, комꙋ́ждо ѿда́ти по дѣлѡ́мъ є҆гѡ̀: да не па́дше и҆ ѡ҆блѣни́вшесѧ, но бо́дрствꙋюще, и҆ воздви́жени въ дѣ́ланiи, ѡ҆брѧ́щемсѧ гото́ви, въ ра́дость и҆ бж҃е́ственный черто́гъ сла́вы є҆гѡ̀ совни́демъ, и҆дѣ́же пра́зднꙋющихъ гла́съ непреста́нный, и҆ неизрече́ннаѧ сла́дость зрѧ́щихъ твоегѡ̀ лица̀ добро́тꙋ неизрече́ннꙋю. ты́ бо є҆сѝ и҆́стинный свѣ́тъ, просвѣща́ѧй и҆ ѡ҆свѧща́ѧй всѧ́чєскаѧ, и҆ тѧ̀ пое́тъ всѧ̀ тва́рь во вѣ́ки вѣкѡ́въ, а҆ми́нь.

Та́же возвыша́етъ сщ҃е́нникъ рꙋ́цѣ, глаго́лѧ тогѡ́жде:

Тѧ̀ бл҃гослови́мъ вы́шнiй бж҃е, и҆ гдⷭ҇и ми́лости, творѧ́щаго при́снѡ съ на́ми вели̑каѧ же и҆ неизслѣ́дѡваннаѧ, сла̑внаѧ же и҆ ѹ҆жа̑снаѧ, и҆́хже нѣ́сть числа̀: пода́вшаго на́мъ со́нъ во ѹ҆покое́нiе не́мощи на́шеѧ, и҆ ѡ҆слабле́нiе  трꙋдѡ́въ многотрꙋ́дныѧ пло́ти. бл҃годари́мъ, тѧ̀ ꙗ҆́кѡ не погꙋби́лъ є҆сѝ на́съ со беззако́ньми на́шими: но чл҃вѣколю́бствовалъ є҆сѝ ѻ҆бы́чнѡ, и҆ въ неча́ѧнiи лежа́щыѧ ны̀ воздви́глъ є҆сѝ, во є҆́же славосло́вити держа́вꙋ твою̀. тѣ́мже мо́лимъ безмѣ́рнꙋю твою̀ бл҃гость, просвѣтѝ на́шѧ мы̑сли, ѻ҆чеса̀: и҆ ѹ҆́мъ на́шъ ѿ тѧ́жкагѡ сна̀ лѣ́ности возста́ви: ѿве́рзи на̑ша ѹ҆ста̀, и҆ и҆спо́лни ѧ҆̀ твоегѡ̀ хвале́нiѧ, ꙗ҆́кѡ да возмо́жемъ непоколе́блемѡ пѣ́ти же и҆ и҆сповѣ́датисѧ тебѣ̀ во всѣ́хъ, и҆ ѿ всѣ́хъ сла́вимомꙋ бг҃ꙋ, безнача́льномꙋ ѻ҆ц҃ꙋ̀, со є҆диноро́днымъ твои́мъ сн҃омъ, и҆ всест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Та́же, Прiиди́те, поклони́мсѧ: три́жды. 

И҆ покло́ны трѝ, и҆ ѱалмы̀:

Возведо́хъ{Пѣ́снь степе́ней, р҃к} ѻ҆́чи моѝ въ го́ры, ѿню́дꙋже прiи́детъ по́мощь моѧ̀. По́мощь моѧ̀ ѿ гдⷭ҇а, сотво́ршагѡ не́бо и҆ зе́млю. Не да́ждь во смѧте́нiе ногѝ твоеѧ̀, нижѐ воздре́млетъ хранѧ́й тѧ̀: Сѐ, не воздре́млетъ, нижѐ ѹ҆́снетъ хранѧ́й i҆и҃лѧ. Гдⷭ҇ь сохрани́тъ тѧ̀, гдⷭ҇ь покро́въ тво́й на рꙋ́кꙋ деснꙋ́ю твою̀. Во днѝ со́лнце не ѡ҆жже́тъ тебѐ, нижѐ лꙋна̀ но́щiю. Гдⷭ҇ь сохрани́тъ тѧ̀ ѿ всѧ́кагѡ sла̀, сохрани́тъ дꙋ́шꙋ твою̀ гдⷭ҇ь: Гдⷭ҇ь сохрани́тъ вхожде́нiе твоѐ и҆ и҆схожде́нiе твоѐ, ѿ ны́нѣ и҆ до вѣ́ка.

Сѐ,{Пѣ́снь степе́ней, рл҃г} ны́нѣ благослови́те гдⷭ҇а, всѝ рабѝ гдⷭ҇ни, стоѧ́щiи въ хра́мѣ гдⷭ҇ни, во дво́рѣхъ до́мꙋ бг҃а на́шегѡ. Въ но́щехъ воздѣжи́те рꙋ́ки ва́шѧ во ст҃а̑ѧ и҆ благослови́те гдⷭ҇а. Бл҃гослови́тъ  тѧ̀ гдⷭ҇ь ѿ сiѡ́на, сотвори́вый не́бо и҆ зе́млю.

Сла́ва, и҆ ны́нѣ:

Трист҃о́е. Покло́ны г҃. Прест҃а́ѧ трⷪ҇це: Ѻ҆́ч҃е на́шъ: Ꙗ҆́кѡ твоѐ є҆́сть црⷭ҇тво:

И҆ тропарѝ сiѧ̑, гла́съ в҃:

Помѧнѝ гдⷭ҇и, ꙗ҆́кѡ бл҃гъ рабы̑ твоѧ̑, и҆ є҆ли̑ка въ житiѝ согрѣши́ша, простѝ: никто́же бо безгрѣ́шенъ, то́кмѡ ты̀ могíй и҆ преста́влєннымъ да́ти поко́й.

Глꙋбино́ю мꙋ́дрости чл҃вѣколю́бнѡ всѧ̑ стро́ѧй, и҆̀. поле́зное всѣ̑мъ подава́ѧй, є҆ди́не содѣ́телю, ѹ҆поко́й гдⷭ҇и, дꙋ́шы ра̑бъ твои́хъ: на тѧ́ бо ѹ҆пова́нiе возложи́ша, творца̀ и҆ зижди́телѧ, и҆ бг҃а на́шего.

Сла́ва, конда́къ:

Со ст҃ы́ми ѹ҆поко́й хрⷭ҇тѐ, дꙋ́шы ра̑бъ твои́хъ, и҆дѣ́же нѣ́сть болѣ́знь, ни  печа́ль, ни воздыха́нiе, но жи́знь безконе́чнаѧ.

И҆ ны́нѣ, бг҃оро́диченъ:

Бл҃жи́мъ тѧ̀ всѝ ро́ди, бцⷣе дв҃о: въ тѧ́ бо невмѣсти́мый хрⷭ҇то́съ бг҃ъ на́шъ вмѣсти́тисѧ бл҃говолѝ. бл҃же́ни є҆смы̀ и҆ мы̀, предста́тельство тѧ̀ и҆мꙋ́ще: де́нь бо и҆ но́щь мо́лишисѧ ѡ҆ на́съ. тѣ́мъ воспѣва́юще вопiе́мъ тѝ: ра́дꙋйсѧ бл҃года́тнаѧ, гдⷭ҇ь съ тобо́ю.

Гдⷭ҇и поми́лꙋй, в҃_i.

И҆ мл҃тва сiѧ̑:

Помѧнѝ гдⷭ҇и, въ наде́жди воскрⷭ҇нiѧ жи́зни вѣ́чныѧ, ѹ҆со́пшыѧ ѻ҆тцы̀ и҆ бра́тiю на́шꙋ, и҆ всѧ̑ во бл҃гоче́стiи и҆ вѣ́рѣ сконча́вшыѧсѧ: и҆ простѝ и҆̀мъ всѧ́кое согрѣше́нiе, во́льное же и҆ нево́льное, сло́вомъ и҆лѝ дѣ́ломъ, и҆лѝ помышле́нiемъ согрѣше́нное и҆́ми. и҆  вселѝ ѧ҆̀ въ мѣ̑ста свѣ̑тла, въ мѣ̑ста прохла̑дна, въ мѣ̑ста покѡ́йна, ѿню́дꙋже ѿбѣжѐ всѧ́каѧ болѣ́знь, печа́ль и҆ воздыха́нiе, и҆дѣ́же присѣща́етъ свѣ́тъ лица̀ твоегѡ̀, весели́тъ всѧ̑ и҆̀же ѿ вѣ́ка ст҃ы̑ѧ твоѧ̑: да́рꙋй и҆̀мъ и҆ на́мъ црⷭ҇твiе твоѐ и҆ прича́стiе неизрече́нныхъ и҆ вѣ́чныхъ твои́хъ бла̑гъ, и҆ твоеѧ̀ безконе́чныѧ и҆ бл҃же́нныѧ жи́зни наслажде́нiе. ты́ бо є҆сѝ жи́знь и҆ воскрⷭ҇нiе и҆ поко́й ѹ҆со́пшихъ рабѡ́въ твои́хъ, хрⷭ҇тѐ бж҃е на́шъ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Пресла́внаѧ приснодв҃о, мт҃и хрⷭ҇та̀ бг҃а, принесѝ на́шꙋ мл҃твꙋ сн҃ꙋ твоемꙋ̀ и҆ бг҃ꙋ на́шемꙋ, да сп҃се́тъ тобо́ю дꙋ́шы на́шѧ. 

Ѹ҆пова́нiе моѐ ѻ҆ц҃ъ, прибѣ́жище моѐ сн҃ъ, покро́въ мо́й дх҃ъ ст҃ы́й, трⷪ҇це ст҃а́ѧ, сла́ва тебѣ̀.

Сла́ва, и҆ ны́нѣ:

Гдⷭ҇и поми́лꙋй, три́жды. Бл҃гословѝ.

И҆ сщ҃е́нникъ:

Хрⷭ҇то́съ и҆́стинный бг҃ъ:

И҆ быва́етъ ѿпꙋ́стъ. И҆ прiе́млемъ проще́нiе ѻ҆бы́чное. Сщ҃е́нникъ глаго́летъ:

Помо́лимсѧ ѡ҆ вели́комъ господи́нѣ и҆ ѻ҆тцѣ̀ на́шемъ ст҃ѣ́йшемъ патрiа́рхѣ моско́вскомъ и҆ всеѧ̀ рꙋсѝ пíменѣ и҆ ѡ҆ господи́нѣ на́шемъ преѡсвѧще́ннѣйшемъ є҆пⷭ҇кпѣ [и҆лѝ а҆рхiепíскопѣ и҆лѝ митрополíтѣ, и҆́мⷬ҇къ].

И҆ мы̀: Гдⷭ҇и поми́лꙋй, ча́стѡ.

Ѡ҆ богохрани́мѣй странѣ̀ на́шей, властѣ́хъ и҆ во́инствѣ є҆ѧ̀. 

Ѡ҆ ѻ҆тцѣ̀ на́шемъ, и҆́мⷬ҇къ, и҆ все́й во хрⷭ҇тѣ̀ бра́тiи на́шей. Ѡ҆ ненави́дѧщихъ и҆ лю́бѧщихъ на́съ. Ѡ҆ ми́лꙋющихъ и҆ слꙋжа́щихъ на́мъ. Ѡ҆ заповѣ́давшихъ на́мъ недостѡ́йнымъ моли́тисѧ ѡ҆ ни́хъ. Ѡ҆ и҆збавле́нiи плѣне́нныхъ. Ѡ҆ ѿше́дшихъ ѻ҆тцѣ́хъ и҆ бра́тiѧхъ на́шихъ. Ѡ҆ въ мо́ри пла́вающихъ. Ѡ҆ въ не́мощехъ лежа́щихъ. Помо́лимсѧ и҆ ѡ҆ и҆зꙿѻби́лiи плодѡ́въ земны́хъ. И҆ ѡ҆ всѧ́кой дꙋшѝ хрⷭ҇тiа́нъ правосла́вныхъ. Ѹ҆бл҃жи́мъ правосла̑вныѧ а҆рхiере́и, и҆ кти́торы ст҃а́гѡ хра́ма сегѡ̀ [ст҃ы́ѧ ѻ҆би́тели сеѧ̀]. Роди́тели на́шѧ, и҆ всѧ̑ пре́жде ѿше́дшыѧ ѻ҆тцы̀ и҆ бра́тiю на́шꙋ, здѣ̀ лежа́щыѧ и҆ повсю́дꙋ правосла̑вныѧ.

Предстоѧ́тель: Рце́мъ и҆ @ѡ҆ ни́хъ@{ѡ҆ себѣ̀ самѣ́хъ}.

Гдⷭ҇и поми́лꙋй, три́жды.

Мл҃твами ст҃ы́хъ ѻ҆тє́цъ на́шихъ,  гдⷭ҇и i҆и҃се хрⷭ҇тѐ бж҃е на́шъ, поми́лꙋй на́съ, а҆ми́нь.

Вонмѝ, ꙗ҆́кѡ си́це до́лжно пѣ́тисѧ во всю̀ седми́цꙋ полꙋ́нощницѣ.

Подоба́етъ вѣ́дати, ꙗ҆́кѡ во ст҃ѣ́й горѣ̀ а҆ѳѡ́нстѣй, по Помѧнѝ гдⷭ҇и: глаго́лютъ настоѧ́щыѧ тропарѝ:

Поми́лꙋй на́съ гдⷭ҇и, поми́лꙋй на́съ: всѧ́кагѡ бо ѿвѣ́та недоꙋмѣ́юще, сiю̀ тѝ мл҃твꙋ ꙗ҆́кѡ влⷣцѣ грѣ́шнiи прино́симъ поми́лꙋй на́съ.

Сла́ва:

Гдⷭ҇и, поми́лꙋй на́съ, на тѧ́ бо ѹ҆пова́хомъ, не прогнѣ́вайсѧ на ны̀ sѣлѡ̀, нижѐ помѧнѝ беззако́нiй на́шихъ: но при́зри и҆ ны́нѣ ꙗ҆́кѡ бл҃гоꙋтро́бенъ, и҆ и҆зба́ви ны̀ ѿ вра̑гъ на́шихъ. ты́ бо є҆сѝ бг҃ъ на́шъ, и҆ мы̀ лю́дiе твоѝ, всѝ дѣла̀ рꙋкꙋ̀ твоє́ю, и҆ и҆́мѧ твоѐ призыва́емъ. 

И҆ ны́нѣ:

Млⷭ҇рдiѧ двє́ри ѿве́рзи на́мъ бл҃гослове́ннаѧ бцⷣе, надѣ́ющiисѧ на тѧ̀ да не поги́бнемъ, но да и҆зба́вимсѧ тобо́ю ѿ бѣ́дъ: ты́ бо є҆сѝ сп҃се́нiе ро́да хрⷭ҇тiа́нскагѡ.

И҆ сщ҃е́нникъ є҆ктенiю̀:

Поми́лꙋй на́съ, бж҃е:

Е҆щѐ мо́лимсѧ, ѡ҆ є҆́же сохрани́тисѧ гра́дꙋ семꙋ̀, и҆ ст҃о́мꙋ хра́мꙋ семꙋ̀ [ст҃ѣ́й ѻ҆би́тели се́й].

И҆ прѡ́чаѧ. Гдⷭ҇и поми́лꙋй, м҃.

Возгла́съ: Ѹ҆слы́ши ны̀, бж҃е: Посе́мъ, Сла́ва, и҆ ны́нѣ: и҆ ѿпꙋ́стъ, и҆ прѡ́чаѧ ꙗ҆́кѡ предпи̑сана сꙋ́ть. 



Нача́ло съ бг҃омъ полꙋ́нощницы сꙋббѡ́тныѧ, твори́тъ сщ҃е́нникъ:

Бл҃гослове́нъ бг҃ъ на́шъ: И҆ мы̀: Сла́ва тебѣ̀ бж҃е на́шъ, сла́ва тебѣ̀. Цр҃ю̀ нбⷭ҇ный: Трист҃о́е. Прест҃а́ѧ трⷪ҇це: Ѻ҆́ч҃е на́шъ: Ꙗ҆́кѡ твоѐ є҆́сть црⷭ҇тво:

Гдⷭ҇и поми́лꙋй, в҃_i.

Прiиди́те, поклони́мсѧ: три́жды.

Та́же Ѱало́мъ н҃: Поми́лꙋй мѧ̀, бж҃е: Каѳíсма ѳ҃, и҆ по концѣ̀ є҆ѧ̀: Вѣ́рꙋю во є҆ди́наго бг҃а: Трист҃о́е. Прест҃а́ѧ трⷪ҇це: Ѻ҆́ч҃е на́шъ:

И҆ тропарѝ сiѧ̑, гла́съ в҃:

Несозда́нное є҆стество̀, всѣ́хъ зижди́телю, ѹ҆стнѣ̀ на̑ша ѿве́рзи, ꙗ҆́кѡ да возвѣсти́мъ хвалꙋ̀ твою̀, вопiю́ще: ст҃ъ, ст҃ъ, ст҃ъ є҆сѝ бж҃е, бцⷣею поми́лꙋй на́съ. 

Сла́ва:

Вы̑шнiѧ си̑лы подража́юще на землѝ, побѣ́днꙋю пѣ́снь прино́симъ тѝ, бл҃же: ст҃ъ, ст҃ъ, ст҃ъ є҆сѝ бж҃е, бцⷣею поми́лꙋй на́съ.

И҆ ны́нѣ:

Ѿ ѻ҆дра̀ и҆ сн҃а воздви́глъ мѧ̀ є҆сѝ гдⷭ҇и, ѹ҆́мъ мо́й просвѣтѝ и҆ се́рдце, и҆ ѹ҆стнѣ̀ моѝ ѿве́рзи, во є҆́же пѣ́ти тѧ̀ ст҃а́ѧ трⷪ҇це: ст҃ъ, ст҃ъ, ст҃ъ є҆сѝ бж҃е, бцⷣею поми́лꙋй на́съ.

Гдⷭ҇и поми́лꙋй, м҃.

И҆́же на всѧ́кое вре́мѧ:

Гдⷭ҇и поми́лꙋй, три́жды.

Сла́ва, и҆ ны́нѣ:

Чⷭ҇тнѣ́йшꙋю херꙋвȋмъ:

И҆́менемъ гдⷭ҇нимъ бл҃гословѝ, ѻ҆́тче.

Сщ҃е́нникъ:

Бж҃е, ѹ҆ще́дри ны̀, и҆ бл҃гословѝ ны̀:

Влⷣко бж҃е ѻ҆́ч҃е вседержи́телю: 

И҆ настоѧ́щаѧ мл҃тва ст҃а́гѡ є҆ѵстра́тiа, въ ке́ллiахъ:

Велича́ѧ велича́ю тѧ̀ гдⷭ҇и, ꙗ҆́кѡ призрѣ́лъ є҆сѝ на смире́нiе моѐ, и҆ нѣ́си менѐ затвори́лъ въ рꙋка́хъ вра́жiихъ: но спа́слъ є҆сѝ ѿ нꙋ́ждъ дꙋ́шꙋ мою̀. и҆ ны́нѣ влⷣко, да покры́етъ мѧ̀ рꙋка̀ твоѧ̀, и҆ да прiи́детъ на мѧ̀ ми́лость твоѧ̀, ꙗ҆́кѡ смѧте́сѧ дꙋша̀ моѧ̀, и҆ болѣ́зненна є҆́сть во и҆схожде́нiи свое́мъ, ѿ ѻ҆каѧ́ннагѡ моегѡ̀ и҆ скве́рнагѡ тѣлесѐ сегѡ̀: да не когда̀ лꙋка́вый сопоста́та совѣ́тъ срѧ́щетъ и҆ препне́тъ ю҆̀ во тьмѣ̀, за невѣ́дѡмыѧ и҆ вѣ́дѡмыѧ въ житiѝ се́мъ бы́вшыѧ мѝ грѣхѝ, млⷭ҇тивъ бꙋ́ди мѝ влⷣко, и҆ да не ѹ҆́зритъ дꙋша̀ моѧ̀ мра́чнагѡ взо́ра лꙋка́выхъ де́монѡвъ: но да прiи́мꙋтъ ю҆̀ а҆́гг҃ли твоѝ свѣ́тлiи и҆ пресвѣ́тлiи. да́ждь сла́вꙋ и҆́мени твоемꙋ̀  ст҃о́мꙋ, и҆ твое́ю си́лою возведи́ мѧ на бж҃е́ственное твоѐ сꙋди́ще. внегда̀ сꙋди́тисѧ мѝ, да не прiи́метъ мѧ̀ рꙋка̀ кнѧ́зѧ мíра сегѡ̀, є҆́же и҆сто́ргнꙋти мѧ̀ грѣ́шника во глꙋбинꙋ̀ а҆́довꙋ, но предста́ни мѝ, и҆ бꙋ́ди мѝ сп҃съ и҆ застꙋ́пникъ: тѣлє́снаѧ бо и҆ сiѧ̑ мꙋчє́нiѧ весе́лiѧ сꙋ́ть рабѡ́мъ твои̑мъ. поми́лꙋй гдⷭ҇и, ѡ҆скверни́вшꙋюсѧ страстьмѝ житiѧ̀ сегѡ̀, дꙋ́шꙋ мою̀, и҆ чи́стꙋ ю҆̀ покаѧ́нiемъ и҆ и҆сповѣ́данiемъ прiимѝ, ꙗ҆́кѡ бл҃гослове́нъ є҆сѝ во вѣ́ки вѣкѡ́въ, а҆ми́нь.

Та́же:

Прiиди́те, поклони́мсѧ: три́жды.

Возведо́хъ ѻ҆́чи моѝ въ го́ры:

Сѐ ны́нѣ бл҃гослови́те гдⷭ҇а:

Сла́ва, и҆ ны́нѣ:

Трист҃о́е. Прест҃а́ѧ трⷪ҇це: и҆ Ѻ҆́ч҃е на́шъ: Ꙗ҆́кѡ твоѐ є҆́сть црⷭ҇тво: 

И҆ тропарѝ:

Помѧнѝ гдⷭ҇и, ꙗ҆́кѡ бл҃гъ:

Глꙋбино́ю мꙋ́дрости:

Сла́ва:

Со ст҃ы́ми ѹ҆поко́й, хрⷭ҇тѐ:

И҆ ны́нѣ:

Бл҃жи́мъ тѧ̀ всѝ ро́ди, бцⷣе дв҃о:

Гдⷭ҇и поми́лꙋй, в҃_i.

Помѧнѝ гдⷭ҇и, въ наде́жди воскрⷭ҇нiѧ:

Сiѧ̑ всѧ̑ преднаписа́шасѧ въ полꙋ́нощницѣ вседне́вной.

Ѿпꙋ́стъ ѿ сщ҃е́нника, и҆ проще́нiе, и҆ прѡ́чаѧ. 



Полꙋ́нощница воскрⷭ҇наѧ

Сщ҃е́нникъ: Бл҃гослове́нъ бг҃ъ на́шъ: И҆ мы̀ глаго́лемъ: А҆ми́нь. Сла́ва тебѣ̀ бж҃е на́шъ, сла́ва тебѣ̀. Цр҃ю̀ нбⷭ҇ный: Трист҃о́е. Прест҃а́ѧ трⷪ҇це: Ѻ҆́ч҃е на́шъ: Свѧще́нникъ: Ꙗ҆́кѡ твоѐ є҆́сть црⷭ҇тво: Гдⷭ҇и поми́лꙋй,  в҃_i. Сла́ва, и҆ ны́нѣ: Прiиди́те, поклони́мсѧ:  три́жды.

Ѱало́мъ н҃: Поми́лꙋй мѧ̀ бж҃е:

И҆ а҆́бiе глаго́лемъ трⷪ҇чный канѡ́нъ настоѧ́щагѡ гла́са, и҆ по не́мъ а҆́бiе трⷪ҇чны сiѧ̑:

Досто́йно є҆́сть ꙗ҆́кѡ вои́стиннꙋ, сла́вити тѧ̀ бг҃а сло́ва, є҆гѡ́же трепе́щꙋтъ и҆ трѧсꙋ́тсѧ херꙋвíми, и҆ славосло́вѧтъ си̑лы небє́сныѧ, воскре́сшаго тридне́внѡ и҆зꙿ гро́ба, хрⷭ҇та̀ жизнода́вца стра́хомъ просла́вимъ. 

Воспои́мъ всѝ бг҃олѣ́пнѡ пѣ́сньми бж҃е́ственными, ѻ҆ц҃а̀, и҆ сн҃а, и҆ дх҃а бж҃е́ственнаго, трiѷпоста́снꙋю держа́вꙋ, є҆ди́но црⷭ҇тво и҆ гдⷭ҇ьство.

Ю҆́же пою́тъ всѝ земноро́днiи, и҆ славосло́вѧтъ си̑лы нбⷭ҇ныѧ, ѿ всѣ́хъ вѣ́рнѡ покланѧ́емꙋю, є҆ди́ницꙋ по сꙋществꙋ̀, трiѷпоста́снꙋю.

Гдⷭ҇онача́льнꙋю херꙋвȋмъ, и҆ бг҃онача́льнꙋю безꙿ сравне́нiѧ серафȋмъ, нераздѣ́льнꙋю трⷪ҇цꙋ во є҆ди́ницѣ, сꙋ́щее бг҃онача́лiе, тѧ̀ велича́емъ.

Ѻ҆ц҃ꙋ̀ безнача́льномꙋ и҆ бг҃ꙋ, собезнача́льномꙋ сло́вꙋ, со дх҃омъ покланѧ́юсѧ: неразлꙋ́чное є҆ди́но соединѧ́емое сꙋщество̀, тричи́сленнꙋю є҆ди́ницꙋ пѣ́сньми почти́мъ.

Лꙋчеза̑рныѧ твоѧ̑ мѡ́лнiѧ возсiѧ́й мѝ, бж҃е мо́й, трiѷпоста́сне вседѣ́телю, и҆ до́мъ мѧ̀ покажѝ твоеѧ̀  непристꙋ́пныѧ сла́вы, свѣ́телъ и҆ свѣтоно́сенъ и҆ неизмѣ́ненъ.

Е҆гѡ́же трепе́щꙋтъ и҆ трѧсꙋ́тсѧ херꙋвíми, и҆ славосло́вѧтъ а҆́гг҃льскаѧ вѡ́инства, ѿ дв҃ы неизрече́ннѡ вопло́щшагосѧ хрⷭ҇та̀ жизнода́вца, стра́хомъ просла́вимъ.

Та́же: Трист҃о́е. Прест҃а́ѧ трⷪ҇це: Ѻ҆́ч҃е на́шъ: Ѵ҆пакоѝ гла́са. Гдⷭ҇и поми́лꙋй, м҃.

Сла́ва, и҆ ны́нѣ:

Чⷭ҇тнѣ́йшꙋю херꙋвȋмъ:

И҆ возгла́съ ѿ сщ҃е́нника: Бж҃е ѹ҆ще́дри ны̀:

И҆ мл҃тва прест҃ѣ́й трⷪ҇цѣ: Всемогꙋ́щаѧ и҆ животворѧ́щаѧ: И҆ ѿпꙋ́стъ, и҆ проще́нiе ѻ҆бы́чное.

Та́же i҆ере́й глаго́летъ є҆ктенiю̀:

Помо́лимсѧ ѡ҆ вели́комъ господи́нѣ:

Мы́ же: Гдⷭ҇и поми́лꙋй, кро́ткимъ и҆ ти́химъ гла́сомъ. 

И҆ по и҆сполне́нiи тоѧ̀, глаго́летъ предстоѧ́тель:

Мл҃твами ст҃ы́хъ ѻ҆тє́цъ на́шихъ, гдⷭ҇и i҆и҃се хрⷭ҇тѐ бж҃е на́шъ, поми́лꙋй на́съ.

Мы́ же: А҆ми́нь.

Коне́цъ полꙋ́нощницъ.


