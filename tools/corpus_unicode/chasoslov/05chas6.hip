 OCR:

 Библиотека святоотеческой литературы

 http://orthlib.ru





Ча́съ шесты́й

Прiиди́те, поклони́мсѧ: Покло́ны трѝ.

Бж҃е,{Ѱ. н҃г} во и҆́мѧ твоѐ сп҃си́ мѧ, и҆ въ си́лѣ твое́й сꙋди́ ми: бж҃е, ѹ҆слы́ши мл҃твꙋ мою̀, внꙋшѝ глаго́лы ѹ҆́стъ мои́хъ. Ꙗ҆́кѡ чꙋ́ждiи воста́ша на мѧ̀, и҆ крѣ́пцыи взыска́ша дꙋ́шꙋ мою̀, и҆ не предложи́ша бг҃а предꙿ собо́ю. Се́ бо бг҃ъ помога́етъ мѝ, и҆ гдⷭ҇ь застꙋ́пникъ дꙋшѝ мое́й. Ѿврати́тъ sла̑ѧ врагѡ́мъ мои̑мъ, и҆́стиною твое́ю потребѝ и҆̀хъ. Во́лею пожрꙋ̀ тебѣ̀, и҆сповѣ́мсѧ и҆́мени твоемꙋ̀ гдⷭ҇и, ꙗ҆́кѡ бл҃го. Ꙗ҆́кѡ ѿ всѧ́кiѧ печа́ли и҆зба́вилъ мѧ̀ є҆сѝ, и҆ на врагѝ моѧ̑ воззрѣ̀ ѻ҆́ко моѐ. 

Внꙋшѝ{Ѱ. н҃д} бж҃е мл҃твꙋ мою̀, и҆ не пре́зри моле́нiѧ моегѡ̀. Вонми́ ми, и҆ ѹ҆слы́ши мѧ̀: возскорбѣ́хъ печа́лiю мое́ю, и҆ смѧто́хсѧ ѿ гла́са вра́жiѧ и҆ ѿ стꙋже́нiѧ грѣ́шнича. Ꙗ҆́кѡ ѹ҆клони́ша на мѧ̀ беззако́нiе, и҆ во гнѣ́вѣ враждова́хꙋ мѝ. Се́рдце моѐ смѧте́сѧ во мнѣ̀, и҆ боѧ́знь сме́рти нападѐ на мѧ̀. Стра́хъ и҆ тре́петъ прiи́де на мѧ̀, и҆ покры́ мѧ тьма̀. И҆ рѣ́хъ: кто̀ да́стъ мѝ крилѣ̀ ꙗ҆́кѡ голꙋби́нѣ, и҆ полещꙋ̀ и҆ почíю; Сѐ ѹ҆дали́хсѧ бѣ́гаѧ, и҆ водвори́хсѧ въ пꙋсты́ни. Ча́ѧхъ бг҃а, сп҃са́ющагѡ мѧ̀ ѿ малодꙋ́шiѧ и҆ ѿ бꙋ́ри. Потопѝ гдⷭ҇и, и҆ раздѣлѝ ꙗ҆зы́ки и҆́хъ, ꙗ҆́кѡ ви́дѣхъ беззако́нiе, и҆ прерѣка́нiе во гра́дѣ. Дне́мъ и҆ но́щiю ѡ҆бы́детъ и҆̀ по стѣна́мъ є҆гѡ̀: беззако́нiе и҆ трꙋ́дъ посредѣ̀ є҆гѡ̀, и҆ непра́вда: и҆ не ѡ҆скꙋдѣ̀  ѿ сто́гнъ є҆гѡ̀ ли́хва и҆ ле́сть. Ꙗ҆́кѡ а҆́ще бы вра́гъ поноси́лъ мѝ, претерпѣ́лъ бы́хъ ѹ҆̀бо: и҆ а҆́ще бы ненави́дѧй мѧ̀ на мѧ̀ велерѣ́чевалъ, ѹ҆кры́лъ бы́хъ сѧ ѿ негѡ̀. Ты́ же человѣ́че равнодꙋ́шне, влады́ко мо́й, и҆ зна́емый мо́й: И҆́же кꙋ́пнѡ наслажда́лсѧ є҆сѝ со мно́ю бра́шенъ, въ домꙋ̀ бж҃iи ходи́хомъ є҆диномышле́нiемъ. Да прiи́детъ же сме́рть на тѧ̀, и҆ да сни́дꙋтъ во а҆́дъ жи́ви: ꙗ҆́кѡ лꙋка́вство въ жили́щахъ и҆́хъ, посредѣ̀ и҆̀хъ: А҆́зъ къ бг҃ꙋ воззва́хъ, и҆ гдⷭ҇ь ѹ҆слы́ша мѧ̀. Ве́черъ и҆ заꙋ́тра и҆ полꙋ́дне повѣ́мъ, и҆ возвѣщꙋ̀, и҆ ѹ҆слы́шитъ гла́съ мо́й. И҆зба́витъ ми́ромъ дꙋ́шꙋ мою̀ ѿ приближа́ющихсѧ мнѣ̀: ꙗ҆́кѡ во мно́зѣ бѧ́хꙋ со мно́ю. Ѹ҆слы́шитъ бг҃ъ, и҆ смири́тъ ѧ҆̀, сы́й пре́жде вѣ̑къ: нѣ́сть бо и҆̀мъ и҆змѣне́нiѧ, ꙗ҆́кѡ не ѹ҆боѧ́шасѧ бг҃а. Прострѐ  рꙋ́кꙋ свою̀ на воздаѧ́нiе, ѡ҆скверни́ша завѣ́тъ є҆гѡ̀. Раздѣли́шасѧ ѿ гнѣ́ва лица̀ є҆гѡ̀, и҆ прибли́жишасѧ сердца̀ и҆́хъ: ѹ҆мѧ́кнꙋша словеса̀ и҆́хъ па́че є҆ле́а, и҆ та̑ сꙋ́ть стрѣ́лы. Возве́рзи на гдⷭ҇а печа́ль твою̀, и҆ то́й тѧ̀ препита́етъ, не да́стъ въ вѣ́къ молвы̀ пра́ведникꙋ. Ты́ же бж҃е, низведе́ши ѧ҆̀ въ стꙋдене́цъ и҆стлѣ́нiѧ. Мꙋ́жiе крове́й и҆ льстѝ не преполовѧ́тъ дне́й свои́хъ: а҆́зъ же гдⷭ҇и ѹ҆пова́ю на тѧ̀.

Живы́й{Ѱ. ч҃} въ по́мощи вы́шнѧгѡ, въ кро́вѣ бг҃а нбⷭ҇нагѡ водвори́тсѧ. Рече́тъ гдⷭ҇еви: застꙋ́пникъ мо́й є҆сѝ, и҆ прибѣ́жище моѐ, бг҃ъ мо́й, и҆ ѹ҆пова́ю на него̀. Ꙗ҆́кѡ то́й и҆зба́витъ тѧ̀ ѿ сѣ́ти ло́вчи, и҆ ѿ словесѐ мѧте́жна. Плещма̀ свои́ма ѡ҆сѣни́тъ тѧ̀, и҆ подꙿ крилѣ̀ є҆гѡ̀ надѣ́ешисѧ. Ѻ҆рꙋ́жiемъ ѡ҆бы́детъ тѧ̀ и҆́стина є҆гѡ̀, не ѹ҆бои́шисѧ  ѿ стра́ха нощна́гѡ, ѿ стрѣлы̀ летѧ́щiѧ во днѝ, ѿ ве́щи во тьмѣ̀ преходѧ́щiѧ, ѿ срѧ́ща и҆ бѣ́са полꙋ́деннагѡ. Паде́тъ ѿ страны̀ твоеѧ̀ ты́сѧща, и҆ тьма̀ ѡ҆деснꙋ́ю тебѐ, къ тебѣ́ же не прибли́житсѧ. Ѻ҆ба́че ѻ҆чи́ма твои́ма смо́триши, и҆ воздаѧ́нiе грѣ́шникѡвъ ѹ҆́зриши. Ꙗ҆́кѡ ты̀ гдⷭ҇и, ѹ҆пова́нiе моѐ, вы́шнѧго положи́лъ є҆сѝ прибѣ́жище твоѐ. Не прiи́детъ къ тебѣ̀ sло̀, и҆ ра́на не прибли́житсѧ тѣлесѝ твоемꙋ̀. Ꙗ҆́кѡ а҆́гг҃лѡмъ свои̑мъ заповѣ́сть ѡ҆ тебѣ̀, сохрани́ти тѧ̀ во всѣ́хъ пꙋте́хъ твои́хъ. На рꙋка́хъ во́змꙋтъ тѧ̀, да не когда̀ преткне́ши ѡ҆ ка́мень но́гꙋ твою̀. На а҆́спiда и҆ васiлíска настꙋ́пиши, и҆ попере́ши льва̀ и҆ sмíѧ. Ꙗ҆́кѡ на мѧ̀ ѹ҆пова̀, и҆ и҆зба́влю и҆̀: покры́ю и҆̀, ꙗ҆́кѡ позна̀ и҆́мѧ моѐ: Воззове́тъ ко мнѣ̀,  и҆ ѹ҆слы́шꙋ є҆го̀: съ ни́мъ є҆́смь въ ско́рби, и҆змꙋ̀ є҆го̀: и҆ просла́влю є҆го̀: Долгото́ю дне́й и҆спо́лню є҆го̀, и҆ ꙗ҆влю̀ є҆мꙋ̀ сп҃се́нiе моѐ.

Сла́ва, и҆ ны́нѣ:

А҆ллилꙋ́iа, а҆ллилꙋ́iа, а҆ллилꙋ́iа, сла́ва тебѣ̀ бж҃е. Три́жды.

Гдⷭ҇и поми́лꙋй, три́жды.

И҆ а҆́ще пое́тсѧ, Бг҃ъ гдⷭ҇ь, глаго́лемъ: Сла́ва, тропа́рь днѐ. А҆́ще же а҆ллилꙋ́iа, глаго́лемъ настоѧ́щiй тропа́рь, во гла́съ в҃:

И҆́же въ шесты́й де́нь же и҆ ча́съ, на крⷭ҇тѣ̀ пригвожде́й въ раѝ дерзнове́нный а҆да́мовъ грѣ́хъ, и҆ согрѣше́нiй на́шихъ рꙋкописа́нiе раздерѝ хрⷭ҇тѐ бж҃е, и҆ сп҃сѝ на́съ.

Стíхъ а҃: Внꙋшѝ бж҃е, мл҃твꙋ мою̀, и҆ не пре́зри моле́нiѧ моегѡ̀.

Стíхъ в҃: А҆́зъ къ бг҃ꙋ воззва́хъ и҆ гдⷭ҇ь ѹ҆слы́ша мѧ̀. 

Сла́ва, и҆ ны́нѣ, бг҃оро́диченъ:

Ꙗ҆́кѡ не и҆́мамы дерзнове́нiѧ за премнѡ́гiѧ грѣхѝ на́шѧ, ты̀ и҆́же ѿ тебѐ ро́ждшагосѧ молѝ бцⷣе дв҃о: мно́гѡ бо мо́жетъ моле́нiе мт҃рнее ко бл҃госе́рдiю влⷣки. не пре́зри грѣ́шныхъ мольбы̑ всечⷭ҇таѧ, ꙗ҆́кѡ млⷭ҇тивъ є҆́сть, и҆ сп҃стѝ могíй, и҆́же и҆ страда́ти ѡ҆ на́съ и҆зво́ливый.

Ско́рѡ да предварѧ́тъ ны̀ щедрѡ́ты твоѧ̑ гдⷭ҇и, ꙗ҆́кѡ ѡ҆бнища́хомъ sѣлѡ̀: помозѝ на́мъ бж҃е сп҃се на́шъ, сла́вы ра́ди и҆́мене твоегѡ̀ гдⷭ҇и, и҆зба́ви на́съ, и҆ ѡ҆чи́сти грѣхѝ на́шѧ, и҆́мене ра́ди твоегѡ̀.

Трист҃о́е. По Ѻ҆́ч҃е на́шъ:

Конда́къ днѐ ст҃а́гѡ. А҆́ще по́стъ, глаго́лемъ тропарѝ сiѧ̑, во гла́съ в҃:

Сп҃се́нiе содѣ́лалъ є҆сѝ посредѣ̀ землѝ хрⷭ҇тѐ бж҃е, на крⷭ҇тѣ̀ пречи́стѣи  рꙋ́цѣ твоѝ просте́рлъ є҆сѝ, собира́ѧ всѧ̑ ꙗ҆зы́ки зовꙋ́щыѧ: гдⷭ҇и, сла́ва тебѣ̀.

Сла́ва:

Пречи́стомꙋ ѡ҆́бразꙋ твоемꙋ̀ покланѧ́емсѧ бл҃гíй, просѧ́ще проще́нiѧ прегрѣше́нiй на́шихъ, хрⷭ҇тѐ бж҃е: во́лею бо бл҃говоли́лъ є҆сѝ пло́тiю взы́ти на крⷭ҇тъ, да и҆зба́виши, ꙗ҆̀же созда́лъ є҆сѝ, ѿ рабо́ты вра́жiѧ. тѣ́мъ бл҃года́рственнѡ вопiе́мъ тѝ: ра́дости и҆спо́лнилъ є҆сѝ всѧ̑, сп҃се на́шъ, прише́дый сп҃стѝ мíръ.

И҆ ны́нѣ:

Млⷭ҇рдiѧ сꙋ́щи и҆сто́чникъ, млⷭ҇ти сподо́би на́съ бцⷣе, при́зри на лю́ди согрѣши́вшыѧ, ꙗ҆вѝ ꙗ҆́кѡ при́снѡ си́лꙋ твою̀: на тѧ́ бо ѹ҆пова́юще, ра́дꙋйсѧ, вопiе́мъ тѝ, ꙗ҆́коже и҆ногда̀ гаврiи́лъ, безпло́тныхъ а҆рхiстрати́гъ. 

Се́й глаго́летсѧ въ понедѣ́льникъ, во вто́рникъ и҆ четверто́къ. Послѣ́дꙋющiй же глаго́летсѧ въ сре́дꙋ и҆ пѧто́къ, вмѣ́стѡ: Млⷭ҇рдiѧ сꙋ́щи:

Гла́съ в҃, крⷭ҇тобг҃оро́диченъ:

Препросла́влена є҆сѝ бцⷣе дв҃о, пое́мъ тѧ̀: крⷭ҇то́мъ бо сн҃а твоегѡ̀ низложи́сѧ а҆́дъ, и҆ сме́рть ѹ҆мертви́сѧ, ѹ҆мерщвле́ннiи воста́хомъ, и҆ живота̀ сподо́бихомсѧ, ра́й воспрiѧ́хомъ дре́внее наслажде́нiе. тѣ́мъ бл҃годарѧ́ще, славосло́вимъ ꙗ҆́кѡ держа́внаго хрⷭ҇та̀ бг҃а на́шего, и҆ є҆ди́наго многомлⷭ҇тиваго.

Гдⷭ҇и поми́лꙋй, м҃.

Мл҃тва: И҆́же на всѧ́кое вре́мѧ:

Посе́мъ: Гдⷭ҇и поми́лꙋй, три́жды.

Сла́ва, и҆ ны́нѣ:

Чⷭ҇тнѣ́йшꙋю херꙋвȋмъ:

И҆́менемъ гдⷭ҇нимъ бл҃гословѝ, ѻ҆́тче.

Сщ҃е́нникъ: Мл҃твами ст҃ы́хъ ѻ҆тє́цъ на́шихъ,  гдⷭ҇и i҆и҃се хрⷭ҇тѐ бж҃е на́шъ, поми́лꙋй на́съ.

И҆ покло́ны, ꙗ҆́кѡ рече́сѧ, а҆́ще є҆́сть по́стъ. Та́же мл҃тва ст҃а́гѡ вели́кагѡ васíлiа:

Бж҃е и҆ гдⷭ҇и си́лъ, и҆ всеѧ̀ тва́ри содѣ́телю, и҆́же за млⷭ҇рдiе безприкла́дныѧ млⷭ҇ти твоеѧ̀, є҆диноро́днаго сн҃а твоего̀, гдⷭ҇а на́шего i҆и҃са хрⷭ҇та̀, низпосла́вый на сп҃се́нiе ро́да на́шегѡ, и҆ чⷭ҇тны́мъ є҆гѡ̀ крⷭ҇то́мъ рꙋкописа́нiе грѣ̑хъ на́шихъ растерза́вый, и҆ побѣди́вый тѣ́мъ нача̑ла и҆ вла̑сти тьмы̀: са́мъ влⷣко чл҃вѣколю́бче, прiимѝ и҆ на́съ грѣ́шныхъ бл҃года́рствєнныѧ сiѧ̑ и҆ молє́бныѧ мл҃твы, и҆ и҆зба́ви на́съ ѿ всѧ́кагѡ всегꙋби́тельнагѡ и҆ мра́чнагѡ прегрѣше́нiѧ, и҆ всѣ́хъ ѡ҆sло́бити на́съ и҆́щꙋщихъ, ви́димыхъ и҆ неви́димыхъ вра̑гъ. пригвоздѝ стра́хꙋ  твоемꙋ̀ плѡ́ти на́шѧ, и҆ не ѹ҆клонѝ серде́цъ на́шихъ въ словеса̀ и҆лѝ помышлє́нiѧ лꙋка́вствiѧ: но любо́вiю твое́ю ѹ҆ѧзвѝ дꙋ́шы на́шѧ, да къ тебѣ̀ всегда̀ взира́юще, и҆ є҆́же ѿ тебѐ свѣ́томъ наставлѧ́еми, тебѐ непристꙋ́пнаго и҆ присносꙋ́щнаго зрѧ́ще свѣ́та, непреста́нное тебѣ̀ и҆сповѣ́данiе и҆ бл҃годаре́нiе возсыла́емъ, безнача́льномꙋ ѻ҆ц҃ꙋ̀ со є҆диноро́днымъ твои́мъ сн҃омъ, и҆ всест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

И҆ а҆́ще ѹ҆́бѡ Бг҃ъ гдⷭ҇ь пѣ́то є҆́сть, и҆зꙿѡбрази́тєльнаѧ глаго́лемъ здѣ̀. А҆́ще же а҆ллилꙋ́iа, глаго́ли ѧ҆̀ по девѧ́томъ часѣ̀, а҆ девѧ́тый ча́съ по шесто́мъ начина́етсѧ си́це:

Ст҃ы́й бж҃е: По Ѻ҆́ч҃е на́шъ: Гдⷭ҇и поми́лꙋй, в҃_i. 

Сла́ва, и҆ ны́нѣ: Прiиди́те, поклони́мсѧ: три́жды.

И҆ ѱалмы̀, и҆ прѡ́чаѧ.

Вѣ́домо бꙋ́ди, ꙗ҆́кѡ во ст҃ѣ́й горѣ̀ а҆ѳѡ́нской, и҆ въ про́чихъ монастырѣ́хъ, въ часѣ́хъ глаго́лютъ всегда̀ вмѣ́стѡ кондака̀ предпи̑санныѧ тропарѝ на рѧдꙋ̀, си́рѣчь: Бл҃гослове́нъ є҆сѝ, хрⷭ҇тѐ бж҃е на́шъ: и҆ прѡ́чаѧ.

А҆ конда́къ глаго́лютъ то́кмѡ на и҆зꙿѡбрази́тельныхъ, кромѣ̀ влⷣчнихъ пра́здникѡвъ и҆ ст҃ы́хъ, є҆гда̀ пѣ́тъ полѷеле́й и҆ вели́кое славосло́вiе: тогда́ бо глаго́летсѧ вездѣ̀ конда́къ.


