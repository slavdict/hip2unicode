 OCR:

 Библиотека святоотеческой литературы

 http://orthlib.ru





Ча́съ пе́рвый.

Прiиди́те, поклони́мсѧ: три́жды.

И҆ покло́ны трѝ.

Глаго́лы{Ѱ. є҃} моѧ̑ внꙋшѝ гдⷭ҇и, разꙋмѣ́й зва́нiе моѐ. Вонмѝ гла́сꙋ моле́нiѧ моегѡ̀, цр҃ю̀ мо́й и҆ бж҃е мо́й, ꙗ҆́кѡ къ тебѣ̀ помолю́сѧ гдⷭ҇и. Заꙋ́тра ѹ҆слы́ши гла́съ мо́й, заꙋ́тра предста́нꙋ тѝ, и҆ ѹ҆́зриши мѧ̀. Ꙗ҆́кѡ бг҃ъ не хотѧ́й беззако́нiѧ, ты̀ є҆сѝ: не присели́тсѧ къ тебѣ̀ лꙋка́внꙋѧй, нижѐ пребꙋ́дꙋтъ беззакѡ́нницы предꙿ ѻ҆чи́ма твои́ма. Возненави́дѣлъ є҆сѝ всѧ̑ дѣ́лающыѧ беззако́нiе, погꙋби́ши всѧ̑ глаго́лющыѧ лжꙋ̀: мꙋ́жа крове́й и҆ льсти́ва гнꙋша́етсѧ гдⷭ҇ь. а҆́зъ же мно́жествомъ млⷭ҇ти твоеѧ̀, вни́дꙋ въ до́мъ тво́й, поклоню́сѧ ко хра́мꙋ ст҃о́мꙋ твоемꙋ̀ въ стра́сѣ твое́мъ. Гдⷭ҇и, наста́ви мѧ̀  пра́вдою твое́ю, вра̑гъ мои́хъ ра́ди и҆спра́ви предꙿ тобо́ю пꙋ́ть мо́й. Ꙗ҆́кѡ нѣ́сть во ѹ҆стѣ́хъ и҆́хъ и҆́стины, се́рдце и҆́хъ сꙋ́етно, гро́бъ ѿве́рстъ горта́нь и҆́хъ, ѧ҆зы́ки свои́ми льща́хꙋ. Сꙋдѝ и҆̀мъ бж҃е, да ѿпадꙋ́тъ ѿ мы́слей свои́хъ: по мно́жествꙋ нече́стiѧ и҆́хъ и҆зри́ни ѧ҆̀, ꙗ҆́кѡ преѡгорчи́ша тѧ̀, гдⷭ҇и. И҆ да возвеселѧ́тсѧ всѝ ѹ҆пова́ющiи на тѧ̀, во вѣ́къ возра́дꙋютсѧ, и҆ всели́шисѧ въ ни́хъ: и҆ похва́лѧтсѧ ѡ҆ тебѣ̀ лю́бѧщiи и҆́мѧ твоѐ. Ꙗ҆́кѡ ты̀ бл҃гослови́ши пра́ведника гдⷭ҇и, ꙗ҆́кѡ ѻ҆рꙋ́жiемъ бл҃говоле́нiѧ вѣнча́лъ є҆сѝ на́съ.

Гдⷭ҇и,{Ѱ. п҃ѳ} прибѣ́жище бы́лъ є҆сѝ на́мъ въ ро́дъ и҆ ро́дъ. Пре́жде да́же гора́мъ не бы́ти, и҆ созда́тисѧ землѝ и҆ вселе́ннѣй, и҆ ѿ вѣ́ка и҆ до вѣ́ка ты̀ є҆сѝ. Не ѿвратѝ человѣ́ка во смире́нiе, и҆ ре́клъ є҆сѝ: ѡ҆брати́тесѧ сы́нове человѣ́честiи.  Ꙗ҆́кѡ ты́сѧща лѣ́тъ предꙿ ѻ҆чи́ма твои́ма гдⷭ҇и, ꙗ҆́кѡ де́нь вчера́шнiй, и҆́же мимои́де, и҆ стра́жа нощна́ѧ. Ѹ҆ничиже́нiѧ и҆́хъ лѣ̑та бꙋ́дꙋтъ: ѹ҆́трѡ ꙗ҆́кѡ трава̀ мимои́детъ. Ѹ҆́трѡ процвѣте́тъ и҆ пре́йдетъ, на ве́черъ ѿпаде́тъ, ѡ҆жестѣ́етъ и҆ и҆́зсхнетъ. Ꙗ҆́кѡ и҆счезо́хомъ гнѣ́вомъ твои́мъ, и҆ ꙗ҆́ростiю твое́ю смꙋти́хомсѧ. Положи́лъ є҆сѝ беззакѡ́нiѧ на̑ша предꙿ тобо́ю: вѣ́къ на́шъ въ просвѣще́нiе лица̀ твоегѡ̀. Ꙗ҆́кѡ всѝ днíе на́ши ѡ҆скꙋдѣ́ша, и҆ гнѣ́вомъ твои́мъ и҆счезо́хомъ. Лѣ̑та на̑ша ꙗ҆́кѡ паꙋчи́на поꙋча́хꙋсѧ: днíе лѣ́тъ на́шихъ, въ ни́хже се́дмьдесѧтъ лѣ́тъ, а҆́ще же въ си́лахъ, ѻ҆́смьдесѧтъ лѣ́тъ, и҆ мно́жае и҆́хъ трꙋ́дъ и҆ болѣ́знь: ꙗ҆́кѡ прiи́де кро́тость на ны̀, и҆ нака́жемсѧ. Кто̀ вѣ́сть держа́вꙋ гнѣ́ва твоегѡ̀,  и҆ ѿ стра́ха твоегѡ̀ ꙗ҆́рость твою̀ и҆счестѝ; Десни́цꙋ твою̀ та́кѡ скажи́ ми, и҆ ѡ҆кова̑нныѧ се́рдцемъ въ мꙋ́дрости. Ѡ҆брати́сѧ гдⷭ҇и, доко́лѣ; и҆ ѹ҆моле́нъ бꙋ́ди на рабы̑ твоѧ̑. И҆спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆ возра́довахомсѧ, и҆ возвесели́хомсѧ. Во всѧ̑ дни̑ на́шѧ возвесели́хомсѧ, за дни̑ въ нѧ́же смири́лъ ны̀ є҆сѝ, лѣ̑та въ нѧ́же ви́дѣхомъ sла̑ѧ. И҆ при́зри на рабы̑ твоѧ̑, и҆ на дѣла̀ твоѧ̑, и҆ наста́ви сы́ны и҆́хъ. И҆ бꙋ́ди свѣ́тлость гдⷭ҇а бг҃а на́шегѡ на на́съ, и҆ дѣла̀ рꙋ́къ на́шихъ и҆спра́ви на на́съ, и҆ дѣ́ло рꙋ́къ на́шихъ и҆спра́ви.

Млⷭ҇ть{Ѱ. р҃} и҆ сꙋ́дъ воспою̀ тебѣ̀, гдⷭ҇и: Пою̀ и҆ разꙋмѣ́ю въ пꙋтѝ непоро́чнѣ, когда̀ прiи́деши ко мнѣ̀; прехожда́хъ въ неsло́бiи се́рдца моегѡ̀, посредѣ̀ до́мꙋ моегѡ̀. Не предлага́хъ  предꙿ ѻ҆чи́ма мои́ма ве́щь законопрестꙋ́пнꙋю, творѧ́щыѧ престꙋпле́нiе возненави́дѣхъ. Не прильпѐ мнѣ̀ се́рдце стропти́во, ѹ҆клонѧ́ющагѡсѧ ѿ менѐ лꙋка́вагѡ не позна́хъ: Ѡ҆клевета́ющагѡ та́й и҆́скреннѧго своего̀, сего̀ и҆згонѧ́хъ: го́рдымъ ѻ҆́комъ и҆ несы́тымъ се́рдцемъ, съ си́мъ не ꙗ҆дѧ́хъ. Ѻ҆́чи моѝ на вѣ̑рныѧ землѝ, посажда́ти ѧ҆̀ со мно́ю: ходѧ́й по пꙋтѝ непоро́чнꙋ, се́й мѝ слꙋжа́ше. Не живѧ́ше посредѣ̀ до́мꙋ моегѡ̀ творѧ́й горды́ню: глаго́лѧй непра́вєднаѧ, не и҆справлѧ́ше предꙿ ѻ҆чи́ма мои́ма. Во ѹ҆́трiѧ и҆збива́хъ всѧ̑ грѣ̑шныѧ землѝ, є҆́же потреби́ти ѿ гра́да гдⷭ҇нѧ всѧ̑ дѣ́лающыѧ беззако́нiе.

Сла́ва, и҆ ны́нѣ:

А҆ллилꙋ́iѧ, а҆ллилꙋ́iа, а҆ллилꙋ́iа, сла́ва тебѣ̀ бж҃е. Три́жды. Покло́ны г҃.

Гдⷭ҇и поми́лꙋй, три́жды. 

И҆ а҆́ще ѹ҆́бѡ Бг҃ъ гдⷭ҇ь пое́тсѧ, глаго́лемъ: Сла́ва, тропа́рь днѐ. И҆ ны́нѣ: Что́ тѧ нарече́мъ:

А҆́ще же а҆ллилꙋ́iа, глаго́лемъ тропа́рь, во гла́съ s҃:

Заꙋ́тра ѹ҆слы́ши гла́съ мо́й, цр҃ю̀ мо́й и҆ бж҃е мо́й.

Стíхъ а҃: Глаго́лы моѧ̑ внꙋшѝ гдⷭ҇и, разꙋмѣ́й зва́нiе моѐ.

Стíхъ в҃: Ꙗ҆́кѡ къ тебѣ̀ помолю́сѧ,

Сла́ва, и҆ ны́нѣ, бг҃оро́диченъ:

Что́ тѧ нарече́мъ, ѽ бл҃года́тнаѧ; нб҃о, ꙗ҆́кѡ возсiѧ́ла є҆сѝ сл҃нце пра́вды: ра́й, ꙗ҆́кѡ прозѧбла̀ є҆сѝ цвѣ́тъ нетлѣ́нiѧ: дв҃ꙋ, ꙗ҆́кѡ пребыла̀ є҆сѝ нетлѣ́нна: чи́стꙋю мт҃рь, ꙗ҆́кѡ и҆мѣ́ла є҆сѝ на ст҃ы́хъ твои́хъ ѡ҆бꙿѧ́тiѧхъ сн҃а, всѣ́хъ бг҃а. того̀ молѝ сп҃сти́сѧ дꙋша́мъ на́шымъ. 

Стѡпы̀{Ѱ ри҃_i, рл҃г <-> рл҃є} моѧ̑ напра́ви по словесѝ твоемꙋ̀: и҆ да не ѡ҆блада́етъ мно́ю всѧ́кое беззако́нiе. И҆зба́ви мѧ̀ ѿ клеветы̀ человѣ́ческiѧ, и҆ сохраню̀ за́пѡвѣди твоѧ̑. Лицѐ твоѐ просвѣтѝ на раба̀ твоего̀, и҆ наꙋчи́ мѧ ѡ҆правда́нiємъ твои̑мъ.

Да и҆спо́лнѧтсѧ ѹ҆ста̀ моѧ̑ хвале́нiѧ твоегѡ̀ гдⷭ҇и, ꙗ҆́кѡ да воспою̀ сла́вꙋ твою̀, ве́сь де́нь великолѣ́пiе твоѐ.

Сíи стiхѝ въ четыредесѧ́тницѣ ка́кѡ пою́тсѧ, пи́сано є҆́сть въ трiѡ́ди.

Трист҃о́е. По Ѻ҆́ч҃е на́шъ:

Сщ҃е́нникъ: Ꙗ҆́кѡ твоѐ є҆́сть црⷭ҇тво:

А҆́ще нѣ́сть четыредесѧ́тница, глаго́лемъ конда́къ ст҃а́гѡ, и҆лѝ прилꙋчи́вшагѡсѧ пра́здника. А҆́ще же є҆́сть четыредесѧ́тница: и҆лѝ кондака̀ нѣ́сть, въ понедѣ́льникъ ѹ҆́бѡ и҆ во  вто́рникъ, и҆ въ четверто́къ глаго́ли настоѧ́щiй бг҃оро́диченъ:

Пресла́внꙋю бж҃iю мт҃рь, и҆ ст҃ы́хъ а҆́гг҃лъ ст҃ѣ́йшꙋю, немо́лчнѡ воспое́мъ се́рдцемъ и҆ ѹ҆сты̀, бцⷣꙋ сiю̀ и҆сповѣ́дающе, ꙗ҆́кѡ вои́стиннꙋ ро́ждшꙋю бг҃а воплоще́нна, и҆ молѧ́щꙋюсѧ непреста́ннѡ ѡ҆ дꙋша́хъ на́шихъ.

Въ сре́дꙋ же и҆ пѧто́къ глаго́ли сiѐ:

Ско́рѡ предварѝ, пре́жде да́же не порабо́тимсѧ врагѡ́мъ хꙋ́лѧщымъ тѧ̀ и҆ претѧ́щымъ на́мъ, хрⷭ҇тѐ бж҃е на́шъ: погꙋбѝ крⷭ҇то́мъ твои́мъ борю́щыѧ на́съ, да ѹ҆разꙋмѣ́ютъ, ка́кѡ мо́жетъ правосла́вныхъ вѣ́ра мл҃твами бцⷣы, є҆ди́не чл҃вѣколю́бче.

Въ сꙋббѡ́тꙋ се́й:

Ꙗ҆́кѡ нача́тки є҆стества̀, насади́телю тва́ри, вселе́ннаѧ прино́ситъ тѝ гдⷭ҇и, бг҃онѡ́сныѧ мꙋ́ченики: тѣ́хъ моли́твами  въ ми́рѣ глꙋбо́цѣ цр҃ковь твою̀, жи́тельство твоѐ бцⷣею соблюдѝ, многомлⷭ҇тиве.

Въ недѣ́лю же глаго́лемъ ѵ҆пакоѝ прилꙋчи́вшагѡсѧ гла́са.

Гдⷭ҇и поми́лꙋй, м҃.

И҆́же на всѧ́кое вре́мѧ, и҆ на всѧ́кiй ча́съ, на нб҃сѝ и҆ на землѝ покланѧ́емый и҆ сла́вимый, хрⷭ҇тѐ бж҃е, долготерпѣли́ве, многомлⷭ҇тиве, многобл҃гоꙋтро́бне, и҆́же пра́вєдныѧ любѧ́й, и҆ грѣ̑шныѧ ми́лꙋѧй, и҆́же всѧ̑ зовы́й ко сп҃се́нiю ѡ҆бѣща̑нiѧ ра́ди бꙋ́дꙋщихъ бла̑гъ. са́мъ гдⷭ҇и, прiимѝ и҆ на́шѧ въ ча́съ се́й мл҃твы, и҆ и҆спра́ви живо́тъ на́шъ къ за́повѣдемъ твои̑мъ: дꙋ́шы на́шѧ ѡ҆свѧтѝ, тѣлеса̀ ѡ҆чи́сти, помышлє́нiѧ и҆спра́ви, мы̑сли ѡ҆чи́сти, и҆ и҆зба́ви на́съ ѿ всѧ́кiѧ ско́рби, sѡ́лъ и҆ болѣ́зней: ѡ҆градѝ на́съ  ст҃ы́ми твои́ми а҆́гг҃лы, да ѡ҆полче́нiемъ и҆́хъ соблюда́еми и҆ наставлѧ́еми, дости́гнемъ въ соедине́нiе вѣ́ры, и҆ въ ра́зꙋмъ непристꙋ́пныѧ твоеѧ̀ сла́вы: ꙗ҆́кѡ бл҃гослове́нъ є҆сѝ во вѣ́ки вѣкѡ́въ, а҆ми́нь.

Гдⷭ҇и поми́лꙋй, три́жды.

Сла́ва, и҆ ны́нѣ:

Чⷭ҇тнѣ́йшꙋю херꙋвȋмъ:

И҆́менемъ гдⷭ҇нимъ бл҃гословѝ, ѻ҆́тче.

Сщ҃е́нникъ возгла́съ: Бж҃е, ѹ҆ще́дри ны̀:

И҆ а҆́ще є҆́сть четыредесѧ́тница, твори́мъ трѝ вели̑кiѧ покло́ны, глаго́люще предпи́саннꙋю мл҃твꙋ:

Гдⷭ҇и и҆ влⷣко живота̀ моегѡ̀:

Подо́бнѣ и҆ дрꙋги́хъ ма́лыхъ, в҃_i. Та́же и҆ коне́чный. Быва́ютъ вкꙋ́пѣ, s҃_i.

Та́же, Трист҃о́е. Прест҃а́ѧ трⷪ҇це: Ѻ҆́ч҃е на́шъ: Гдⷭ҇и поми́лꙋй, в҃_i. 

И҆ настоѧ́щꙋю мл҃твꙋ:

Хрⷭ҇тѐ свѣ́те и҆́стинный, просвѣща́ѧй и҆ ѡ҆свѧща́ѧй всѧ́каго человѣ́ка грѧдꙋ́щаго въ мíръ, да зна́менаетсѧ на на́съ свѣ́тъ лица̀ твоегѡ̀, да въ не́мъ ѹ҆́зримъ свѣ́тъ непристꙋ́пный: и҆ и҆спра́ви стѡпы̀ на́шѧ къ дѣ́ланiю за́повѣдей твои́хъ, мл҃твами пречⷭ҇тыѧ твоеѧ̀ мт҃ре, и҆ всѣ́хъ твои́хъ ст҃ы́хъ, а҆ми́нь.

Сла́ва, и҆ ны́нѣ:

Гдⷭ҇и поми́лꙋй, три́жды. Бл҃гословѝ.

И҆ быва́етъ ѿпꙋ́стъ.

Коне́цъ пе́рвагѡ часа̀.


