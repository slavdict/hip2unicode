 OCR:

 Библиотека святоотеческой литературы

 http://orthlib.ru





Бг҃оро́дичны ѿпꙋсти́тельнiи,

пое́мiи во всѐ лѣ́то, въ вечє́рни, и҆ на Бг҃ъ гдⷭ҇ь, во ѹ҆́трєни, и҆ па́ки въ коне́цъ ѹ҆́трени.

Въ недѣ́лю ве́чера и҆ въ понедѣ́льникъ, на Бг҃ъ гдⷭ҇ь, гла́съ а҃:

Чꙋ́до чꙋде́съ бл҃года́тнаѧ, въ тебѣ̀ зрѧ́щи тва́рь ра́дꙋетсѧ: зачала́ бо є҆сѝ безсѣ́меннѡ, и҆ родила̀ є҆сѝ неизрече́ннѡ, є҆гѡ́же чинонача̑лiѧ а҆́гг҃лѡвъ ви́дѣти не мо́гꙋтъ: того̀ молѝ ѡ҆ дꙋша́хъ на́шихъ.

Въ коне́цъ ѹ҆́трени:

Пречи́стаѧ бцⷣе, на нб҃сѣ́хъ бл҃гослове́ннаѧ, и҆ на землѝ славосло́вимаѧ, ра́дꙋйсѧ невѣ́сто неневѣ́стнаѧ.

Въ понедѣ́льникъ ве́чера и҆ во вто́рникъ, на Бг҃ъ гдⷭ҇ь:

Заче́ншаѧ неѡпа́льнѡ ѻ҆́гнь бж҃е́ственный, и҆ ро́ждшаѧ безсѣ́меннѡ  и҆сто́чника жи́зни гдⷭ҇а, бл҃года́тнаѧ бцⷣе, сп҃са́й тѧ̀ велича́ющыѧ.

Въ коне́цъ ѹ҆́трени:

Безма́тернаго на нб҃сѝ па́че мы́сли и҆ слꙋ́ха, на землѝ безꙿ ѻ҆ц҃а̀ родила̀ є҆сѝ, того̀ бцⷣе молѝ ѡ҆ дꙋша́хъ на́шихъ.

Во вто́рникъ ве́чера и҆ въ сре́дꙋ, на Бг҃ъ гдⷭ҇ь:

Твоѐ предста́тельство и҆мꙋ́ще пречи́стаѧ, и҆ твои́ми мл҃твами лю́тыхъ и҆збавлѧ́еми, крⷭ҇то́мъ сн҃а твоегѡ̀ вездѣ̀ соблюда́еми, по до́лгꙋ тѧ̀ всѝ бл҃гоче́стнѡ велича́емъ.

Въ коне́цъ ѹ҆́трени:

Пречⷭ҇таѧ бцⷣе, на нб҃сѣ́хъ:

Въ сре́дꙋ ве́чера и҆ въ четверто́къ, на Бг҃ъ гдⷭ҇ь:

Заче́ншаѧ неѡпа́льнѡ:

Въ коне́цъ ѹ҆́трени:

Безма́тернаго на нб҃сѝ: 

Въ четверто́къ ве́чера и҆ въ пѧто́къ, на Бг҃ъ гдⷭ҇ь:

Твоѐ предста́тельство и҆мꙋ́ще:

Въ коне́цъ ѹ҆́трени:

Пречⷭ҇таѧ бцⷣе:

Въ пѧто́къ ве́чера и҆ въ сꙋббѡ́тꙋ, на Бг҃ъ гдⷭ҇ь:

Гаврiи́лꙋ вѣща́вшꙋ тебѣ̀ дв҃о:

Въ коне́цъ ѹ҆́трени:

Безма́тернаго на нб҃сѝ:

Въ недѣ́лю ве́чера и҆ въ понедѣ́льникъ, на Бг҃ъ гдⷭ҇ь, гла́съ в҃:

Бл҃гоꙋтро́бiѧ сꙋ́щи и҆сто́чникъ, млⷭ҇ти сподо́би на́съ бцⷣе, при́зри на лю́ди согрѣши́вшыѧ, ꙗ҆вѝ ꙗ҆́кѡ при́снѡ си́лꙋ твою̀: на тѧ́ бо ѹ҆пова́юще, ра́дꙋйсѧ, вопiе́мъ тѝ, ꙗ҆́коже и҆ногда̀ гаврiи́лъ безпло́тныхъ а҆рхiстрати́гъ.

Въ коне́цъ ѹ҆́трени:

Мт҃и ст҃а́ѧ неизрече́ннагѡ свѣ́та  а҆́гг҃льскими тѧ̀ пѣ́сньми почита́юще, бл҃гоче́стнѡ велича́емъ.

Въ понедѣ́льникъ ве́чера, и҆ во вто́рникъ, на Бг҃ъ гдⷭ҇ь:

Бж҃е́ственнагѡ бы́хомъ ѻ҆́бщницы є҆стества̀ тобо́ю, бцⷣе приснодв҃о, бг҃а бо на́мъ воплоти́вшагосѧ родила̀ є҆сѝ. тѣ́мже по до́лгꙋ тѧ̀ всѝ бл҃гоче́стнѡ велича́емъ.

Въ коне́цъ ѹ҆́трени:

Тѧ̀ велича́емъ бцⷣе, вопiю́ще: ра́дꙋйсѧ незаходи́магѡ свѣ́та ѻ҆́блаче, того̀ носи́вши въ нѣ́дрѣхъ, сла́вы гдⷭ҇а.

Во вто́рникъ ве́чера, и҆ въ сре́дꙋ, на Бг҃ъ гдⷭ҇ь:

Препросла́влена є҆сѝ бцⷣе дв҃о: И҆щѝ въ s҃ часѣ̀.

Въ коне́цъ ѹ҆́трени:

Тѧ̀ велича́емъ бцⷣе, вопiю́ще: ра́дꙋйсѧ же́зле, ѿ негѡ́же безсѣ́меннѡ бг҃ъ прозѧбы́й, погꙋбѝ на дре́вѣ сме́рть. 

Въ сре́дꙋ ве́чера, и҆ въ четверто́къ, на Бг҃ъ гдⷭ҇ь:

Бж҃е́ственнагѡ бы́хомъ ѻ҆́бщницы:

Въ коне́цъ ѹ҆́трени:

Тѧ̀ велича́емъ бцⷣе, вопiю́ще: ра́дꙋйсѧ незаходи́магѡ свѣ́та:

Въ четверто́къ ве́чера, и҆ въ пѧто́къ, на Бг҃ъ гдⷭ҇ь:

Препросла́вленна є҆сѝ бцⷣе дв҃о:

Въ коне́цъ ѹ҆́трени:

Тѧ̀ велича́емъ бцⷣе, вопiю́ще: ра́дꙋйсѧ же́зле:

Въ пѧто́къ ве́чера, и҆ въ сꙋббѡ́тꙋ, на Бг҃ъ гдⷭ҇ь:

Всѧ̑ па́че смы́сла, всѧ̑ пресла̑внаѧ твоѧ̑:

Въ коне́цъ ѹ҆́трени:

Мт҃и ст҃а́ѧ неизрече́ннагѡ свѣ́та:

А҆́ще же прилꙋчи́тсѧ а҆ллилꙋ́iа въ ко́емлибо гла́сѣ, глаго́лютсѧ сiѧ̑, гла́съ в҃:

А҆пⷭ҇ли, мч҃нцы и҆ прⷪ҇ро́цы, ст҃и́телiе,  прпⷣбнiи и҆ првⷣнiи, до́брѣ по́двигъ соверши́вшiи, и҆ вѣ́рꙋ соблю́дшiи, дерзнове́нiе и҆мꙋ́ще ко сп҃сꙋ, ѡ҆ на́съ того̀ ꙗ҆́кѡ бл҃га моли́те сп҃сти́сѧ, мо́лимсѧ, дꙋша́мъ на́шымъ.

Помѧнѝ гдⷭ҇и, ꙗ҆́кѡ бл҃гъ, дꙋ́шы ра̑бъ твои́хъ, и҆ є҆ли̑ка въ житiѝ согрѣши́ша, простѝ: никто́же бо безгрѣ́шенъ, то́кмѡ ты̀ могíй и҆ преста́влєннымъ да́ти поко́й.

Мт҃и ст҃а́ѧ неизрече́ннагѡ свѣ́та:

Въ недѣ́лю ве́чера, и҆ въ понедѣ́льникъ, на Бг҃ъ гдⷭ҇ь, гла́съ г҃:

Красотѣ̀ дв҃ства твоегѡ̀, и҆ пресвѣ́тлой чистотѣ̀ твое́й гаврiи́лъ ѹ҆диви́всѧ, вопiѧ́ше тѝ бцⷣе: кꙋ́ю тѝ похвалꙋ̀ принесꙋ̀ досто́йнꙋю; что́ же возꙿименꙋ́ю тѧ̀; недоꙋмѣва́ю и҆ ѹ҆жаса́юсѧ. тѣ́мже ꙗ҆́кѡ повелѣ́нъ бы́хъ, вопiю́ ти: ра́дꙋйсѧ бл҃года́тнаѧ. 

Въ коне́цъ ѹ҆́трени:

Кíйждо, и҆дѣ́же сп҃са́етсѧ, та́мѡ пра́веднѡ и҆ притека́етъ, и҆ ко́е и҆но́е таково́е прибѣ́жище, ꙗ҆́кѡ ты̀ бцⷣе, покрыва́ющее дꙋ́шы на́шѧ;

Въ понедѣ́льникъ ве́чера, и҆ во вто́рникъ, на Бг҃ъ гдⷭ҇ь:

Прибѣ́жище и҆ си́ла на́ша, бцⷣе, держа́внаѧ по́мощь мíра, мл҃твами твои́ми покры́й рабы̑ твоѧ̑ ѿ всѧ́кiѧ нꙋ́жды, є҆ди́на бл҃гослове́ннаѧ.

Въ коне́цъ ѹ҆́трени:

Кíйждо, и҆дѣ́же сп҃са́етсѧ:

Во вто́рникъ ве́чера, и҆ въ сре́дꙋ, на Бг҃ъ гдⷭ҇ь:

Же́злъ си́лы стѧжа́вшiи крⷭ҇тъ сн҃а твоегѡ̀ бцⷣе, тѣ́мъ низлага́емъ врагѡ́въ шата̑нiѧ, любо́вiю тѧ̀ непреста́ннѡ велича́юще.

Въ коне́цъ ѹ҆́трени:

Прибѣ́жище и҆ си́ла на́ша, бцⷣе: 

Въ сре́дꙋ ве́чера, и҆ въ четверто́къ, на Бг҃ъ гдⷭ҇ь:

Прⷪ҇ро́цы проповѣ́даша, а҆пⷭ҇ли наꙋчи́ша, мч҃нцы и҆сповѣ́даша, и҆ мы̀ вѣ́ровахомъ бцⷣꙋ тѧ̀ вои́стиннꙋ сꙋ́щꙋю: тѣ́мъ и҆ велича́емъ ржⷭ҇тво̀ твоѐ неизрече́нное.

Въ коне́цъ ѹ҆́трени:

Кíйждо, и҆дѣ́же сп҃са́етсѧ:

Въ четверто́къ ве́чера, и҆ въ пѧто́къ, на Бг҃ъ гдⷭ҇ь:

Же́злъ си́лы стѧжа́вшiи:

Въ коне́цъ ѹ҆́трени:

Прибѣ́жище и҆ си́ла на́ша, бцⷣе:

Въ пѧто́къ ве́чера, и҆ въ сꙋббѡ́тꙋ, на Бг҃ъ гдⷭ҇ь:

Тѧ̀ хода́тайствовавшꙋю сп҃се́нiе ро́да на́шегѡ:

Въ коне́цъ ѹ҆́трени:

Прⷪ҇ро́цы проповѣ́даша: 

Въ недѣ́лю ве́чера, и҆ въ понедѣ́льникъ, на Бг҃ъ гдⷭ҇ь, гла́съ д҃:

Воспита́вшейсѧ во хра́мѣ во ст҃а̑ѧ ст҃ы́хъ, ѡ҆дѣ́ѧннѣй вѣ́рою и҆ премꙋ́дростiю, и҆ безмѣ́рнымъ дв҃ствомъ, а҆рхiстрати́гъ гаврiи́лъ принесѐ съ нб҃сѐ цѣлова́нiе, и҆ є҆́же ра́дꙋйсѧ: ра́дꙋйсѧ бл҃гослове́ннаѧ, ра́дꙋйсѧ препросла́вленнаѧ, гдⷭ҇ь съ тобо́ю.

Въ коне́цъ ѹ҆́трени:

Ꙗ҆́кѡ всѣ́хъ є҆сѝ творе́нiй вы́шшаѧ, воспѣва́ти тѧ̀ досто́йнѡ недоꙋмѣва́юще бцⷣе, тꙋ́не, мо́лимъ тѧ̀, поми́лꙋй на́съ.

Въ понедѣ́льникъ ве́чера, и҆ во вто́рникъ, на Бг҃ъ гдⷭ҇ь:

Къ бцⷣѣ прилѣ́жнѡ ны́нѣ притеце́мъ грѣ́шнiи и҆ смире́ннiи, и҆ припаде́мъ, въ покаѧ́нiи зовꙋ́ще и҆зꙿ глꙋбины̀ дꙋшѝ: влⷣчце помозѝ на ны̀ милосе́рдовавши:  потщи́сѧ, погиба́емъ ѿ мно́жества прегрѣше́нiй, не ѿвратѝ твоѧ̑ рабы̑ тщы̀: тѧ́ бо и҆ є҆ди́нꙋ наде́ждꙋ и҆́мамы.

Въ коне́цъ ѹ҆́трени:

Тѧ̀ велича́емъ бцⷣе, вопiю́ще: ты̀ є҆сѝ кꙋпина̀, въ не́йже неѡпа́льнѡ мѡѷсе́й ви́дѣ ꙗ҆́кѡ пла́мень ѻ҆́гнь бж҃ества̀.

Во вто́рникъ ве́чера, и҆ въ сре́дꙋ, на Бг҃ъ гдⷭ҇ь:

Дв҃о пренепоро́чнаѧ, мт҃и хрⷭ҇та̀ бг҃а, ѻ҆рꙋ́жiе про́йде твою̀ прест҃ꙋ́ю дꙋ́шꙋ, є҆гда̀ распина́ема ви́дѣла є҆сѝ во́лею сн҃а и҆ бг҃а твоего̀: є҆го́же бл҃гослове́ннаѧ, молѧ́щи не преста́й, проще́нiе прегрѣше́нiй на́мъ дарова́ти.

Въ коне́цъ ѹ҆́трени:

Тѧ̀ велича́емъ, бцⷣе, вопiю́ще: ты̀ є҆сѝ гора̀, ѿ неѧ́же неизглаго́ланнѡ ѿсѣче́сѧ ка́мень, и҆ врата̀ а҆́дѡва сокрꙋшѝ. 

Въ сре́дꙋ ве́чера, и҆ въ четверто́къ, на Бг҃ъ гдⷭ҇ь:

Сло́во ѻ҆́ч҃ее, хрⷭ҇та̀ бг҃а на́шего, ѿ тебѐ воплоти́вшагосѧ позна́хомъ бцⷣе, дв҃о, є҆ди́на чи́стаѧ, є҆ди́на бл҃гослове́ннаѧ: тѣ́мъ непреста́ннѡ тѧ̀ воспѣва́юще велича́емъ.

Въ коне́цъ ѹ҆́трени:

Ꙗ҆́кѡ всѣ́хъ є҆сѝ творе́нiй:

Въ четверто́къ ве́чера, и҆ въ пѧто́къ, на Бг҃ъ гдⷭ҇ь:

Дв҃о пренепоро́чнаѧ мт҃и:

Въ коне́цъ ѹ҆́трени:

Тѧ̀ велича́емъ бцⷣе, вопiю́ще: ты̀ є҆сѝ гора̀:

Въ пѧто́къ ве́чера, и҆ въ сꙋббѡ́тꙋ, на Бг҃ъ гдⷭ҇ь:

Е҆́же ѿ вѣ́ка ѹ҆тае́ное:

Въ коне́цъ ѹ҆́трени:

Тѧ̀ велича́емъ бцⷣе, вопiю́ще: ты̀ є҆сѝ кꙋпина̀: 

Въ недѣ́лю ве́чера, и҆ въ понедѣ́льникъ, на Бг҃ъ гдⷭ҇ь, гла́съ є҃:

Со а҆́гг҃лы нбⷭ҇наѧ, съ человѣ́ки земна̑ѧ гла́сомъ ра́дованiѧ, бцⷣе, вопiе́мъ тѝ: ра́дꙋйсѧ, врата̀ нб҃съ ши̑ршаѧ. ра́дꙋйсѧ, є҆ди́на земноро́дныхъ сп҃се́нiе. ра́дꙋйсѧ чи́стаѧ, бл҃года́тнаѧ, ро́ждшаѧ бг҃а воплоти́вшагосѧ.

Въ коне́цъ ѹ҆́трени:

Ѿ дв҃ы возсiѧ́вый мíрꙋ хрⷭ҇тѐ бж҃е, сы́ны свѣ́та то́ю показа́вый, поми́лꙋй на́съ.

Въ понедѣ́льникъ ве́чера, и҆ во вто́рникъ, на Бг҃ъ гдⷭ҇ь:

Ско́рый тво́й покро́въ, и҆ по́мощь и҆ млⷭ҇ть покажѝ на рабы̑ твоѧ̑: и҆ во́лны чи́стаѧ, ѹ҆кротѝ сꙋ́етныхъ помыслѡ́въ, и҆ па́дшꙋю мою̀ дꙋ́шꙋ возста́ви бцⷣе: вѣ́мъ бо, вѣ́мъ дв҃о, ꙗ҆́кѡ мо́жеши, є҆ли̑ка и҆ хо́щеши.

Въ коне́цъ ѹ҆́трени:

Мт҃и бж҃iѧ прест҃а́ѧ, стѣно̀ хрⷭ҇тiа́нъ, и҆зба́ви лю́ди твоѧ̑ ѻ҆бы́чнѡ, зовꙋ́щыѧ  тѝ прилѣ́жнѡ: сопроти́висѧ сра̑мнымъ и҆ гѡ́рдымъ помыслѡ́мъ, да вопiе́мъ тѝ: ра́дꙋйсѧ приснодв҃о.

Во вто́рникъ ве́чера, и҆ въ сре́дꙋ, на Бг҃ъ гдⷭ҇ь:

Крⷭ҇то́мъ сн҃а твоегѡ̀ бг҃обл҃года́тнаѧ, i҆́дѡльскаѧ пре́лесть всѧ̀ ѹ҆праздни́сѧ, и҆ де́мѡнскаѧ крѣ́пость попра́сѧ: сегѡ̀ ра́ди вѣ́рнiи по до́лгꙋ тѧ̀ при́снѡ пое́мъ и҆ бл҃гослови́мъ, и҆ бцⷣꙋ вои́стиннꙋ и҆сповѣ́дающе, тѧ̀ велича́емъ.

Въ коне́цъ ѹ҆́трени:

Ѿ дв҃ы возсiѧ́вый мíрꙋ:

Въ сре́дꙋ ве́чера, и҆ въ четверто́къ, на Бг҃ъ гдⷭ҇ь:

Стра́нное дв҃ы та́инство, мíрꙋ показа́сѧ сп҃си́тельное: ѿ неѧ́ бо роди́лсѧ є҆сѝ безꙿ сѣ́мене, и҆ пло́тiю показа́лсѧ є҆сѝ безꙿ и҆стлѣ́нiѧ, всѣ́хъ ра́досте, гдⷭ҇и сла́ва тебѣ̀. 

Въ коне́цъ ѹ҆́трени:

Мт҃и бж҃iѧ прест҃а́ѧ:

Въ четверто́къ ве́чера, и҆ въ пѧто́къ, на Бг҃ъ гдⷭ҇ь:

Крⷭ҇то́мъ сн҃а твоегѡ̀:

Въ коне́цъ ѹ҆́трени:

Ѿ дв҃ы возсiѧ́вый мíрꙋ:

Въ пѧто́къ ве́чера, и҆ въ сꙋббѡ́тꙋ, на Бг҃ъ гдⷭ҇ь:

Ра́дꙋйсѧ, две́ре гдⷭ҇нѧ непроходи́маѧ:

Въ коне́цъ ѹ҆́трени:

Ѿ дв҃ы возсiѧ́вый мíрꙋ:

Въ недѣ́лю ве́чера, и҆ въ понедѣ́льникъ, на Бг҃ъ гдⷭ҇ь, гла́съ s҃:

Нача́ло сп҃се́нiѧ, гаврiи́лово провѣща́нiе къ дв҃ѣ бы́сть: слы́ша бо, є҆́же ра́дꙋйсѧ, и҆ не ѹ҆бѣжѐ цѣлова́нiѧ, не ѹ҆сꙋмнѣ́сѧ ꙗ҆́кѡ са́рра въ сѣ́ни, но си́це глаго́лаше: сѐ раба̀ гдⷭ҇нѧ, бꙋ́ди мнѣ̀ по глаго́лꙋ твоемꙋ̀. 

Въ коне́цъ ѹ҆́трени:

А҆рха́гг҃льское сло́во прiѧ́ла є҆сѝ, и҆ херꙋвíмскiй прⷭ҇то́лъ показа́ласѧ є҆сѝ, и҆ на ѡ҆бꙿѧ́тiихъ твои́хъ носи́ла є҆сѝ, бцⷣе, наде́ждꙋ дꙋ́шъ на́шихъ.

Въ понедѣ́льникъ ве́чера, и҆ во вто́рникъ, на Бг҃ъ гдⷭ҇ь:

Ѹ҆пова́нiе мíра, бл҃га́ѧ бцⷣе дв҃о, твоѐ и҆ є҆ди́но держа́вное предста́тельство про́симъ: ѹ҆милосе́рдисѧ на безпредста́тельствєнныѧ лю́ди, молѝ млⷭ҇тиваго бг҃а, и҆зба́витисѧ дꙋша́мъ на́шымъ ѿ всѧ́кагѡ преще́нiѧ, є҆ди́на бл҃гослове́ннаѧ.

Въ коне́цъ ѹ҆́трени:

Никто́же притека́ѧй къ тебѣ̀ посра́мленъ ѿ тебѐ и҆схо́дитъ, пречⷭ҇таѧ бцⷣе дв҃о: но про́ситъ бл҃года́ти, и҆ прiе́млетъ дарова́нiе къ поле́зномꙋ проше́нiю. 

Во вто́рникъ ве́чера, и҆ въ сре́дꙋ, на Бг҃ъ гдⷭ҇ь:

Бцⷣе дв҃о, молѝ сн҃а твоего̀ во́лею пригвозди́вшагосѧ на крⷭ҇тѣ̀, и҆ мíръ ѿ пре́лести свобо́ждшаго хрⷭ҇та̀ бг҃а на́шего, поми́ловати дꙋ́шы на́шѧ.

Въ коне́цъ ѹ҆́трени:

Пре́жде вѣ̑къ ѿ ѻ҆ц҃а̀ безꙿ мт҃ре рожде́нна сн҃а и҆ сло́ва бж҃iѧ, въ послѣ̑днѧѧ лѣ̑та родила̀ є҆сѝ, воплоти́вшагосѧ ѿ чⷭ҇тыхъ крове́й твои́хъ бг҃ороди́тельнице, безꙿ мꙋ́жа: є҆го́же молѝ дарова́тисѧ на́мъ грѣхѡ́въ ѡ҆ставле́нiю пре́жде конца̀.

Въ сре́дꙋ ве́чера, и҆ въ четверто́къ, на Бг҃ъ гдⷭ҇ь:

Ст҃а́ѧ влⷣчце, чⷭ҇таѧ бг҃а на́шегѡ мт҃и, всѣ́хъ творца̀ неизрече́ннѡ ро́ждшаѧ, молѝ со а҆пⷭ҇лы сщ҃е́нными страсте́й на́съ и҆зба́вити  и҆ ѡ҆ставле́нiе на́мъ да́ти грѣхѡ́въ.

Въ коне́цъ ѹ҆́трени:

Вели́кихъ дарова́нiй, чи́стаѧ дв҃о бг҃омт҃и ты̀ сподо́биласѧ є҆сѝ: ꙗ҆́кѡ родила̀ є҆сѝ пло́тiю є҆ди́наго ѿ трⷪ҇цы, хрⷭ҇та̀ жизнода́вца, во сп҃се́нiе дꙋ́шъ на́шихъ.

Въ четверто́къ ве́чера, и҆ въ пѧто́къ, на Бг҃ъ гдⷭ҇ь:

Бцⷣе дв҃о, молѝ сн҃а твоего̀:

Въ коне́цъ ѹ҆́трени:

Пре́жде вѣ̑къ ѿ ѻ҆ц҃а̀ безꙿ мт҃ре:

Въ пѧто́къ ве́чера, и҆ въ сꙋббѡ́тꙋ, на Бг҃ъ гдⷭ҇ь:

Предповѣствꙋ́етъ гедеѡ́нъ зача́тiе и҆ сказꙋ́етъ дв҃дъ ржⷭ҇тво̀ твоѐ бцⷣе: сни́де бо ꙗ҆́кѡ до́ждь на рꙋно̀ сло́во во чре́во твоѐ: и҆ прозѧбла̀ є҆сѝ безꙿ сѣ́мене землѐ ст҃а́ѧ, мíра сп҃се́нiе, хрⷭ҇та̀ бг҃а на́шего, бл҃года́тнаѧ. 

Въ коне́цъ ѹ҆́трени:

Пре́жде вѣ̑къ ѿ ѻ҆ц҃а̀ безꙿ мт҃ре:

Въ недѣ́лю ве́чера, и҆ въ понедѣ́льникъ, на Бг҃ъ гдⷭ҇ь, гла́съ з҃:

Бцⷣе дв҃о нескве́рнаѧ, сн҃а твоего̀ молѝ съ го́рними си́лами, проще́нiю прегрѣше́нiй на́мъ пре́жде конца̀ дарова́тисѧ, вѣ́рнѡ тѧ̀ сла́вѧщымъ.

Въ коне́цъ ѹ҆́трени:

Превозшла̀ є҆сѝ си̑лы нбⷭ҇ныѧ, занѐ хра́мъ показа́ласѧ є҆сѝ бж҃е́ственный, бл҃гослове́ннаѧ бцⷣе, ꙗ҆́кѡ ро́ждшаѧ хрⷭ҇та̀, сп҃са дꙋ́шъ на́шихъ.

Въ понедѣ́льникъ ве́чера, и҆ во вто́рникъ, на Бг҃ъ гдⷭ҇ь:

Ра́дꙋйсѧ, тебѣ̀ приво́димъ, бцⷣе: а҆́гг҃лѡвъ бо вы́шшаѧ показа́ласѧ є҆сѝ, бг҃а ро́ждшаѧ.

Въ коне́цъ ѹ҆́трени:

Ѹ҆мирѝ мл҃твами бцⷣы жи́знь на́шꙋ,  вопiю́щихъ тѝ млⷭ҇тиве гдⷭ҇и, сла́ва тебѣ̀.

Во вто́рникъ ве́чера, и҆ въ сре́дꙋ, на Бг҃ъ гдⷭ҇ь:

Распе́ншагосѧ за ны̀ хрⷭ҇та̀ бг҃а, и҆ разрꙋши́вшаго сме́рти держа́вꙋ, непреста́ннѡ молѝ бцⷣе дв҃о, да сп҃се́тъ дꙋ́шы на́шѧ.

Въ коне́цъ ѹ҆́трени:

И҆зба́ви бцⷣе, ѿ содержа́щихъ на́съ грѣхѡ́въ, ꙗ҆́кѡ и҆но́гѡ ѹ҆пова́нiѧ вѣ́рнiи, не и҆́мамы ра́звѣ тебѐ, и҆ ѿ тебѐ ро́ждшагѡсѧ бг҃а.

Въ сре́дꙋ ве́чера, и҆ въ четверто́къ, на Бг҃ъ гдⷭ҇ь:

Пло́дъ чре́ва твоегѡ̀, пречи́стаѧ, прⷪ҇ро́кѡвъ є҆́сть и҆ зако́на и҆сполне́нiе: тѣ́мъ тѧ̀ бцⷣꙋ въ вѣ́дѣнiи сла́вѧще, бл҃гоче́стнѡ велича́емъ.

Въ коне́цъ ѹ҆́трени:

Пло́дъ чре́ва твоегѡ̀ бг҃оневѣ́сто. человѣ́кѡмъ показа́сѧ сп҃се́нiѧ хода́тайственный:  тѣ́мъ тѧ̀ бцⷣꙋ, ра́зꙋмомъ и҆ ѧ҆зы́комъ сла́вѧще, вѣ́рнiи велича́емъ.

Въ четверто́къ ве́чера, и҆ въ пѧто́къ, на Бг҃ъ гдⷭ҇ь:

Распе́ншагосѧ за ны̀:

Въ коне́цъ ѹ҆́трени:

И҆зба́ви бцⷣе:

Въ пѧто́къ ве́чера, и҆ въ сꙋббѡ́тꙋ, на Бг҃ъ гдⷭ҇ь:

Ꙗ҆́кѡ на́шегѡ воскрⷭ҇нiѧ сокро́вище:

Въ коне́цъ ѹ҆́трени:

Ра́дꙋйсѧ, невмѣсти́маго въ нб҃сѣ́хъ вмѣсти́вшаѧ во ѹ҆тро́бѣ твое́й: ра́дꙋйсѧ дв҃о, прⷪ҇ро́кѡвъ проповѣ́данiе, є҆́юже возсiѧ̀ є҆мманꙋ́илъ. ра́дꙋйсѧ, мт҃и хрⷭ҇та̀ бг҃а.

Въ недѣ́лю ве́чера, и҆ въ понедѣ́льникъ, на Бг҃ъ гдⷭ҇ь, гла́съ и҃:

Ра́дꙋйсѧ, а҆́гг҃ломъ ра́дость мíра прiе́мшаѧ: ра́дꙋйсѧ, ро́ждшаѧ творца̀  твоего̀ и҆ гдⷭ҇а: ра́дꙋйсѧ, сподо́бльшаѧсѧ бы́ти мт҃и бж҃iѧ.

Въ коне́цъ ѹ҆́трени:

Ра́дꙋйсѧ, врата̀ цр҃ѧ̀ сла́вы, ꙗ҆̀же вы́шнiй є҆ди́нъ про́йде, и҆ є҆ди́нꙋ запеча́танꙋ сохранѝ, во сп҃се́нiе дꙋ́шъ на́шихъ.

Въ понедѣ́льникъ ве́чера, и҆ во вто́рникъ, на Бг҃ъ гдⷭ҇ь:

Недви́жимое ѹ҆твержде́нiе вѣ́ры, и҆ честны́й да́ръ дꙋ́шъ на́шихъ, бцⷣꙋ пѣ́сньми велича́емъ вѣ́рнiи: ра́дꙋйсѧ, ка́мень жи́зни во чре́вѣ твое́мъ вмѣсти́вшаѧ. ра́дꙋйсѧ, конце́й наде́ждо, скорбѧ́щихъ застꙋпле́нiе. ра́дꙋйсѧ невѣ́сто неневѣ́стнаѧ.

Въ коне́цъ ѹ҆́трени:

Дв҃о пречⷭ҇таѧ, сп҃си́ ны мл҃твами твои́ми, дви́жꙋщи ѹ҆тро́бꙋ мт҃рнюю сн҃ꙋ твоемꙋ̀, и҆ бг҃ꙋ на́шемꙋ. 

Во вто́рникъ ве́чера, и҆ въ сре́дꙋ, на Бг҃ъ гдⷭ҇ь:

А҆́гнца и҆ па́стырѧ и҆ сп҃са мíра, на крⷭ҇тѣ̀ зрѧ́щи ро́ждшаѧ тѧ̀, глаго́лаше слезѧ́щи: мíръ ѹ҆̀бо ра́дꙋетсѧ, прiе́млѧ и҆збавле́нiе: ѹ҆тро́ба же моѧ̀ гори́тъ, зрѧ́щи твоѐ распѧ́тiе, є҆́же за всѣ́хъ терпи́ши сн҃е и҆ бж҃е мо́й.

Въ коне́цъ ѹ҆́трени:

Пло́дъ чре́ва твоегѡ̀, пречⷭ҇таѧ, прⷪ҇ро́кѡвъ є҆́сть и҆ зако́на и҆сполне́нiе: тѣ́мъ тѧ̀ бцⷣꙋ въ вѣ́дѣнiи сла́вѧще, бл҃гоче́стнѡ велича́емъ.

Въ сре́дꙋ ве́чера, и҆ въ четверто́къ, на Бг҃ъ гдⷭ҇ь:

Мы́слєннаѧ врата̀ жи́зни, пречⷭ҇таѧ бцⷣе, притека́ющыѧ тебѣ̀ вѣ́рнѡ и҆зба́ви ѿ бѣ́дъ, да сла́вимъ прест҃о́е ржⷭ҇тво̀ твоѐ, во сп҃се́нiе дꙋ́шъ на́шихъ.

Въ коне́цъ ѹ҆́трени: Дв҃о пречⷭ҇таѧ: 

Въ четверто́къ ве́чера, и҆ въ пѧто́къ, на Бг҃ъ гдⷭ҇ь:

А҆́гнца и҆ па́стырѧ:

Въ коне́цъ ѹ҆́трени:

Пло́дъ чре́ва твоегѡ̀ пречⷭ҇таѧ:

Въ пѧто́къ ве́чера, и҆ въ сꙋббѡ́тꙋ, на Бг҃ъ гдⷭ҇ь:

И҆́же на́съ ра́ди рожде́йсѧ ѿ дв҃ы, и҆ распѧ́тiе претерпѣ́въ бл҃гíй, и҆спрове́ргiй сме́ртiю сме́рть, и҆ воскресе́нiе ꙗ҆вле́й ꙗ҆́кѡ бг҃ъ, не пре́зри, ꙗ҆̀же созда́лъ є҆сѝ рꙋко́ю твое́ю. ꙗ҆вѝ чл҃вѣколю́бiе твоѐ млⷭ҇тиве: прiимѝ ро́ждшꙋю тѧ̀ бцⷣꙋ молѧ́щꙋюсѧ за ны̀, и҆ сп҃сѝ сп҃се на́шъ, лю́ди ѿча̑ѧнныѧ.

Въ коне́цъ ѹ҆́трени:

Дв҃о пречⷭ҇таѧ, сп҃си́ ны мл҃твами твои́ми, дви́жꙋщи ѹ҆тро́бꙋ мт҃рнюю сн҃ꙋ твоемꙋ̀ и҆ бг҃ꙋ на́шемꙋ.


