 OCR:

 Библиотека святоотеческой литературы

 http://orthlib.ru





Нача́ло вече́рни

Глаго́летъ сщ҃е́нникъ: Бл҃гослове́нъ бг҃ъ на́шъ:

И҆ начина́етъ предстоѧ́тель, и҆лѝ ѹ҆чине́нный чте́цъ:

Прiиди́те, поклони́мсѧ цр҃е́ви на́шемꙋ бг҃ꙋ.

Прiиди́те, поклони́мсѧ и҆ припаде́мъ хрⷭ҇тꙋ̀, цр҃е́ви на́шемꙋ бг҃ꙋ.

Прiиди́те, поклони́мсѧ и҆ припаде́мъ самомꙋ̀ хрⷭ҇тꙋ̀ цр҃е́ви и҆ бг҃ꙋ на́шемꙋ.

Бл҃гословѝ дꙋшѐ моѧ̀ гдⷭ҇а: гдⷭ҇и бж҃е мо́й, возвели́чилсѧ є҆сѝ sѣлѡ̀, во и҆сповѣ́данiе и҆ въ велелѣ́потꙋ ѡ҆бле́клсѧ є҆сѝ. Ѡ҆дѣѧ́йсѧ свѣ́томъ ꙗ҆́кѡ ри́зою, простира́ѧй нб҃о ꙗ҆́кѡ ко́жꙋ. Покрыва́ѧй вода́ми превы́спрєннѧѧ своѧ̑, полага́ѧй ѻ҆́блаки  на восхожде́нiе своѐ, ходѧ́й на крилꙋ̀ вѣ́трєню. Творѧ́й а҆́гг҃лы своѧ̑ дꙋ́хи и҆ слꙋги̑ своѧ̑ пла́мень ѻ҆́гненный. Ѡ҆снова́ѧй зе́млю на тве́рди є҆ѧ̀, не преклони́тсѧ въ вѣ́къ вѣ́ка. Бе́здна, ꙗ҆́кѡ ри́за ѡ҆дѣѧ́нiе є҆ѧ̀, на гора́хъ ста́нꙋтъ во́ды. Ѿ запреще́нiѧ твоегѡ̀ побѣ́гнꙋтъ, ѿ гла́са гро́ма твоегѡ̀ ѹ҆боѧ́тсѧ. Восхо́дѧтъ го́ры, и҆ низхо́дѧтъ полѧ̀ въ мѣ́сто, є҆́же ѡ҆снова́лъ є҆сѝ и҆̀мъ. Предѣ́лъ положи́лъ є҆сѝ, є҆гѡ́же не пре́йдꙋтъ, нижѐ ѡ҆братѧ́тсѧ покры́ти зе́млю. Посыла́ѧй и҆сто́чники въ де́брѣхъ, посредѣ̀ го́ръ про́йдꙋтъ во́ды. Напаѧ́ютъ всѧ̑ sвѣ́ри сє́льныѧ, ждꙋ́тъ ѻ҆на́гри въ жа́ждꙋ свою̀. На ты́хъ пти̑цы нбⷭ҇ныѧ привита́ютъ, ѿ среды̀ ка́менiѧ дадѧ́тъ гла́съ. Напаѧ́ѧй го́ры ѿ превы́спреннихъ свои́хъ, ѿ плода̀  дѣ́лъ твои́хъ насы́титсѧ землѧ̀. Прозѧба́ѧй травꙋ̀ скотѡ́мъ, и҆ sла́къ на слꙋ́жбꙋ человѣ́кѡмъ, и҆звестѝ хлѣ́бъ ѿ землѝ. И҆ вiно̀ весели́тъ се́рдце человѣ́ка, ѹ҆ма́стити лицѐ є҆ле́емъ, и҆ хлѣ́бъ се́рдце человѣ́ка ѹ҆крѣпи́тъ. Насы́тѧтсѧ древа̀ польска̑ѧ, ке́дри лiва́нстiи, и҆̀хже є҆сѝ насади́лъ. Та́мѡ пти̑цы вогнѣздѧ́тсѧ: є҆рѡдíево жили́ще предводи́тельствꙋетъ и҆́ми. Го́ры высѡ́кiѧ є҆ле́нємъ, ка́мень прибѣ́жище за́ѧцємъ. Сотвори́лъ є҆́сть лꙋнꙋ̀ во времена̀, со́лнце позна̀ за́падъ сво́й. Положи́лъ є҆сѝ тьмꙋ̀, и҆ бы́сть но́щь, въ не́йже про́йдꙋтъ всѝ sвѣ́рiе дꙋбра́внiи: Скѵ́мни рыка́ющiи восхи́тити, и҆ взыска́ти ѿ бг҃а пи́щꙋ себѣ̀. Возсiѧ̀ со́лнце, и҆ собра́шасѧ, и҆ въ ло́жахъ свои́хъ лѧ́гꙋтъ. И҆зы́детъ человѣ́къ на дѣ́ло своѐ, и҆ на дѣ́ланiе своѐ  до ве́чера. Ꙗ҆́кѡ возвели́чишасѧ дѣла̀ твоѧ̑ гдⷭ҇и, всѧ̑ премꙋ́дростiю сотвори́лъ є҆сѝ: и҆спо́лнисѧ землѧ̀ тва́ри твоеѧ̀. Сiѐ мо́ре вели́кое и҆ простра́нное, та́мѡ га́ди, и҆́хже нѣ́сть числа̀, живѡ́тнаѧ ма̑лаѧ съ вели́кими. Та́мѡ кораблѝ препла́ваютъ, sмíй се́й, є҆го́же созда́лъ є҆сѝ рꙋга́тисѧ є҆мꙋ̀. Всѧ̑ къ тебѣ̀ ча́ютъ, да́ти пи́щꙋ и҆̀мъ во бл҃го вре́мѧ. Да́вшꙋ тебѣ̀ и҆̀мъ, соберꙋ́тъ: ѿве́рзшꙋ тебѣ̀ рꙋ́кꙋ, всѧ́чєскаѧ и҆спо́лнѧтсѧ бл҃гости. Ѿвра́щшꙋ же тебѣ̀ лицѐ возмѧтꙋ́тсѧ: ѿи́меши дꙋ́хъ и҆́хъ, и҆ и҆сче́знꙋтъ, и҆ въ пе́рсть свою̀ возвратѧ́тсѧ. По́слеши дх҃а твоего̀, и҆ сози́ждꙋтсѧ, и҆ ѡ҆бнови́ши лицѐ землѝ. Бꙋ́ди сла́ва гдⷭ҇нѧ во вѣ́ки, возвесели́тсѧ гдⷭ҇ь ѡ҆ дѣ́лѣхъ свои́хъ: Призира́ѧй на зе́млю, и҆ творѧ́й ю҆̀ трѧсти́сѧ: прикаса́ѧйсѧ гора́мъ, и҆  дымѧ́тсѧ. Воспою̀ гдⷭ҇еви въ животѣ̀ мое́мъ: пою̀ бг҃ꙋ моемꙋ̀, до́ндеже є҆́смь. Да ѹ҆слади́тсѧ є҆мꙋ̀ бесѣ́да моѧ̀, а҆́зъ же возвеселю́сѧ ѡ҆ гдⷭ҇ѣ. Да и҆сче́знꙋтъ грѣ̑шницы ѿ землѝ, и҆ беззакѡ́нницы, ꙗ҆́коже не бы́ти и҆̀мъ: бл҃гословѝ дꙋшѐ моѧ̀ гдⷭ҇а. Со́лнце позна̀ за́падъ сво́й: положи́лъ є҆сѝ тьмꙋ̀ и҆ бы́сть но́щь. Ꙗ҆́кѡ возвели́чишасѧ дѣла̀ твоѧ̑ гдⷭ҇и, всѧ̑ премꙋ́дростiю сотвори́лъ є҆сѝ.

Сла́ва, и҆ ны́нѣ:

А҆ллилꙋ́iа, а҆ллилꙋ́iа, а҆ллилꙋ́iа, сла́ва тебѣ̀ бж҃е. Три́жды.

Та́же є҆ктенiа̀ вели́каѧ. Та́же стiхосло́вiе ѱалти́рѧ, и҆ по стiхосло́вiи є҆ктенiа̀ ма́лаѧ.

И҆ а҆́бiе, Гдⷭ҇и воззва́хъ, въ прилꙋчи́вшiйсѧ гла́съ:

Гдⷭ҇и, воззва́хъ къ тебѣ̀, ѹ҆слы́ши мѧ̀. Ѹ҆слы́ши мѧ̀ гдⷭ҇и. 

Гдⷭ҇и, воззва́хъ къ тебѣ̀, ѹ҆слы́ши мѧ̀: вонмѝ гла́сꙋ моле́нiѧ моегѡ̀, внегда̀ воззва́ти мѝ къ тебѣ̀. Ѹ҆слы́ши мѧ̀ гдⷭ҇и.

Вторы́й ли́къ:

Да и҆спра́витсѧ мл҃тва моѧ̀, ꙗ҆́кѡ кади́ло предꙿ тобо́ю, воздѣѧ́нiе рꙋкꙋ̀ моє́ю, же́ртва вече́рнѧѧ. Ѹ҆слы́ши мѧ̀ гдⷭ҇и.

И҆ по чи́нꙋ стiхѝ:

Положѝ, гдⷭ҇и, хране́нiе ѹ҆стѡ́мъ мои̑мъ, и҆ две́рь ѡ҆гражде́нiѧ ѡ҆ ѹ҆стна́хъ мои́хъ.

Не ѹ҆клонѝ се́рдце моѐ въ словеса̀ лꙋка́вствiѧ, непщева́ти вины̀ ѡ҆ грѣсѣ́хъ.

Съ человѣ́ки дѣ́лающими беззако́нiе, и҆ не сочтꙋ́сѧ со и҆збра́нными и҆́хъ.

Нака́жетъ мѧ̀ пра́ведникъ млⷭ҇тiю, и҆ ѡ҆бличи́тъ мѧ̀: є҆ле́й же грѣ́шнагѡ да не нама́ститъ главы̀ моеѧ̀. 

Ꙗ҆́кѡ є҆щѐ и҆ мл҃тва моѧ̀ во бл҃говоле́нiихъ и҆́хъ, поже́рты бы́ша при ка́мени сꙋдiи̑ и҆́хъ.

Ѹ҆слы́шатсѧ глаго́ли моѝ, ꙗ҆́кѡ возмого́ша: ꙗ҆́кѡ то́лща землѝ просѣ́десѧ на землѝ, расточи́шасѧ кѡ́сти и҆́хъ при а҆́дѣ.

Ꙗ҆́кѡ къ тебѣ̀ гдⷭ҇и, гдⷭ҇и, ѻ҆́чи моѝ, на тѧ̀ ѹ҆пова́хъ, не ѿимѝ дꙋ́шꙋ мою̀.

Сохрани́ мѧ ѿ сѣ́ти, ю҆́же соста́виша мѝ, и҆ ѿ собла̑знъ дѣ́лающихъ беззако́нiе.

Падꙋ́тъ во мре́жꙋ свою̀ грѣ̑шницы: є҆ди́нъ є҆́смь а҆́зъ, до́ндеже прейдꙋ̀.

Гла́сомъ мои́мъ ко гдⷭ҇ꙋ воззва́хъ, гла́сомъ мои́мъ ко гдⷭ҇ꙋ помоли́хсѧ.

Пролiю̀ предꙿ ни́мъ моле́нiе моѐ, печа́ль мою̀ предꙿ ни́мъ возвѣщꙋ̀.

Внегда̀ и҆счеза́ти ѿ менѐ дꙋ́хꙋ моемꙋ̀, и҆ ты̀ позна́лъ є҆сѝ стєзѝ моѧ̑. 

На пꙋтѝ се́мъ, по немꙋ́же хожда́хъ, скры́ша сѣ́ть мнѣ̀.

Смотрѧ́хъ ѡ҆деснꙋ́ю и҆ возглѧ́дахъ, и҆ не бѣ̀ зна́ѧй менѐ.

Поги́бе бѣ́гство ѿ менѐ, и҆ нѣ́сть взыска́ѧй дꙋ́шꙋ мою̀.

Воззва́хъ къ тебѣ̀ гдⷭ҇и, рѣ́хъ: ты̀ є҆сѝ ѹ҆пова́нiе моѐ, ча́сть моѧ̀ є҆сѝ на землѝ живы́хъ.

Вонмѝ моле́нiю моемꙋ̀, ꙗ҆́кѡ смири́хсѧ sѣлѡ̀: и҆зба́ви мѧ̀ ѿ гонѧ́щихъ мѧ̀, ꙗ҆́кѡ ѹ҆крѣпи́шасѧ па́че менѐ.

На _i҃, стiхи̑ры:

И҆зведѝ и҆зꙿ темни́цы дꙋ́шꙋ мою̀, и҆сповѣ́датисѧ и҆́мени твоемꙋ̀.

Менѐ ждꙋ́тъ пра́вєдницы, до́ндеже возда́си мнѣ̀.

На и҃:

И҆зꙿ глꙋбины̀ воззва́хъ къ тебѣ̀ гдⷭ҇и, гдⷭ҇и, ѹ҆слы́ши гла́съ мо́й. 

Да бꙋ́дꙋтъ ѹ҆́ши твоѝ, вне́млющѣ гла́сꙋ моле́нiѧ моегѡ̀.

На s҃:

А҆́ще беззакѡ́нiѧ на́зриши гдⷭ҇и, гдⷭ҇и, кто̀ постои́тъ; ꙗ҆́кѡ ѹ҆ тебѐ ѡ҆чище́нiе є҆́сть.

И҆́мене ра́ди твоегѡ̀ потерпѣ́хъ тѧ̀ гдⷭ҇и, потерпѣ̀ дꙋша̀ моѧ̀ въ сло́во твоѐ, ѹ҆пова̀ дꙋша̀ моѧ̀ на гдⷭ҇а.

На д҃:

Ѿ стра́жи ѹ҆́треннiѧ до но́щи, ѿ стра́жи ѹ҆́треннiѧ, да ѹ҆пова́етъ i҆и҃ль на гдⷭ҇а.

Ꙗ҆́кѡ ѹ҆ гдⷭ҇а млⷭ҇ть, и҆ мно́гое ѹ҆ негѡ̀ и҆збавле́нiе, и҆ то́й и҆зба́витъ i҆и҃лѧ ѿ всѣ́хъ беззако́нiй є҆гѡ̀.

Хвали́те гдⷭ҇а всѝ ꙗ҆зы́цы, похвали́те є҆го̀ всѝ лю́дiе.

Ꙗ҆́кѡ ѹ҆тверди́сѧ млⷭ҇ть є҆гѡ̀ на на́съ, и҆ и҆́стина гдⷭ҇нѧ пребыва́етъ во вѣ́къ. 

Сла́ва: Ст҃а́гѡ мине́и. И҆ ны́нѣ: Бг҃оро́диченъ. А҆́ще нѣ́сть ст҃а́гѡ: Сла́ва: И҆ ны́нѣ: Бг҃оро́диченъ.

Творе́нiе сѡфро́нiа, патрiа́рха i҆ерⷭ҇ли́мскагѡ.

Свѣ́те ти́хiй ст҃ы́ѧ сла́вы, безсме́ртнагѡ ѻ҆ц҃а̀ нбⷭ҇нагѡ, ст҃а́гѡ бл҃же́ннагѡ, i҆и҃се хрⷭ҇тѐ: прише́дше на за́падъ со́лнца, ви́дѣвше свѣ́тъ вече́рнiй, пое́мъ ѻ҆ц҃а̀, сн҃а и҆ ст҃а́го дх҃а, бг҃а. досто́инъ є҆сѝ во всѧ̑ времена̀ пѣ́тъ бы́ти гла́сы прпⷣбными, сн҃е бж҃iй, живо́тъ даѧ́й: тѣ́мже мíръ тѧ̀ сла́витъ.

Подоба́етъ вѣ́дати, ꙗ҆́кѡ а҆́ще прилꙋчи́тсѧ м҃-ца, и҆лѝ А҆ллилꙋ́iа, вмѣ́стѡ прокíменѡвъ седми́цы, пое́мъ сiѧ̑.

Въ пнⷣльникъ ве́чера: А҆ллилꙋ́iа, три́жды, во гла́съ s҃.

Стíхъ: Гдⷭ҇и, да не ꙗ҆́ростiю твое́ю ѡ҆бличи́ши менѐ, нижѐ гнѣ́вомъ твои́мъ нака́жеши менѐ. А҆ллилꙋ́iа.

Стíхъ: И҆ во вѣ́ки вѣкѡ́въ. 

Мы́ же высоча́йшимъ гла́сомъ: А҆ллилꙋ́iа.

Во вто́рникъ и҆ въ четверто́къ ве́чера: А҆ллилꙋ́iа.

Стíхъ: Возноси́те гдⷭ҇а бг҃а на́шего, и҆ покланѧ́йтесѧ подно́жiю но́гꙋ є҆гѡ̀, ꙗ҆́кѡ ст҃о є҆́сть. А҆ллилꙋ́iа.

Стíхъ: И҆ во вѣ́ки вѣкѡ́въ. А҆ллилꙋ́iа.

Въ сре́дꙋ ве́чера: А҆ллилꙋ́iа.

Стíхъ: Во всю̀ зе́млю и҆зы́де вѣща́нiе и҆́хъ, и҆ въ концы̀ вселе́нныѧ глаго́лы и҆́хъ. А҆ллилꙋ́iа.

Стíхъ: И҆ во вѣ́ки вѣкѡ́въ. А҆ллилꙋ́iа.

Въ недѣ́лю же и҆ въ пѧто́къ ве́чера, никогда́же пое́тсѧ а҆ллилꙋ́iа. А҆́ще же є҆́сть Бг҃ъ гдⷭ҇ь, пою́тсѧ прокíмены сiѧ̑.

Въ недѣ́лю ве́чера, гла́съ и҃:

Сѐ ны́нѣ бл҃гослови́те гдⷭ҇а всѝ рабѝ гдⷭ҇ни.

Стíхъ: Стоѧ́щiи во хра́мѣ гдⷭ҇ни, во дво́рѣхъ до́мꙋ бг҃а на́шегѡ. 

Въ понедѣ́льникъ ве́чера, гла́съ д҃:

Гдⷭ҇ь ѹ҆слы́шитъ мѧ̀, внегда̀ воззва́ти мѝ къ немꙋ̀.

Стíхъ: Внегда̀ призва́ти мѝ, ѹ҆слы́ша мѧ̀ бг҃ъ пра́вды моеѧ̀.

Во вто́рникъ ве́чера, гла́съ а҃:

Млⷭ҇ть твоѧ̀ гдⷭ҇и, пожене́тъ мѧ̀ всѧ̑ дни̑ живота̀ моегѡ̀.

Стíхъ: Гдⷭ҇ь пасе́тъ мѧ̀, и҆ ничто́же мѧ̀ лиши́тъ, на мѣ́стѣ sла́чнѣ, та́мѡ всели́ мѧ.

Въ сре́дꙋ ве́чера, гла́съ є҃:

Бж҃е, во и҆́мѧ твоѐ сп҃си́ мѧ, и҆ въ си́лѣ твое́й сꙋди́ ми.

Стíхъ: Бж҃е, ѹ҆слы́ши мл҃твꙋ мою̀, внꙋшѝ глаго́лы ѹ҆́стъ мои́хъ.

Въ четверто́къ ве́чера, гла́съ s҃:

По́мощь моѧ̀ ѿ гдⷭ҇а, сотво́ршагѡ нб҃о и҆ зе́млю.

Стíхъ: Возведо́хъ ѻ҆́чи моѝ въ  го́ры, ѿню́дꙋже прiи́детъ по́мощь моѧ̀.

Въ пѧто́къ ве́чера, гла́съ з҃:

Бж҃е, застꙋ́пникъ мо́й є҆сѝ ты̀, и҆ млⷭ҇ть твоѧ̀ предвари́тъ мѧ̀.

Стíхъ: И҆зми́ мѧ ѿ вра̑гъ мои́хъ бж҃е, и҆ ѿ востаю́щихъ на мѧ̀ и҆зба́ви мѧ̀.

Въ сꙋббѡ́тꙋ ве́чера, гла́съ s҃:

Гдⷭ҇ь воцр҃и́сѧ, въ лѣ́потꙋ ѡ҆блече́сѧ.

Стíхъ: Ѡ҆блече́сѧ гдⷭ҇ь въ си́лꙋ и҆ препоѧ́сасѧ.

Стíхъ: И҆́бо ѹ҆твердѝ вселе́ннꙋю, ꙗ҆́же не подви́житсѧ.

Стíхъ: До́мꙋ твоемꙋ̀ подоба́етъ ст҃ы́нѧ гдⷭ҇и, въ долготꙋ̀ днíй.

И҆ по прокíменѣ глаго́летъ:

Сподо́би гдⷭ҇и въ ве́черъ се́й безꙿ грѣха̀ сохрани́тисѧ на́мъ. бл҃гослове́нъ є҆сѝ  гдⷭ҇и бж҃е ѻ҆тє́цъ на́шихъ, и҆ хва́льно и҆ просла́влено и҆́мѧ твоѐ во вѣ́ки, а҆ми́нь.

Бꙋ́ди гдⷭ҇и, млⷭ҇ть твоѧ̀ на на́съ, ꙗ҆́коже ѹ҆пова́хомъ на тѧ̀. бл҃гослове́нъ є҆сѝ гдⷭ҇и, наꙋчи́ мѧ ѡ҆правда́нiємъ твои̑мъ. бл҃гослове́нъ є҆сѝ влⷣко, вразꙋми́ мѧ ѡ҆правда́нiємъ твои̑мъ. бл҃гослове́нъ є҆сѝ ст҃ы́й, просвѣти́ мѧ ѡ҆правда́нiи твои́ми.

Гдⷭ҇и, млⷭ҇ть твоѧ̀ во вѣ́къ, дѣ́лъ рꙋкꙋ̀ твоє́ю не пре́зри: тебѣ̀ подоба́етъ хвала̀, тебѣ̀ подоба́етъ пѣ́нiе, тебѣ̀ сла́ва подоба́етъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ ны́нѣ, и҆ при́снѡ, и҆ во вѣ́ки вѣкѡ́въ, а҆ми́нь.

Сщ҃е́нникъ:

И҆спо́лнимъ вече́рнюю мл҃твꙋ на́шꙋ:

И҆ прѡ́чаѧ. И҆ по возгла́сѣ стiхи̑ры стiхо́вны, въ ни́хже глаго́лемъ настоѧ́щыѧ стiхѝ. 

Стíхъ а҃: Къ тебѣ̀ возведо́хъ ѻ҆́чи моѝ, живꙋ́щемꙋ на нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дiй свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀: та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже ѹ҆ще́дритъ ны̀.

Стíхъ в҃: Поми́лꙋй на́съ, гдⷭ҇и, поми́лꙋй на́съ, ꙗ҆́кѡ по мно́гꙋ и҆спо́лнихомсѧ ѹ҆ничиже́нiѧ: наипа́че напо́лнисѧ дꙋша̀ на́ша поноше́нiѧ гобзꙋ́ющихъ, и҆ ѹ҆ничиже́нiѧ го́рдыхъ.

Сла́ва, и҆ ны́нѣ, бг҃оро́диченъ.

Мл҃тва ст҃а́гѡ сѷмеѡ́на бг҃опрiи́мца:

Ны́нѣ ѿпꙋща́еши раба̀ твоего̀, влⷣко, по глаго́лꙋ твоемꙋ̀, съ ми́ромъ: ꙗ҆́кѡ ви́дѣста ѻ҆́чи моѝ сп҃се́нiе твоѐ, є҆́же є҆сѝ ѹ҆гото́валъ предꙿ лице́мъ всѣ́хъ люде́й, свѣ́тъ во ѿкрове́нiе ꙗ҆зы́кѡвъ, и҆ сла́вꙋ люде́й твои́хъ i҆и҃лѧ.

Трист҃о́е. По Ѻ҆́ч҃е на́шъ: тропа́рь  прилꙋчи́вшагѡсѧ пра́здника, и҆лѝ ст҃а́гѡ, и҆лѝ днѐ. Сла́ва, и҆ ны́нѣ, бг҃оро́диченъ: и҆ ѿпꙋ́стъ. А҆́ще же є҆́сть м҃-ца, и҆лѝ и҆́нъ по́стъ, и҆ А҆ллилꙋ́iа пѣ́то, глаго́ли тропарѝ сiѧ̑, во гла́съ д҃:

Бцⷣе дв҃о ра́дꙋйсѧ, бл҃года́тнаѧ мр҃íе, гдⷭ҇ь съ тобо́ю: бл҃гослове́на ты̀ въ жена́хъ, и҆ бл҃гослове́нъ пло́дъ чре́ва твоегѡ̀, ꙗ҆́кѡ сп҃са родила̀ є҆сѝ дꙋ́шъ на́шихъ. Покло́нъ а҃.

Сла́ва:

Крⷭ҇ти́телю хрⷭ҇то́въ, всѣ́хъ на́съ помѧнѝ, да и҆зба́вимсѧ ѿ беззако́нiй на́шихъ: тебѣ́ бо даде́сѧ бл҃года́ть моли́тисѧ за ны̀. Покло́нъ а҃.

И҆ ны́нѣ:

Моли́те за ны̀ ст҃íи а҆пⷭ҇ли, ст҃íи всѝ, да и҆зба́вимсѧ ѿ бѣ́дъ и҆ скорбе́й: ва́съ бо тє́плыѧ предста́тели ко сп҃сꙋ стѧжа́хомъ. Покло́нъ а҃.

Подꙿ твоѐ бл҃гоꙋтро́бiе прибѣга́емъ  бцⷣе, молє́нiѧ на̑ша не пре́зри во ѡ҆бстоѧ́нiи, но ѿ бѣ́дъ и҆зба́ви ны̀ є҆ди́на чⷭ҇таѧ, є҆ди́на бл҃гослове́ннаѧ.

Безꙿ покло́на. Гдⷭ҇и поми́лꙋй, м҃.

Сла́ва, и҆ ны́нѣ:

Чⷭ҇тнѣ́йшꙋю херꙋвȋмъ:

И҆́менемъ гдⷭ҇нимъ бл҃гословѝ, ѻ҆́тче.

Сщ҃е́нникъ:

Сы́й бл҃гослове́нъ хрⷭ҇то́съ бг҃ъ на́шъ, всегда̀, ны́нѣ и҆ при́снѡ, и҆ во вѣ́ки вѣкѡ́въ. А҆ми́нь.

Вѣ́домо бꙋ́ди, ꙗ҆́кѡ ѹ҆ гре́кѡвъ сiю̀ мл҃твꙋ предстоѧ́тель глаго́летъ:

Нбⷭ҇ный цр҃ю̀, вѣ́рꙋ ѹ҆твердѝ, ꙗ҆зы́ки ѹ҆кротѝ, мíръ ѹ҆мирѝ, ст҃ы́й хра́мъ се́й [ ст҃ꙋ́ю ѻ҆би́тель сiю̀] до́брѣ сохранѝ: пре́жде ѿше́дшыѧ ѻ҆тцы̀ и҆ бра́тiю на́шꙋ въ селе́нiихъ пра́ведныхъ  ѹ҆чинѝ, и҆ на́съ въ покаѧ́нiи и҆ и҆сповѣ́данiи прiимѝ, ꙗ҆́кѡ бл҃гíй и҆ человѣколю́бецъ.

Посе́мъ покло́ны вели̑кiѧ трѝ, глаго́люще въ себѣ̀ на ко́емждо покло́нѣ мл҃твꙋ прпⷣбнагѡ є҆фре́ма.

Гдⷭ҇и и҆ влⷣко живота̀ моегѡ̀, дꙋ́хъ пра́здности, ѹ҆ны́нiѧ, любонача́лiѧ и҆ праздносло́вiѧ не да́ждь мѝ. Покло́нъ вели́кiй.

Дх҃ъ же цѣломꙋ́дрiѧ, смиреномꙋ́дрiѧ, терпѣ́нiѧ и҆ любвѐ да́рꙋй мѝ рабꙋ̀ твоемꙋ̀. Покло́нъ вели́кiй.

Е҆́й гдⷭ҇и цр҃ю̀, да́рꙋй мѝ зрѣ́ти моѧ̑ прегрѣшє́нiѧ, и҆ не ѡ҆сꙋжда́ти бра́та моегѡ̀: ꙗ҆́кѡ бл҃гослове́нъ є҆сѝ во вѣ́ки вѣкѡ́въ, а҆ми́нь. Покло́нъ вели́кiй.

Та́же ма́лыхъ покло́нѡвъ в҃_i, глаго́люще себѣ̀ вта́й на кíйждо покло́нъ:

Бж҃е, ѡ҆чи́сти мѧ̀ грѣ́шнаго. 

И҆ па́ки, сконча́въ покло́ны, глаго́лемъ мл҃твꙋ всю̀ вышепи́саннꙋю:

Гдⷭ҇и и҆ влⷣко живота̀ моегѡ̀:

И҆ покло́нъ є҆ди́нъ вели́кiй.

Та́же, Трист҃о́е. И҆ покло́ны трѝ. И҆ по Ѻ҆́ч҃е на́шъ: Гдⷭ҇и поми́лꙋй, в҃_i.

Та́же мл҃твꙋ:

Всест҃а́ѧ трⷪ҇це, є҆диносꙋ́щнаѧ держа́во, нераздѣ́льное црⷭ҇тво, всѣ́хъ бл҃ги́хъ вина̀, бл҃говоли́ же и҆ ѡ҆ мнѣ̀ грѣ́шнѣмъ, ѹ҆твердѝ, вразꙋмѝ се́рдце моѐ, и҆ всю̀ мою̀ ѿимѝ скве́рнꙋ. просвѣтѝ мою̀ мы́сль, да вы́нꙋ сла́влю, пою̀ и҆ покланѧ́юсѧ, и҆ глаго́лю: є҆ди́нъ ст҃ъ, є҆ди́нъ гдⷭ҇ь, i҆и҃съ хрⷭ҇то́съ, въ сла́вꙋ бг҃а ѻ҆ц҃а̀, а҆ми́нь.

Посе́мъ:

Бꙋ́ди и҆́мѧ гдⷭ҇не бл҃гослове́но ѿ ны́нѣ и҆ до вѣ́ка. Три́жды.

И҆ покло́ны г҃. Сла́ва, и҆ ны́нѣ: 

Та́же, ѱало́мъ л҃г: Бл҃гословлю̀ гдⷭ҇а на всѧ́кое вре́мѧ: Стр. 125, и҆ ѱало́мъ рм҃д: Вознесꙋ́ тѧ, бж҃е мо́й: И҆ посе́мъ, Досто́йно є҆́сть: Сла́ва, и҆ ны́нѣ, Гдⷭ҇и поми́лꙋй, три́жды. Бл҃гословѝ. И҆ быва́етъ коне́чный ѿпꙋ́стъ. Сiѧ̑ же быва́ютъ, є҆гда̀ є҆́сть вели́кiй по́стъ.

А҆́ще же є҆́сть и҆́нъ по́стъ, и҆ пѣ́то А҆ллилꙋ́iа, по покло́нѣхъ, и҆ трист҃о́мъ, и҆ по возгла́сѣ: Ꙗ҆́кѡ твоѐ є҆́сть црⷭ҇тво: Гдⷭ҇и поми́лꙋй, в҃_i. Сла́ва, и҆ ны́нѣ: И҆ па́ки, Гдⷭ҇и поми́лꙋй, три́жды. Бл҃гословѝ.

И҆ ѿпꙋ́стъ.

А҆́ще же є҆́сть Бг҃ъ гдⷭ҇ь, по трист҃о́мъ ѿпꙋсти́тельный тропа́рь днѐ, и҆ ѿпꙋ́стъ.

А҆́ще же хо́щеши, по концѣ̀ вече́рни глаго́ли мл҃твꙋ сiю̀ вели́кагѡ васíлiа:

Бл҃гослове́нъ є҆сѝ влⷣко вседержи́телю, просвѣти́вый де́нь свѣ́томъ со́лнечнымъ, и҆ но́щь ѹ҆ѧсни́вый зарѧ́ми ѻ҆́гненными,  є҆́же долготꙋ̀ днѐ прейтѝ на́съ сподо́билъ є҆сѝ, и҆ прибли́житисѧ нача́лѡмъ но́щи: ѹ҆слы́ши моле́нiе на́ше, и҆ всѣ́хъ люде́й твои́хъ, и҆ всѣ́хъ на́съ простѝ вѡ́льнаѧ и҆ невѡ́льнаѧ согрѣшє́нiѧ. прiимѝ вечє́рнѧѧ на̑ша молє́нiѧ, и҆ низпослѝ мно́жество млⷭ҇ти твоѧ̀, и҆ щедро́тъ твои́хъ на достоѧ́нiе твоѐ: ѡ҆стѣнѝ на́съ ст҃ы́ми твои́ми а҆́гг҃лы: воѡрꙋжѝ на́съ ѻ҆рꙋ́жiемъ пра́вды: ѡ҆градѝ на́съ и҆́стиною твое́ю: соблюдѝ на́съ си́лою твое́ю: и҆зба́ви на́съ ѿ всѧ́кагѡ ѡ҆бстоѧ́нiѧ, и҆ всѧ́кагѡ навѣ́та сопроти́внагѡ. пода́ждь же на́мъ и҆ настоѧ́щiй ве́черъ съ приходѧ́щею но́щiю соверше́нъ, ст҃ъ, ми́ренъ, безгрѣ́шенъ, безбла́зненъ, безмечта́ненъ, и҆ всѧ̑ дни̑ живота̀ на́шегѡ. мл҃твами ст҃ы́ѧ бцⷣы. и҆ всѣ́хъ ст҃ы́хъ ѿ вѣ́ка бл҃гоꙋгоди́вшихъ, а҆ми́нь.

Чⷭ҇тнѣ́йшꙋю херꙋвȋмъ: И҆ быва́етъ ѿпꙋ́стъ.


