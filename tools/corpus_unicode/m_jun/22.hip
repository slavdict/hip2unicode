        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ к҃в-й де́нь.

Ст҃а́гѡ свѧщенномꙋ́ченика є҆ѵсе́вiа, є҆пⷭ҇копа самоса́тскагѡ.

Стiхи̑ры, гла́съ и҃. Подо́бенъ: Что̀ вы̀ нарече́мъ:

Что́ тѧ и҆менꙋ́емъ, сла́вне; * свѧти́телѧ и҆́стинна и҆ свѧще́нна ѹ҆чи́телѧ, * правосла́вныхъ ѹ҆твержде́нiе, * цр҃ко́вное ѻ҆́ко: * свѣти́ло ѹ҆́мный свѣ́тъ возблиста́вшаго: * мꙋ́ченикѡмъ сла́вна сꙋ́ща, * и҆́стины побо́рника, * вели́каго лжѝ ѡ҆глаго́льника. * молѝ, спасти́сѧ дꙋша́мъ на́шымъ.

Что́ тѧ нарече́мъ, свѧти́телю; * рѣкꙋ̀ ѿ мы́сленнагѡ є҆де́ма и҆сходѧ́щꙋю, * напаѧ́ющꙋю зе́млю ѡ҆рошє́нiи дꙋхо́вными. * ча́шꙋ бжⷭ҇твенныѧ воды̀ по́лнꙋ сꙋ́щꙋ, * а҆́рiєвы є҆диномы́сленники погрꙋжа́ющꙋю. * сто́лпъ ѻ҆́гненъ,  предводѧ́щiй нѡ́выѧ лю́ди * бжⷭ҇твенною благода́тiю. * молѝ, спасти́сѧ дꙋша́мъ на́шымъ.

Что́ тѧ нарекꙋ̀, є҆ѵсе́вiе * благоче́стiѧ пода́телѧ, и҆ нече́стiѧ гꙋби́телѧ. * страстоте́рпцєвъ добро́тꙋ, и҆ свѧще́нникѡвъ ра́дованiе. * се́рпъ, пле́велы посѣка́ющiй, * пшени́цꙋ небе́снꙋю собира́ющiй, * и҆сто́чникъ чꙋде́съ приснотекꙋ́щiй, * недꙋ́гѡвъ ѿе́млюща зно́й, * молѝ, спасти́сѧ дꙋша́мъ на́шымъ.

И҆́ны стiхи̑ры прест҃ы́ѧ бцⷣы, гла́съ и҆ подо́бенъ то́йже:

Стра́нно та́инство, чⷭ҇таѧ, * безсѣ́меннагѡ твоегѡ̀ рождества̀, дв҃о, и҆ ѹ҆жа́сно, * превосходѧ̀ вели́чествомъ всѧ́кꙋ мы́сль человѣ́чꙋ: * є҆гѡ́же бо не терпѧ́тъ зрѣ́ти многоѻчи́тiи, * и҆ чи́ни всѝ ст҃ы́хъ а҆́гг҃лъ трепе́щꙋтъ, * на́мъ пло́тiю родила̀ є҆сѝ, не ѿстꙋ́пльша же ѻ҆́ч҃а сꙋщества̀, * сла́вимъ ро́ждшꙋю тѧ̀, бг҃оневѣ́сто.

Комꙋ̀ ѹ҆подо́биласѧ є҆сѝ, ѻ҆каѧ́ннаѧ, * къ покаѧ́нiю ника́коже возни́чꙋщи, дꙋшѐ, * и҆ ѻ҆гнѧ̀ не ѹ҆жаса́ешисѧ sлы́хъ ждꙋ́щагѡ; * воста́ни, * и҆ є҆ди́нꙋ къ застꙋпле́нiю * ско́рꙋю призовѝ, и҆ возопíй: * дв҃о мт҃и, молѝ твоего̀ сн҃а * и҆ бг҃а на́шего, * и҆зба́вити мѧ̀ сѣ́тей льсти́вагѡ.

Всѣ́хъ застꙋпле́нiе, влⷣчце, * пꙋчи́ною ѡ҆бꙋрева́емомꙋ мнѣ̀ тмы̀, * и҆ лю́тыхъ житiѧ̀ треволне́ньми * погрꙋжа́емꙋ мѝ при́снѡ, * ка́плю ми́лости твоеѧ̀ низпослѝ, * и҆ рꙋ́кꙋ по́мощи твоеѧ̀ пода́ждь мѝ, * и҆ ча́сти сподо́би мѧ̀ и҆збра́нныхъ и҆ пра́ведныхъ, * ꙗ҆́кѡ бе́зднꙋ ро́ждшаѧ чл҃вѣколю́бца.

Сла́ва, и҆ ны́нѣ, гла́съ и҆ подо́бенъ то́йже:

Ѻ҆́гнь ро́ждши нестерпи́мый, * попалѧ́ющь грѣхѝ * и҆ ѡ҆роша́ющь вѣ̑рныѧ, * вє́щнаѧ безмѣ́рныхъ мои́хъ, пренепоро́чнаѧ чⷭ҇таѧ, согрѣше́нiй, * попалѝ моли́твами твои́ми, * и҆ росо́ю и҆ста́ѧвшꙋю страстьмѝ дꙋ́шꙋ мою̀ прохладѝ, * ꙗ҆́кѡ да твою̀ велегла́снѡ ми́лость и҆ си́лꙋ велича́ю ра́бъ тво́й. 

Крⷭ҇тобг҃оро́диченъ. Подо́бенъ: то́йже:

А҆́гница, а҆́гнца ꙗ҆́кѡ ви́дѣ на дре́вѣ, * просте́рта во́лею крⷭ҇тнѣмъ, * вопiѧ́ше мт҃рски, болѣ́знꙋющи съ плаче́мъ: * сн҃е мо́й, что̀ стра́нное сiѐ видѣ́нiе; * всѣ̑мъ живо́тъ даѧ́й ꙗ҆́кѡ гдⷭ҇ь, ка́кѡ ѹ҆мерщвлѧ́ешисѧ, долготерпѣли́ве, * земны̑мъ подаѧ̀ воскресе́нiе; * сла́влю твоѐ мно́гое, бж҃е мо́й, снизхожде́нiе.

Канѡ́нъ, є҆гѡ́же краегране́сiе:

Благоче́стiѧ тезоимени́та чествꙋ́ю. Творе́нiе i҆ѡ́сифово.

Гла́съ и҃. Пѣ́снь а҃. I҆рмо́съ:

Посѣ́ченный несѣко́маго пресѣчѐ, и҆ ви́дѣ со́лнце зе́млю, ю҆́же не ви́дѣ, лю́тагѡ врага̀ вода̀ потопѝ, и҆ непроходи́мое про́йде i҆и҃ль, пѣ́снь же воспѣва́шесѧ: гдⷭ҇еви пои́мъ, сла́внѡ бо просла́висѧ.

Соверше́ннымъ свѣ́томъ ѡ҆сiѧ́емь, и҆ свѧщє́ннымъ ликѡ́мъ, блаже́нне, сочинѧ́емь, и҆ мꙋ́ченическимъ благосла́вiемъ ѹ҆краша́емь, вѣ́рою пра́зднꙋющыѧ твою̀, є҆ѵсе́вiе блаже́нне, па́мѧть, сохранѧ́й, хрⷭ҇та̀ ми́лостива творѧ̀.

Сла́достнѣ жела́нiемъ хрⷭ҇то́вымъ разжега́емь ѿ ю҆́ности, пло́ть покори́лъ є҆сѝ, преблаже́нне, дꙋшѝ, свѧще́нными си́лами, и҆ сосꙋ́дъ свѧще́нъ показа́всѧ: лю́ди въ преподо́бiи, преподо́бне, ѹ҆па́слъ є҆сѝ, пома́завсѧ мѵ́ромъ благода́ти.

Тѧ̀ пастыренача́льника дх҃ъ ст҃ы́й предлага́етъ, є҆ретíчествꙋющихъ мглꙋ̀ словесы̀ свѣтоно́сными твои́ми разорѧ́юща, мꙋ́дре, и҆ ꙗ҆́вѣ показꙋ́юща стезю̀ пра́вꙋю, въ ню̀ преподо́бнѡ входѧ́щымъ, вели́кiй є҆ѵсе́вiе, свѣти́ло серде́цъ на́шихъ.

Бг҃оро́диченъ:

Благослове́ннаѧ бг҃а ро́ждшаѧ, благословѧ́щыѧ тѧ̀ ны́нѣ, пречⷭ҇таѧ, благословѝ, къ благи̑мъ вхо́дѡмъ рꙋководѝ, и҆ и҆спо́лни бжⷭ҇твенныхъ бла̑гъ, и҆ пѣ́ти ѹ҆крѣпѝ: гдⷭ҇еви пое́мъ, сла́внѡ бо просла́висѧ. 

Пѣ́снь г҃. I҆рмо́съ:

Стра́хъ тво́й, гдⷭ҇и, всадѝ въ сердца̀ ра̑бъ твои́хъ, и҆ бꙋ́ди на́мъ ѹ҆твержде́нiе, тѧ̀ во и҆́стинѣ призыва́ющихъ.

Бы́лъ є҆сѝ кро́токъ и҆ неsло́бивъ, смиренномꙋ́дръ же и҆ ти́хъ, и҆ любвѐ бжⷭ҇твенныѧ и҆спо́лненъ, мꙋ́ченическими причи́нѣ ѹ҆краси́лсѧ є҆сѝ вѣнцы̑.

Ѻ҆де́ждами, ꙗ҆̀же ѿ кро́ве, є҆ѵсе́вiе свѧще́нне, сiѧ́ѧ, во ст҃а̑ѧ восте́клъ є҆сѝ, свѣ́тлѡ ст҃ы́хъ сла́вою вѣнча́емь.

Ѡ҆блича́ѧ а҆́рiєвы є҆диномы́сленники, гонє́нiѧ, блаже́нне, подꙿѧ́лъ є҆сѝ, и҆ нꙋ́жднꙋю сме́рть: тѣ́мже безсме́ртныѧ сла́вы сподо́билсѧ є҆сѝ.

Бг҃оро́диченъ:

Во́лею ѻ҆́ч҃ею сло́во родила̀ є҆сѝ, наи́тiемъ бжⷭ҇твеннагѡ дх҃а, прест҃а́ѧ дв҃о мт҃и, а҆рхiере́євъ сла́во: тѣ́мже тѧ̀ пое́мъ.

Сѣда́ленъ, гла́съ д҃. Подо́бенъ: Ско́рѡ предварѝ:

Ѹ҆ѧсни́въ житiѐ твоѐ добродѣ́телей красота́ми, па́стырь наре́клсѧ є҆сѝ, и҆ свѧти́тель че́стенъ, преблаже́нне є҆ѵсе́вiе, кро́вiю же мꙋче́нiѧ себѐ ѹ҆краси́лъ є҆сѝ, горѣ̀ къ невеще́ствєннымъ преста́вилсѧ є҆сѝ ликѡ́мъ. съ ни́миже ѡ҆ на́съ хрⷭ҇та̀, ѻ҆́ч҃е, молѝ, поми́ловати дꙋ́шы на́шѧ.

Сла́ва, и҆ ны́нѣ, бг҃оро́диченъ:

Чтⷭ҇аѧ, всенепоро́чнаѧ и҆ неискꙋсомꙋ́жнаѧ, ꙗ҆́же є҆ди́на безлѣ́тнаго сн҃а и҆ сло́ва бж҃iѧ въ лѣ́то ро́ждши, сего̀ со ст҃ы́ми и҆ честны́ми патрiа́рхи и҆ мꙋ́ченики, и҆ проро́ки, и҆ преподо́бными, молѝ, дарова́ти на́мъ ѡ҆чище́нiе и҆ ве́лiю ми́лость.

Крⷭ҇тобг҃оро́диченъ:

На крестѣ́ тѧ возвы́шена ꙗ҆́кѡ ѹ҆зрѣ̀ пречⷭ҇таѧ мт҃и твоѧ̀, сло́ве бж҃iй, мт҃рски рыда́ющи вѣща́ше: что̀ но́вое и҆ стра́нное сiѐ чꙋ́до, сн҃е мо́й; ка́кѡ, жи́знь всѣ́хъ, вкꙋша́еши сме́рти, ѡ҆живи́ти мє́ртвыѧ хотѧ̀, ꙗ҆́кѡ милосе́рдъ;

Пѣ́снь д҃. I҆рмо́съ:

И҆зъ горы̀ приѡсѣне́нныѧ, сло́ве, прⷪ҇ро́къ, є҆ди́ныѧ бцⷣы,  хотѧ́ща воплоти́тисѧ, бг҃ови́днѡ ѹ҆смотрѝ, и҆ со стра́хомъ славосло́вѧше си́лꙋ твою̀.

Ѹ҆ста́вилъ є҆сѝ, мꙋ́дре, пре́лести гное́нiе, со́лiю твои́хъ и҆зрѧ́дныхъ ѹ҆че́нiй: и҆ недꙋ́гꙋющыѧ є҆́ресiю sловѣ́рiѧ, блаже́нне, и҆сцѣли́лъ є҆сѝ, є҆ѵсе́вiе.

Напра́вивъ лю́ди къ приста́нищꙋ спасе́нiѧ, а҆́рiево погрꙋзи́лъ є҆сѝ невѣ́рiе, кро́внымъ наводне́нiемъ, па́стырю и҆ мꙋ́чениче, свѧти́телей ѹ҆добре́нiе.

Sвѣзда̀ свѣтла̀ возсiѧ́лъ є҆сѝ въ мíрѣ, сiѧ́нiемъ свѧще́ннымъ ѡ҆зарѧ́ѧ мы̑сли, преблаже́нне, правосла́вныхъ: тѣ́мже тѧ̀ вѣ́рнѡ ѹ҆блажа́емъ.

Бг҃оро́диченъ:

Ѹ҆сты̀, чⷭ҇таѧ, и҆ ѧ҆зы́комъ, и҆ се́рдцемъ, и҆сповѣ́даю тѧ̀ зижди́телѧ мт҃рь, и҆ молю̀ тѧ̀: ѡ҆зарѝ дꙋ́шꙋ мою̀, ѡ҆мраче́ннꙋю согрѣше́ньми.

Пѣ́снь є҃. I҆рмо́съ:

Ѿ но́щи невѣ́дѣнiѧ, бг҃овѣ́дѣнiемъ просвѣти́вый концы̀, просвѣти́ мѧ ѹ҆́тромъ чл҃вѣколю́бiѧ твоегѡ̀, гдⷭ҇и.

Ѹ҆чє́нiи твои́ми, блаже́нне, правосла́вныхъ ѹ҆твержда́ѧ мꙋдрова́нiе, за благоче́стiе заточе́нiе претерпѣ́лъ є҆сѝ.

Правосла́вiѧ столпа̀, и҆ и҆сцѣле́нiй и҆сто́чника тѧ̀ вѣ́мы, премꙋ́дре свѧти́телю, и҆ цр҃кве ѹ҆твержде́нiе.

Законоположє́нiи бжⷭ҇твенными беззако́ннꙋющыѧ ѹ҆твержда́ѧ, є҆ѵсе́вiе, ѿ рꙋкѝ беззако́ннꙋющихъ непра́веднꙋ претерпѣ́лъ є҆сѝ сме́рть.

Бг҃оро́диченъ:

Свѣ́телъ свѣ́щникъ, бг҃ороди́тельнице, бжⷭ҇твеннꙋю свѣщꙋ̀ носѧ́щи позна́ласѧ є҆сѝ, всѧ̑ ѡ҆зарѧ́ющꙋю концы̀.

Пѣ́снь s҃. I҆рмо́съ:

Моли́твꙋ пролiю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ sѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ i҆ѡ́на: ѿ тлѝ, бж҃е, возведи́ мѧ.

Проповѣ́далъ є҆сѝ є҆диносꙋ́щное сло́во, и҆  собезнача́льнаго ѻ҆ц҃ꙋ̀ сн҃а: ме́рзскагѡ а҆́рiева неи́стовства потреби́лъ є҆сѝ сꙋ́етное мꙋдрова́нiе, є҆ѵсе́вiе, благочести́выхъ неразсѣ́дное и҆ тве́рдое ѡ҆гражде́нiе.

Кропле́нiемъ честны́хъ твои́хъ крове́й, порфѵ́рꙋ себѣ̀ ѡ҆багри́лъ є҆сѝ ца́рскꙋ, и҆ вмѣсти́лсѧ є҆сѝ, ѻ҆́ч҃е, съ весе́лiемъ въ бж҃е́ственное црⷭ҇твiе, предстоѧ́ти цр҃ю̀ вѣкѡ́въ, всебл҃же́нне є҆ѵсе́вiе.

Ꙗ҆́кѡ ши́покъ, ꙗ҆́кѡ бл҃гово́ненъ крíнъ, ꙗ҆́кѡ ра́й бж҃iй показа́лсѧ є҆сѝ, посредѣ̀ жи́зни и҆мѣ́ѧ дре́во, самодѣ́телѧ всѣ́хъ и҆ гдⷭ҇а, є҆ѵсе́вiе, ны́нѣ на́съ благово́нiѧ и҆сполнѧ́еши бжⷭ҇твеннагѡ дх҃а.

Бг҃оро́диченъ:

Разꙋмѣ́вше бг҃оглаго́ливiи прⷪ҇ро́цы та́инства твоегѡ̀ безмѣ́рнꙋю глꙋбинꙋ̀, сiѐ ꙗ҆́вѣ провозвѣсти́ша, ѻ҆трокови́це, гада́ньми и҆ бжⷭ҇твенными проречє́нiи: сло́во бо ѻ҆́ч҃ее па́че сло́ва, чⷭ҇таѧ, воплоти́ла є҆сѝ.

Конда́къ, гла́съ д҃. Подо́бенъ: Ꙗ҆ви́лсѧ є҆сѝ дне́сь:

Бл҃гоче́стнѡ во ст҃и́тельствѣ пожи́въ, и҆ мꙋче́нiѧ пꙋ́ть проше́дъ, i҆́дѡльскiѧ ѹ҆гаси́лъ є҆сѝ жє́ртвы, ст҃и́телю є҆ѵсе́вiе: но ꙗ҆́кѡ и҆мѣ́ѧй дерзнове́нiе ко хрⷭ҇тꙋ̀ бг҃ꙋ, молѝ, спасти́сѧ дꙋша́мъ на́шымъ.

Пѣ́снь з҃. I҆рмо́съ:

Ѿтроцы є҆вре́йстiи въ пещѝ попра́ша пла́мень дерзнове́ннѡ, и҆ на ро́сꙋ ѻ҆́гнь преложи́ша, вопiю́ще: бл҃гослове́нъ є҆сѝ, гдⷭ҇и бж҃е, во вѣ́ки.

Пѣ́сньми ѹ҆пражнѧ́ѧсѧ, свѧти́телю, и҆ мольба́ми ѹ҆спи́лъ є҆сѝ стра̑сти, и҆ на́мъ вѣ̑рнымъ бо́дръ ꙗ҆ви́лсѧ є҆сѝ храни́тель, бл҃гоче́стнѡ пою́щымъ тѧ̀, и҆ творѧ́щымъ твою̀ па́мѧть.

Мꙋ́ченикъ ꙗ҆́вльсѧ и҆ свѧти́тель, нбⷭ҇наѧ бжⷭ҇твеннѣ наслѣ́довалъ є҆сѝ и҆ прⷭ҇то́лꙋ предстоѧ̀ зижди́телѧ, вопiѧ̀: бл҃гослове́нъ є҆сѝ, гдⷭ҇и бж҃е, во вѣ́ки.

Ѹ҆́тро возсiѧ́лъ є҆сѝ, проповѣ́даѧ возсiѧ́вшаго ѿ ѻ҆ц҃а̀  пре́жде денни́цы, i҆и҃са хрⷭ҇та̀, свѣти́льниче цр҃ко́вный, ст҃и́телей ѹ҆краше́нiе, страда́льцєвъ ѹ҆добре́нiе.

Бг҃оро́диченъ:

Зако́ны є҆стества̀, дв҃о, ржⷭ҇тво́мъ твои́мъ ѡ҆бновлѧ́еши пресла́внѡ, и҆ и҆стлѣ́вшыѧ ны̀ sлы́мъ престꙋпле́нiемъ ѡ҆чища́еши. тѣ́мже тѧ̀ по до́лгꙋ восхвалѧ́емъ.

Пѣ́снь и҃. I҆рмо́съ:

Бг҃оглаго́ливiи ѻ҆́троцы, въ пещѝ со ѻ҆гне́мъ пла́мень попира́юще, поѧ́хꙋ: благослови́те, дѣла̀ гдⷭ҇нѧ, гдⷭ҇а.

Со свѧти́тєли и҆ мꙋ́ченики молѝ, ꙗ҆́кѡ свѧти́тель и҆ мч҃никъ, свѧщеннопроповѣ́дниче є҆ѵсе́вiе, сп҃са всѣ́хъ, ѡ҆брѣстѝ на́мъ ми́лость.

Бл҃ги́мъ нра́вомъ пожи́въ, слове́сною па́лицею свѧще́нное твоѐ ста́до ѹ҆па́слъ є҆сѝ, и҆ є҆ретíчєскiѧ sвѣ́ри, всебл҃же́нне, ѿгна́лъ є҆сѝ.

Ѡ҆тѧгчє́нныѧ пiѧ́нствомъ пре́лести, є҆ретíчествꙋющыѧ всꙋ́е, ты̀ ѡ҆блича́ѧ, є҆ѵсе́вiе, ѿ тѣ́хъ ѹ҆бiе́нъ бы́лъ є҆сѝ, страда́въ тве́рдѡ.

Бг҃оро́диченъ:

Ꙗ҆́кѡ вы́шши нбⷭ҇ныхъ высо́тъ, вы́шнее родила̀ є҆сѝ сло́во, ѿ землѝ возне́сшее па́дшее сꙋщество̀ человѣ́ческое, всепѣ́таѧ.

Пѣ́снь ѳ҃. I҆рмо́съ:

Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннiи тобо́ю, дв҃о чⷭ҇таѧ, съ безпло́тными ли̑ки тѧ̀ велича́юще.

Ви́дѣти сподо́билсѧ є҆сѝ, ѻ҆́ч҃е, да̑льнаѧ, сщ҃е́ннѣй твое́й дꙋшѝ надѣ́ємаѧ, и҆ къ невече́рнемꙋ сiѧ́нiю ра́дꙋѧсѧ всели́лсѧ є҆сѝ.

Красе́нъ ꙗ҆ви́лсѧ є҆сѝ бг҃оглаго́ланiемъ, и҆ бл҃ги́ми дѣѧ̑нiи, є҆ѵсе́вiе, и҆ всечⷭ҇тны́ми страда́нiй, бл҃же́нне, свѣтлостьмѝ.

Поста́вимъ ли́къ ра́достенъ, свѧще́ннаго восхвалѧ́юще є҆ѵсе́вiа, благоче́стiѧ добро́тою ѹ҆кра́шена.

Ра́ка твоѧ̀ дае́тъ благода́ть и҆сцѣле́нiй, ст҃а́ѧ же  па́мѧть твоѧ̀, є҆ѵсе́вiе, просвѣща́етъ мíръ, ꙗ҆́кѡ вели́кое сл҃нце.

Бг҃оро́диченъ:

Бл҃голюби́ваѧ дв҃о, ѡ҆sло́бленнꙋю грѣхмѝ дꙋ́шꙋ мою̀ ѹ҆блажѝ, ꙗ҆́же преблага́го бг҃а пло́тiю ро́ждшаѧ.


