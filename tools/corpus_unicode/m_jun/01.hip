        OCR:

        Библиотека святоотеческой литературы

        http://orthlib.ru



МИНÍА МѢ́СѦЦЪ I҆Ꙋ́НIЙ

КÍЕВЪ. Въ тѷпогра́фiи кiево-пече́рской ла́ѵры. #аѿч҃г го́да



Во сла́вꙋ ст҃ы́ѧ, є҆диносꙋ́щныѧ, животворѧ́щiѧ и҆ нераздѣли́мыѧ трⷪ҇цы, ѻ҆ц҃а̀, и҆ сн҃а, и҆ ст҃а́гѡ дх҃а: бл҃гослове́нiемъ ст҃ѣ́йшагѡ патрiа́рха моско́вскагѡ и҆ всеѧ̀ рꙋсѝ а҆леѯíѧ моско́вскагѡ срѣ́тенскагѡ монастырѧ̀ свѧще́нно-а҆рхiмандрíта напеча́тасѧ кни́га сiѧ̀, минíа мѣ́сѧцъ i҆ꙋ́нiй во гра́дѣ москвѣ̀, въ лѣ́то ѿ ржⷭ҇тва̀ по пло́ти бг҃а сло́ва #ацч҃s

Московский Сретенский монастырь, издательство <((>Правило веры<))>, 1996





МѢ́СѦЦЪ I҆Ꙋ́НIЙ,

и҆мѣ́ѧй дне́й л҃.

Въ а҃-й де́нь,

Ст҃а́гѡ мꙋ́ченика i҆ꙋстíна фiлосо́фа: и҆ дрꙋга́гѡ мꙋ́ченика i҆ꙋстíна, и҆ и҆̀же съ ни́ми.

А҆ллилꙋ́iа, и҆лѝ тропа́рь.

И҆ преподо́бнагѡ ѻ҆ц҃а̀ на́шегѡ дiонѵ́сiа глꙋши́цкагѡ, но́вагѡ чꙋдотво́рца. Слꙋ́жба є҆гѡ̀ пи́сана по се́й слꙋ́жбѣ.

На Гдⷭ҇и, воззва́хъ, а҆́ще по́стъ, пое́мъ стiхи̑ры бцⷣы г҃, гла́съ в҃. Подо́бенъ: Е҆гда̀ ѿ дре́ва: И҆ ст҃а́гѡ г҃, гла́съ и҆ подо́бенъ то́йже.

Е҆гда̀ неразꙋ́мiѧ ле́дъ всю̀ ѡ҆бдержа́ше тва́рь навѣ̑ты вра́жiими, и҆ слꙋжи́мо бѧ́ше i҆́дѡльское мно́жество: тогда̀, сла́внiи мꙋ́чєницы, ѹ҆се́рднымъ се́рдцемъ и҆ теплото́ю бжⷭ҇твенныѧ вѣ́ры, сiѐ ѹ҆ста́висте, любо́вiю пролива́юще кро́вь, за и҆злiѧ́вшаго свою̀ кро́вь на крестѣ̀ ꙗ҆́вѣ.

Е҆гда̀ манове́нiемъ бжⷭ҇твеннымъ, къ вышеесте́ствєннымъ подвигѡ́мъ ѿлꙋчи́стесѧ, тѣлесѐ тлѣ́ющагѡ ѿве́ргшесѧ, тогда̀ си́лою ѹ҆крѣплѧ́еми всеси́льнагѡ, ѻ҆гнѧ̀ не ѹ҆жасо́стесѧ, ни меча̀ посѣка́ющагѡ. тѣ́мже бг҃ꙋ вы̑и прекло́нше, блаже́ннiи, кончи́нꙋ съ ра́достiю прiѧ́сте.

Пеѡ́нъ до́блiй страда́лецъ, валерiа́нъ и҆ харiтѡ́нъ, и҆ харíта съ ни́мъ, и҆ бжⷭ҇твенный i҆ꙋстíнъ, є҆ѵе́лпiстъ и҆ i҆ера́ѯъ сла́вный, ѻ҆де́ждꙋ ѿ крове́й бжⷭ҇твенныхъ ѡ҆багри́вшiи, и҆ ѡ҆дѣ́ѧвшесѧ вкꙋ́пѣ, влⷣцѣ всѣ́хъ на небесѣ́хъ, со а҆́гг҃лы цр҃ю̀ хрⷭ҇тꙋ̀ предстоѧ́тъ. 

И҆́ны стiхи̑ры бцⷣы, гла́съ и҆ подо́бенъ то́йже:

Ра́дꙋйсѧ, солнцезра́чнаѧ sвѣздо̀, ра́дꙋйсѧ, вино́внаѧ всѣ́хъ до́брыхъ, пренепоро́чнаѧ: ра́дꙋйсѧ, вмѣсти́вшаѧ бг҃а невмѣсти́маго, ꙗ҆́же кла́съ прозѧ́бшаѧ безсме́ртiѧ. ра́дꙋйсѧ, бжⷭ҇твенное носи́ло и҆ две́ре всесвѣ́тлаѧ: ра́дꙋйсѧ, клѧ́твы ѹ҆бiе́нiе прароди́тельныѧ на́шеѧ, ѻ҆трокови́це, благи́хъ хода́таица сꙋ́щи.

Всѣ́хъ скорбѧ́щихъ ра́досте, и҆ ѡ҆би́димыхъ предста́тельнице, и҆ ѹ҆бо́гихъ пита́тельнице, стра́нныхъ же ѹ҆тѣше́нiе, и҆ же́зле слѣпы́хъ, немощны́хъ посѣще́нiе, трꙋжда́ющихсѧ покро́ве и҆ застꙋ́пнице, и҆ си́рыхъ помо́щнице, мт҃и бг҃а вы́шнѧгѡ, ты̀ є҆сѝ пречⷭ҇таѧ: потщи́сѧ, мо́лимсѧ, спасти́сѧ рабѡ́мъ твои̑мъ.

Покро́въ и҆ застꙋпле́нiе на́мъ хрⷭ҇тiа́нѡмъ ты̀ є҆сѝ, и҆ прибѣ́жище держа́вно, мт҃и бг҃а вы́шнѧгѡ. Но и҆ ны́нѣ ꙗ҆́кѡ при́снѡ, бо́дренною твое́ю моли́твою, не преста́й молѧ̀ спастѝ рабы̑ твоѧ̑ ѿ ѡ҆бстоѧ́нiй всѣ́хъ. ꙗ҆́кѡ тѧ̀ съ бг҃омъ и҆́мамы застꙋпле́нiе всѝ хрⷭ҇тiа́не и҆ прибѣ́жище.

Сла́ва, и҆ ны́нѣ, бг҃оро́диченъ:

И҆но́гѡ держа́внагѡ прибѣ́жища, и҆ крѣ́пости столпа̀, и҆ стѣны̀ неѡбори́мыѧ, вои́стиннꙋ не стѧжа́хомъ, ра́звѣ тебє̀, пречⷭ҇таѧ, къ тебѣ̀ прибѣга́емъ, и҆ тебѣ̀ вопiе́мъ: влⷣчце, помозѝ, да не поги́бнемъ, покажѝ твою̀ бл҃года́ть на ны̀, и҆ крѣ́пости сла́вꙋ, и҆ милосе́рдiѧ твоегѡ̀ вели́чество.

Крⷭ҇тобг҃оро́диченъ:

Дре́вꙋ кре́стномꙋ тѧ̀, i҆и҃се, пригвожде́на зрѧ́щи неискꙋсобра́чнаѧ, пла́чꙋщи глаго́лаше: ча́до сла́дкое, почто̀ ѡ҆ста́вилъ є҆сѝ менѐ, ро́ждшꙋю тѧ̀ є҆ди́нꙋ, свѣ́те непристꙋ́пный пребезнача́льнагѡ ѻ҆ц҃а̀; потщи́сѧ и҆ просла́висѧ, ꙗ҆́кѡ да сла́вꙋ полꙋча́тъ бжⷭ҇твеннꙋю, и҆̀же бжⷭ҇твєнныѧ стра̑сти твоѧ̑ сла́вѧщiи. 

На стiхо́внѣ ѻ҆ктѡ́иха. Тропа́рь, гла́съ д҃:

Мꙋ́чєницы твоѝ, гдⷭ҇и, во страда́нiихъ свои́хъ вѣнцы̀ прiѧ́ша нетлѣ̑нныѧ ѿ тебє̀ бг҃а на́шегѡ: и҆мꙋ́ще бо крѣ́пость твою̀, мꙋчи́телей низложи́ша, сокрꙋши́ша и҆ де́мѡнѡвъ немощны̑ѧ де́рзѡсти: тѣ́хъ моли́твами спасѝ дꙋ́шы на́шѧ.

КАНѠ́НЪ.

Гла́съ в҃. Пѣ́снь а҃. I҆рмо́съ:

Грѧди́те, лю́дiе, пои́мъ пѣ́снь хрⷭ҇тꙋ̀ бг҃ꙋ, раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ и҆зъ рабо́ты є҆гѵ́петскiѧ, ꙗ҆́кѡ просла́висѧ.

Мꙋ́ченическими ѹ҆кра́шени свѣтлостьмѝ, чи́стомꙋ предстоитѐ, мꙋ́чєницы, престо́лꙋ влⷣки всѣ́хъ, на́шихъ согрѣше́нiй разрѣше́нiе подаю́ще.

Благочести́вiи и҆́стины побѡ́рницы, предъ мꙋчи́тельскимъ сꙋди́щемъ подви́гшесѧ є҆диномꙋ́дреннѡ, низложи́ша пре́лесть дiа́волю си́лою дꙋхо́вною.

Ра́нами, и҆ ꙗ҆́звами, и҆ скорбьмѝ, благозва́ннiи и҆скꙋпи́ша великомꙋ́чєницы хрⷭ҇то́во црⷭ҇тво, въ не́мже вѣнцено́сцы ны́нѣ живꙋ́тъ.

Бг҃оро́диченъ:

Ѹ҆щедрѧ́ѧ твои́хъ рꙋ́къ созда́нiе, въ ми́лости бога́тый, во ѹ҆тро́бꙋ всели́лсѧ є҆сѝ неискꙋсомꙋ́жныѧ дв҃ы, и҆ сiю̀ предста́тельницꙋ на́мъ показа́лъ є҆сѝ.

Пѣ́снь г҃. I҆рмо́съ:

Ѹ҆твердѝ на́съ въ тебѣ̀, гдⷭ҇и, дре́вомъ ѹ҆мерщве́й грѣ́хъ, и҆ стра́хъ тво́й всадѝ въ сердца̀ на́съ пою́щихъ тѧ̀. 

Ѹ҆твержде́нiе хрⷭ҇та̀ въ се́рдцы твое́мъ носѧ̀, мꙋ́жески сопроти́вилсѧ є҆сѝ, i҆ꙋстíне, и҆стѧза́ющемꙋ, беззако́нновати пребеззако́ннѡ тебѣ̀ велѧ́щемꙋ.

Ли́къ бг҃осiѧ́ненъ, во́инство бг҃оизбра́нное ст҃ы́хъ мꙋ́чєникъ, ст҃ы́й собо́ръ собра́всѧ ны́нѣ, побѣдѝ врагѝ безплѡ́тныѧ съ тѣ́ломъ.

Тѣ́ло ра́намъ, веледꙋ́шнiи, преда́вше, ра́довахꙋсѧ, прозрѧ́ще вѣ́чное наслажде́нiе, и҆ бꙋ́дꙋщꙋю сла́вꙋ, и҆ свѣ́тлость.

Бг҃оро́диченъ:

Ѻ҆́блаки дꙋшѝ моеѧ̀ разорѝ, со́лнце сла́вы ле́гкiй ѻ҆́блаче, и҆ ѹ҆́мъ мо́й свѣ́томъ наста́ви, почерне́нiемъ sло́бы ѡ҆мраче́нный.

Сѣда́ленъ, гла́съ є҃. Подо́бенъ: Собезнача́льное сло́во:

I҆ꙋстíнъ и҆ харiтѡ́нъ, пеѡ́нъ, є҆ѵе́лпiстъ, харíта и҆ i҆ера́ѯъ, и҆ валерiа́нъ, свѣти́льницы свѣ́тлiи, ѡ҆зарѧ́ющiи концы̀ земны̑ѧ лꙋча́ми подвигѡ́въ свои́хъ, велегла́снѡ да восхва́лѧтсѧ вѣ́рою, хрⷭ҇тꙋ̀ молѧ́щесѧ, спасти́сѧ на́мъ.

Сла́ва, и҆ ны́нѣ, бг҃оро́диченъ:

Те́плаѧ предста́тельнице и҆ непобѣди́маѧ, ѹ҆пова́нiе и҆звѣ́стное и҆ непосты́дное, стѣно̀, и҆ покро́ве, и҆ приста́нище, прибѣга́ющымъ къ тебѣ̀, приснодв҃о чⷭ҇таѧ, сн҃а твоего̀ и҆ бг҃а молѝ со а҆́гг҃лы, ѹ҆мире́нiе да́ти мíрови и҆ спасе́нiе, и҆ ве́лiю ми́лость.

Крⷭ҇тобг҃оро́диченъ:

На крⷭ҇тѣ̀ зрѧ́щи тѧ̀, хрⷭ҇тѐ, мт҃и твоѧ̀, во́лею посредѣ̀ разбѡ́йникꙋ ви́сѧща, растерза́ющисѧ ѹ҆тро́бою ма́терски, глаго́лаше: безгрѣ́шный сн҃е, ка́кѡ непра́веднѡ на крⷭ҇тѣ̀, ꙗ҆́коже sлодѣ́й прогвожде́нъ є҆сѝ, человѣ́ческiй ро́дъ хотѧ̀ ѡ҆живи́ти, ꙗ҆́кѡ благоꙋтро́бенъ;

Пѣ́снь д҃. I҆рмо́съ:

Ѹ҆слы́шахъ, гдⷭ҇и, слꙋ́хъ твоегѡ̀ смотре́нiѧ, и҆ просла́вихъ тѧ̀, є҆ди́не чл҃вѣколю́бче. 

I҆ꙋстíна, и҆ харiтѡ́на, и҆ харíты, и҆ пеѡ́на, страда́нiємъ а҆́гг҃льстiи чи́нове ѹ҆диви́шасѧ.

Сокрꙋша́ема тѣлеса̀ ра́нами, бжⷭ҇твенное и҆схода́тайствоваша дѡ́блимъ блаже́нство.

Ꙗ҆́коже мы́сленное ѹ҆́глiе, бжⷭ҇твеннымъ ѻ҆гне́мъ попали́сте ле́сть, и҆ свѣти̑ла мíра, мꙋ́чєницы ꙗ҆ви́стесѧ.

Е҆ѵе́лпiста, i҆ера́ѯа, непрекло́нныхъ мꙋ́чєникъ мꙋ́жествꙋ, тмы̀ кнѧ́зи ѹ҆боѧ́шасѧ.

Бг҃оро́диченъ:

И҆́же ѻ҆́гнь бжⷭ҇тва̀ во ѹ҆тро́бѣ, дв҃о, прiе́мшаѧ, ѻ҆гнѧ̀ мѧ̀ и҆зба́ви и҆ мꙋ́ки.

Пѣ́снь є҃. I҆рмо́съ:

Свѣ́та пода́телю и҆ вѣкѡ́въ тво́рче, гдⷭ҇и, во свѣ́тѣ твои́хъ повелѣ́нiй наста́ви на́съ: ра́звѣ бо тебє̀, и҆но́гѡ бо́га не зна́емъ.

Дх҃а бжⷭ҇твеннагѡ и҆спо́лнивсѧ, лꙋка́вствiѧ лю̑тыѧ дꙋ́хи течє́нiи крове́й твои́хъ, мꙋ́чениче i҆ꙋстíне, ѹ҆дави́лъ є҆сѝ, блаже́нне, пострада́въ крѣ́пкѡ.

Благода́ти тезоимени́таѧ, благода́ти бж҃iѧ и҆спо́льна бы́сть: и҆ же́нскꙋю забы́вши ꙗ҆́вѣ не́мощь, пострада̀ зако́ннѡ, и҆ сла́вꙋ полꙋчѝ.

Ѡ҆благода́тивъ дꙋ́шꙋ и҆сповѣ̑данiи свѧще́нными, притꙋпи́лъ є҆сѝ ве́тхагѡ врага̀ sло́бꙋ, харiтѡ́не страда́льне, бжⷭ҇твенныхъ страстоте́рпцєвъ честно́е ѹ҆добре́нiе.

Бг҃оро́диченъ:

Ꙗ҆́же сп҃са хрⷭ҇та̀ ѹ҆подо́бльшасѧ земны̑мъ ро́ждшаѧ премно́жествомъ бога́тства милосе́рдiѧ: того̀ ꙗ҆́кѡ бг҃а, чⷭ҇таѧ, молѝ спастѝ рабы̑ твоѧ̑.

Пѣ́снь s҃. I҆рмо́съ:

Въ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдiѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀ возведѝ.

I҆ꙋстíна и҆ харiтѡ́на, пеѡ́на и҆ валерiа́на, харíты же и҆ i҆ера́ѯа, и҆ є҆ѵе́лпiста, всѝ пресвѣ́тлꙋю па́мѧть просла́вимъ.

Безво́лненнѡ мꙋче́нiй пꙋчи́нꙋ бжⷭ҇твеннымъ правле́нiемъ  проидо́сте, мꙋ́чєницы, и҆ ко приста́нищꙋ благоꙋти́шномꙋ хрⷭ҇то́ва црⷭ҇тва доидо́сте.

Ꙗ҆́коже нелє́стныѧ sвѣ́зды сiѧ́юще, це́ркви честны́мъ ѹ҆твержде́нiемъ, вселе́ннꙋю всю̀ свѣтосiѧ́нiемъ страда́нiѧ просвѣща́ете.

Бг҃оро́диченъ:

Безмѣ́рнагѡ ѡ҆камене́нiѧ и҆зба́ви мѧ̀, ѡ҆держи́маго мно́гими согрѣшє́нiи, бг҃ороди́тельнице влⷣчце, и҆ гее́нскомꙋ ѻ҆гню̀ подлежа́щаго.

Конда́къ, гла́съ в҃:

Премꙋ́дростiю бжⷭ҇твенныхъ твои́хъ слове́съ, i҆ꙋстíне, цр҃ковь бж҃iѧ всѧ̀ ѹ҆кра́сившисѧ, житiѧ̀ твоегѡ̀ свѣ́тлостiю мíръ ѡ҆свѣща́етъ: и҆злiѧ́нiѧ же ра́ди кро́ве вѣне́цъ прiе́мъ, и҆ со а҆́гг҃лы предстоѧ̀ хрⷭ҇тꙋ̀, молѝ непреста́ннѡ ѡ҆ всѣ́хъ на́съ.

Пѣ́снь з҃. I҆рмо́съ:

Тѣ́лꙋ злато́мꙋ премꙋ̑дрыѧ дѣ́ти не послꙋжи́ша, и҆ въ пла́мень са́ми поидо́ша, и҆ бо́ги и҆́хъ ѡ҆брꙋга́ша, средѝ пла́мене возопи́ша, и҆ ѡ҆росѝ ѧ҆̀ а҆́гг҃лъ: ѹ҆слы́шасѧ ѹ҆жѐ ѹ҆́стъ ва́шихъ моли́тва.

Пре́лести глꙋбинꙋ̀ крове́й рѣко́ю и҆зсꙋши́сте, то́ки чꙋде́съ и҆сточи́сте, ѹ҆гаша́юще ѹ҆́глiе, мꙋ́чєницы, лю́тыхъ страсте́й вопiю́щымъ всегда̀: благослове́нъ бг҃ъ ѻ҆тє́цъ на́шихъ.

Бжⷭ҇тва̀ ѻ҆гне́мъ любвѐ, мꙋ́дрiи, ве́щь sло́бы доблемꙋ́дреннѡ попали́сте, и҆ ꙗ҆́кѡ ѻ҆гнесiѧ́нни возсiѧ́вше, всѣ́хъ вопiю́щихъ сердца̀ благоче́стнѡ просвѣти́сте: благослове́нъ бг҃ъ ѻ҆тє́цъ на́шихъ.

Мꙋ́дростiю бж҃iею i҆ꙋстíнъ мꙋ́дрый ѹ҆кра́шенъ, є҆́ллинское ѡ҆бꙋѝ мꙋдрова́нiе благода́тiю, ѹ҆вѣ́ривъ покланѧ́тисѧ трⷪ҇цѣ, и҆ правосла́внѡ зва́ти: благослове́нъ бг҃ъ ѻ҆тє́цъ на́шихъ.

Бг҃оро́диченъ:

Дв҃о чⷭ҇тна́ѧ, неискꙋсобра́чнаѧ, чⷭ҇таѧ, благослове́ннаѧ, низпа́дающихъ и҆справле́нiе, согрѣша́ющихъ проще́нiе, спаси́ мѧ блꙋ́днаго, спасѝ сн҃ꙋ твоемꙋ̀ зовꙋ́ща: благослове́нъ бг҃ъ ѻ҆тє́цъ на́шихъ. 

Пѣ́снь и҃. I҆рмо́съ:

Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ снизше́дшаго, и҆ пла́мень въ ро́сꙋ прело́жшаго бг҃а, по́йте, дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки.

Ꙗ҆́коже въ пещѝ ѻ҆́гненнѣй, въ мꙋ́кахъ терпѣли́внѡ и҆скꙋси́вшесѧ, страстоте́рпцы гдⷭ҇ни, па́че зла́та вои́стиннꙋ бжⷭ҇твеннѡ, вопiю́ще, ѡ҆блиста́сте: хрⷭ҇та̀ превозно́симъ во всѧ̑ вѣ́ки.

Со i҆ꙋстíномъ мꙋ́дрымъ да воспое́тсѧ харíта, и҆ харiтѡ́нъ, и҆ пеѡ́нъ, и҆ i҆ера́ѯъ вели́кiй съ валерiа́номъ, страда́нiемъ ле́сть ѿгна́вшiи, и҆ а҆́гг҃льскимъ ликѡ́мъ совокꙋ́пльшiисѧ.

Къ вѣ́чнѣй жи́зни ведо́ми, мꙋ́дрiи, доблемꙋ́дреннѡ вы̑и мечꙋ̀, є҆диномы́слiемъ дꙋшѝ, всѝ преклони́сте, мꙋ́чєницы, ꙗ҆́кѡ жє́ртвы бг҃ꙋ приве́дшесѧ.

Бг҃оро́диченъ:

Живота̀ сꙋ́щи и҆сто́чникъ, ꙗ҆́кѡ во́дꙋ жи́зни поро́ждши дꙋ́шꙋ мою̀ и҆ста́ѧвшꙋю грѣхо́внымъ пла́менемъ, дв҃о бцⷣе, напо́й, да тѧ̀ сла́влю во всѧ̑ вѣ́ки.

Пѣ́снь ѳ҃. I҆рмо́съ:

Ѿ бг҃а бг҃а сло́ва, неизрече́нною мꙋ́дростiю прише́дшаго ѡ҆бнови́ти а҆да́ма, ꙗ҆́дiю въ тлѣ́нiе па́дшаго лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ ра́ди, вѣ́рнiи, є҆диномꙋ́дреннѡ пѣ́сньми велича́емъ.

Бжⷭ҇твенною сiѧ́ющи сла́вою стꙋ́день пре́лести разрꙋши́сте, до́блiи страда́льцы, и҆ ѻ҆́бщницы бы́сте свѧще́нныхъ страсте́й пло́ть прiи́мшагѡ на́съ ра́ди, съ ни́мъ вѣ́чнѡ на нб҃сѣ́хъ ра́дꙋетесѧ.

I҆ꙋстíновѣ мꙋ́дрости и҆ харíты мꙋ́жествꙋ, и҆ харiтѡ́новѣ де́рзости вои́стиннꙋ, пеѡ́ны же и҆ i҆ера́ѯа дѡ́блимъ подвигѡ́мъ, и҆ валерiа́на къ лю̑тымъ мно́гомꙋ терпѣ́нiю, и҆ а҆́гг҃ли чꙋди́шасѧ. 

Ꙗ҆́коже на колесни́цꙋ бжⷭ҇твеннꙋю всѣ́дше сла́внѡ, кро́вiю ва́шею къ нб҃сѝ ра́достнѡ востеко́сте, и҆ рꙋко́ю живоно́сною побѣ̑дныѧ прiѧ́сте, мꙋ́дрiи, вѣнцы̀, непреста́ннѡ ѡ҆ на́съ молѧ́щесѧ.

Бг҃оро́диченъ:

Неискꙋсомꙋ́жнѡ сло́во па́че сло́ва ро́ждшаѧ, дв҃о неискꙋсобра́чнаѧ, чⷭ҇таѧ, напа́стей и҆змѝ на́съ и҆ всѧ́кихъ бѣ́дъ, и҆ вре́да дꙋшетлѣ́нна, и҆ страсте́й, и҆ вѣ́чнꙋющагѡ пла́мене, и҆ ѡ҆сꙋжде́нiѧ.



Слꙋ́жба преподо́бнагѡ ѻ҆ц҃а̀ на́шегѡ дiонѵ́сiа, глꙋши́цкагѡ чꙋдотво́рца.

Ве́черъ, Бл҃же́нъ мꙋ́жъ: На Гдⷭ҇и, воззва́хъ, стiхи̑ры на s҃, гла́съ д҃.

Подо́бенъ: Да́лъ є҆сѝ зна́менiе:

Пе́рвѣе пости́всѧ, * пло́ти взыгра̑нiѧ * воздержа́нiемъ ѹ҆мертви́лъ є҆сѝ: * второ́е побѣ́дꙋ взѧ́лъ є҆сѝ на врагѝ, * и҆ низложи́лъ є҆сѝ и҆́хъ кова̑рства твои́ми пѡ́двиги, * дiонѵ́сiе бг҃облаже́нне. * Тѣ́мже тѧ̀ вѣнча̀ сꙋгꙋ́быми вѣнцы̑ * i҆и҃съ чл҃вѣколю́бецъ, * и҆ сп҃съ дꙋ́шъ на́шихъ.

Стрꙋѧ́ми сле́зъ твои́хъ * сѣ́мѧ бжⷭ҇твенное напои́лъ є҆сѝ, * ꙗ҆́кѡ землѧ̀ благоплодови́та, бг҃одꙋхнове́нне, * стори́цею воздаѧ̀, * преподо́бiѧ пло́дъ прозѧ́блъ є҆сѝ вои́стиннꙋ, * и҆ въ жи̑тницы собра́лъ є҆сѝ мы́слєнныѧ, * си́лою дꙋхо́вною, * тебѐ претво́ршагѡ премѣне́нiемъ лꙋ́чшимъ, * дiонѵ́сiе пресла́вне.

Вѣ́рою и҆ любо́вiю, * ѽ празднолю́бцы, соше́дшесѧ дне́сь, * ѱалмы̑ и҆ пѣ́сньми восхва́лимъ нбⷭ҇наго человѣ́ка, земна́го а҆́гг҃ла. * къ немꙋ́же возопiе́мъ: * ѽ всеблаже́нне  преподо́бне, пꙋсты́нный жи́телю, по́стникѡвъ похвало̀, ѡ҆ на́съ моли́сѧ ко гдⷭ҇ꙋ, ѻ҆́ч҃е дiонѵ́сiе, * спасти́сѧ дꙋша́мъ на́шымъ.

Сла́ва, гла́съ и҃:

Прпⷣбне и҆ бг҃облаже́нне ѻ҆́ч҃е дiонѵ́сiе, вои́стиннꙋ сподо́билсѧ є҆сѝ бжⷭ҇твенныѧ жи́зни, посто́мъ и҆ бдѣ́нiемъ и҆знꙋрѧ́ѧ тѣ́ло твоѐ, ѻ҆́бразъ бы́въ мона́хѡмъ: а҆́ще бо и҆ тѣле́сный ѧ҆зы́къ ѹ҆молчѐ, но чꙋдеса̀ свидѣ́тельствꙋютъ, пꙋсты́нѧ проповѣ́дающи хва́литсѧ, и҆мѣ́ющи въ себѣ̀ неѿе́млемое сокро́вище: лю́дiе бо зрѧ́ще честнꙋ́ю ра́кꙋ моще́й твои́хъ и҆ чꙋдеса̀ быва́ємаѧ, прославлѧ́ютъ просла́вльшаго тѧ̀ гдⷭ҇а. Е҆мꙋ́же моли́сѧ непреста́ннѡ, дарова́ти во́инствꙋ на́шемꙋ на врагѝ побѣ̑ды, и҆ вселе́ннѣй ми́ръ и҆ ве́лiю ми́лость.

И҆ ны́нѣ, бг҃оро́диченъ: Цр҃ь нбⷭ҇ный, за чл҃вѣколю́бiе:

А҆́ще н҃-ца, И҆ ны́нѣ, пра́здника.

Вхо́дъ. Прокíменъ днѐ. Чтє́нiѧ трѝ.

Премꙋ́дрости соломѡ́ни чте́нiе.

[Глава̀ є҃] Пра́вєдницы во вѣ́ки живꙋ́тъ, и҆ въ гдⷭ҇ѣ мзда̀ и҆́хъ, и҆ попече́нiе и҆́хъ ѹ҆ вы́шнѧгѡ. Сегѡ̀ ра́ди прiи́мꙋтъ црⷭ҇твiе благолѣ́пiѧ, и҆ вѣне́цъ добро́ты ѿ рꙋкѝ гдⷭ҇ни: занѐ десни́цею покры́етъ ѧ҆̀, и҆ мы́шцею защити́тъ и҆̀хъ. Прiи́метъ всеѻрꙋ́жiе рве́нiе своѐ, и҆ воѡрꙋжи́тъ тва́рь въ ме́сть врагѡ́мъ. Ѡ҆блече́тсѧ въ бронѧ̀ пра́вды, и҆ возложи́тъ шле́мъ, сꙋ́дъ нелицемѣ́ренъ: прiи́метъ щи́тъ непобѣди́мый, преподо́бiе: поѡстри́тъ же напра́сный гнѣ́въ во ѻ҆рꙋ́жiе: спобо́ретъ же съ ни́мъ мíръ на безꙋ̑мныѧ: по́йдꙋтъ праволꙋ̑чныѧ стрѣ́лы мѡ́лнiины, и҆ ꙗ҆́кѡ ѿ благокрꙋ́гла лꙋ́ка ѻ҆блакѡ́въ на намѣ́ренiе полетѧ́тъ. И҆ ѿ каменоме́тныѧ ꙗ҆́рости, и҆спо́лнь падꙋ́тъ гра́ды: вознегодꙋ́етъ на ни́хъ вода̀ морска́ѧ: рѣ́ки же потопѧ́тъ ѧ҆̀ на́глѡ. Сопроти́въ ста́нетъ и҆̀мъ дх҃ъ си́лы, и҆ ꙗ҆́кѡ  ви́хоръ развѣ́етъ и҆̀хъ, и҆ ѡ҆пꙋстоши́тъ всю̀ зе́млю беззако́нiе, и҆ sлодѣ́йство преврати́тъ престо́лы си́льныхъ. Слы́шите ѹ҆̀бо, ца́рiе, и҆ разꙋмѣ́йте: навы́кните, сꙋдiи̑ концє́въ землѝ. Внꙋши́те, держа́щiи мно́жєства и҆ гордѧ́щiисѧ ѡ҆ наро́дѣхъ ꙗ҆зы̑къ: ꙗ҆́кѡ дана̀ є҆́сть ѿ гдⷭ҇а держа́ва ва́мъ, и҆ си́ла ѿ вы́шнѧгѡ.

Премꙋ́дрости соломѡ́ни чте́нiе.

[Глава̀ г҃] Првⷣныхъ дꙋ́шы въ рꙋцѣ̀ бж҃iей, и҆ не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ безꙋ́мныхъ ѹ҆мре́ти, и҆ вмѣни́сѧ ѡ҆sлобле́нiе и҆схо́дъ и҆́хъ: и҆ є҆́же ѿ на́съ ше́ствiе, сокрꙋше́нiе, ѻ҆ни́ же сꙋ́ть въ ми́рѣ. И҆́бо предъ лице́мъ человѣ́ческимъ а҆́ще и҆ мꙋ́кꙋ прiи́мꙋтъ, ѹ҆пова́нiе и҆́хъ безсме́ртiѧ и҆спо́лнено, и҆ вма́лѣ нака́зани бы́вше, вели́кими благодѣ́тельствовани бꙋ́дꙋтъ: ꙗ҆́кѡ бг҃ъ и҆скꙋсѝ ѧ҆̀, и҆ ѡ҆брѣ́те и҆̀хъ достѡ́йны себѣ̀. ꙗ҆́кѡ зла́то въ горни́лѣ и҆скꙋсѝ и҆̀хъ, и҆ ꙗ҆́кѡ всепло́дiе же́ртвенное прiѧ́тъ ѧ҆̀. И҆ во вре́мѧ посѣще́нiѧ и҆́хъ возсiѧ́ютъ и҆ ꙗ҆́кѡ и҆́скры по сте́блiю потекꙋ́тъ. Сꙋ́дѧтъ ꙗ҆зы́кѡмъ, и҆ ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки. Надѣ́ющiисѧ на́нь разꙋмѣ́ютъ и҆́стинꙋ, и҆ вѣ́рнiи въ любвѝ пребꙋ́дꙋтъ є҆мꙋ̀: ꙗ҆́кѡ благода́ть и҆ ми́лость въ преподо́бныхъ є҆гѡ̀, и҆ посѣще́нiе во и҆збра́нныхъ є҆гѡ̀.

Премꙋ́дрости соломѡ́ни чте́нiе.

[Глава̀ д҃] Првⷣникъ, а҆́ще пости́гнетъ сконча́тисѧ, въ поко́и бꙋ́детъ. Ста́рость бо честна̀ не многолѣ́тна, нижѐ въ числѣ̀ лѣ́тъ и҆счита́етсѧ: сѣди́на же є҆́сть мꙋ́дрость человѣ́кѡмъ, и҆ во́зрастъ ста́рости житiѐ нескве́рное. Бл҃гоꙋго́денъ бг҃ови бы́въ, возлю́бленъ бы́сть: и҆ живы́й посредѣ̀ грѣ̑шникъ, преста́вленъ бы́сть: восхище́нъ бы́сть, да не sло́ба и҆змѣни́тъ ра́зꙋма є҆гѡ̀, и҆лѝ ле́сть прельсти́тъ дꙋ́шꙋ є҆гѡ̀. Раче́нiе бо sло́бы помрача́етъ дѡ́браѧ,  и҆ паре́нiе по́хоти премѣнѧ́етъ ѹ҆́мъ неsло́бивъ. Сконча́всѧ вма́лѣ, и҆спо́лни лѣ̑та дѡ́лга: ѹ҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди потща́сѧ ѿ среды̀ лꙋка́вствiѧ. Лю́дiе же ви́дѣвше, и҆ не разꙋмѣ́вше, нижѐ поло́жше въ помышле́нiи таково́е: ꙗ҆́кѡ бл҃года́ть и҆ ми́лость въ преподо́бныхъ є҆гѡ̀, и҆ посѣще́нiе во и҆збра́нныхъ є҆гѡ̀.

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

Ꙗ҆ви́всѧ ѿ ма́тернихъ пеле́нъ, * бг҃оно́се преподо́бне дiонѵ́сiе, * сосꙋ́дъ, ѻ҆́ч҃е, бы́лъ є҆сѝ, * и҆ до́мъ прест҃а́гѡ дх҃а.

Стíхъ: Честна̀ предꙿ гдⷭ҇емъ сме́рть преподо́бныхъ є҆гѡ̀.

Носѧ̀ на ра̑мꙋ твоє́ю гдⷭ҇ень крⷭ҇тъ, * дiонѵ́сiе ѻ҆́ч҃е преподо́бне, * бѣсо́вское мечта́нiе * до конца̀ потреби́лъ є҆сѝ, * и҆ вѣ̑рнымъ и҆сцѣле́нiе дарова́лъ є҆сѝ.

Стíхъ: Бл҃же́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀.

Пре́лесть лꙋка́выхъ бѣсѡ́въ * ѡ҆бличи́лъ є҆сѝ крⷭ҇тною си́лою, * бо́дренными моли́твами и҆ сле́зными и҆стѡ́чники, * цр҃кви вѣ́рныхъ ѡ҆богати́лъ є҆сѝ, * бг҃облаже́нне дiонѵ́сiе.

Сла́ва, гла́съ s҃:

Е҆́же по ѻ҆́бразꙋ соблю́дъ невреди́мѡ, ѹ҆́мъ влⷣкꙋ на стра̑сти па̑гꙋбныѧ по́стнически поста́вивъ, во є҆́же по подо́бiю ꙗ҆́кѡ мо́щно возше́лъ є҆сѝ: мꙋ́жески бо є҆стество̀ понꙋ́дивъ, потща́лсѧ є҆сѝ хꙋ́ждшее покори́ти лꙋ́чшемꙋ, и҆ пло́ть порабо́тити дꙋ́хꙋ. Тѣ́мже мона́шествꙋющихъ ꙗ҆ви́лсѧ є҆сѝ ве́рхъ, жи́тель пꙋсты́нный, благотекꙋ́щихъ ѡ҆бꙋчи́тель, пра́вило добродѣ́тели и҆звѣ́стнѣйшее. И҆ ны́нѣ на нб҃сѣ́хъ, зерца́лѡмъ разрѣ́шшымсѧ, ѻ҆́ч҃е на́шъ дiонѵ́сiе, чи́стѣ зри́ши ст҃ꙋ́ю трⷪ҇цꙋ, молѧ́сѧ несре́дственнѣ ѡ҆ и҆̀же вѣ́рою и҆ любо́вiю чтꙋ́щихъ тѧ̀.

И҆ ны́нѣ, бг҃оро́диченъ: Бцⷣе, ты̀ є҆сѝ лоза̀ и҆́стиннаѧ: 

А҆́ще н҃-ца: И҆ ны́нѣ, пра́здника. Тропа́рь, гла́съ а҃:

Бж҃е́ственною любо́вiю ѿ ю҆́ности распала́емь, дiонѵ́сiе преподо́бне, всѧ̑ ꙗ҆̀же въ мíрѣ кра̑снаѧ возненави́дѣвъ, хрⷭ҇та̀ є҆ди́наго возлюби́лъ є҆сѝ: и҆ сегѡ̀ ра́ди во внꙋ́треннюю пꙋсты́ню всели́лсѧ є҆сѝ, со sвѣрьмѝ живы́й ве́сь хрⷭ҇тꙋ̀: ѿѻнꙋ́дꙋже и҆ всеви́дѧщее ѻ҆́ко твоѧ̑ трꙋды̀ ви́дѣвъ, да́ромъ чꙋде́съ и҆ по преставле́нiи ѡ҆богати́лъ тѧ̀ є҆́сть. Тѣ́мже вопiе́мъ тѝ: молѝ непреста́ннѡ ѡ҆ всѣ́хъ на́съ, честнꙋ́ю па́мѧть твою̀ при́снѡ въ пѣ́снехъ почита́ющихъ.

Сла́ва, и҆ ны́нѣ, бг҃оро́диченъ: Гаврiи́лꙋ вѣща́вшꙋ тебѣ̀, дв҃о:

На ѹ҆́трени, по а҃-й стiхоло́гiи, сѣда́ленъ, гла́съ г҃. Подо́бенъ: Красотѣ̀:

Сою́зомъ любвѐ привѧза́всѧ хрⷭ҇тꙋ̀, земна̑ѧ же и҆ мимотекꙋ̑щаѧ возненави́дѣвъ, пꙋсты́нное ѡ҆sлобле́нiе ѹ҆се́рднѡ подꙿѧ́лъ є҆сѝ: бѣсѡ́вскаѧ же ѡ҆полчє́нiѧ, и҆ и҆́хъ многоко́зненнꙋю си́лꙋ до конца̀ посрами́лъ є҆сѝ, и҆ подвигополо́жникъ хрⷭ҇то́съ дарова́нiемъ чꙋде́съ ѡ҆богати́ тѧ. Тѣ́мже тѧ̀ почита́емъ, дiонѵ́сiе бг҃омꙋ́дре.

Два́жды. 

Сла́ва, и҆ ны́нѣ, бг҃оро́диченъ:

Ꙗ҆́кѡ невоздѣ́ланнаѧ, дв҃о, лоза̀, краснѣ́йшiй гро́здъ прозѧбла̀ є҆сѝ, и҆сточа́ющь на́мъ вiно̀ спасе́нiѧ, всѣ́хъ веселѧ́щее дꙋ́шы же и҆ тѣлеса̀. Тѣ́мже ꙗ҆́кѡ винꙋ́ тѧ до́брыхъ бл҃жа́ще при́снѡ, со а҆́гг҃ломъ вопiе́мъ тѝ: ра́дꙋйсѧ, благода́тнаѧ.

По в҃-й стiхоло́гiи, сѣда́ленъ, гла́съ а҃. Подо́бенъ: Ли́къ а҆́гг҃льскiй:

Житiѐ благоче́стнѡ на землѝ стѧжа́въ, прiѧ́телище чи́сто дх҃ꙋ ты̀ ꙗ҆ви́лсѧ є҆сѝ, просвѣща́ѧ вѣ́рою къ тебѣ̀ притека́ющыѧ, блаже́нне. Тѣ́мже молѝ твоего̀ влⷣкꙋ, просвѣти́ти дꙋ́шы на́съ воспѣва́ющихъ тѧ̀, дiонѵ́сiе преподо́бне, ѻ҆́ч҃е на́шъ.

Два́жды.

Сла́ва, и҆ ны́нѣ, бг҃оро́диченъ:

Всѣ́хъ творца̀, и҆ бг҃а, и҆ содѣ́телѧ, всенепоро́чнаѧ чⷭ҇таѧ, дх҃омъ бж҃е́ственнымъ въ ложесна́хъ заче́нши, безъ и҆стлѣ́нiѧ родила̀ є҆сѝ. є҆го́же сла́вѧще, тѧ̀ воспѣва́емъ, дв҃о, ꙗ҆́кѡ пала́тꙋ цр҃ѧ̀ всѣ́хъ, и҆ мíрꙋ застꙋпле́нiе.

По полѷеле́и, сѣда́ленъ, гла́съ и҃. Подо́бенъ: Премꙋ́дрости:

Ѡ҆кормлѧ́емь си́лою вседѣ́тельною, и҆ вѣ́триломъ кре́стнымъ ѡ҆бложе́нъ, легкѡ̀ преплы́лъ є҆сѝ житiѧ̀ мо́ре, и҆ къ бж҃е́ствєннымъ вои́стиннꙋ приста́нищємъ дости́глъ є҆сѝ, добродѣ́телей кꙋ́плю мно́гꙋ стѧжа́въ, ю҆́же всѣ́хъ влⷣцѣ прине́слъ є҆сѝ, и҆́же, благíй ра́бе, слы́шалъ є҆сѝ. Недꙋ́гꙋющихъ и҆сцѣли́лъ є҆сѝ, ско́рчившихсѧ рꙋ́цѣ и҆спра́вилъ є҆сѝ, слѣпы̑ѧ просвѣща́ѧ, нѣмы̑мъ повелѣ́лъ є҆сѝ вопи́ти: дiонѵ́сiе преподо́бне, молѝ хрⷭ҇та̀ бг҃а, согрѣше́нiй ѡ҆ставле́нiе дарова́ти чтꙋ́щымъ любо́вiю ст҃ꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Въ напа̑сти многоплетє́нныѧ впа́дъ, ѿ вра̑гъ ви́димыхъ и҆ неви́димыхъ, бꙋ́рею ѡ҆держи́мь безчи́сленныхъ согрѣше́нiй мои́хъ: и҆ ꙗ҆́кѡ къ те́пломꙋ застꙋпле́нiю и҆ покро́вꙋ моемꙋ̀, чⷭ҇таѧ, ко приста́нищꙋ притека́ю твоеѧ̀ бл҃гости. Тѣ́мже, пречⷭ҇таѧ, и҆зъ тебє̀ воплоще́нномꙋ безсѣ́меннѡ, моли́сѧ прилѣ́жнѡ ѡ҆ всѣ́хъ рабѣ́хъ твои́хъ, непреста́ннѡ молѧ́щихтисѧ, бцⷣе пречⷭ҇таѧ, молѧ́щи є҆го̀ при́снѡ, согрѣше́нiй ѡ҆ставле́нiе дарова́ти воспѣва́ющымъ досто́йнѡ сла́вꙋ твою̀.

Степє́нна, а҃-й а҆нтiфѡ́нъ д҃-гѡ гла́са. Прокíменъ: Честна̀ предъ гдⷭ҇емъ сме́рть прпⷣбныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; Всѧ́кое дыха́нiе: Е҆ѵⷢ҇лiе матѳе́а, зача́ло м҃г.

Ѱало́мъ н҃. Стiхи́ра, гла́съ в҃:

Ра́дꙋйсѧ, преподо́бне ѻ҆́ч҃е дiонѵ́сiе, всече́стне, и҆́же зако́нъ  гдⷭ҇ень до́брѣ и҆звы́клъ є҆сѝ, и҆ вѣ́рꙋ соблю́лъ є҆сѝ невреди́мꙋ, хода́тай ꙗ҆ви́всѧ ѡ҆ ста́дѣ твое́мъ хрⷭ҇тꙋ̀ бг҃ꙋ. того̀ молѝ ѹ҆мири́ти мíръ, и҆ спастѝ дꙋ́шы на́шѧ.

Канѡ́нъ бцⷣы на s҃: И҆ ст҃а́гѡ на и҃.

Гла́съ и҃.

Пѣ́снь а҃. I҆рмо́съ:

Колесницегони́телѧ фараѡ́нѧ погрꙋзѝ чꙋдотворѧ́й и҆ногда̀ мѡѷсе́йскiй же́злъ, крⷭ҇тоѻбра́знѡ порази́въ и҆ раздѣли́въ мо́ре, i҆и҃лѧ же бѣглеца̀, пѣшехо́дца, спасѐ, пѣ́снь бг҃ови воспѣва́юща.

Ѡ҆заре́нiемъ ст҃а́гѡ дх҃а ѡ҆зарѝ бл҃гоче́стнѡ любо́вiю пѣ́сньми восхвалѧ́ющихъ тѧ̀, по́стникѡвъ похвало̀, мона́шествꙋющихъ сла́во, пꙋсты́ни ѹ҆краси́телю, бл҃гоче́стiѧ ѹ҆чи́телю, дiонѵ́сiе.

Ѿ ю҆́ности жела́нiе къ бг҃ꙋ возложи́въ, и҆ къ немꙋ̀ ра́дꙋѧсѧ возше́лъ є҆сѝ, и҆мѣ́ѧ всѐ твоѐ помышле́нiе, взыгра́нiе пло́ти и҆ страсте́й нахожде́нiе воздержа́нiемъ ѹ҆мертви́лъ є҆сѝ, дiонѵ́сiе прехва́льне.

Попра́въ sмíѧ, тогѡ̀ сѣ̑ти легкѡ̀ прелетѣ́лъ є҆сѝ, кри́лы бл҃гоче́стiѧ впери́всѧ, ѻ҆́ч҃е: живо́тъ бо ра́дꙋѧсѧ ѡ҆бꙿѧ́лъ є҆сѝ ѿ са́да крⷭ҇тнагѡ, блаже́нне дiонѵ́сiе.

Бг҃оро́диченъ:

Ѹ҆ста́ви неꙋста́вное помышле́нiе смꙋще́нiѧ, пречⷭ҇таѧ дв҃о, мт҃и бж҃iѧ, къ сн҃ꙋ твоемꙋ̀ направлѧ́ющи движє́нiѧ.

Пѣ́снь г҃. I҆рмо́съ:

Ты̀ є҆сѝ ѹ҆твержде́нiе притека́ющихъ къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ по́стъ тѧ̀ дꙋ́хъ мо́й.

Во свѣ́тѣ невеще́ственнѣ и҆ мы́сленнѣ, ѿ печа́лей веще́ственныхъ восте́къ къ нбⷭ҇нымъ невеще́ствєннымъ чинѡ́мъ, преподо́бне, моли́твами твои́ми на́съ просвѣтѝ.

Воздержа́нiѧ сла́дость и҆ска́павъ, ѿри́нꙋлъ є҆сѝ го́ресть страсте́й: тѣ́мже па́че ме́да и҆ со́та наслади́лъ є҆сѝ, ѻ҆́ч҃е, чꙋ̑вствiѧ на̑ша. 

Возше́дъ на высотꙋ̀ добродѣ́телей, до́лꙋ влекꙋ́щыѧ ѡ҆плева́лъ є҆сѝ сла̑сти, сла́дость показа́всѧ спасе́нiѧ, ѻ҆́ч҃е преподо́бне, ста́дꙋ твоемꙋ̀ просѝ грѣхѡ́въ ѡ҆ставле́нiѧ.

Бг҃оро́диченъ:

Премꙋ́дрость и҆ сло́во ѻ҆́ч҃ее несказа́ннѡ родила̀ є҆сѝ, дꙋшѝ моеѧ̀ лю́тꙋю и҆сцѣлѝ ꙗ҆́звꙋ, и҆ серде́чнꙋю болѣ́знь ѹ҆толѝ.

Сѣда́ленъ, гла́съ и҃:

Красоты̑ мiрскȋѧ ѿ млады́хъ ногте́й, преподо́бне, возненави́дѣвъ, є҆ди́наго хрⷭ҇та̀ ѿ се́рдца возлюби́лъ є҆сѝ, и҆ томꙋ̀ все́ю дꙋше́ю прилѣпи́всѧ, ꙗ҆́кѡ безпло́тенъ на землѝ пожи́лъ є҆сѝ съ пло́тiю: сла́вꙋ же мимотекꙋ́щꙋю, и҆ бога́тство нивочто́же вмѣни́въ, нбⷭ҇ное бога́тство воспрiѧ́лъ є҆сѝ, и҆ сла́вꙋ вѣ́чнꙋю. Тѣ́мже и҆ ѹ҆блажа́емъ ст҃о́е твоѐ ѹ҆спе́нiе, и҆ въ не́мъ торжествꙋ́юще вопiе́мъ тѝ: бг҃обл҃же́нне ѻ҆́ч҃е на́шъ дiонѵ́сiе, молѝ хрⷭ҇та̀ бг҃а, согрѣше́нiй ѡ҆ставле́нiе дарова́ти чтꙋ́щымъ любо́вiю ст҃ꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ сѣ́мене ро́ждшꙋю бг҃а пло́тiю, всѝ ѹ҆блажа́емъ ро́ди человѣ́честiи: ѻ҆́гнь бо всели́сѧ въ тѧ̀ бжⷭ҇тва̀, и҆ ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а. Тѣ́мъ а҆́гг҃льскiй и҆ человѣ́ческiй ро́дъ, досто́йнѡ сла́вимъ прест҃о́е ржⷭ҇тво̀ твоѐ, и҆ согла́снѡ вопiе́мъ тѝ: молѝ хрⷭ҇та̀ бг҃а, согрѣше́нiй ѡ҆ставле́нiе дарова́ти покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀.

Пѣ́снь д҃. I҆рмо́съ:

Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованiе, не ѡ҆ста́вль нѣ́дра ѻ҆́ч҃а, и҆ на́шꙋ нищетꙋ̀ посѣти́въ. Тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.

Дꙋше́вное ѡ҆чища́ѧ чꙋ́вство, и҆ разширѧ́ѧ бжⷭ҇твенными  видѣ̑нiи, бж҃е́ственныхъ дарова́нiй сподо́билсѧ є҆сѝ, бг҃облаже́нне, къ ра́цѣ моще́й твои́хъ притека́ющымъ, дiонѵ́сiе преподо́бне, подае́ши ско́рое и҆сцѣле́нiе.

Зако́нѡмъ бж҃iимъ повинꙋ́ѧсѧ, прпⷣбне, къ смотре́нiю безпло́тныхъ и҆ мы́сленныхъ твоѐ хꙋдо́жество ѹ҆пра́вилъ є҆сѝ, преходѧ̀ вы́нꙋ ѿ сла́вы въ сла́вꙋ, ѿ си́лы, ѻ҆́ч҃е, въ си́лꙋ.

Бг҃оꙋго́днѡ пожи́въ, пꙋсты̑ни ꙗ҆́кѡ гра́ды сотвори́лъ є҆сѝ, потрє́бны и҆ дꙋшеполє́зны, и҆сто́чникъ и҆сцѣле́нiй пролива́ѧ вѣ́рою покланѧ́ющымсѧ ра́цѣ моще́й твои́хъ.

Бг҃оро́диченъ:

Новора́сленный безсме́ртiѧ ра́й, и҆ красе́нъ вои́стиннꙋ показа́ласѧ є҆сѝ, дв҃о: дре́во бо жи́зни въ тебѣ̀ насади́сѧ бг҃онача́льно, є҆́же во чре́вѣ твое́мъ носѧ́щи родила̀ є҆сѝ, всѣ̑мъ и҆ска́пающее спасе́нiѧ наде́ждꙋ, вѣ́рнѡ, бцⷣе, и҆сповѣ́дающымъ тѧ̀.

Пѣ́снь є҃. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.

Ѹ҆гаси́въ пла́мень страсте́й росо́ю подвигѡ́въ твои́хъ, ѻ҆́ч҃е блаже́нне дiонѵ́сiе, бога́тнѡ вже́глъ є҆сѝ ѻ҆гне́мъ любвѐ вѣ́ры воздержа́нiѧ свѣти́льникъ, просвѣще́нiе безстра́стiѧ, и҆ сы́нъ днѐ ꙗ҆ви́лсѧ є҆сѝ.

Вѣ́ры гро́здъ бжⷭ҇твеннымъ дѣ́ланiемъ, ѻ҆́ч҃е, воспита́лъ є҆сѝ, и҆ въ точи́лѣхъ поста́вивъ, и҆згне́лъ є҆сѝ болѣ́зньми поще́нiѧ, и҆ ча́шꙋ напо́лнилъ є҆сѝ дꙋхо́внꙋю воздержа́нiѧ, весели́ши сердца̀ ста́да твоегѡ̀.

До́блественнѣ претерпѣ́въ бiє́нiѧ неви́димыхъ врагѡ́въ, показа́лсѧ є҆сѝ сто́лпъ непоколеби́мь, ѹ҆твержда́ѧ ста́до твоѐ па́лицею бжⷭ҇твенною, словесы̀ медото́чными, бл҃же́нне дiонѵ́сiе преподо́бне. 

Бг҃оро́диченъ:

Е҆ди́на ро́ждши дв҃ою, є҆ди́на мꙋженеискꙋ́снаѧ ꙗ҆ви́ласѧ є҆сѝ, всенепоро́чнаѧ, во ѹ҆тро́бѣ сло́во ѻ҆́ч҃ее прiе́мши безнача́льное, млеко́мъ дои́ши, чⷭ҇таѧ, чꙋ́до стра́шно! дѣ́вствꙋеши, и҆ зако́ны ѡ҆бновлѧ́еши є҆стества̀.

Пѣ́снь s҃. I҆рмо́съ:

Ѡ҆чи́сти мѧ̀, сп҃се, мнѡ́га бо беззакѡ́нiѧ моѧ̑, и҆ и҆зъ глꙋбины̀ sѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нiѧ моегѡ̀.

И҆сцѣле́нiй рѣ́ки и҆сточа́еши, стра̑сти земноро́дныхъ бж҃е́ственнѡ ѡ҆чища́еши, ра́дꙋющесѧ вѣ́рою, восхвалѧ́емъ твоѧ̑ по́двиги, чꙋ́дне.

Зако́ннѡ ѿ всѣ́хъ содѣ́телѧ десни́цею вѣнча́лсѧ є҆сѝ, преподо́бне дiонѵ́сiе, небе́сный граждани́не, а҆́гг҃лѡмъ равностоѧ́телю.

Нетлѣ́ннагѡ и҆ бжⷭ҇твеннагѡ пребыва́нiѧ, и҆ непости́жныхъ наслажда́ѧсѧ ны́нѣ бл҃ги́хъ. а҆́гг҃лѡмъ собесѣ́дниче, дiонѵ́сiе бг҃омꙋ́дре, восхвалѧ́ющыѧ тѧ̀ спаса́й.

Бг҃оро́диченъ:

Бг҃а ро́ждши, всѧ́кiѧ тва́ри влⷣчце, ꙗ҆́кѡ вои́стиннꙋ є҆ди́на бцⷣе, превы́шши ꙗ҆ви́ласѧ є҆сѝ.

Конда́къ, гла́съ и҃.

Всѐ твоѐ ѹ҆́мное жела́нiе къ бг҃ꙋ впери́въ, томꙋ̀ невозвра́тнѡ ѿ дꙋшѝ послѣ́довалъ є҆сѝ, въ пꙋсты́ню всели́всѧ, и҆ та́мѡ а҆́гг҃льски пожи́въ, мнѡ́гимъ пꙋ́ть бы́лъ є҆сѝ ко спасе́нiю: сегѡ̀ ра́ди и҆ хрⷭ҇то́съ тебѐ просла́ви, и҆ да́ромъ чꙋде́съ ѡ҆богатѝ. тѣ́мже всѝ вопiе́мъ тѝ: ра́дꙋйсѧ, дiонѵ́сiе преподо́бне, пꙋсты́нный жи́телю.

I҆́косъ:

Хра́мъ бг҃ꙋ, ꙗ҆́кѡ вои́стиннꙋ себѐ содѣ́лавъ, ѻ҆́ч҃е, и҆ вы́шнѧгѡ i҆ерꙋсали́ма ꙗ҆ви́всѧ граждани́нъ, бж҃е́ственными добродѣ́тельми твои́ми безпло́тныхъ че́сти сподо́билсѧ  є҆сѝ. тѣ́мже и҆ мы̀ зрѧ́ще чꙋдеса̀, похвале́нiю достѡ́йнаѧ, ꙗ҆̀же ѹ҆дивлѧ́ютъ на́съ, и҆ наꙋча́ютъ тебѣ̀ зва́ти такова̑ѧ: ра́дꙋйсѧ, бл҃гочести́вагѡ ѻ҆тца̀ ѻ҆́трасль, и҆ ма́тере бл҃гоговѣ́йныѧ вѣ́твь: ра́дꙋйсѧ, цѣломꙋ́дрiѧ сто́лпе, и҆́мже бѣсѡ́вскаѧ шата̑тiѧ и҆скорени́шасѧ: ра́дꙋйсѧ, свѣти́льниче многосвѣ́тлый: ра́дꙋйсѧ, ꙗ҆́кѡ ѹ҆вѧди́лъ є҆сѝ плотска̑ѧ мꙋдрова̑нiѧ: ра́дꙋйсѧ, пꙋсты́ни до́брое прозѧбе́нiе: ра́дꙋйсѧ, пра́ведныхъ бж҃е́ственное наслажде́нiе: ра́дꙋйсѧ, ꙗ҆́кѡ презрѣ́лъ є҆сѝ текꙋ̑щаѧ и҆ тлѣ̑ннаѧ: ра́дꙋйсѧ, ꙗ҆́кѡ на нб҃сѣ́хъ со а҆́гг҃лы живе́ши: ра́дꙋйсѧ, ꙗ҆́кѡ мона́шествꙋющихъ и҆звѣ́стное пра́вило: ра́дꙋйсѧ лѣнѧ́щихсѧ къ бг҃ꙋ дерзнове́нiе: ра́дꙋйсѧ, и҆сто́чниче чꙋде́съ бг҃ото́чный: ра́дꙋйсѧ, чⷭ҇тны́й дх҃а сосꙋ́де, наста́вниче на́шегѡ спасе́нiѧ: ра́дꙋйсѧ, дiонѵ́сiе преподо́бне, пꙋсты́нный жи́телю.

Пѣ́снь з҃. I҆рмо́съ:

Ѿ i҆ꙋде́и доше́дше, ѻ҆́троцы въ вавѷлѡ́нѣ и҆ногда̀, вѣ́рою трⷪ҇ческою пла́мень пе́щный попра́ша, пою́ще: ѻ҆ц҃є́въ бж҃е, бл҃гослове́нъ є҆сѝ.

Вре́мєннаѧ ѿложи́въ, вѣ́чными ѹ҆краси́лсѧ є҆сѝ: со а҆́гг҃лы ликꙋ́еши, ꙗ҆́кѡ а҆́гг҃льское пожи́въ житiѐ, съ ни́миже пое́ши: бл҃гослове́нъ бг҃ъ ѻ҆тє́цъ на́шихъ.

Непреста́ннѡ мо́лимъ, дiонѵ́сiе бг҃омꙋ́дре, ѡ҆ ста́дѣ твое́мъ прилѣ́жнѡ моли́сѧ, тебѐ на моли́твꙋ призыва́ющихъ и҆ плоды̀ приносѧ́щихъ, и҆ любо́вiю пою́щихъ: бл҃гослове́нъ бг҃ъ ѻ҆тє́цъ на́шихъ.

Въ sла́цѣ вы́шнѧгѡ црⷭ҇твiѧ ста́до твоѐ, ѻ҆́ч҃е, воспита́лъ є҆сѝ, и҆ жезло́мъ ѹ҆че́нiй ѹ҆па́слъ є҆сѝ вѣ́рнѡ пою́щыѧ: бл҃гослове́нъ бг҃ъ ѻ҆тє́цъ на́шихъ.

Бг҃оро́диченъ:

И҆зба́ви на́съ, хрⷭ҇тѐ, ѿ стрⷭ҇те́й и҆ бѣ́дъ, и҆ ѡ҆бстоѧ́нiй, и҆ недꙋ́гѡвъ многоѻбра́зныхъ, моли́твами пречⷭ҇тыѧ твоеѧ̀  мт҃ре и҆ преподо́бнагѡ дiонѵ́сiа, взыва́ющихъ: бл҃гослове́нъ бг҃ъ ѻ҆тє́цъ на́шихъ.

Пѣ́снь и҃. I҆рмо́съ:

Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстiи, хвали́те и҆ превозноси́те во всѧ̑ вѣ́ки.

Сто́лпъ тѧ̀ ѡ҆дꙋшевле́нъ ꙗ҆́кѡ вои́стиннꙋ, и҆ ѻ҆́бразъ воздержа́нiѧ, ѻ҆́ч҃е, стѧжа́вше, всѝ твою̀, дiонѵ́сiе, па́мѧть почита́емъ.

Собо́ръ ра́дꙋетсѧ мона́шескiй, и҆ ликꙋ́етъ преподо́бныхъ со́нмъ, съ ни́миже пра́ведныхъ вѣне́цъ досто́йнѡ воспрiѧ́лъ є҆сѝ.

Ѹ҆кра́шенъ добродѣ́тельми, въ невѣ́стницѣ неизрече́нныѧ сла́вы возле́глъ є҆сѝ, пѣ́снь воспѣва́ѧ хрⷭ҇тꙋ̀ во вѣ́ки всѧ̑.

Бг҃оро́диченъ:

Поглоще́на болѣ́зньми, и҆ па́дша возста́ви, бг҃ома́ти, ꙗ҆́кѡ да тѧ̀ сла́влю во всѧ̑ вѣ́ки.

Пѣ́снь ѳ҃. I҆рмо́съ:

Чтⷭ҇ꙋю сла́внѡ почти́мъ, лю́дiе, бцⷣꙋ, ѻ҆́гнь бж҃ества̀ прiи́мшꙋю во чре́вѣ неѡпа́льнѡ, пѣ́сньми велича́емъ.

Недꙋ́гꙋющихъ въ паде́нiи вра́чь ѿ бг҃а показа́лсѧ є҆сѝ, и҆ ѡ҆чи́стникъ, бл҃же́нне, и҆ прогони́тель лꙋка́выхъ дꙋхѡ́въ, бг҃оно́се дiонѵ́сiе, тѣ́мъ тѧ̀ всѝ велича́емъ.

Ꙗ҆́кѡ тлѣ́нно жили́ще, зе́млю ѡ҆ста́вивъ, ѻ҆́ч҃е, всели́лсѧ є҆сѝ въ зе́млю кро́ткихъ, и҆ съ ни́ми ра́дꙋешисѧ, бж҃е́ственнагѡ наслажда́ѧсѧ, ѻ҆́ч҃е, сiѧ́нiѧ.

Неꙋкло́ненъ къ вѣ́рѣ предѣ́лъ, и҆ ѻ҆́бразъ воздержа́нiѧ и҆мꙋ́ще, по́двиги твоѧ̑ къ зижди́телю вои́стиннꙋ, пѣ́сньми тѧ̀ велича́емъ.

Бг҃оро́диченъ:

Въ тѧ̀ всели́всѧ, всенепоро́чнаѧ, пе́рвѣе родонача̑льныѧ sлоѻбра́знѡ запе́ншаго, человѣкоꙋбíйцꙋ низложѝ роди́выйсѧ, и҆ всѣ́хъ на́съ спасѐ.

Свѣти́ленъ:

Пристра́стiѧ мiрска́гѡ ꙗ҆́кѡ ѿ скве́рны ѹ҆клони́лсѧ є҆сѝ,  разꙋ́мнагѡ сл҃нца свѣтоза́рнаѧ лꙋча̀ возсiѧ̀, свѣти́льникъ многосвѣ́тлый, пꙋсты́нное воспита́нiе, и҆ чистоты̀ ѻ҆би́телище, хрⷭ҇тѡ́вы добрѡ́ты ꙗ҆́снѡ зрѧ̀, є҆гѡ́же сiѧ́нiемъ ѹ҆́мъ тво́й ѡ҆зари́лъ є҆сѝ, и҆ сла́вою ѡ҆богати́лсѧ є҆сѝ нб҃сною, дiонѵ́сiе сла́вне. Мо́лимъ тѧ̀, въ ми́рѣ сохранє́нымъ бы́ти па́мѧть твою̀ почита́ющымъ.

Два́жды.

Сла́ва, и҆ ны́нѣ, бг҃оро́диченъ:

Ꙗ҆́кѡ и҆мꙋ́щи милосе́рдiе и҆ ми́лость ве́лiю, при́зри, препѣ́таѧ бцⷣе дв҃о, на моѐ смире́нiе, и҆ страсте́й молвꙋ̀, и҆ собла́знъ житiѧ̀ разорѝ, ѻ҆трокови́це, и҆ ѻ҆гнѧ̀ гее́нскагѡ и҆зба́ви мѧ̀ моли́твами твои́ми.

На хвали́техъ стiхи̑ры на д҃, гла́съ в҃. Подо́бенъ: Е҆гда̀ ѿ дре́ва:

Дiонѵ́сiе, мона́хѡвъ ѹ҆добре́нiе, прозѧбе́нiе кра́сное пꙋсты́ни, преподо́бныхъ похвало̀, вѣ́рныхъ ѹ҆твержде́нiе, любо́вiю творѧ́щихъ твою̀ всечестнꙋ́ю па́мѧть, и҆ къ ра́цѣ моще́й твои́хъ пристꙋпа́ющихъ, и҆зба́ви ѡ҆бстоѧ́нiѧ всѧ́кагѡ и҆ ѻ҆́гненнагѡ ѡ҆сꙋжде́нiѧ.

Два́жды.

Трⷪ҇цѣ хра́мъ са́мъ себѐ содѣ́лалъ є҆сѝ, ѻ҆́ч҃е бг҃обл҃же́нне, въ пꙋсты̑ни непрохѡ́дныѧ заше́дъ, ꙗ҆́кѡ мѡѷсе́й въ сiна́йскꙋю го́рꙋ, всели́лсѧ є҆сѝ: и҆дѣ́же прiи́мъ бж҃е́ственный зако́нъ, мона́хѡвъ же мно́жество вои́стиннꙋ наꙋчи́лъ є҆сѝ и҆зрѧ́дномꙋ житiю̀: и҆ ны́нѣ прикаса́ющымсѧ къ ра́цѣ моще́й твои́хъ, подае́ши всѣ̑мъ и҆сцѣле́нiе.

И҆мѣ́ѧ дерзнове́нiе ко хрⷭ҇тꙋ̀ бг҃ꙋ, моли́сѧ ѡ҆ ста́дѣ твое́мъ, преподо́бне, сохрани́тисѧ ѿ и҆скꙋше́нiй вра́жiихъ, и҆ ꙗ҆зы́ческихъ нахожде́нiй, ѻ҆гнѧ̀ и҆ меча̀, и҆ всѧ́кагѡ прило́га, и҆ навѣ́та лꙋка́вагѡ: тебе́ бо гра́дъ и҆ покро́въ и҆мꙋ́ще, на тѧ̀ наде́ждꙋ съ бг҃омъ стѧжа́хомъ, бл҃же́нне.

Сла́ва, гла́съ и҃. Самогла́сенъ.

На нб҃о текꙋ́щꙋю возше́дъ колесни́цꙋ, чꙋ́дне, добродѣ́телей дости́глъ є҆сѝ кра́йнее, житiѧ̀ воздержа́нiемъ: и҆зъ  пꙋсты́ни смотрѧ́ѧ вы́шнѧгѡ i҆ерⷭ҇ли́ма красѡты̀, и҆ болѣ́зненныхъ подвигѡ́въ досто́йнѡ по́чєсти воспрiи́мъ, съ нб҃сными ра́дꙋешисѧ чинонача̑лiи, преблаже́нне, вѣ́чныхъ бла̑гъ наслѣ́дникъ ꙗ҆ви́лсѧ є҆сѝ, нбⷭ҇нагѡ црⷭ҇твiѧ жи́тель бы́въ. Моли́сѧ, бг҃оно́се дiонѵ́сiе, сп҃сꙋ всѣ́хъ, ѹ҆мири́ти мíръ и҆ спастѝ дꙋ́шы на́шѧ.

И҆ ны́нѣ: Влⷣчце, прiимѝ моли́твꙋ:

А҆́ще ли пѧтьдесѧ́тница, И҆ ны́нѣ, пра́здника. Славосло́вiе вели́кое. И҆ ѿпꙋ́стъ.

На лiтꙋргíи: Блажє́нна, ѿ канѡ́на пѣ́снь г҃-ѧ и҆ s҃-ѧ: Прокíменъ: Честна̀ предъ гдⷭ҇емъ: Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇лъ къ гала́тѡмъ, зача́ло сг҃_i. А҆ллилꙋ́iа, гла́съ s҃: Блаже́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀. Е҆ѵⷢ҇лiе лꙋкѝ, зача́ло к҃д. Прича́стенъ: Въ па́мѧть вѣ́чнꙋю бꙋ́детъ пра́ведникъ:




