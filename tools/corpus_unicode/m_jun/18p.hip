        OCR:

        Библиотека святоотеческой литературы

        http://orthlib.ru





ПРИЛОЖЕ́НIЕ

Мѣ́сѧца тогѡ́же въ и҃_i-й де́нь.

Слꙋ́жба прест҃ѣ́й бцⷣѣ, соверша́емаѧ въ Боголю́бской ѻ҆би́тели въ де́нь пра́зднества ст҃о́й чꙋдотво́рной Бг҃олю́бской i҆кѡ́нѣ Бж҃iей Мт҃ри.

На Гдⷭ҇и воззва́хъ: стiхи̑ры на и҃.

Гла́съ д҃.

Ны́нѣ страна̀ рѡссíйскаѧ ѡ҆ тебѣ̀ хва́литсѧ и҆ весели́тсѧ, и҆мѣ́ющи тѧ̀ застꙋ́пницꙋ непосты́днꙋю, и҆ стѣ́нꙋ нерꙋши́мꙋ, гра́дꙋ на́шемꙋ непоколеби́мое ѻ҆снова́нiе, стра́жа неꙋсы́пна землѝ рѡссíйскiѧ. Не преста́й и҆ ны́нѣ твои́ми моли́твами, влⷣчце бг҃олюби́ваѧ, и҆збавлѧ́ти твоѧ̑ лю́ди ѿ всѣ́хъ бѣ́дъ.

Тебѣ̀ припа́даютъ, гпⷭ҇жѐ, ст҃и́телей сосло́вiе, цр҃iе же и҆ кн҃зи и҆ ве́сь наро́дъ, ѹ҆ми́льнѡ молѧ́щесѧ, и҆ любе́знѡ цѣлꙋ́ютъ тво́й ѻ҆́бразъ, бг҃олюби́ваѧ, гл҃го́люще: чтꙋ́щiй тѧ̀ гра́дъ всегда̀ сп҃са́й ѿ всѣ́хъ бѣ́дъ.

Бж҃е́ственными дѣ́телми соблюда́еши и҆ покрыва́еши ѿ вра́жiихъ нахожде́нiй, любо́вiю пра́зднꙋющыѧ пресла́вное ꙗ҆вле́нiе твоѐ, бг҃олюби́ваѧ, бл҃говѣ́рномꙋ кн҃зю а҆ндре́ю, и҆ зовꙋ́щыѧ тѝ: ты̀ є҆сѝ крѣ́пость на́ша и҆ ѹ҆твержде́нiе, и҆ ра́дованiе бг҃олѣ́пное. ви́дѧ же тѧ̀ молѧ́щꙋюсѧ ѡ҆ на́съ, И҆ мы̀ покланѧ́емсѧ сн҃ꙋ твоемꙋ̀ и҆ бг҃ꙋ на́шемꙋ, и҆ глаго́лемъ: i҆и҃се всеси́льне, спасѝ дꙋ́шы на́шѧ, ꙗ҆́кѡ милосе́рдъ.

Дне́сь сщ҃еннособра́вшесѧ, восхва́лимъ бцⷣꙋ: прест҃а́ѧ дв҃о, мнѡ́гаѧ твоѧ̑ вєли́чiѧ, и҆ чꙋде́съ пꙋчи́на: ты́ бо є҆сѝ на́мъ ст҃о́е ѡ҆гражде́нiе, и҆ похвала̀ и҆ сла́ва, и҆ и҆сто́чникъ и҆сцѣле́нiй.  пра́зднꙋюще ст҃о́мꙋ твоемꙋ̀ ѻ҆́бразꙋ, бг҃олюби́ваѧ, мо́лимсѧ гл҃юще, i҆и҃се всеси́льне, спасѝ дꙋ́шы на́шѧ, ꙗ҆́кѡ милосе́рдъ.

Бл҃гоче́стнѡ пречⷭ҇таѧ, чⷭ҇тны́ми твои́ми мл҃твами, ѡ҆градѝ и҆ сохранѝ, и҆ стра̑шны врагѡ́мъ и҆ нерабѡ́тны ꙗ҆вѝ, творѧ́щыѧ пра́зднество твоемꙋ̀ ѻ҆́бразꙋ, бг҃олюби́ваѧ: да сн҃ꙋ твоемꙋ̀ зове́мъ: i҆и҃се всеси́льне, спасѝ дꙋ́шы на́шѧ, ꙗ҆́кѡ милосе́рдъ.

Сла́ва, и҆ ны́нѣ: гла́съ и҃.

Прiиди́те, возра́дꙋемсѧ держа́внѣй застꙋ́пницѣ ро́да на́шегѡ, цр҃и́цѣ бцⷣѣ, прiиди́те, поклони́мсѧ є҆́й въ чꙋ́дномъ и҆ почита́емомъ а҆́гг҃лы, чⷭ҇тно́мъ є҆ѧ̀ ѻ҆́бразѣ: да́рꙋетъ бо бцⷣа вѣ̑рнымъ ѡ҆би́льныѧ да́ры цѣлє́бныѧ ѿ неистощи́магѡ и҆сто́чника ст҃ы́ѧ i҆кѡ́ны бг҃олю́бскiѧ, и҆скꙋше́нiй и҆ бѣ́дъ, и҆ всѧ́кагѡ грѣха̀ и҆збавлѧ́етъ на́съ, бл҃гоче́стнѡ и҆ бг҃опрiѧ́тнѡ прославлѧ́ющихъ и҆ чтꙋ́щихъ свѣ́тлꙋю i҆кѡ́нꙋ є҆ѧ̀: тѣ́мъ воспѣва́юще воззове́мъ бг҃олюби́вѣй: ра́дꙋйсѧ любе́знаѧ вѣ̑рнымъ помо́щнице, во спасе́нiе дꙋ́шъ на́шихъ.

На лiтíи стiхи̑ры: гла́съ s҃.

Нбⷭ҇ный цр҃ю̀, чл҃вѣколю́бче гдⷭ҇и, долготерпѣли́ве и҆ многоми́лостиве, при́зри ѿ ст҃а́гѡ жили́ща твоегѡ̀, ви́ждь смире́нiе на́ше, ви́ждь и҆ ѡ҆sлобле́нiе на́ше: и҆ не ꙗ҆́ростiю твое́ю ѡ҆бличи́ши на́съ, нижѐ гнѣ́вомъ твои́мъ нака́жеши на́съ, и҆ не преда́ждь на́съ въ наше́ствiе ꙗ҆зы́кѡмъ, и҆лѝ въ рꙋ́ки врагѡ́мъ, да не когда̀ рекꙋ́тъ ꙗ҆зы́цы: гдѣ̀ є҆́сть бг҃ъ и҆́хъ; мы́ же лю́дiе твоѝ, и҆ ѻ҆́вцы па́жити твоеѧ̀, и҆ и҆́мѧ твоѐ призыва́емъ. и҆́маши є҆сте́ственнꙋю бл҃гость твою̀, сегѡ̀ ра́ди покрыва́й гра́дъ се́й (и҆лѝ ѻ҆би́тель сiю̀). и҆́маши приснодв҃ꙋ мл҃твенницꙋ, ро́ждшꙋю тѧ̀, сло́ве бж҃iй, и҆́маши ли́къ а҆по́столѡвъ, и҆ мно́жество мч҃никѡвъ и҆ прпⷣбныхъ: прiимѝ моле́нiе и҆́хъ ѡ҆  лю́дехъ согрѣ́шшихъ и҆ ѿча́ѧнныхъ, и҆ спасѝ, неsло́биве, достоѧ́нiе твоѐ.

Гла́съ г҃.

Прiиди́те всѝ концы̀ землѝ, чⷭ҇тно́мꙋ ѻ҆́бразꙋ бж҃iѧ мт҃ре поклони́мсѧ: та́ бо рꙋ́цѣ къ сн҃ꙋ воздѣ́ющи мо́литсѧ ѡ҆ на́съ и҆ тоѧ̑ ст҃ы́мъ ѻ҆́бразомъ на́ша страна̀ ѡ҆живлена̀ бы́сть. мы́ же ѱалмы̀ и҆ пѣ́сньми дх҃о́вными поѧ̀ є҆́й со всѣ́ми ст҃ы́ми, пра́зднꙋемъ дне́сь свѣ́тлѡ.

Велмѝ добро́тою ѹ҆краси́ тѧ бг҃ъ: ꙗ҆́кѡ человѣ́кѡмъ свѣ́тъ дадѐ на рꙋкꙋ̀ твое́ю, бг҃олюби́ваѧ, ты́ же въ сiѧ́нiи є҆гѡ̀ сꙋ́щи ѹ҆пова́нiе хрⷭ҇тiа́нѡмъ, помо́щница и҆̀мъ въ нꙋ́ждахъ и҆ ско́рбехъ, бг҃олюби́ваѧ, и҆ приста́нище трꙋжда́ющымсѧ, молѝ и҆зба́витисѧ на́мъ ѿ напа́стей, любо́вiю пою́щымъ тѧ̀, и҆ молѧ́щымсѧ всечестно́мꙋ твоемꙋ̀ ѻ҆́бразꙋ, бг҃олюби́ваѧ.

Сла́ва, и҆ ны́нѣ: гла́съ и҃.

Тѧ̀ мо́лимъ предста́тельницꙋ на́шꙋ, пречⷭ҇таѧ бг҃олюби́ваѧ, ѡ҆держи́ми печа́лми, не ѡ҆ста́ви до конца̀ погибнꙋ́ти рабѡ́мъ твои̑мъ, но ѹ҆скорѝ и҆зꙿѧ́ти на́съ ѿ настоѧ́щагѡ гнѣ́ва и҆ ско́рби. ѽ прест҃а́ѧ дв҃о чи́стаѧ, ты́ бо є҆сѝ на́мъ стѣна̀ и҆ по́мощь, бг҃олюби́ваѧ.

И҆ є҆ктєнiѝ.

На стiхо́внѣ стiхи̑ры, гла́съ и҃:

Ра́дꙋйсѧ бцⷣе всепѣ́таѧ, ра́дꙋйсѧ и҆сто́чниче живота̀ вѣ̑рнымъ, притека́ющымъ къ тебѣ̀: ра́дꙋйсѧ всѣ́хъ влⷣчце, гпⷭ҇жѐ тва́ри бл҃гослове́ннаѧ, ра́дꙋйсѧ всенепоро́чнаѧ и҆ препросла́вленнаѧ, ра́дꙋйсѧ пала́то, ра́дꙋйсѧ бж҃е́ственное селе́нiе, ра́дꙋйсѧ всепречⷭ҇таѧ, ра́дꙋйсѧ мт҃и дв҃о, ра́дꙋйсѧ бг҃олюби́ваѧ. 

Стíхъ: Помѧнꙋ̀ и҆́мѧ твоѐ, во всѧ́комъ ро́дѣ и҆ ро́дѣ.

Ра́дꙋйсѧ бг҃олюби́ваѧ бцⷣе, пречⷭ҇таѧ мт҃и хрⷭ҇то́ва. ра́дꙋйсѧ вѣ́рныхъ наде́ждо: ра́дꙋйсѧ мíра ѡ҆чище́нiе: ра́дꙋйсѧ всѧ́кiѧ ско́рби и҆збавлѧ́ющаѧ рабы̑ твоѧ̑: ра́дꙋйсѧ человѣ́кѡмъ ѹ҆тѣше́нiе живоно́сное: ра́дꙋйсѧ застꙋпле́нiе призыва́ющымъ тѧ̀, бг҃олюби́ваѧ: ра́дꙋйсѧ бж҃iе пребыва́нiе и҆ горо̀ ст҃а́ѧ.

Стíхъ: Слы́ши дщѝ и҆ ви́ждь, и҆ приклонѝ ѹ҆́хо твоѐ:

Ра́дꙋйсѧ бг҃олюби́ваѧ бцⷣе, мт҃и хрⷭ҇то́ва, ра́дꙋйсѧ є҆ди́на наде́жда человѣ́кѡмъ и҆ застꙋпле́нiе, ра́дꙋйсѧ ѡ҆сщ҃е́ннаѧ пала́то: ра́дꙋйсѧ прибѣ́жище: ра́дꙋйсѧ свѣти́льниче свѣ́та свѣ́тлый, ра́дꙋйсѧ раю̀: ра́дꙋйсѧ бж҃е́ственное селе́нiе: ра́дꙋйсѧ и҆сто́чниче, и҆сточа́ющiй во́дꙋ жи́зни притека́ющымъ къ тебѣ̀, бг҃олюби́ваѧ.

Сла́ва, и҆ ны́нѣ: гла́съ д҃.

Ты̀ є҆сѝ бцⷣе, а҆́гг҃лѡвъ ра́дость, ты̀ є҆сѝ человѣ́кѡмъ сла́ва, бг҃олюби́ваѧ, ты̀ вѣ̑рнымъ наде́жда, бцⷣе всепѣ́таѧ, предста́тельнице на́ша, и҆ къ тебѣ̀ прибѣга́емъ во всѧ́кой нꙋ́ждѣ, ꙗ҆́кѡ да мл҃твами твои́ми ѿ стрѣ́лъ вра́жiихъ, и҆ па́гꙋбы дꙋшетлѣ́нныѧ, и҆ всѧ́кихъ скорбе́й и҆зба́вимсѧ всѝ, воспѣва́ющiи тѧ̀, бг҃олюби́ваѧ.

Тропа́рь, гла́съ а҃.

Бг҃олюби́ваѧ цр҃и́це, неискꙋсомꙋ́жнаѧ дв҃о бцⷣе мр҃íе, молѝ за ны̀ тебѐ возлюби́вшаго, и҆ ро́ждшагосѧ ѿ тебѐ сн҃а твоего̀, хрⷭ҇та̀ бг҃а на́шего, пода́ти на́мъ ѡ҆ставле́нiе прегрѣше́нiй, мíрови ми́ръ, бл҃гопло́дно и҆зꙿѻби́лiе, на враги́ же ѡ҆долѣ́нiе, па́стырємъ свѧты́ню, и҆ всемꙋ̀ человѣ́чꙋ ро́дꙋ спасе́нiе. гра́ды на́ша и҆ стра̑ны рѡссȋйскiѧ ѿ нахожде́нiѧ и҆ноплеме́нныхъ застꙋпѝ, и҆ ѿ междоꙋсо́бныѧ бра́ни сохранѝ. ѽ мт҃и бг҃олюби́ваѧ дв҃о! ѽ цр҃и́це всепѣ́таѧ! Ри́зою свое́ю покры́й на́съ ѿ всѧ́кагѡ sла̀, ѿ ви́димыхъ и҆ неви́димыхъ вра̑гъ защитѝ, и҆ спасѝ дꙋ́шы на́шѧ. 

На ѹ҆́трени по а҃-й каѳíсмѣ сѣда́ленъ, гла́съ є҃.

Пречⷭ҇таѧ дв҃о бг҃олюби́ваѧ, поми́лꙋй на́съ прибѣга́ющихъ съ вѣ́рою къ тебѣ̀, милосе́рдой, и҆ просѧ́щихъ те́плагѡ застꙋпле́нiѧ твоегѡ̀: мо́жеши бо, ꙗ҆́кѡ бл҃га́ѧ, всѣ́хъ спастѝ, и҆ ꙗ҆́кѡ мт҃и бг҃а вы́шнѧгѡ, ма́терними твои́ми моли́твами всегда̀ и҆збавлѧ́еши чтꙋ́щихъ тѧ̀ ѿ всѣ́хъ бѣ́дъ, бг҃олюби́ваѧ.

Сла́ва, и҆ ны́нѣ: гла́съ то́йже.

По в҃-й каѳíсмѣ сѣда́ленъ, гла́съ а҃.

Мт҃рь тѧ̀ бж҃iю мо́лимъ всѝ вои́стиннꙋ, и҆ къ щедро́тамъ твои̑мъ вопiе́мъ, любо́вiю прибѣга́юще къ твое́й бл҃гости: тѧ́ бо и҆́мамы грѣ́шнiи застꙋ́пницꙋ, бг҃олюби́ваѧ, и҆ тебѐ стѧжа́хомъ въ напа́стехъ спасе́нiе, є҆ди́нꙋ пречи́стꙋю.

Сла́ва, и҆ ны́нѣ: гла́съ то́йже.

Велича́нiе.

Велича́емъ тѧ̀, прест҃а́ѧ дв҃о, и҆ чти́мъ ѻ҆́бразъ тво́й ст҃ы́й, є҆го́же бл҃говѣ́рный кн҃зь а҆ндре́й дадѐ на́мъ на врагѝ въ побѣ́дꙋ, и҆ всѣ̑мъ вѣ̑рнымъ во спасе́нiе.

Ѱало́мъ: Ве́лiй гдⷭ҇ь, и҆ хва́ленъ sѣлѡ̀:

По полѷеле́и сѣда́ленъ, гла́съ а҃.

Стѣна̀ неѡбори́маѧ на́мъ хрⷭ҇тiа́нѡмъ є҆сѝ, бцⷣе дв҃о: къ тебѣ́ бо прибѣга́юще, неврѣди́мы пребыва́емъ, и҆ па́ки согрѣша́юще, и҆́мамы тѧ̀ мл҃твенницꙋ, бг҃олюби́ваѧ. тѣ́мъ бл҃годарѧ́ще вопiе́мъ тѝ: ра́дꙋйсѧ бл҃года́тнаѧ, гдⷭ҇ь съ тобо́ю.

Сла́ва, и҆ ны́нѣ: то́йже.

По н҃-мъ ѱалмѣ̀ стiхи́ра, гла́съ s҃. Не ввѣ́ри мѧ̀ человѣ́ческомꙋ предста́тельствꙋ:

Канѡ́нъ, гла́съ д҃. 

Пѣ́снь а҃. I҆рмо́съ:

Ѿве́рзꙋ ѹ҆ста̀ моѧ̑, и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀.

Бл҃гоговѣ́ютъ предꙿ тобо́ю, бцⷣе, а҆́гг҃лѡвъ нача̑льницы, и҆ ст҃ы́хъ чи́ни че́стнѡ слꙋ́жатъ тѝ, пра́веднiи красꙋ́ютсѧ, кн҃зь же а҆ндре́й мо́литсѧ, и҆ гра́дъ влади́мiръ похвалѧ́етсѧ свѣ́тлѡ. мы́ же грѣ́шнiи, припа́даѧ къ твое́й ст҃о́й i҆кѡ́нѣ, бг҃олюби́ваѧ, млⷭ҇ти про́симъ: ѡ҆зарѝ на́ша сердца̀, прест҃а́ѧ дв҃о бцⷣе.

Кн҃зь а҆ндре́й вопiѧ́ше со слеза́ми: прест҃а́ѧ цр҃и́це бцⷣе, ѹ҆пова́нiе хрⷭ҇тiа́нѡмъ, ѹ҆молѝ сн҃а своего̀, хрⷭ҇та̀ бг҃а на́шего ѡ҆ держа́вѣ твое́й: ты́ бо и҆зво́лила є҆сѝ въ предѣ́лѣхъ страны̀ влади́мiрскiѧ, ѻ҆би́тели свое́й сла́внѡ созда́тисѧ во и҆́мѧ твоѐ, бг҃олюби́ваѧ.

Прiиди́те, хрⷭ҇тоимени́тiи лю́дiе, ѹ҆мы̀ та́йнѡ ѡ҆чи́стившесѧ, притеце́мъ въ хра́мъ мт҃ри хрⷭ҇та̀ бг҃а на́шегѡ, бг҃олюби́мое мѣ́сто страны̀ влади́мiрскiѧ, ꙗ҆́кѡ бг҃опрiѧ́тное селе́нiе, ви́дѧще: въ не́мъ бо ꙗ҆влѧ́етъ на́мъ свою̀ ми́лость влⷣчца.

Подꙿ кро́въ тво́й, бцⷣе дв҃о, прибѣга́емъ всѝ ро́ди чл҃вѣ́честiи, просвѣтѝ, бг҃олюби́ваѧ, мѣ́сто ст҃о́е торжества̀ твоегѡ̀: и҆ мы̀, грѣ́шнiи рабѝ твоѝ, молѧ́щесѧ пречⷭ҇тѣй твое́й i҆кѡ́нѣ, про́симъ ѿ тебѐ прiѧ́ти вєли́кiѧ ми́лѡсти.

Пѣ́снь г҃. I҆рмо́съ:

Твоѧ̑ пѣсносло́вцы бцⷣе, живы́й и҆ незави́стный и҆сто́чниче, ли́къ себѣ̀ совокꙋ́пльшыѧ, дх҃о́внѡ ѹ҆твердѝ: въ бж҃е́ственнѣй твое́й сла́вѣ вѣнцє́въ сла́вы сподо́би.

Застꙋ́пница и҆ покро́въ гра́дꙋ влади́мiрꙋ, и҆ всѧ́комꙋ гра́дꙋ и҆ странѣ̀, бꙋ́ди на́мъ помо́щница и҆ прибѣ́жище, бг҃олюби́ваѧ, всѣ́хъ на́съ застꙋпѝ, гпⷭ҇жѐ цр҃и́це и҆ бцⷣе, и҆ во всѧ́кихъ sлы́хъ мѣ́стѣхъ вѣ̑рныѧ сохранѝ. 

Прiимѝ хвалꙋ̀ ѿ ѹ҆́стъ на́шихъ недосто́йныхъ, ѽ прест҃а́ѧ бцⷣе дв҃о бг҃олюби́ваѧ, наде́ждо на́ша и҆ похвало̀, покланѧ́емсѧ твоемꙋ̀ пресла́вномꙋ ѻ҆́бразꙋ: мольбꙋ̀ прiимѝ ѡ҆ рабѣ́хъ твои́хъ.

Пречⷭ҇тѣи рꙋ́цѣ твоѝ, цр҃и́це и҆ бцⷣе, ми́лостивнѡ воздви́гни къ сн҃ꙋ твоемꙋ̀ и҆ бг҃ꙋ на́шемꙋ, просѧ́щи ѿпꙋще́нiѧ согрѣше́нiй на́шихъ, и҆ житiѐ на́ше и҆спра́ви, и҆ всѧ́кiѧ бл҃года́ти и҆спо́лни на́съ и҆ млⷭ҇ти сподо́би.

Прест҃а́ѧ дв҃о, мт҃и бг҃олюби́ваѧ, сохранѝ рабы̑ твоѧ̑ ѿ всѧ́кiѧ сопроти́вныѧ си́лы, и҆ и҆зба́ви ѿ всѧ́кiѧ напа́сти, и҆ ра́дость мíрꙋ сотворѝ дꙋше́внꙋю и҆ тѣле́снꙋю, и҆ пре́зри на́мъ всѧ̑ согрѣшє́нiѧ.

Сѣда́ленъ, гла́съ в҃.

Моле́нiе те́плое и҆ стѣна̀ неѡбори́маѧ, ми́лости и҆сто́чниче, мíрови прибѣ́жище, прилѣ́жнѡ вопiе́мъ тѝ: бцⷣе влⷣчце, предварѝ, и҆ ѿ бѣ́дъ и҆зба́ви на́съ, є҆ди́на вско́рѣ предста́тельствꙋющаѧ.

Пѣ́снь д҃. I҆рмо́съ:

Сѣдѧ́й въ сла́вѣ, на прⷭ҇то́лѣ бж҃ества̀, во ѻ҆́блацѣ ле́гцѣ прiи́де i҆и҃съ пребж҃е́ственный, нетлѣ́нною дла́нiю, и҆ спасѐ зовꙋ́щыѧ: сла́ва хрⷭ҇тѐ, си́лѣ твое́й.

Е҆ѵⷢ҇лiа хрⷭ҇то́ва бг҃огла́сный списа́тель лꙋка̀ написа̀ ѻ҆́бразъ тво́й чꙋ́дный, всенепоро́чнаѧ влⷣчце, и҆ млⷣнца тѝ превѣ́чнаго на рꙋкꙋ̀ и҆зꙿѻбразѝ: ст҃ы́й же кн҃зь а҆ндре́й въ нощно́мъ видѣ́нiи ѹ҆зрѣ́вши тѧ̀ молѧ́щꙋюсѧ за ны̀, дадѐ на́мъ ѻ҆́бразъ твоегѡ̀ моле́нiѧ, къ немꙋ́же притека́ющыѧ бѣ́дъ и҆ напа́стей и҆збавлѧ́еши.

Ѽ прест҃а́ѧ дв҃о бцⷣе, ты̀ и҆зво́лила є҆сѝ и҆зы́ти и҆зꙿ гре́ческiѧ страны̀ въ чꙋдотво́рномъ ѻ҆́бразѣ твое́мъ, и҆ доитѝ до ст҃а́гѡ мѣ́ста, и҆дѣ́же и҆ ꙗ҆ви́ласѧ є҆сѝ кн҃зю а҆ндре́ю: ѻ҆́нъ же молѧ́сѧ  тебѣ̀, со слеза́ми вопiѧ́ше: прест҃а́ѧ дв҃о бцⷣе, и҆зба́ви на́съ всѧ́кихъ бѣ́дъ и҆ скорбе́й.

На тѧ̀ ѹ҆пова́нiе возложи́хомъ, бг҃олюби́ваѧ мт҃и дв҃о, предста́тельницꙋ тѧ̀ живота̀ тве́рдꙋ и҆ непоколеби́мꙋ стѧжа́хомъ, молѝ ѡ҆ на́съ рабѣ́хъ твои́хъ всеще́драго бг҃а.

Ты̀ є҆сѝ похвала̀ и҆ вѣне́цъ ст҃ы̑мъ всѣ̑мъ, всѝ на тѧ̀ по бз҃ѣ наде́ждꙋ возложи́хомъ, и҆ тебѣ̀ мо́лимсѧ, бг҃олюби́ваѧ цр҃и́це, бж҃iѧ мт҃и, помо́щнице грѣ̑шнымъ и҆ спасе́нiе рабѡ́мъ твои́мъ.

Пѣ́снь є҃. I҆рмо́съ:

Ѹ҆жасо́шасѧ всѧ́чєскаѧ ѡ҆ бж҃е́ственнѣй сла́вѣ твое́й: ты́ бо неискꙋсобра́чнаѧ дв҃о, и҆мѣ́ла є҆сѝ во ѹ҆тро́бѣ надъ всѣ́ми бг҃а, и҆ родила̀ є҆сѝ безлѣ́тнаго сн҃а, всѣ̑мъ воспѣва́ющымъ тѧ̀ ми́ръ подава́ющаѧ.

Всѧ́кое мѣ́сто, прест҃а́ѧ дв҃о бцⷣе, свое́ю ми́лостiю просвѣща́еши, гра́дꙋ же влади́мiрꙋ и҆ мѣ́стꙋ бг҃олюби́момꙋ, вели́каѧ похвала̀ и҆ ѹ҆твержде́нiе, въ бѣда́хъ сꙋ́щымъ ско́раѧ помо́щница.

Проповѣ́дꙋетъ пресла́внѡ вєли́чiѧ твоѧ̑ ла́ѵра, ꙗ҆́же бо твоѐ и҆́мѧ нача́ло прiѧ̀, мт҃и бж҃iѧ бг҃олюби́ваѧ: хва́лѧтъ молє́бницы, и҆ велича́ютъ чꙋдотво́рный ѻ҆́бразъ твоегѡ̀ моле́нiѧ ѡ҆ на́съ и҆ гл҃го́лютъ: ѹ҆твердѝ гдⷭ҇и ѻ҆би́тель сiю̀.

Приспѣ̀ дне́сь па́мѧть твоѧ̀, кнѧ́же а҆ндре́е, ра́дꙋетсѧ пресла́вный гра́дъ влади́мiръ, и҆ бг҃олюби́мое мѣ́сто красꙋ́етсѧ зовꙋ́щи: прест҃а́ѧ дв҃о бцⷣе, спасѝ на́съ и҆ и҆зба́ви ѿ всѧ́кiѧ нꙋ́жды и҆ печа́ли.

Мр҃íе, злата́ѧ кади́льнице, стра̑сти па̑гꙋбныѧ ѿженѝ ѿ на́съ, и҆ ѹ҆твердѝ на́съ непоколеби́мыхъ, прест҃а́ѧ дв҃о бг҃олюби́ваѧ, не и҆́мамы бо и҆ны́ѧ по́мощи ра́звѣ тебѐ, влⷣчце. 

Пѣ́снь s҃. I҆рмо́съ:

Бж҃е́ственное сiѐ и҆ всечестно́е соверша́юще пра́зднество, бг҃омꙋ́дрiи, бг҃ома́тере, прiиди́те рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ.

Прише́ствiемъ честна́гѡ ѻ҆́браза твоегѡ̀, цр҃и́це бцⷣе, ѡ҆свѧти́ла є҆сѝ мѣ́сто бг҃олюби́мое, на не́мже ѻ҆би́тель свою̀ ѿ дре́внихъ лѣ́тъ сохранѧ́еши, и҆дѣ́же и҆ на́съ сподо́би тебѐ пѣ́ти чи́стыми сердцы̀.

Не ѹ҆жаса́йсѧ кн҃же а҆ндре́е, и҆ не диви́сѧ, ви́дѣвъ ѻ҆́бразъ пречⷭ҇тыѧ бцⷣы, ѿ гре́ческiѧ страны̀ и҆зше́дшiй, доити́ же гра́да росто́ва неизво́лившiй: се́ бо до́йде до мѣ́ста ст҃а́гѡ, свы́ше пронарече́ннагѡ, и҆ подви́же вопи́ти тебѐ къ пребл҃гослове́ннѣй: ѽ всеми́лостиваѧ! молѝ ѡ҆ на́съ сн҃а своего̀, хрⷭ҇та̀ бг҃а на́шего.

Воздви́гнемъ рꙋцѣ̀ своѝ горѣ̀, и҆ вознесе́мъ хвалє́нiѧ гдⷭ҇ви: се́ бо вои́стиннꙋ прiи́де пречⷭ҇таѧ дв҃а и҆ бцⷣа бг҃олюби́ваѧ, всѧ̀ ѡ҆зарѧ́ѧ вѣ̑рныѧ бж҃е́ственною свое́ю i҆кѡ́ною.

Хра́мъ живы́й и҆ ѡ҆сщ҃е́нный сꙋ́щи, пренепоро́чнаѧ, пребезнача́льное сло́во пло́тiю родила̀ є҆сѝ, безслове́сiѧ мíръ и҆зба́вльшее: и҆зба́ви и҆ на́съ ѿ напа́стей твои́ми моли́твами, бг҃олюби́ваѧ.

Конда́къ, гла́съ и҃.

Дв҃о и҆ мт҃и бг҃олюби́ваѧ, цр҃и́це мр҃íе бцⷣе, ми́лостиваѧ хода́таице къ сн҃ꙋ своемꙋ̀ и҆ бг҃ꙋ на́шемꙋ за ны̀ рабы̑ твоѧ̑! ты̀, ѻ҆трокови́це, бл҃гоизво́лила є҆сѝ твоемꙋ̀ пречꙋ́дномꙋ ѻ҆́бразꙋ, є҆го́ же написа̀ бг҃оглаго́ливый лꙋка̀, пе́рвѣе ѿ страны̀ гре́ческiѧ, пото́мъ же и҆ ѿ црⷭ҇твꙋющагѡ гра́да кíева и҆зы́ти, по ѹ҆моле́нiю бл҃говѣ́рнагѡ кн҃зѧ а҆ндре́ѧ, и҆ ꙗ҆ви́ти ми́лость свою̀ новопросвѣщє́ннымъ лю́демъ страны̀ сеѧ̀, но не и҆зво́ливши дости́гнꙋти гра́да росто́ва, возлюби́ла є҆сѝ пребыва́ти въ предѣ́лѣхъ влади́мiрскихъ, и҆дѣ́же и҆ ꙗ҆ви́ласѧ є҆сѝ вѣ́рномꙋ рабꙋ̀ твоемꙋ̀ кн҃зю  а҆ндре́ю, молѧ́щисѧ ѡ҆ лю́дехъ твои́хъ сн҃ꙋ и҆ бг҃ꙋ твоемꙋ̀, ꙗ҆́коже дре́вле ст҃о́мꙋ а҆ндре́ю въ хра́мѣ влахе́рнскомъ. Тѣ́мже ст҃ы́й кн҃зь а҆ндре́й новописа́въ тебѐ, моли́твенницꙋ ѡ҆ лю́дехъ твои́хъ, ѡ҆ста́ви на́мъ се́й моли́твенный ли́къ тво́й, бг҃олюби́ваѧ мт҃и, и҆ ѡ҆снова̀ ѻ҆би́тель въ мѣ́стѣ твоегѡ̀ ꙗ҆вле́нiѧ, и҆зꙿ неѧ́же ѿ чꙋдотво́рныѧ твоеѧ̀ i҆кѡ́ны и҆ по все́й странѣ̀ рѡссíйстѣй ми́лость и҆ по́мощь и҆ и҆сцѣле́нiе подае́ши съ вѣ́рою приходѧ́щымъ къ тебѣ̀: ꙗ҆́кѡ ѡ҆ тебѣ̀ бцⷣе всѧ̀ тва́рь ра́дꙋетсѧ.

Тропа́рь, гла́съ а҃.

Всепѣ́таѧ и҆ всеси́льнаѧ цр҃и́це бцⷣе, мт҃и всеѧ̀ тва́ри содѣ́телѧ, хрⷭ҇тiа́нскаѧ наде́ждо и҆ застꙋ́пнице, печа́льныхъ ѹ҆тѣше́нiе, ненадѣ́ющихсѧ и҆ ѿча́ѧвшихсѧ ско́рое надѣ́ѧнiе, мо́лимъ тѧ̀, ми́лостива бꙋ́ди на́мъ грѣ̑шнымъ и҆ не ѡ҆ста́ви ра̑бъ свои́хъ, и҆ не ѿри́ни молє́нiѧ вѣ́рныхъ, въ ско́рбехъ и҆ бѣ́дахъ, предꙿ честны́мъ ѻ҆́бразомъ твои́мъ и҆збавле́нiѧ тре́бꙋющихъ. ѽ влⷣчце, бл҃га́ѧ помо́щнице! ри́зою твое́ю честно́ю на́съ защитѝ и҆ ѿ всѣ́хъ sѡ́лъ и҆зба́ви, молѧ́щи сн҃а твоего̀, хрⷭ҇та̀ бг҃а на́шего, да сп҃се́тъ дꙋ́шы на́шѧ, ꙗ҆́кѡ милосе́рдъ.

Пѣ́снь з҃. I҆рмо́съ:

Не послꙋжи́ша тва́ри бг҃омꙋ́дрiи па́че созда́вшагѡ, но ѻ҆́гненное преще́нiе мꙋ́жески попра́вше, ра́довахꙋсѧ пою́ще: препѣ́тый ѻ҆тцє́въ гдⷭ҇ь и҆ бг҃ъ бл҃гослове́нъ є҆сѝ.

Бг҃олюби́вомꙋ житiю̀ первонача́льникъ и҆ наста́вникъ кн҃же а҆ндре́е бы́лъ є҆сѝ, и҆ моле́бнѡ подвиза́лсѧ є҆сѝ предꙿ пречꙋ́днымъ ѻ҆́бразомъ бж҃iѧ мт҃ре: свѣтлѣ́йши бо сл҃нца возсiѧ̀ пречⷭ҇тна́ѧ i҆кѡ́на прест҃ы́ѧ бцⷣы, є҆́й же моли́сѧ спасти́сѧ на́мъ.

Херꙋвȋмъ и҆ серафȋмъ превы́шши ꙗ҆ви́ласѧ є҆сѝ бцⷣе: ты́ бо є҆ди́на прiѧ́ла є҆сѝ невмѣсти́маго бг҃а во ѹ҆тро́бѣ свое́й, и҆  бл҃говоли́ла доитѝ ѻ҆́бразꙋ твоемꙋ̀ бг҃олюби́магѡ мѣ́ста. мы́ же рабѝ твоѝ всѝ вѣ́рнiи пѣ́снми тѧ̀ ѹ҆блажа́емъ.

Прест҃а́ѧ гпⷭ҇жѐ дв҃о бцⷣе, мт҃и хрⷭ҇та̀ бг҃а на́шегѡ, всѧ́кѡ мо́жеши на́мъ бы́ти помо́щница: посѣти́вшаѧ чꙋ́днымъ ѻ҆́бразомъ твои́мъ бг҃олюби́мое мѣ́сто сiѐ, бг҃олюби́ваѧ влⷣчце, посѣтѝ и҆ на́съ, и҆ не ѡ҆ста́ви, ꙗ҆́коже сама̀ вѣ́си, съ вѣ́рою приходѧ́щихъ къ тебѣ̀.

Пристꙋпѝ къ чꙋ́дномꙋ ѻ҆́бразꙋ бг҃олюби́выѧ бг҃ома́тере вели́кiй кн҃зь а҆ндре́й, и҆ просте́ръ рꙋ́цѣ своѝ взе́мъ ꙗ҆́кѡ безцѣ́нное сокро́вище, и҆ возвѣстѝ ѻ҆ц҃ꙋ̀ своемꙋ̀, ка́кѡ чꙋде́снѡ и҆зꙿ вышегра́да посѣтѝ мѣ́сто бг҃олюби́мое.

Пѣ́снь и҃. I҆рмо́съ:

Ѻ҆́троки бл҃гочєсти́выѧ въ пещѝ рождество̀ бг҃оро́дичо сп҃сло̀ є҆́сть: тогда̀ ѹ҆́бѡ ѻ҆бразꙋ́емое, ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑ вѣ́ки.

Прiимѝ моле́нiе на́ше, пречⷭ҇таѧ бцⷣе, сохранѝ и҆ застꙋпѝ ѿ всѧ́кагѡ sла̀, и҆ не ѿри́ни на́съ ѿ своегѡ̀ чⷭ҇тна́гѡ ѻ҆́браза: тѧ́ бо и҆́мамы моли́твенницꙋ те́плꙋ и҆ стѣ́нꙋ тве́рдꙋ и҆ покро́въ нерꙋши́мый, и҆ землѝ на́шей вели́кꙋю похвалꙋ̀ и҆ ѹ҆твержде́нiе.

Ра́дꙋемсѧ дꙋше́ю и҆ весели́мсѧ се́рдцемъ, взира́юще на ѻ҆́бразъ тво́й, прест҃а́ѧ бцⷣе бг҃олюби́ваѧ, и҆мꙋ́ще тѧ̀ держа́вꙋ непобѣди́мꙋю и҆ ѹ҆твержде́нiе непоколеби́мое, наде́ждꙋ и҆ ѹ҆пова́нiе, и҆ дꙋша́мъ на́шымъ спасе́нiе.

Помо́щница є҆сѝ въ ско́рбехъ и҆ въ напа́стехъ и҆ бѣ́дахъ, и҆ въ темни́цахъ и҆збавле́нiе, на бра́ни и҆ въ ра́техъ застꙋпле́нiе, бг҃оѻтрокови́це чⷭ҇таѧ, и҆ и҆збавле́нiе всѣ̑мъ вѣ̑рнымъ человѣ́кѡмъ и҆ похвала̀, и҆ гра́дꙋ на́шемꙋ вели́кое ѹ҆твержде́нiе. 

Пѣ́снь ѳ҃. I҆рмо́съ:

Всѧ́къ земноро́дный да взыгра́етсѧ дх҃омъ просвѣща́емь, да торжествꙋ́етъ же безпло́тныхъ ѹ҆мѡ́въ є҆стество̀, почита́ющее сщ҃е́нное торжество̀ бг҃ома́тере, и҆ да вопiе́тъ, ра́дꙋйсѧ всеблаже́ннаѧ бцⷣе, чⷭ҇таѧ приснодв҃о.

Сѐ тебѣ̀, прест҃а́ѧ цр҃и́це бг҃олюби́ваѧ, посыла́етсѧ съ нб҃сѐ а҆рха́гг҃лъ гаврiи́лъ, цр҃ѧ̀ всѣ́хъ и҆ бг҃а провозвѣсти́ти прише́ствiе, и҆ возгласи́ти тебѣ̀: ра́дꙋйсѧ бл҃года́тнаѧ, гдⷭ҇ь съ тобо́ю.

Ра́дꙋйсѧ, мт҃и дв҃о, ра́дꙋйсѧ пречⷭ҇таѧ, прiѧ́телище бж҃iе, ра́дꙋйсѧ свѣ́щнице свѣ́та, а҆да́мово воззва́нiе и҆ є҆́ѵино и҆збавле́нiе, горо̀ ст҃а́ѧ и҆ пресла́внаѧ, и҆ сщ҃е́нный черто́же.

Ты̀ є҆сѝ похвала̀ хрⷭ҇тiа́нѡмъ влⷣчце, ты̀ ѻ҆рꙋ́жiе на врагѝ и҆ стѣна̀, къ тебѣ̀ прибѣга́емъ, тѧ̀ и҆ ны́нѣ на по́мощь призыва́емъ: гпⷭ҇жѐ цр҃и́це бцⷣе, сп҃сѝ и҆ сохранѝ правовѣ̑рныѧ лю́ди твоѧ̑, бг҃олюби́ваѧ.

Ѽ всеми́лостиваѧ хрⷭ҇тiа́нѡмъ помо́щнице не мо́жетъ тѧ̀ воспѣ́ти досто́йнѡ ѹ҆́мъ чл҃вѣ́ческiй и҆ а҆́гг҃льскiй, ꙗ҆́кѡ всеѧ̀ тва́ри чⷭ҇тнѣ́йшꙋю, нбⷭ҇ныхъ и҆ земны́хъ си́лъ сла́внѣйшꙋю: всѣ́хъ бо творца̀ родила̀ є҆сѝ и҆ бг҃а: но, ѽ влⷣчце! прiимѝ ми́лостивнѡ на́ше моле́нiе, всегда́ бо на тѧ̀ надѣ́емсѧ.

Свѣти́ленъ. Подо́бенъ: Посѣти́лъ ны̀ є҆́сть:

Те́плое застꙋпле́нiе въ бѣда́хъ, и҆ помо́щницꙋ на́шꙋ, и҆ къ бг҃ꙋ примире́нiе, є҆́юже тлѝ и҆зба́вихомсѧ, бцⷣꙋ вѣ́рнiи ѹ҆блажа́емъ.

Сла́ва, и҆ ны́нѣ:

Тѧ̀ предста́тельницꙋ и҆́мамы грѣ́шнiи, ѽ прест҃а́ѧ дв҃о: ты̀ бл҃гопремѣ́нна сотворѝ сн҃а твоего̀ и҆ бг҃а на́шего, мт҃рними твои́ми мл҃твами. 

На хвали́техъ стiхи̑ры на д҃. Гла́съ s҃.

Велича́емъ тѧ̀ всѝ, пренепоро́чнаѧ мт҃и хрⷭ҇та̀ бг҃а на́шегѡ, ꙗ҆́же пре́жде ржⷭ҇тва̀ дв҃а, и҆ въ ржⷭ҇твѣ̀ дв҃а и҆ по ржⷭ҇твѣ̀ па́ки пребыва́еши дв҃а: невѣ́сто неневѣ́стнаѧ, низложѝ врагѡ́въ на́шихъ, мо́лимъ тѧ̀ влⷣчце.

Два́жды.

Пребл҃гослове́нна и҆ препросла́вленна є҆сѝ бцⷣе дв҃о, ꙗ҆́кѡ родила̀ є҆сѝ всѣ́хъ творца̀, мт҃и сꙋ́щи живота̀, тобо́ю прiѧ́хомъ мы̀ грѣ́шнiи паде́нiѧ на́шегѡ воста́нiе, є҆ди́на бл҃гослове́ннаѧ.

Бл҃жи́мъ тѧ̀ всѝ ро́ди бцⷣе, ꙗ҆́кѡ ра́дости всѧ̑ ны̀ и҆спо́лнила є҆сѝ ꙗ҆вле́нiемъ твои́мъ кн҃зю а҆ндре́ю, и҆ дарова́нiемъ на́мъ чⷭ҇тна́гѡ ѻ҆́браза твоегѡ̀ пречⷭ҇таѧ, є҆мꙋ́же дне́сь покланѧ́ющесѧ ѹ҆ми́льнѡ мо́лимъ тѧ̀: сподо́би влⷣчце твоѧ̑ рабы̑, въ бꙋ́дꙋщемъ вѣ́цѣ, и҆збра́нныхъ ра́дости.

Сла́ва, и҆ ны́нѣ: гла́съ и҃:

Ѽ пресла́внагѡ чꙋдесѐ! во всѣ́хъ страна́хъ тебѐ ра́ди прославлѧ́ема ѻ҆би́тель твоѧ̀, бг҃оневѣ́сто, ꙗ҆́кѡ и҆́мать въ себѣ̀ чꙋдотво́рнꙋю твою̀ i҆кѡ́нꙋ, ѿ неѧ́же неизречє́нныѧ цѣльбы̑ прiе́млюще, бл҃года́рствєннаѧ вопiе́мъ тебѣ̀ и҆ ѹ҆ми́льнѡ мо́лимъ тѧ̀: прест҃а́ѧ дв҃о, спасѝ дꙋ́шы на́шѧ, ꙗ҆́кѡ милосе́рдаѧ.

На лiтꙋргíи бл҃жє́нна, пѣ́снь г҃ и҆ s҃. Прокíменъ, а҆пⷭ҇лъ, є҆ѵⷢ҇лiе и҆ прича́стенъ бцⷣѣ ѻ҆́бщiй.

Моли́тва бг҃олюби́вой бж҃iей мт҃ри.

Ѽ чꙋ́днаѧ и҆ вы́сшаѧ всѣ́хъ тва́рей цр҃и́це бцⷣе, нбⷭ҇нагѡ цр҃ѧ̀ хрⷭ҇та̀ на́шегѡ мт҃и! ѹ҆слы́ши на́съ грѣ́шныхъ и҆ недосто́йныхъ ра̑бъ твои́хъ, въ ча́съ се́й молѧ́щихсѧ и҆ припа́дающихъ къ тебѣ̀ съ воздыха́нiемъ и҆ слеза́ми, и҆ ѹ҆ми́льнѡ глаго́лющихъ: и҆зведѝ на́съ ѿ ро́ва страсте́й, влⷣчце, и҆зба́ви на́съ ѿ всѧ́кiѧ ско́рби и҆ печа́ли, ѡ҆градѝ ѿ всѧ́кiѧ напа́сти и҆ sлы́хъ клеве́тъ, и҆ ѿ непра́веднагѡ и҆ лю́тагѡ навѣ́та вра́жiѧ.  мо́жеши бо, ѽ бл҃года́тнаѧ мт҃рь на́ша, не то́чiю ѿ всѧ́кагѡ sла̀ сохрани́ти лю́ди твоѧ̑, но и҆ всѧ́кимъ бл҃годѣѧ́нiемъ снабди́ти и҆ спастѝ: ра́звѣ тебѐ и҆ны́ѧ предста́тельницы въ бѣда́хъ и҆ ѡ҆бстоѧ́нiихъ и҆ те́плыѧ хода́таицы ѡ҆ на́съ грѣ́шныхъ не и҆́мамы къ сн҃ꙋ твоемꙋ̀ хрⷭ҇тꙋ̀ бг҃ꙋ на́шемꙋ, є҆го́ же ѹ҆молѝ влⷣчне, да спасе́ннiи тобо́ю сла́вимъ и҆ въ бꙋ́дꙋщемъ вѣ́цѣ всест҃о́е и҆́мѧ сн҃а твоегѡ̀ и҆ бг҃а на́шегѡ кꙋ́пнѡ со ѻ҆ц҃е́мъ и҆ ст҃ы́мъ дх҃омъ, ны́нѣ и҆ въ безконє́чныѧ вѣ́ки. а҆ми́нь.