        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ s҃_i-й де́нь.

Ст҃а́гѡ и҆ чꙋдотво́рца тѵ́хѡна а҆маѳꙋ́нтскагѡ.

Стiхи̑ры, гла́съ и҃. Подо́бенъ: Что̀ вы̀ нарече́мъ:

И҆мѣ́ѧ житiѐ равноа́гг҃льное, * ѿложе́нiемъ сласте́й * сосꙋ́дъ показа́лсѧ є҆сѝ бж҃iй. * Сегѡ̀ ра́ди тѧ̀, мꙋ́дре, * ст҃и́телѧ лю́демъ бж҃е́ственна * досто́йнѡ поставлѧ́етъ, * и҆  сто́лпъ, и҆ ѹ҆твержде́нiе вѣ́ры, тѵ́хѡне, * показꙋ́етъ, бг҃одохнове́нне, * на вода́хъ правосла́вiѧ пасꙋ́ща, * твоѐ ста́до, свѧще́нне.

Бж҃е́ственнагѡ и҆спо́лненъ ра́зꙋма, * ста́да ꙗ҆ви́лсѧ є҆сѝ слове́снагѡ, * сiѐ воспитава́ѧ благочести́внѡ * на sла́цѣ и҆́стинныхъ ѹ҆че́нiй, * всемꙋ́дръ па́стырь. * тѣ́мже твоѐ ст҃о́е ны́нѣ торжество̀ почита́емъ, * просла́вльшаго тѧ̀ гдⷭ҇а велегла́снѡ сла́вѧще: * тѵ́хѡне бг҃омꙋ́дре, всебл҃же́нне, молѝ, спасти́сѧ дꙋша́мъ на́шымъ.

Чꙋдесы̀ бг҃ъ тѧ̀ просла́ви, * сла́вѧй, ѻ҆́ч҃е, сла́вѧщихъ є҆го̀ при́снѡ, * во вре́мѧ бо честны́ѧ * и҆ бж҃е́ственныѧ па́мѧти твоеѧ̀, мꙋ́дре, * зри́тсѧ гре́знъ зрѣ́лъ сꙋ́щь * пою́щымъ пресла́вное чꙋ́до: * ѿ негѡ́же вѣ́рнiи причаща́ющесѧ, * ѡ҆свѧще́нiе и҆ по́льзꙋ прiе́млютъ, * досто́йнѡ тѧ̀ сла́вѧщiи.

И҆́ны стiхи̑ры бцⷣы, гла́съ и҆ подо́бенъ то́йже:

Стра́нное та́инство, чⷭ҇таѧ, * безсѣ́меннагѡ твоегѡ̀ ржⷭ҇тва̀, дв҃о, и҆ ѹ҆жа́сно, * превосходѧ̀ вели́чествомъ * всѧ́кꙋ мы́сль человѣ́чꙋ. * Е҆го́же бо не терпѧ́тъ зрѣ́ти многоѻчи́тiи, и҆ всѝ чи́ны ст҃ы́хъ а҆́гг҃лъ боѧ́тсѧ, на́мъ пло́тiю породила̀ є҆сѝ, * не ѿстꙋ́пльша же ѻ҆́ч҃а сꙋщества̀, * сла́вимъ ро́ждшꙋю тѧ̀, бг҃оневѣ́сто.

Комꙋ̀ ѹ҆подо́биласѧ є҆сѝ, ѻ҆каѧ́ннаѧ, * къ покаѧ́нiю ника́коже возни́чꙋщи, дꙋшѐ, * и҆ ѻ҆гнѧ̀ не ѹ҆жаса́ешисѧ sлы́хъ ждꙋ́щагѡ; * воста́ни, и҆ є҆ди́нꙋ къ застꙋпле́нiю * ско́рꙋю призовѝ, и҆ возопíй: * дв҃о мт҃и, * молѝ твоего̀ сн҃а, * и҆ бг҃а на́шего, * и҆зба́вити мѧ̀ сѣ́тей льсти́вагѡ.

Всѣ́хъ застꙋпле́нiе, влⷣчце, * пꙋчи́ною преклоне́на мѧ̀ те́мною, * и҆ лю́тѣ жите́йскимъ треволне́нiемъ * потоплѧ́емомꙋ мнѣ̀ при́снѡ, * ка́плю ми́лости твоеѧ̀ низпослѝ, * и҆ рꙋ́кꙋ по́мощи твоеѧ̀ пода́ждь мѝ, * и҆ ча́сти  сподо́би мѧ̀ * и҆збра́нныхъ и҆ пра́ведныхъ, * ꙗ҆́кѡ бе́зднꙋ ро́ждшаѧ чл҃вѣколю́бца.

Сла́ва, и҆ ны́нѣ, бг҃оро́диченъ, подо́бенъ то́йже:

Ѻ҆́гнь ро́ждши нестерпи́мый, * попалѧ́ющъ грѣхѝ, * и҆ ѡ҆роша́ющъ вѣ̑рныѧ, * вє́щнаѧ безмѣ́рныхъ мои́хъ, * пренепоро́чнаѧ чⷭ҇таѧ, согрѣше́нiй * попалѝ моли́твами твои́ми, * и҆ росо́ю и҆ста́ѧвшꙋю страстьмѝ дꙋ́шꙋ мою̀ прохладѝ, * ꙗ҆́кѡ да твою̀ велегла́снѡ * ми́лость и҆ си́лꙋ велича́ю, ра́бъ тво́й.

Крⷭ҇тобг҃оро́диченъ. Подо́бенъ: то́йже:

А҆́гница, а҆́гнца ꙗ҆́кѡ ви́дѣ * на дре́вѣ просте́рта во́лею крⷭ҇тнѣмъ, * вопiѧ́ше мт҃рски, * болѣ́знꙋющи съ пла́чемъ: * сн҃е мо́й, * что̀ стра́нное сiѐ видѣ́нiе; * всѣ̑мъ живо́тъ даѧ́й ꙗ҆́кѡ гдⷭ҇ь, * ка́кѡ ѹ҆мерщвлѧ́ешисѧ, долготерпѣли́ве, * зємны́мъ подаѧ̀ воскресе́нiе; * сла́влю твоѐ мно́гое, бж҃е мо́й, снизхожде́нiе.

Тропа́рь, гла́съ а҃.

Пꙋсты́нный жи́тель, и҆ въ тѣлесѝ а҆́гг҃лъ, и҆ чꙋдотво́рецъ ꙗ҆ви́лсѧ є҆сѝ, бг҃оно́се ѻ҆́ч҃е на́шъ тѵ́хѡне: посто́мъ, бдѣ́нiемъ, моли́твою, нбⷭ҇наѧ дарѡва́нiѧ прiи́мъ, и҆сцѣлѧ́еши недꙋ̑жныѧ, и҆ дꙋ́шы вѣ́рою притека́ющихъ тѝ. сла́ва да́вшемꙋ тебѣ̀ крѣ́пость: сла́ва вѣнча́вшемꙋ тѧ̀: сла́ва дѣ́йствꙋющемꙋ тобо́ю всѣ̑мъ и҆сцѣлє́нiѧ.



На ѹ҆́трени ѻ҆́ба канѡ́на ѻ҆ктѡ́иха: и҆ ст҃а́гѡ на д҃.

Творе́нiе Ѳеофа́ново.

Гла́съ и҃. Пѣ́снь а҃. I҆рмо́съ:

Колесницегони́телѧ фараѡ́нѧ погрꙋзѝ чꙋдотворѧ́й и҆ногда̀ мѡѷсе́йскiй же́злъ, крⷭ҇тоѻбра́знѡ порази́въ и҆ раздѣли́въ мо́ре, i҆и҃лѧ же бѣглеца̀, пѣшехо́дца, спасѐ, пѣ́снь бг҃ови воспѣва́юща.

Видѣ̑нiи па́че ѹ҆ма̀ и҆сполнѧ́емь, тѵ́хѡне блаже́нне, и҆ ѿтꙋ́дꙋ бж҃е́ственныѧ зарѝ насыща́ѧсѧ, пода́ждь пою́щымъ  тѧ̀ благода́тный гла́съ: и҆́мже ꙗ҆ви́мсѧ досто́йни твоѧ̑ добродѣ́тєли повѣ́дати.

Прiе́мсѧ пꙋтѝ лꙋ́чшагѡ ѿ ю҆́ности, всѐ прароди́тельное и҆мѣ́нiе, ꙗ҆́коже пра́хъ ми́мѡ те́клъ є҆сѝ, и҆ ни́щымъ разда́въ, воздаѧ́нiе ѡ҆брѣ́лъ є҆сѝ стори́цею, глаго́лѡмъ, бл҃же́нне, вѣ́ровавъ гдⷭ҇а твоегѡ̀.

И҆́же въ вы́шнихъ почива́ѧй, и҆ се́рдце твоѐ добродѣ́телей до́мъ ѡ҆брѣ́тъ, всели́сѧ, и҆ въ тебѣ̀ ѹ҆поко́исѧ, со ѻ҆ц҃е́мъ бо, ꙗ҆́коже речѐ, ѻ҆би́тель въ тебѣ̀ сотворѝ, предꙿѡчище́нꙋ дх҃омъ.

Бг҃оро́диченъ:

Бг҃ъ чл҃вѣ́къ бы́сть, и҆зъ ѹ҆тро́бы твоеѧ̀, пречⷭ҇таѧ, и҆ дв҃ꙋ па́ки тѧ̀ по ржⷭ҇твѣ̀ сохранѝ: є҆стество́ же ѡ҆божи́въ, є҆́же подо́бiю сопроти́внѡ, дадѐ пе́рвое достоѧ́нiе.

Пѣ́снь г҃. I҆рмо́съ:

Ѹ҆твержде́й въ нача́лѣ нб҃са̀ ра́зꙋмомъ, и҆ зе́млю на вода́хъ ѡ҆снова́вый, на ка́мени мѧ̀, хрⷭ҇тѐ, за́повѣдей твои́хъ ѹ҆твердѝ: ꙗ҆́кѡ нѣ́сть свѧ́тъ, па́че тебє̀, є҆ди́не чл҃вѣколю́бче.

Зла́то и҆ сребро̀ ꙗ҆́коже зе́млю попира́емꙋю вмѣни́лъ є҆сѝ, и҆ ꙗ҆́кѡ ѹ҆ме́ты мiрскꙋ́ю сла́вꙋ: неꙋкло́ннѡ бо тво́й ѹ҆́мъ возве́лъ є҆сѝ къ нетлѣ̑ннымъ, ꙗ҆̀же и҆ полꙋчи́въ, всели́лсѧ є҆сѝ, тѵ́хѡне бг҃омꙋ́дре, пребога́те.

Ꙗ҆́кѡ да лꙋ́чшꙋю жи́знь, и҆ вѣ́чнѡ пребыва́ющꙋю полꙋчи́ши, свѧще́нный тѵ́хѡне, преѡби́дѣлъ є҆сѝ жи́знь тлѣ́ннꙋю, мꙋ́чениче, произволе́нiемъ всѣ́мъ дѣ́лꙋ са́мъ себѐ вда́въ.

Стоѧ́лъ є҆сѝ на сꙋди́щи и҆ногда̀ мꙋчи́тельстѣ, и҆сповѣ́даѧ хрⷭ҇та̀ цр҃ѧ̀ со дерзнове́нiемъ, не ѹ҆жаса́ѧсѧ ра́нъ, ни сме́рти, чꙋ́дне, врагѝ вспѧ́ть твои́ми глагѡ́лы ѹ҆лови́лъ є҆сѝ.

Бг҃оро́диченъ:

Не ѿри́нꙋлъ є҆сѝ, хрⷭ҇тѐ, ѡ҆блещи́сѧ въ смердѧ́щаго, и҆ дале́че тебє̀ бы́вша грѣхо́мъ: но ѿ ложе́снъ прiе́мъ  дв҃и́ческихъ нищетꙋ̀ мою̀, бг҃отвори́ши и҆ спаса́еши за мно́гꙋю бл҃гость.

Сѣда́ленъ, гла́съ д҃. Подо́бенъ: Ско́рѡ предварѝ:

Ѹ҆лꙋчи́ти жела́ѧ вѣ́чнꙋю жи́знь, ѿ страсте́й ѡ҆чи́стилъ є҆сѝ твою̀ дꙋ́шꙋ вои́стиннꙋ, бг҃омꙋ́дре ѻ҆́ч҃е на́шъ. тѣ́мже свѧще́нiѧ прiѧ́лъ є҆сѝ зарю̀, дарова̑нiѧ и҆сцѣле́нiй и҆злива́еши вѣ́рою къ покро́вꙋ твоемꙋ̀ притека́ющымъ, тѵ́хѡне бл҃же́нне.

Сла́ва, и҆ ны́нѣ, бг҃оро́диченъ:

Е҆ди́на ро́ждшаѧ творца̀ всемꙋ̀, є҆ди́на ѹ҆краси́вшаѧ человѣ́чество ржⷭ҇тво́мъ твои́мъ, бг҃оневѣ́сто, и҆зба́ви мѧ̀ ѡ҆ сѣ́ти льсти́вагѡ врага̀, поста́ви мѧ̀ на ка́мени хрⷭ҇то́выхъ хотѣ́нiй, того̀ молѧ́щи прилѣ́жнѡ, є҆го́же воплоти́ла є҆сѝ.

Крⷭ҇тобг҃оро́диченъ:

Дв҃о пренепоро́чнаѧ, мт҃и хрⷭ҇та̀ бг҃а, ѻ҆рꙋ́жiе про́йде твою̀ прест҃ꙋ́ю дꙋ́шꙋ, є҆гда̀ распина́ема ви́дѣла є҆сѝ во́лею сн҃а и҆ бг҃а твоего̀: є҆го́же, бл҃гослове́ннаѧ, молѧ́щи не преста́й, проще́нiе прегрѣше́нiй на́мъ дарова́ти.

Пѣ́снь д҃. I҆рмо́съ:

Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованiе, не ѡ҆ста́вль нѣ́дра ѻ҆́ч҃а, и҆ на́шꙋ нищетꙋ̀ посѣти́въ. Тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.

Прiе́мъ, ѻ҆́ч҃е, крѣ́пость дх҃а, непобѣди́мь ꙗ҆ви́лсѧ є҆сѝ и҆ неꙋтоли́мь: ѹ҆крѣплѧ́еши ꙗ҆́коже воево́да во́ины, ко ѹ҆стремле́нiю призыва́ѧ. тѣ́мже и҆ безъ кро́ве твою̀ побѣ́дꙋ поста́вль, мꙋче́нiѧ вѣне́цъ прiѧ́лъ є҆сѝ.

Ѡ҆свѧ́щсѧ, тѵ́хѡне, бг҃ꙋ, соверша́ѧ сщ҃є́нныѧ зако́ны, пожи́лъ є҆сѝ, а҆ не ꙗ҆́коже наѧ́тый па́стырь, но по ста́дѣ дꙋ́шꙋ твою̀ полага́ѧ. тѣ́мже во́лки ѹ҆би́въ, къ па́жити живоно́снѣй хрⷭ҇то́во наста́вилъ є҆сѝ ста́до.

Твою̀ чⷭ҇тнꙋ́ю вои́стиннꙋ почита́етъ па́мѧть кѵ́прскiй  ѻ҆́стровъ, ликꙋ́ѧ со все́ю земле́ю. И҆ є҆́же въ не́мъ и҆злiѧ́нiемъ чꙋде́съ повѣ́даѧ, приложѝ къ видѣ́нiю ны́нѣ є҆дина́че зрѣ́ти хотѧ́щымъ са́дъ пресла́внагѡ прозѧбе́нiѧ.

Бг҃оро́диченъ:

Свѣ́тъ ѿ свѣ́та просiѧ́въ безлѣ́тнѡ, сн҃е ѻ҆ч҃ь, въ послѣ̑днѧѧ ѿ ложе́снъ проше́лъ є҆сѝ дв҃и́ческихъ, всего̀ а҆да́ма дре́вле ѹ҆мерщвле́ннаго собо́ю и҆справлѧ́ѧ. тѣ́мже твою̀ мт҃рь бцⷣꙋ вои́стиннꙋ чтꙋ́ще вѣ́рнiи проповѣ́даемъ.

Пѣ́снь є҃. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннагѡ, но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.

И҆́стиннагѡ видѣ́нiѧ, сла́вне, бы́въ, тѵ́хѡне, и҆спо́лненъ, тщíѧ мꙋ́дрости рача́щыѧ ѡ҆бличи́лъ є҆сѝ, де́мѡнскꙋю пре́лесть ѿгонѧ̀, и҆ ба̑сни всѧ̑, и҆ кѵ̑прскаѧ дѣла̀ мє́рзскаѧ.

Чи́сто житiѐ и҆мѣ́ѧ, є҆́же па́че ѹ҆ма̀ дѣ́лы соверша́ѧ. всеѡсщ҃е́ннымъ ѻ҆́бразомъ трапе́зѣ бж҃е́ственнѣй предста̀, хрⷭ҇то́вѣ. тѣ́мже моли́твами твои́ми, бг҃омꙋ́дре тѵ́хѡне, дє́мѡнскiѧ хра́мы ѡ҆прове́рглъ є҆сѝ.

Распѧ́тсѧ ꙗ҆́коже па́ѵелъ мíрꙋ, и҆ мíръ распѧ̀, пребога́те, себѣ̀, не жи́лъ є҆сѝ пло́ти, но бг҃ꙋ и҆ дх҃ꙋ, бг҃оно́се тѵ́хѡне. тѣ́мже ѹ҆лꙋчи́лъ, и҆́хже жела́лъ є҆сѝ: и҆ на́съ твои́хъ рабѡ́въ помѧнѝ.

Бг҃оро́диченъ:

Неискꙋсобра́чнаѧ ꙗ҆ви́ласѧ є҆сѝ, мт҃и, свѣтлѣ́йши со́лнца: кто́ бо ѿ вѣ́ка слы́ша дв҃ꙋ доѧ́щꙋ; на тебѣ́ же всѧ̑ бг҃олѣ́пнѡ, дв҃о мт҃и, ѹ҆стро́ишасѧ, ро́ждшей зижди́телѧ твоего̀.

Пѣ́снь s҃. I҆рмо́съ:

Ѡ҆чи́сти мѧ̀, сп҃се, мнѡ́га бо беззакѡ́нiѧ моѧ̑, и҆ и҆зъ глꙋбины̀ sѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нiѧ моегѡ̀.

Де́мѡнское сплете́нiе ѿ твоегѡ̀ ста́да ѿгонѧ̀, чꙋ́дне,  и҆ i҆́дѡльскꙋю прогонѧ̀ ле́сть многобо́жнꙋю, стра́шенъ показа́лсѧ є҆сѝ сопроти̑внымъ, бг҃оглаго́ливе тѵ́хѡне премꙋ́дре.

Просла́ви тѧ̀ бг҃ъ, и҆́же тобо́ю просла́вленный, въ зна́менiихъ стра́шна, въ чꙋдесѣ́хъ вели́ка на́мъ дарова́въ, бг҃оно́се тѵ́хѡне, вѣ́рнѡ тѧ̀ блажа́щымъ.

Ѡ҆свѧти́лъ є҆сѝ твою̀, мꙋ́дре, жи́въ честнꙋ́ю зе́млю, и҆ преше́дъ ѿ неѧ̀ ко прiѧ́тiю нбⷭ҇номꙋ, чꙋдесы̀ просла́вилъ є҆сѝ пресла́вными, тѵ́хѡне, влⷣцѣ дрꙋ́же и҆́скреннiй.

Бг҃оро́диченъ:

Ѹ҆мерщвле́нiѧ мѝ пло́дъ, и҆́же дре́вле є҆стество́мъ въ раѝ, жи́зни же ты̀ пло́дъ, бжⷭ҇твенный ра́й, бцⷣе, процвѣла̀ є҆сѝ: и҆́мже пита́ѧсѧ, не ктомꙋ̀ сме́рти порабоще́нъ бꙋ́дꙋ.

Конда́къ, гла́съ г҃. Подо́бенъ: Дв҃а дне́сь:

Въ по́стничествѣ, свѧ́те, бг҃олюбе́зномъ пребы́въ, ѹ҆тѣ́шителевꙋ си́лꙋ съ высоты̀ прiѧ́лъ є҆сѝ, i҆́дѡлъ низложи́ти пре́лєсти, лю́ди же спастѝ, де́мѡны ѿгна́ти, недꙋ́ги и҆сцѣлѧ́ти. сегѡ̀ ра́ди почита́емъ тѧ̀ ꙗ҆́кѡ бж҃iѧ дрꙋ́га, тѵ́хѡне блаже́нне.

Пѣ́снь з҃. I҆рмо́съ:

Халде́йскаѧ пе́щь ѻ҆гне́мъ распала́емаѧ, ѡ҆роша́шесѧ дх҃омъ, бж҃iимъ предстоѧ́нiемъ, ѻ҆́троцы поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ:

Ѹ҆ста̀ бжⷭ҇твєннаѧ бы́въ, человѣ́ки ѿ недосто́инства ты̀ достѡ́йны содѣ́лалъ є҆сѝ, многочꙋ́дне тѵ́хѡне. тѣ́мже тѧ̀ хрⷭ҇то́съ чꙋдесы̀ и҆ по кончи́нѣ вои́стиннꙋ просла́ви.

Въ жела́нiи бы́въ ѻ҆́нѣхъ наде́ждъ, всегѡ̀ мiрска́гѡ, ѻ҆́ч҃е, пристра́стiѧ мꙋ́дрѣ ѿре́клсѧ є҆сѝ. тѣ́мже и҆ провозвѣсти́лъ є҆сѝ, ꙗ҆́коже прⷪ҇ро́къ, мꙋ́дре тѵ́хѡне, твою̀ кончи́нꙋ.

Соше́дшесѧ празднолю́бцы, та́йными видѣ̑нiи кѵ́пръ про́йдемъ, и҆ са́да дѣ́ланiе пресла́вно ви́димъ, ѿ негѡ́же мíръ ѡ҆бꙿе́млетъ чи́сто спасе́нiе.

Бг҃оро́диченъ:

Пло́дъ чре́ва твоегѡ̀, бцⷣе дв҃о, ѻ҆́нагѡ прича́щшымсѧ  безсме́ртiе и҆сточа́етъ: є҆́ѵинъ бо до́лгъ ты̀ разрѣши́ла є҆сѝ, бг҃а ро́ждши.

Пѣ́снь и҃. I҆рмо́съ:

Седмери́цею пе́щь халде́йскiй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сiѧ̑ ви́дѣвъ, творцꙋ̀ и҆ и҆зба́вителю вопiѧ́ше: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Свѧще́ннѣйшꙋ и҆стка́лъ є҆сѝ ѻ҆де́ждꙋ твою̀, прехва́льне тѵ́хѡне, добродѣ́телей ѹ҆кра́шь добро́тами: тѣ́мже и҆ ꙗ҆вле́нiе ꙗ҆́коже ѿ бл҃гово́нiѧ сказꙋ́ѧ твою̀ кончи́нꙋ, сꙋ́щымъ ѻ҆́крестъ тебє̀ провозвѣща́ѧ, сла́вити сп҃са ѹ҆строѧ́лъ є҆сѝ, блаже́нне, хрⷭ҇та̀ превозноси́те во вѣ́ки.

Зако́нъ тѣлесѐ забы́въ, ꙗ҆́коже безпло́тенъ те́клъ є҆сѝ, и҆дѣ́же вѣне́цъ тебѣ̀ вы́шнѧгѡ зва́нiѧ, бг҃омꙋ́дре, ѹ҆гото́васѧ: не бо̀ пло́ти и҆ кро́ви, тѵ́хѡне, ѡ҆бѣща́лсѧ є҆сѝ пожи́ти, тѣ́мже добрѡ́ты зри́ши хрⷭ҇то́ва црⷭ҇тва, съ ни́мъ црⷭ҇твꙋѧ во всѧ̑ вѣ́ки.

Побѣдоно́сецъ бы́лъ є҆сѝ на всѧ̑ врагѝ хрⷭ҇тѡ́вы, со́вѣстнымъ мꙋче́нiемъ держа́лсѧ є҆сѝ, и҆ нра́вомъ жрѧ̀ себѐ во́льнымъ, тѵ́хѡне мꙋ́дре, предꙿ всѣ́ми бо мꙋчи́тели вопiѧ́лъ є҆сѝ: хрⷭ҇то́съ бг҃ъ є҆́сть, и҆ богѡ́въ лжеиме́нныхъ па́мѧть да поги́бнетъ во вѣ́ки.

Бг҃оро́диченъ:

Прест҃а́ѧ влⷣчце, мíрꙋ помо́щнице, ско́рбныхъ крѣ́пкое прибѣ́жище, є҆ди́на застꙋ́пнице сꙋ́щихъ въ нꙋ́ждахъ рабѡ́въ твои́хъ, твоѐ достоѧ́нiе и҆змѝ ѿ бѣ́дъ и҆ скорбе́й разли́чныхъ, да вѣ́рою вопiе́мъ: ра́дꙋйсѧ, мíра ра́досте и҆ спасе́нiе.

Пѣ́снь ѳ҃. I҆рмо́съ:

Ѹ҆страши́сѧ всѧ́къ слꙋ́хъ неизрече́нна бж҃iѧ снизхожде́нiѧ, ꙗ҆́кѡ вы́шнiй во́лею сни́де да́же и҆ до пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже пречⷭ҇тꙋю бцⷣꙋ, вѣ́рнiи, велича́емъ.

Пѣ́нiе тебѣ̀, тѵ́хѡне, сщ҃е́нно ѿ ѹ҆сте́нъ недосто́йныхъ приноси́мо прiимѝ, воздаѧ́нiе подава́ѧ, грѣхѡ́въ  и҆збавле́нiе, моли́твами твои́ми къ бг҃ꙋ: хода́таѧ бо тѧ̀ всѝ предлага́емъ, чтꙋ́щiи твою̀ вѣ́рнѡ па́мѧть.

Пома́за тѧ̀ дх҃ъ чи́стый и҆ прест҃ы́й є҆ле́емъ ра́дости, пресла́вне, дарова́нiй мно́жествомъ ѹ҆красѝ, и҆ ца́рствовати съ ни́мъ сла́внѡ сподо́бисѧ, тѵ́хѡне всеѡсвѧще́нне, свѧще́нникѡвъ ѹ҆добре́нiе и҆ похвала̀.

Ѽ твои́хъ, тѵ́хѡне свѧще́нне, бл҃года́ти чꙋде́съ! не мо́жетъ сказа́ти ѧ҆зы́къ человѣ́чь ви́димое: ѿ невла́жна бо прозѧбе́нiѧ ло́знагѡ пе́рвѣе, ны́нѣ ско́рымъ манове́нiемъ, пресла́внѡ твори́тъ гре́знъ зрѣ́лъ.

Побѣ̑ды мнѣ̀ на стра̑сти моли́твами твои́ми пода́ждь, молю́сѧ, и҆ сподо́би ѹ҆лꙋчи́ти мѧ̀, тѵ́хѡне, человѣколю́бiѧ бж҃iѧ, и҆ благи́хъ наслажде́нiѧ, и҆ красоты̀ є҆гѡ̀ прiѧ́ти, любо́вiю те́плѣ бл҃жа́щаго.

Бг҃оро́диченъ:

Спаси́ мѧ, мт҃и бж҃iѧ, ꙗ҆́же мíрови спасе́нiе ро́ждшаѧ, моли́твами твои́ми, ѿ многоѻбра́зныхъ находѧ́щихъ мѝ, и҆ многоплете́нныхъ и҆скꙋше́нiй: на тѧ́ бо наде́ждꙋ спасе́нiѧ моегѡ̀ возложи́хъ вѣ́рнѡ ра́бъ тво́й.


