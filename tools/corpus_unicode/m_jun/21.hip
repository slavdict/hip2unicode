        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ к҃а-й де́нь.

Ст҃а́гѡ мꙋ́ченика i҆ꙋлiа́на тарсíйскагѡ.

Стiхи̑ры, гла́съ д҃. Подо́бенъ: Ꙗ҆́кѡ до́блѧ:

Свѣтоза́рна тѧ̀ ꙗ҆́кѡ со́лнца, * мiрска̑ѧ и҆сполнє́нiѧ, * мы́сленными свѣтлостьмѝ ѡ҆зарѧ́юща, * и҆ безбо́жiѧ ѿе́млюща но́щь, * блаже́нне мꙋ́чениче i҆ꙋлiа́не, разꙋмѣ́вше, * па́мѧть твою̀ пра́зднꙋемъ, * свѣтоно́снꙋю и҆ бжⷭ҇твеннꙋю: *  и҆ ра́цѣ моще́й твои́хъ покланѧ́емсѧ * здра́вiе дꙋша́мъ почерпа́юще.

И҆ бiе́нъ ра́нимь, и҆ лю́тѣ порѣва́емь, * и҆ въ темни́цѣ, блаже́нне, затворѧ́емь, * мѣ̑ста премѣнѧ́ѧ ѡ҆скорблѧ́емь, * со sвѣрьмѝ заключа́емь, * и҆ глꙋбинѣ̀ приближа́ѧсѧ, * и҆ въ мо́ри потоплѧ́емь, * и҆ прiе́млѧ блаже́ннꙋю кончи́нꙋ, * не ѿве́рглсѧ є҆сѝ влⷣки всѧ́ческихъ, * сла́ва мꙋ́ченикѡвъ, пребога́те.

Ѿ морски́хъ нѣ́дръ тѧ̀ * къ сꙋ́ши влеко́ма * ѡ҆кормле́нiемъ дх҃а, * ꙗ҆́кѡ ѹ҆зрѣ̀ честна́ѧ жена̀, * вѣ́рнѡ прiѧ́тъ, мꙋ́чениче i҆ꙋлiа́не, * и҆ погребе́нiю предадѐ * твоѐ непоро́чное и҆ многострада́льное тѣ́ло, * побѣди́вшее дiа́волово мꙋчи́тельство * дѣ́йствомъ благода́ти.

Сла́ва, гла́съ s҃:

Непоро́чныѧ вѣ́ры неистоща́емое питiѐ поче́рпъ, блаже́нне, i҆́дольское слꙋже́нiе погаси́лъ є҆сѝ, и҆ побѣди́тельнѡ преше́лъ є҆сѝ по́двигъ, росо́ю просвѣти́всѧ, ꙗ҆́кѡ незаходи́ма sвѣзда̀, ѡ҆зарѧ́емь присносiѧ́ннагѡ со́лнца хрⷭ҇та̀: и҆ на кíйждо гра́дъ зарѝ мꙋче́нiѧ ѿпꙋща́ѧ кончи́нꙋ мо́ремъ блаже́ннꙋю воспрiѧ́лъ є҆сѝ, и҆ вѣне́чникъ предъ лице́мъ хрⷭ҇та̀ предвари́лъ є҆сѝ. є҆го́же молѝ, i҆ꙋлiа́не пресла́вне, спастѝ вѣ́рою па́мѧть твою̀ соверша́ющыѧ.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Поⷣ: Всѐ ѿло́жше:

А҆́гнца своего̀ * а҆́гница нескве́рнаѧ дре́вле, * и҆ непоро́чнаѧ влⷣчца * на дре́вѣ крⷭ҇тнѣмъ ꙗ҆́кѡ ѹ҆зрѣ̀, * ма́терски восклица́ше, и҆ дивѧ́щисѧ вопiѧ́ше: * ча́до сладча́йшее, * что̀ зрѣ́нiе сiѐ но́вое и҆ пресла́вное; * ка́кѡ со́нмъ безблагода́тный сꙋди́щꙋ пiла́товꙋ предадѐ тѧ̀, * и҆ ѡ҆сꙋжда́етъ на сме́рть живота̀ всѧ́ческихъ; * но воспѣва́ю твоѐ неизрече́нное, * сло́ве, снизхожде́нiе.

На стiхо́внѣ ѻ҆ктѡ́иха. Сла́ва, гла́съ s҃:

Прiиди́те, мꙋчениколю́бцы, хрⷭ҇то́ва страстоте́рпца, и҆  па́ѵлꙋ сограждани́на, и҆ стаи́нника ꙗ҆́вльшасѧ, и҆ вкꙋ́пѣ тече́нiе соверши́вша, благоче́стнѡ просла́вимъ i҆ꙋлiа́на сла́внаго: въ во́дꙋ бо вше́дъ, съ водны́ми sвѣрьмѝ sмíевꙋ главꙋ̀ сокрꙋшѝ, и҆ кровьмѝ зе́млю, и҆ ше́ствiемъ мо́ре ѡ҆свѧти́въ, ѿ сꙋ́щихъ здѣ̀ преста́висѧ къ вѣ̑чнымъ жили́щємъ, и҆ ѿ вседержи́тельныѧ рꙋкѝ подвигѡ́въ по́честь прiѧ́тъ, про́ситъ ѡ҆чище́нiѧ дꙋша́мъ на́шымъ и҆ ве́лiѧ ми́лости.

Крⷭ҇тобг҃оро́диченъ. Подо́бенъ: Тридне́венъ:

Предстоѧ́щи ѹ҆ дре́ва и҆ногда̀ во вре́мѧ распѧ́тiѧ дв҃а съ дѣ́вственнымъ ѹ҆ченико́мъ, и҆ пла́чꙋщи вопiѧ́ше: ѹ҆вы̀ мнѣ̀, ка́кѡ стра́ждеши, всѣ́хъ, хрⷭ҇тѐ, сы́й безстра́стiе;

Тропа́рь, гла́съ д҃:

Мꙋ́ченикъ тво́й, гдⷭ҇и, i҆ꙋлiа́нъ, во страда́нiи свое́мъ вѣне́цъ прiѧ́тъ нетлѣ́нный ѿ тебє̀ бг҃а на́шегѡ: и҆мѣ́ѧй бо крѣ́пость твою̀, мꙋчи́телей низложѝ, сокрꙋшѝ и҆ де́мѡнѡвъ немощны̑ѧ де́рзѡсти: тогѡ̀ моли́твами спасѝ дꙋ́шы на́шѧ.

Канѡ́нъ, творе́нiе i҆ѡа́нна мона́ха, є҆гѡ́же краегране́сiе:

I҆ꙋлiа́на пѣ́сньми мꙋ́ченика вѣнча́ю.

Гла́съ и҃. Пѣ́снь а҃. I҆рмо́съ:

Пои́мъ гдⷭ҇еви, прове́дшемꙋ лю́ди своѧ̑ сквозѣ̀ чермно́е мо́ре, ꙗ҆́кѡ є҆ди́нъ сла́внѡ просла́висѧ.

Свѧще́нными да восхва́литсѧ пѣ́сньми страда́лецъ тво́й сла́вный, и҆ пречестна́ѧ па́мѧть: непристꙋ́пною бо сла́вою просла́висѧ.

Поползе́нiемъ не па́лсѧ є҆сѝ, подвиза́ѧсѧ мꙋ́ченически, хрⷭ҇то́въ во́ине, не́мощiю пло́ти да́же до кро́ве.

Па́че сiѧ́нiѧ зла́та, мꙋ́ченическими ра́нами ѹ҆краси́лсѧ є҆сѝ ѡ҆блиста́ѧсѧ, и҆ многоцѣ́ннагѡ ка́мене ст҃ы́й. 

Бг҃оро́диченъ:

Чтⷭ҇аѧ бцⷣе, ꙗ҆́же воплоще́нное присносꙋ́щное и҆ пребж҃е́ственное сло́во па́че є҆стества̀ ро́ждши, пое́мъ тѧ̀.

Пѣ́снь г҃. I҆рмо́съ:

Ты̀ є҆сѝ ѹ҆твержде́нiе притека́ющихъ къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.

Ка́менiю не повелѣно̀ мѝ бы́сть, ꙗ҆́кѡ бг҃ꙋ слꙋжи́ти, рꙋчны́хъ дѣ́лъ, i҆ꙋлiа́нъ ѹ҆мовре́дномꙋ сꙋдiѝ ѿвѣщава́ше.

Стоѧ́лъ є҆сѝ предъ сꙋди́щемъ мꙋчи́телѧ, хрⷭ҇тꙋ̀, мꙋ́чениче i҆ꙋлiа́не, ꙗ҆́кѡ сꙋдiѝ живы́хъ и҆ ме́ртвыхъ предстоѧ̀.

Безꙋ́менъ не бы́хъ и҆сповѣ́даѧ бг҃а, речѐ i҆ꙋлiа́нъ, є҆ди́наго въ трⷪ҇цѣ, нераздѣ́льнѡ пѣва́ема.

Бг҃оро́диченъ:

Да́ждь на́мъ по́мощь моли́твами твои́ми, пречⷭ҇таѧ, прило́ги ѿрѣва́ющи лю́тыхъ ѡ҆бстоѧ́нiй.

Сѣда́ленъ, гла́съ а҃. Подо́бенъ: Гро́бъ тво́й:

Во́дъ потопле́нiемъ блаже́ннꙋю кончи́нꙋ прiѧ́лъ є҆сѝ, мꙋ́дре, многоѻбра́знаго sмíѧ въ си́хъ ѹ҆дави́въ, побѣ́дꙋ взѧ́лъ є҆сѝ. тѣ́мже любо́вiю твою̀ достохва́льнꙋю па́мѧть пра́зднꙋюще, ѡ҆ на́съ молѝ хрⷭ҇та̀, мо́лимсѧ.

Сла́ва, и҆ ны́нѣ, бг҃оро́диченъ:

Наста́ви на́съ на пꙋ́ть покаѧ́нiѧ, ѹ҆кло́ншыѧсѧ при́снѡ къ безпꙋ́тiємъ sѡ́лъ, и҆ преблага́го прогнѣ́вавшыѧ гдⷭ҇а, неискꙋсобра́чнаѧ, благослове́ннаѧ мр҃íе, прибѣ́жище ѿча́ѧнныхъ человѣ́кѡвъ, бж҃iе жили́ще.

Крⷭ҇тобг҃оро́диченъ:

Зрѧ́щи тѧ̀, хрⷭ҇тѐ, всенепоро́чнаѧ мт҃и, ме́ртва на крестѣ̀ просте́рта, вопiѧ́ше: сн҃е мо́й, собезнача́льне ѻ҆ц҃ꙋ̀ и҆ дх҃ꙋ, что̀ неизрече́нное твоѐ сiѐ смотре́нiе, и҆́мже спа́слъ є҆сѝ пречи́стыхъ рꙋ́къ твои́хъ, ще́дре, созда́нiе;

Пѣ́снь д҃. I҆рмо́съ:

Ѹ҆слы́шахъ, гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 

Многоѻбра̑знымъ ра́намъ i҆ꙋлiа́нъ тѣ́ло предаѧ́ше, не чꙋ́вствꙋѧ болѣ́зней, хрⷭ҇то́вою бо любо́вiю сохранѧ́шесѧ.

Нбⷭ҇ныѧ, пресла́вне i҆ꙋлiа́не, хламѵ́ды жела́ѧ, гони́телємъ земнꙋ́ю, ꙗ҆́кѡ хрⷭ҇то́въ ѹ҆го́дникъ, ѡ҆ста́вилъ є҆сѝ.

Побѣди́телѧ де́мѡнскiѧ ле́сти, не тѣле́снаѧ си́ла, пребога́те, но жела́нiе непобѣди́мое, хрⷭ҇то́выхъ страсте́й тѧ̀ содѣ́ла.

Бг҃оро́диченъ:

Ѡ҆чище́нiе на́шымъ да́рꙋй невѣ́дѣнiємъ, ꙗ҆́кѡ безгрѣ́шенъ, и҆ ѹ҆мирѝ мíръ тво́й, бж҃е, моли́твами ро́ждшiѧ тѧ̀.

Пѣ́снь є҃. I҆рмо́съ:

Ѹ҆́тренююще вопiе́мъ тѝ, гдⷭ҇и, спаси́ ны: ты́ бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы.

Подо́бѧсѧ во все́мъ влⷣцѣ, прехва́льне, ста́лъ є҆сѝ предъ сꙋди́щемъ беззако́ннꙋющихъ ѡ҆сꙋжда́емь.

Зако́ннѡ подвиза́всѧ, закла́лсѧ є҆сѝ влⷣцѣ, ꙗ҆́кѡ а҆́гнѧ неsло́биво рꙋка́ми беззако́нныхъ, блаже́нне.

Ни ро́дъ, ни са́нъ земны́й, вмѣни́лъ є҆сѝ, проти́вꙋ твоемꙋ̀, мꙋ́чениче сла́вне, хрⷭ҇тоимени́тствꙋ превы́шши.

Бг҃оро́диченъ:

Мр҃íе бцⷣе безневѣ́стнаѧ, ѹ҆пова́нiе врагѡ́въ сꙋ́етно сотворѝ, пою́щыѧ же тѧ̀ возвеселѝ.

Пѣ́снь s҃. I҆рмо́съ:

Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ, ꙗ҆́кѡ ри́зою, многоми́лостиве хрⷭ҇тѐ, бж҃е на́шъ.

Ко дре́вꙋ пригвожде́на тѧ̀, хрⷭ҇тѐ, сла́вный ѹ҆го́дникъ тво́й не стыдѧ́шесѧ, но ꙗ҆́кѡ сла́вы сокро́вище непщева́ше.

Ѹ҆молко́ша пре́лєсти сквє́рныѧ, бг҃огла́сными же ѧ҆зы̑ки бжⷭ҇твєннаѧ та̑инства мꙋ́чєникъ хрⷭ҇то́выхъ ѿкры́шасѧ.

И҆сцѣле́нiѧ страсте́й всѧ́ческихъ, и҆ согрѣше́нiй просѝ ѡ҆ставле́нiѧ, сла́вне страда́льче хрⷭ҇то́въ, пою́щымъ тѧ̀. 

Бг҃оро́диченъ:

Привнесѝ мольбꙋ̀ на́шꙋ сп҃сꙋ твоемꙋ̀, пречⷭ҇таѧ: ты́ бо є҆сѝ похвала̀ ро́да на́шегѡ и҆ застꙋпле́нiе.

Конда́къ, гла́съ. Подо́бенъ: Въ моли́твахъ:

Благоче́стiѧ непобѣди́маго во́ина, и҆ и҆́стины согла́сника и҆ ѻ҆рꙋ́жника, всѝ досто́йнѡ восхва́лимъ i҆ꙋлiа́на дне́сь, и҆ къ немꙋ̀ возопiи́мъ: молѝ хрⷭ҇та̀ бг҃а ѡ҆ всѣ́хъ на́съ.

I҆́косъ:

Пꙋте́мъ гдⷭ҇нимъ ѿ младе́нства ше́ствовалъ є҆сѝ, треблаже́нне, и҆ тогѡ̀ благоче́стнѡ свидѣ́нiѧ вожделѣ́лъ є҆сѝ, и҆ кре́стъ на ра́мо, i҆ꙋлiа́не бг҃омꙋ́дре, ѹ҆се́рднѡ взе́мъ, ле́сть лю́тꙋю i҆долонеи́стовства разори́лъ є҆сѝ, сокрꙋши́въ ка̑пища вра̑жiѧ, кѡ́зни же и҆ ла̑ѧнiѧ. тѣ́мже вѣ́рою притека́емъ въ тво́й покро́въ, вопiю́ще, пребога́те: молѝ хрⷭ҇та̀ бг҃а ѡ҆ всѣ́хъ на́съ.

Пѣ́снь з҃. I҆рмо́съ:

Ѻ҆́троцы є҆вре́йстiи въ пещѝ попра́ша пла́мень дерзнове́ннѡ, и҆ на ро́сꙋ ѻ҆́гнь преложи́ша, вопiю́ще: бл҃гослове́нъ є҆сѝ, гдⷭ҇и бж҃е, во вѣ́ки.

Мѵ́ро благово́нно и҆ска́паетъ хва́льнаѧ и҆ сла́внаѧ твоѧ̀ па́мѧть, во́ине хрⷭ҇то́въ, пою́щымъ непреста́ннѡ: благослове́нъ є҆сѝ, гдⷭ҇и бж҃е, во вѣ́ки.

Неизглаго́ланнаѧ сла́ва вѣнчава́етъ, и҆̀же къ хвалѣ̀ твое́й сѡ́бранныѧ, во́ине хрⷭ҇то́въ, пою́щыѧ непреста́ннѡ: благослове́нъ є҆сѝ, гдⷭ҇и бж҃е во вѣ́ки.

Глаго́лꙋ мꙋчи́телѧ не повинꙋ́всѧ, не послꙋжи́лъ є҆сѝ, непобѣди́ме, тва́ри, но є҆ди́номꙋ бг҃ꙋ жи́вꙋ вопiѧ́лъ є҆сѝ: благослове́нъ є҆сѝ, гдⷭ҇и бж҃е во вѣ́ки.

Бг҃оро́диченъ:

Разрѣша́ѧ є҆́ѵинꙋ клѧ́твꙋ, въ пренепоро́чнꙋю всели́всѧ дв҃ꙋ, благослове́нiѧ и҆сто́чникъ прозѧба́ѧ вопiю́щымъ: благослове́нъ, влⷣчце, пло́дъ твоегѡ̀ чре́ва. 

Пѣ́снь и҃. I҆рмо́съ:

Мꙋсiкȋйскимъ ѻ҆рга́нѡмъ согласꙋ́ющымъ, и҆ лю́демъ безчи́слєннымъ покланѧ́ющымсѧ ѻ҆́бразꙋ въ деи́рѣ, трѝ ѻ҆́троцы не повинꙋ́вшесѧ, гдⷭ҇а воспѣва́хꙋ и҆ славосло́вѧхꙋ во всѧ̑ вѣ́ки.

Ласка́ше ѹ҆́бѡ льсте́цъ, и҆ мꙋ́ками тѧ̀ призыва́ше къ пре́лести, i҆ꙋлiа́не, ты́ же вопiѧ́лъ є҆сѝ: гдⷭ҇а по́йте и҆ превозноси́те во всѧ̑ вѣ́ки.

Крѣпча́йше ꙗ҆́коже ле́въ, по мꙋ́кахъ мꙋчи́телѧ низлага́ѧ, i҆ꙋлiа́не, взыва́ѧ ве́селѡ: гдⷭ҇а по́йте и҆ превозноси́те во всѧ̑ вѣ́ки.

Лю́тость ѻ҆гнѧ̀ не ѿлꙋчи́тъ мѧ̀, ни сѣче́нiе меча̀ ѿто́ргнетъ ѿ содѣ́телѧ бг҃а, вопiѧ́ше, взыва́ѧ: гдⷭ҇а по́йте и҆ превозноси́те во всѧ̑ вѣ́ки.

Бг҃оро́диченъ:

Ꙗ҆́кѡ всѣ́хъ гдⷭ҇а ро́ждшꙋю, и҆ дв҃ꙋ пребы́вшꙋю, мр҃íе, и҆ по рождествѣ̀, вѣ́рнiи досто́йнѡ воспѣва́юще, ра́дꙋйсѧ, тебѣ̀ вопiе́мъ, и҆ превозно́симъ во всѧ̑ вѣ́ки.

Пѣ́снь ѳ҃. I҆рмо́съ:

Чтⷭ҇ꙋю сла́внѡ почти́мъ, лю́дiе, бцⷣꙋ, ѻ҆́гнь бжⷭ҇тва̀ прiи́мшꙋю во чре́вѣ неѡпа́льнѡ, пѣ́сньми велича́емъ.

Превзѧ́тое ѻ҆́ко низложи́лъ є҆сѝ, бж҃iй во́ине, безпло́тнагѡ лестца̀, бра́всѧ съ пло́тiю мꙋ́жески, хрⷭ҇та́ же велича́ѧ при́снѡ.

Гнѣ́здъ и҆збѣжа́лъ є҆сѝ sмíѧ, врага̀ sлонача́льника, въ морскȋѧ, блаже́нне, глꙋбины̑ вве́рженъ, мꙋ́дре. тѣ́мъ тѧ̀ пѣ́сньми велича́емъ.

Ꙗ҆́кѡ до́брѣ страда́ньми подвиза́лсѧ є҆сѝ по влⷣцѣ, ꙗ҆́кѡ краснѡ̀ вѣнча́лсѧ є҆сѝ десни́цею влⷣки. тѣ́мже тѧ̀ досто́йнѡ ѹ҆блажа́емъ.

Бг҃оро́диченъ:

Мѡѷсе́й въ кꙋпинѣ́ тѧ ви́дѣ, чⷭ҇таѧ, въ горѣ̀, прiе́млющꙋ нестерпи́мый бжⷭ҇тва̀ ѻ҆́гнь неѻпа́льнѡ. тѣ́мже тѧ̀ всѝ велича́емъ. 

Свѣти́ленъ:

Ꙗ҆́коже со́лнце свѣтоно́сно чꙋде́сными зарѧ́ми наставлѧ́еши всю̀ тва́рь, пресла́вне страстоте́рпче. тѣ́мже твою̀ соверша́юще па́мѧть, про́симъ ѿ бѣ́дъ всѧ̑ и҆зба́вити.

Бг҃оро́диченъ:

Твоѐ достоѧ́нiе, сло́ве, ѹ҆твердѝ во бранѣ́хъ, ѻ҆те́чествꙋ побѣ̑ды на ва́рвары подаѧ̀, бцⷣы мольба́ми, ю҆́же дарова̀ хрiстiа́нѡмъ застꙋ́пницꙋ.

На лiтꙋргíи, прокíменъ, гла́съ д҃: Ст҃ы̑мъ, и҆̀же сꙋ́ть на землѝ є҆гѡ̀: Стíхъ: Предзрѣ́хъ гдⷭ҇а предо мно́ю вы́нꙋ. А҆пⷭ҇лъ къ є҆фесе́ємъ, зача́ло сл҃г. А҆ллилꙋ́iа, гла́съ д҃: Воззва́ша пра́веднiи: Стíхъ: Мнѡ́ги скѡ́рби пра́вєднымъ: Е҆ѵⷢ҇лiе лꙋкѝ, зача́ло р҃s. Прича́стенъ: Въ па́мѧть вѣ́чнꙋю бꙋ́детъ пра́ведникъ:


