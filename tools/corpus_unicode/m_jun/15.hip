        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ є҃_i-й де́нь.

Ст҃а́гѡ прⷪ҇ро́ка а҆мѡ́са.

А҆ллилꙋ́iа, и҆лѝ тропа́рь.

И҆ и҆́же во ст҃ы́хъ ѻ҆ц҃а̀ на́шегѡ i҆ѡ́ны, митрополíта моско́вскагѡ и҆ всеѧ̀ рѡссíи.

Слꙋ́жба є҆гѡ̀ пи́сана по се́й слꙋ́жбѣ.

Стiхи̑ры, гла́съ в҃. Подо́бенъ: Е҆гда̀ ѿ дре́ва:

Ѡ҆брѣ́те дꙋхо́внаѧ зарѧ̀ твоегѡ̀ ѹ҆ма̀, прⷪ҇ро́че, чистотꙋ̀ сiѧ́ющꙋю ꙗ҆́коже зерца́ло ꙗ҆́вственнѡ, и҆ мíръ ѡ҆зарѝ, бг҃оразꙋ́мiѧ сiѧ́нiемъ блиста́ющꙋю, и҆ проѡбразꙋ́ющꙋю бжⷭ҇твенныхъ та̑инъ ѻ҆́бразы, благода́ть же всѣ̑мъ человѣ́кѡмъ хотѧ́щꙋю пода́тисѧ, пречꙋ́дне.

Ѹ҆ста̀ бы́въ бж҃iѧ, нече́стiѧ дѣ́латели ꙗ҆́вѣ ѡ҆бличи́лъ є҆сѝ, сꙋдо́мъ неизбѣ́жнымъ ты̑ѧ ѡ҆сꙋди́въ, пребога́те, пра́вєднымъ ѹ҆че́нiємъ послѣ́дꙋѧ, и҆ бжⷭ҇твеннымъ сꙋдѡ́мъ. тѣ́мже премꙋ̑дрымъ твои̑мъ глаго́лѡмъ ви́дѧще возведе́нiе, блаже́нне, пѣ́сньми досто́йнѡ восхвалѧ́емъ тѧ̀.

Прⷭ҇то́лꙋ влⷣчню предстоѧ̀, и҆ неизрече́нныѧ и҆ бжⷭ҇твенныѧ сла́вы насыща́емь, добрѡ́ты же зрѧ̀ премíрныѧ, и҆ свѣ́та наполнѧ́емь, а҆мѡ́се бг҃оглаго́ливе, всѧ̑ чтꙋ́щыѧ тѧ̀ вѣ́рою  помина́й, си̑мъ дꙋше́вное спасе́нiе, разрѣше́нiѧ же согрѣше́нiй всѣ̑мъ просѧ̀, бг҃опрiѧ́тне.

И҆́ны стiхи̑ры бцⷣы, гла́съ и҆ подо́бенъ то́йже:

Ра́дꙋйсѧ, солнцезра́чнаѧ sвѣздо̀: ра́дꙋйсѧ, вино́внаѧ всѣ́хъ до́брыхъ, пренепоро́чнаѧ: ра́дꙋйсѧ, вмѣсти́вшаѧ бг҃а невмѣсти́маго, ꙗ҆́же кла́съ прозѧ́бшаѧ безсме́ртiѧ: ра́дꙋйсѧ, бжⷭ҇твенное носи́ло и҆ две́ре всесвѣ́тлаѧ: ра́дꙋйсѧ, клѧ́твы ѹ҆бiе́нiе прароди́тельныѧ на́шеѧ, ѻ҆трокови́це, благи́хъ хода́таица сꙋ́щи.

Всѣ́хъ скорбѧ́щихъ ра́досте, и҆ ѡ҆би́димыхъ предста́тельнице, и҆ ѹ҆бо́гихъ пита́тельнице, стра́нныхъ же ѹ҆тѣше́нiе, и҆ же́зле слѣпы́хъ, немощны́хъ посѣще́нiе, трꙋжда́ющихсѧ покро́ве и҆ застꙋ́пнице, и҆ си́рыхъ помо́щнице, мт҃и бг҃а вы́шнѧгѡ, ты̀ є҆сѝ, пречⷭ҇таѧ, потщи́сѧ мо́лимсѧ, спасти́сѧ рабѡ́мъ твои̑мъ.

Покро́въ и҆ застꙋпле́нiе на́мъ хрⷭ҇тiа́нѡмъ ты̀ є҆сѝ, и҆ прибѣ́жище держа́вно мт҃и бг҃а вы́шнѧгѡ, но и҆ ны́нѣ ꙗ҆́кѡ при́снѡ, бо́дренною твое́ю моли́твою не преста́й молѧ́щи, спастѝ рабы̑ твоѧ̑ ѿ ѡ҆бстоѧ́нiй всѣ́хъ, ꙗ҆́кѡ тѧ̀ съ бг҃омъ и҆́мамы застꙋпле́нiе всѝ хрⷭ҇тiа́не, и҆ прибѣ́жище.

Сла́ва, и҆ ны́нѣ, бг҃оро́диченъ:

И҆на́гѡ держа́внагѡ прибѣ́жиша, и҆ крѣ́пости столпа̀ и҆ стѣны̀ неѡбори́мыѧ вои́стиннꙋ не стѧжа́хомъ, ра́звѣ тебє̀, пречⷭ҇таѧ: къ тебѣ̀ прибѣга́емъ, и҆ тебѣ̀ вопiе́мъ: влⷣчце, помозѝ, да не поги́бнемъ, покажѝ твою̀ благода́ть на ны̀, и҆ крѣ́пости сла́вꙋ, и҆ милосе́рдiѧ твоегѡ̀ вели́чество.

Крⷭ҇тобг҃оро́диченъ:

Е҆гда̀ нескве́рнаѧ а҆́гница ви́дѣ своего̀ а҆́гнца на заколе́нiе ꙗ҆́кѡ чл҃вѣ́ка во́лею влеко́ма, пла́чꙋщи глаго́лаше: безча́дствовати мѧ̀ ны́нѣ тщи́шисѧ, хрⷭ҇тѐ, ро́ждшꙋю тѧ̀. что̀ сiѐ сотвори́лъ є҆сѝ, и҆зба́вителю всѧ́ческихъ; ѻ҆ба́че  воспѣва́ю и҆ сла́влю твою̀, ю҆́же па́че ѹ҆ма̀ и҆ сло́ва, кра́йнюю бла́гость, чл҃вѣколю́бче.

Канѡ́нъ.

Гла́съ з҃. Пѣ́снь а҃. I҆рмо́съ:

И҆стрѧ́сшемꙋ бг҃ꙋ фараѡ́на въ мо́ри чермнѣ́мъ, пѣ́снь побѣ́днꙋю пои́мъ, ꙗ҆́кѡ просла́висѧ.

Ѡ҆чи́стивъ мо́й ѹ҆́мъ ѿ страсте́й мра́чнагѡ по́мысла, прⷪ҇ро́ка твоего̀, влⷣко, а҆мѡ́са пѣ́ти ѡ҆зарѝ.

Таи́нникъ ꙗ҆́вльсѧ и҆́же па́че ѹ҆ма̀ та̑инъ бж҃iихъ, сподо́билсѧ є҆сѝ прозрѣ́ти, сла́вне, быва́ємаѧ.

Ꙗ҆́кѡ нескве́рное бж҃iе и҆ чи́стое поко́ище ꙗ҆́вльсѧ, ꙗ҆́же дх҃а, а҆мѡ́се, прiѧ́лъ є҆сѝ бжⷭ҇твеннꙋю дѣ́тель.

Бг҃оро́диченъ:

Ты̀ па́дшꙋю а҆да́мовꙋ прⷪ҇ро́чески возста́вила є҆сѝ ски́нiю, сп҃са и҆ бг҃а, пречⷭ҇таѧ, во чре́вѣ носи́вши.

Пѣ́снь г҃. I҆рмо́съ:

Ѹ҆тверди́сѧ вѣ́рою хрⷭ҇то́ва цр҃ковь, и҆́бо непреста́ннѡ пѣ́сньми вопiе́тъ пою́щи: ст҃ъ є҆сѝ, гдⷭ҇и, и҆ тѧ̀ пое́тъ дꙋ́хъ мо́й.

Ты̀ беззакѡ́нныѧ ѡ҆блича́ѧ, а҆мѡ́се, гдⷭ҇ню пра́вдꙋ пока́зовалъ є҆сѝ, вопiѧ̀, бг҃оѧвле́нне: ст҃ъ є҆сѝ, гдⷭ҇и, спаса́ѧй дꙋ́шы на́шѧ.

Показа́лсѧ є҆сѝ сто́лпъ, прⷪ҇ро́че, но́вагѡ завѣ́та, ѿе́млѧ сегѡ̀ покро́въ, и҆ вѣ́рою зовы́й: ст҃ъ є҆сѝ, гдⷭ҇и, спаса́ѧй дꙋ́шы на́шѧ.

Навы́къ бжⷭ҇твєннаѧ, прⷪ҇ро́че бг҃оглаго́льниче, а҆мѡ́се бж҃е́ственне, просвѣща́ѧ лю́ди, вопiѧ́лъ є҆сѝ: ст҃ъ є҆сѝ, гдⷭ҇и, спаса́ѧй дꙋ́шы на́шѧ.

Бг҃оро́диченъ:

Ѹ҆тверди́хсѧ и҆сповѣ́давъ бжⷭ҇твенное твоѐ ржⷭ҇тво̀, и҆ предста́тельницꙋ тѧ̀, дв҃о, богатѣ́ѧ зовꙋ̀: ра́дꙋйсѧ, бг҃оневѣ́стнаѧ, наде́ждо моѧ̀ и҆ по́моще. 

Сѣда́ленъ, гла́съ г҃. Подо́бенъ: Бжⷭ҇твенныѧ вѣ́ры:

Бжⷭ҇твенный ѻ҆рга́нъ ѹ҆тѣ́шителевъ, подглаша́емь сегѡ̀, блаже́нне, благода́тiю всегда̀ ꙗ҆́снѡ, прⷪ҇ро́къ бы́лъ є҆сѝ: возглаша́еши бо безвѣ́стныхъ ꙗ҆вле́нiе, и҆ ѡ҆зарѧ́еши вѣ́рою притека́ющыѧ, а҆мѡ́се сла́вне, хрⷭ҇та̀ бг҃а молѝ, дарова́ти на́мъ ве́лiю ми́лость.

Сла́ва, и҆ ны́нѣ, пра́здника, и҆лѝ бг҃оро́диченъ:

Бжⷭ҇твеннагѡ є҆стества̀ не ѿлꙋ́чсѧ, пло́ть бы́въ во чре́вѣ твое́мъ, но бг҃ъ вочл҃вѣ́чсѧ и҆ пребы́сть, и҆́же по рождествѣ̀ мт҃рь тѧ̀ дв҃ꙋ, ꙗ҆́кѡ пре́жде рождества̀, сохрани́въ всенепоро́чнꙋ, є҆ди́нъ гдⷭ҇ь: того̀ прилѣ́жнѡ молѝ, дарова́ти на́мъ ве́лiю ми́лость.

Крⷭ҇тобг҃оро́диченъ:

Нескве́рнаѧ а҆́гница сло́ва, нетлѣ́ннаѧ дв҃а мт҃и, на крⷭ҇тѣ̀ зрѧ́щи повѣ́шена и҆зъ неѧ̀ безъ болѣ́зни прозѧ́бшаго, мт҃ерски подо́бнѡ рыда́ющи, вопiѧ́ше: ѹ҆вы̀ мнѣ̀, ча́до моѐ, ка́кѡ стра́ждеши во́лею, хотѧ̀ и҆зба́вити ѿ страсте́й безче́стiѧ человѣ́ка;

Пѣ́снь д҃. I҆рмо́съ:

Ѹ҆слы́шахъ слꙋ́хъ тво́й, гдⷭ҇и, ꙗ҆́кѡ ꙗ҆ви́лсѧ є҆сѝ на землѝ, за є҆́же спасти́ ны. тѣ́мъ вопiе́мъ: сла́ва си́лѣ твое́й, гдⷭ҇и.

Слꙋжа́щыѧ глꙋхи̑мъ i҆́дѡлѡмъ ѡ҆бличи́лъ є҆сѝ лю́ди i҆и҃лєвы: тѣ́мъ плѣнє́ннымъ бы́ти си̑мъ, ре́клъ є҆сѝ, досточꙋ́дне.

Прⷪ҇ро́ка тѧ̀, и҆́же пе́рвѣе па́стырѧ показа̀ бг҃ъ, воспрiе́мъ, свѧщенноѧвле́нне а҆мѡ́се. тѣ́мъ тѧ̀ всѝ вѣ́рою ѹ҆блажа́емъ.

Ꙗ҆́кѡ зерца́ло ст҃а́гѡ дх҃а прiе́мъ, блиста́нiемъ свѣтолꙋ̑чнаѧ, а҆мѡ́се, всѣ̑мъ проѧвлѧ́еши ра́дꙋѧсѧ благоче́стiе.

Бг҃оро́диченъ:

Сло́во въ тѧ̀ всели́сѧ, чⷭ҇таѧ, сꙋщество̀ моѐ возꙿѡбразѝ, па́дшее пре́жде престꙋпле́нiемъ. 

Пѣ́снь є҃. I҆рмо́съ:

Къ тебѣ̀ ѹ҆́треннюю, и҆ тебѣ̀ вопiю̀, благоꙋтро́бне гдⷭ҇и: ѡ҆мраче́ннꙋю грѣхмѝ дꙋ́шꙋ мою̀, свѣ́томъ ѡ҆зари́въ за́повѣдей твои́хъ, наста́ви.

Ѹ҆мерщвле́нныѧ снѣ́дною стрѣло́ю, блаже́нне, ѹ҆кори́лъ є҆сѝ, ꙗ҆́кѡ непщꙋ́ющымъ и҆спа́днꙋти внꙋ́трєннимъ, и҆ прело́жно бы́ти, и҆ тлѣ́нно наслажде́нiе.

Бога́тыми свѣтоли̑тiи ѡ҆сiѧ́емь ꙗ҆ви́лсѧ є҆сѝ бг҃оглаго́ливъ, и҆ собесѣ́дникъ бж҃iй, возвѣща́ѧ всѣ̑мъ благоче́стiѧ и҆́стинный пꙋ́ть.

И҆зба́вити всѧ̑, тѧ̀ пою́щыѧ, блаже́нне, молѝ, ѿ льще́нiй и҆ сѣ́тей вра́жiихъ, и҆ свѣ́томъ ѡ҆сiѧ́ти нбⷭ҇нымъ, црⷭ҇тва хрⷭ҇то́ва.

Бг҃оро́диченъ:

Бцⷣꙋ и҆сповѣ́дающiи тѧ̀, мт҃и дв҃о, непрее́мнагѡ црⷭ҇твiѧ и҆ пи́щи тобо́ю, бг҃омт҃и, полꙋчи́ти да сподо́бимсѧ.

Пѣ́снь s҃. I҆рмо́съ:

I҆ѡ́на и҆зъ чре́ва а҆́дова вопiѧ́ше: возведѝ ѿ тлѝ живо́тъ мо́й. мы́ же тебѣ̀ вопiе́мъ: всеси́льне сп҃се, поми́лꙋй на́съ.

Свѣ́тлыми и҆́стины зарѧ́ми сiѧ́ѧ, заꙋши́лъ є҆сѝ лжѝ прⷪ҇ро́ка, крѣ́пкѡ ѡ҆блича́ѧ, и҆ предглаго́лѧ тогѡ̀ потребле́нiе.

Два́жды.

Ѡ҆мрачи́лъ є҆сѝ пре́лести пла́мень, прⷪ҇ро́че, ꙗ҆́кѡ со́лнце благоче́стiѧ зарю̀ всѣ̑мъ возсiѧ́ѧ, ꙗ҆́кѡ дх҃а сiѧ́нiе воспрiи́мъ.

Бг҃оро́диченъ:

Пречⷭ҇тагѡ твоегѡ̀ дѣ́вства пою̀, дв҃о, несказа́нное, и҆ честно́е рождество̀, и҆ сла́влю, пречⷭ҇таѧ, и҆́мже спаса́юсѧ тлѝ и҆ сме́рти.

Конда́къ, гла́съ д҃. Подо́бенъ: Ꙗ҆ви́лсѧ є҆сѝ дне́сь:

Ѡ҆чи́стивъ дх҃омъ, прⷪ҇ро́че, твоѐ свѣтоза́рное се́рдце, сла́вный а҆мѡ́се, прⷪ҇ро́чествiѧ да́ръ свы́ше прiе́мь, возопи́лъ  є҆сѝ велегла́снѡ во страна́хъ: сѐ бг҃ъ на́шъ, и҆ не приложи́тсѧ и҆́нъ къ немꙋ̀.

Пѣ́снь з҃. I҆рмо́съ:

Въ пе́щь ѻ҆́гненнꙋю вве́ржени преподо́бнiи ѻ҆́троцы, ѻ҆́гнь въ ро́сꙋ преложи́ша, воспѣва́нiемъ си́це вопiю́ще: благослове́нъ є҆сѝ, гдⷭ҇и, бж҃е ѻ҆тє́цъ на́шихъ.

Е҆́же предглаго́лалъ є҆сѝ бжⷭ҇твенное спасе́нiе ꙗ҆ви́сѧ, а҆мѡ́се прⷪ҇ро́че чꙋ́дне, просвѣщє́нiи благоче́стiѧ ѡ҆сiѧ́ѧ мíръ, вопiѧ́лъ є҆сѝ: благослове́нъ є҆сѝ, гдⷭ҇и, бж҃е ѻ҆тє́цъ на́шихъ.

Два́жды.

Вживлѧ́емь бжⷭ҇твенною си́лою, бг҃опроти́вными враги̑ неврежде́нъ бы́лъ є҆сѝ, терпѣли́внѡ ꙗ҆́коже а҆дама́нтъ пребы́лъ є҆сѝ, зовы́й: благослове́нъ є҆сѝ, гдⷭ҇и, бж҃е ѻ҆ц҃ъ на́шихъ.

Бг҃оро́диченъ:

Непостижи́мое рождество̀ дв҃ы славосло́вимъ, и҆́мже сме́рти и҆зба́вихомсѧ. є҆гѡ́же ра́ди ро́ждшисѧ въ нетлѣ́нiе, зове́мъ: благослове́нъ є҆сѝ, гдⷭ҇и, бж҃е ѻ҆тє́цъ на́шихъ.

Пѣ́снь и҃. I҆рмо́съ:

Е҆ди́наго безнача́льнаго цр҃ѧ̀ сла́вы, є҆го́же благословѧ́тъ нбⷭ҇ныѧ си̑лы, и҆ трепе́щꙋтъ чи́ни а҆́гг҃льстiи, по́йте, свѧще́нницы, лю́дiе, превозноси́те є҆го̀ во вѣ́ки.

Ве́сь восте́клъ є҆сѝ на го́рнюю высотꙋ̀, и҆ навы́клъ є҆сѝ неизрече́нныхъ ра́зꙋма, и҆ бы́лъ є҆сѝ сказа́тель сло́ва воплоще́нiѧ, а҆мѡ́се. тѣ́мже тѧ̀ воспѣва́емъ во всѧ̑ вѣ́ки.

Ѹ҆ма̀ ѻ҆строто́ю всѣ́хъ влⷣкꙋ разꙋмѣ́ти, ꙗ҆́коже є҆́сть мо́щно, сподо́билсѧ є҆сѝ, наꙋча́юща тѧ̀ неизрече́нныхъ ра́зꙋмꙋ, зовы́й: свѧще́нницы, по́йте, лю́дiе, превозноси́те во всѧ̑ вѣ́ки.

Блаже́нство и҆ ра́дость несказа́ннꙋю, и҆ црⷭ҇тво нбⷭ҇ное, ꙗ҆́кѡ прⷪ҇ро́къ полꙋчи́лъ є҆сѝ, нбⷭ҇ныхъ ви́дче, зовы́й благоче́стнѡ: лю́дiе, превозноси́те во всѧ̑ вѣ́ки. 

Бг҃оро́диченъ:

Во двою̀ є҆стєствꙋ̀ ѿ трⷪ҇цы є҆ди́наго бг҃олѣ́пнѡ безъ сѣ́мене, бг҃омт҃и, родила̀ є҆сѝ сп҃са мíра: тѣ́мъ тѧ̀ вѣ́рнiи любо́вiю превозно́симъ во вѣ́ки.

Пѣ́снь ѳ҃. I҆рмо́съ:

Всепѣ́таѧ небе́съ превы́шшаѧ, безнача́льное сло́во безсѣ́меннѡ заче́ншаѧ, и҆ воплоще́ннаго бг҃а ро́ждшаѧ человѣ́кѡмъ: тѣ́мъ тѧ̀ всѝ велича́емъ.

Бы́въ прⷪ҇ро́ческимъ ꙗ҆вле́нiемъ бг҃одви́жимь ѧ҆зы́къ, бж҃е́ствєннаѧ вѣща́ющь, всѣ̑мъ возвѣсти́лъ є҆сѝ, а҆мѡ́се, бж҃е́ственное милосе́рдiе. тѣ́мже вси́ тѧ при́снѡ ѹ҆блажа́емъ.

Два́жды.

Несказа́ннѡ прⷪ҇ро́ческое благосла́вiе: и҆́бо ст҃ы́й дх҃ъ въ си́хъ все́льсѧ, свѣтоли́тiѧ своегѡ̀ показа̀ прича́стники, ѿ ни́хже всѝ вѣ́рнiи просвѣща́емсѧ.

Бг҃оро́диченъ:

Ме́ртвости и҆ тлѝ мою̀ ри́зꙋ ѿѧ́ла є҆сѝ, дв҃о, спаси́тельнꙋю ри́зꙋ воплоще́ннаго бг҃а ро́ждши человѣ́кѡмъ. тѣ́мъ тѧ̀ всѝ при́снѡ велича́емъ.



Слꙋ́жба, и҆́же во ст҃ы́хъ, ѻ҆ц҃а̀ на́шегѡ i҆ѡ́ны, митрополи́та моско́вскагѡ и҆ всеѧ̀ рѡссíи.

Стiхи̑ры на и҃, гла́съ д҃. Подо́бенъ: Зва́нный свы́ше:

Е҆гда̀ бжⷭ҇твенное * на́йде на тѧ̀ зва́нiе, * i҆ѡ́но бг҃омꙋ́дре, * тогда̀ мíръ, и҆ ꙗ҆̀же въ мíрѣ ѡ҆ста́вилъ є҆сѝ, * и҆ хрⷭ҇тꙋ̀ послѣ́довалъ є҆сѝ * невозвра́тнымъ по́мысломъ. * ѿѻнꙋ́дꙋже всеви́дѧщее ѻ҆́ко, * ви́дѣвъ твоѐ до́брое произволе́нiе, *  ст҃и́тельствомъ тебѐ ѹ҆краша́етъ: * сего̀ молѝ, * и҆ томꙋ̀ помоли́сѧ * спастѝ и҆ просвѣти́ти дꙋ́шы на́шѧ.

Два́жды.

Е҆гда̀ бжⷭ҇твенное сiѧ́нiе * въ се́рдцы твое́мъ, * i҆ѡ́но ст҃и́телю, всели́сѧ, * тогда̀ ра́дость пресвѣ́тлꙋю, * и҆ пречестнꙋ́ю сла́вꙋ вопрiи́мъ. * ѿсю́дꙋ же всѧ̑ сꙋ̑щаѧ, * ꙗ҆́кѡ преходѧ̑щаѧ и҆мѣ́лъ є҆сѝ: * є҆ди́номꙋ же бг҃ꙋ * ѿ се́рдца прилѣпи́лсѧ є҆сѝ. * того̀ молѝ, * и҆ томꙋ̀ помоли́сѧ, * вели́кiй во а҆рхiере́ехъ, * спастѝ и҆ просвѣти́ти дꙋ́шы на́шѧ.

Е҆гда̀ бжⷭ҇твенное раче́нiе * на́йде на тѧ̀, ст҃и́телю, * тогда̀ ве́сь ѿ ю҆́ности себѐ * влⷣцѣ хрⷭ҇тꙋ̀ возложи́въ, * сегѡ̀ возжелѣ́лъ є҆сѝ, * и҆ всѧ́кихъ страсте́й * до́лꙋ влекꙋ́щихъ ѡ҆чи́щсѧ. * ѿсю́дꙋ же до́мъ и҆ жили́ще * прест҃а́гѡ дх҃а ꙗ҆ви́лсѧ є҆сѝ, * пресла̑внаѧ содѣва́ѧ чꙋдодѣ̑йства: * хрⷭ҇та̀ молѝ, * спастѝ и҆ просвѣти́ти дꙋ́шы на́шѧ.

И҆́ны стiхи̑ры, гла́съ то́йже. Подо́бенъ: Ꙗ҆́кѡ до́блѧ:

На землѝ ꙗ҆́кѡ а҆́гг҃лъ пожи́въ, * всеблаже́нне ст҃и́телю i҆ѡ́но, * надъ страстьмѝ воцари́лсѧ є҆сѝ, * хꙋ́ждшее покори́лъ є҆сѝ лꙋ́чшемꙋ. * тѣ́мже преше́дъ къ непреходѧ́щемꙋ црⷭ҇твiю, * моли́сѧ при́снѡ, * низпосла́ти вѣ́рнѡ чтꙋ́щымъ тѧ̀ * грѣхѡ́въ ѡ҆чище́нiе * и҆ ве́лiю ми́лость.

Два́жды.

Бг҃одарова́ннꙋю тѝ па́ствꙋ, * ст҃и́телю i҆ѡ́но, * твои́ми ѹ҆чє́нiи до́брѣ ѹ҆па́слъ є҆сѝ, * на sла́цѣхъ живо́тныхъ: * ны́нѣ же преше́дъ къ незаходи́момꙋ сiѧ́нiю, и҆ присносꙋ́щномꙋ весе́лiю, * помина́й, преблаже́нне, лю́ди * чтꙋ́щыѧ честно́е ѹ҆спе́нiе твоѐ, * и҆ молѝ, спасти́сѧ дꙋша́мъ на́шымъ.

Вели́кагѡ а҆рхiере́а, * i҆ѡ́ны блаже́ннагѡ * свѧще́ннꙋю па́мѧть дне́сь соверша́юще, * бжⷭ҇твенными пѣ́сньми, прiиди́те, всѝ почти́мъ, * ѡ҆ на́съ всегда̀ молѧ́щасѧ, * низпосла́ти мно́жество щедро́тъ, * и҆ спасе́нiе дꙋша́мъ на́шымъ.

Сла́ва, гла́съ s҃. Самогла́сенъ:

Благоꙋха́етъ бжⷭ҇твеннаѧ ра́ка моще́й твои́хъ, i҆ѡ́но  ст҃и́телю, всѣ̑мъ вѣ̑рнымъ и҆сцѣле́нiе, дꙋша́мъ и҆ тѣлесє́мъ да́рꙋющи. тѣ́мже тѧ̀ мо́лимъ, бг҃одарова́нное твоѐ ста́до въ мíрѣ соблюстѝ, ѻ҆те́чество же и҆ всѐ правосла́вiе: да всѝ тебѐ ꙗ҆́кѡ и҆́стиннаго па́стырѧ, и҆ моли́твенника къ бг҃ꙋ, непреста́ннѡ велича́емъ.

И҆ ны́нѣ, бг҃оро́диченъ: Кто̀ тебє̀ не ѹ҆блажи́тъ:

Та́же вхо́дъ. Прокíменъ днѐ. Парємiѝ.

При́тчей чте́нiе.

[Глава̀ г҃] Па́мѧть пра́веднагѡ съ похвала́ми, и҆ благослове́нiе гдⷭ҇не на главѣ̀ є҆гѡ̀. Блаже́нъ человѣ́къ, и҆́же ѡ҆брѣ́те премꙋ́дрость: и҆ сме́ртенъ, и҆́же ѹ҆вѣ́дѣ ра́зꙋмъ. Лꙋ́чше бо сiю̀ кꙋпова́ти, не́жели зла́та и҆ сребра̀ сокрѡ́вища. Честнѣ́йшаѧ же є҆́сть ка́менiй многоцѣ́нныхъ: все́ же честно́е недосто́йно є҆ѧ̀ є҆́сть. Долгота́ бо дне́й, и҆ лѣ̑та живота̀ въ десни́цѣ є҆ѧ̀: въ шꙋ́ицѣ же є҆ѧ̀ бога́тство и҆ сла́ва: ѿ ѹ҆́стъ є҆ѧ̀ и҆схо́дитъ пра́вда, зако́нъ же и҆ ми́лость на ѧ҆зы́цѣ но́ситъ. [и҃] Послꙋ́шайте ѹ҆̀бо менє̀, ѽ ча̑да! честна̑ѧ бо рекꙋ̀: и҆ бл҃же́нъ человѣ́къ, и҆́же пꙋти̑ моѧ̑ сохрани́тъ: и҆схо́ди бо моѝ, и҆схо́ди живота̀, и҆ ѹ҆готовлѧ́етсѧ хотѣ́нiе ѿ гдⷭ҇а. Сегѡ̀ ра́ди молю̀ ва́съ, и҆ предлага́ю мо́й гла́съ сыновѡ́мъ человѣ́чєскимъ: ꙗ҆́кѡ а҆́зъ премꙋ́дрость ѹ҆стро́ихъ, совѣ́тъ и҆ ра́зꙋмъ, и҆ смы́слъ, а҆́зъ призва́хъ. Мо́й совѣ́тъ и҆ ѹ҆твержде́нiе, мо́й ра́зꙋмъ, моѧ́ же крѣ́пость. А҆́зъ менѐ лю́бѧщыѧ люблю̀, и҆́щꙋщiи же менѐ ѡ҆брѧ́щꙋтъ бл҃года́ть. Разꙋмѣ́йте ѹ҆́бѡ, неsло́бивiи, кова́рство, ненака́заннiи же, прилага́йте сердца̀. Послꙋ́шайте менє̀ и҆ па́ки, честна̑ѧ бо рекꙋ̀: и҆ ѿве́рзꙋ ѿ ѹ҆сте́нъ пра̑ваѧ, ꙗ҆́кѡ и҆́стинѣ поꙋчи́тсѧ горта́нь мо́й, мє́рзски же предо мно́ю ѹ҆стны̀ лжи̑выѧ. Съ пра́вдою всѝ глаго́лы ѹ҆́стъ мои́хъ: ничто́же въ ни́хъ стро́потно, нижѐ развраще́нно. Всѧ̑ пра̑ва сꙋ́ть разꙋмѣва́ющымъ, и҆ прѡ́ста  ѡ҆брѣта́ющымъ ра́зꙋмъ. Наꙋча́ю бо ва́съ и҆́стинѣ, да бꙋ́детъ ѡ҆ гдⷭ҇ѣ наде́жда ва́ша, и҆ и҆спо́лнитесѧ дх҃а.

Премꙋ́дрости соломѡ́новы чте́нiе.

[Глава̀ _i҃] Ѹ҆ста̀ првⷣнагѡ ка́плютъ премꙋ́дрость: ѹ҆стнѣ́ же мꙋже́й мꙋ́дрыхъ вѣ́дѧтъ бл҃года́ть. Ѹ҆ста̀ мꙋ́дрыхъ поꙋча́тсѧ премꙋ́дрости, пра́вда же и҆збавлѧ́етъ и҆̀хъ ѿ сме́рти. Сконча́вшꙋсѧ мꙋ́жꙋ пра́веднꙋ, не поги́бнетъ наде́жда. Сы́нъ бо пра́веденъ ражда́етсѧ въ живо́тъ, и҆ во бл҃ги́хъ свои́хъ пло́дъ пра́вды ѡ҆бꙿи́метъ. Свѣ́тъ пра́вєднымъ всегда̀, и҆ ѿ гдⷭ҇а ѡ҆брѧ́щꙋтъ бл҃года́ть и҆ сла́вꙋ. Ѧ҆зы́къ мꙋ́дрыхъ дѡ́браѧ свѣ́сть, и҆ въ се́рдцѣ и҆́хъ почíетъ мꙋ́дрость. Лю́битъ гдⷭ҇ь преподѡ́бныѧ сердца̀, прiѧ́тни же є҆мꙋ̀ всѝ непоро́чнiи въ пꙋтѝ. Мꙋ́дрость гдⷭ҇нѧ просвѣща́етъ лицѐ разꙋ́мнагѡ. [s҃] Постига́етъ бо жела́ющыѧ ю҆̀, пре́жде да́же разꙋмѣ́ти ю҆̀: и҆ ѹ҆до́бь ѹ҆́зритсѧ ѿ лю́бѧщихъ ю҆̀. Ѹ҆́треневавый къ не́й не ѹ҆трꙋди́тсѧ: и҆ бдѧ́й є҆ѧ̀ ра́ди вско́рѣ безъ печа́ли бꙋ́детъ. Ꙗ҆́кѡ досто́йныхъ є҆ѧ̀ сама̀ ѡ҆бхо́дитъ и҆́щꙋщи, и҆ во стезѧ́хъ є҆ѧ̀ ꙗ҆влѧ́етсѧ и҆̀мъ благопрiе́мнѣ. Мꙋ́дрости никогда́же ѡ҆долѣ́етъ sло́ба. [и҃] Си́хъ ра́ди и҆ рачи́тель бы́хъ добро́ты є҆ѧ̀: и҆ возлюби́хъ ю҆̀, и҆ поиска́хъ ѿ ю҆́ности моеѧ̀: и҆ взыска́хъ невѣ́стꙋ привестѝ себѣ̀, ꙗ҆́кѡ всѣ́хъ влⷣка возлюбѝ ю҆̀: таи́нница бо є҆́сть бж҃iѧ хи́трости, и҆ ѡ҆брѣта́тельница дѣ́лъ є҆гѡ̀. Трꙋды̀ є҆ѧ̀ сꙋ́ть добродѣ́тєли: цѣломꙋ́дрiю же и҆ ра́зꙋмꙋ та̀ ѹ҆чи́тъ, пра́вдѣ и҆ мꙋ́жествꙋ, и҆́хже потре́бнѣе ничто́же є҆́сть въ житiѝ человѣ́кѡмъ. А҆́ще же и҆ мно́гагѡ и҆скꙋ́сства жела́етъ кто̀, вѣ́сть дрє́внѧѧ, и҆ бы́ти хотѧ̑щаѧ разсмо́тритъ: свѣ́сть и҆зви̑тiѧ слове́съ, и҆ разрѣшє́нiѧ гада́нiй: зна́мєнiѧ и҆ чꙋдеса̀ проразꙋмѣ́етъ, и҆ сбытiѧ̑ време́нъ и҆ лѣ́тъ: и҆ всѣ̑мъ совѣ́тникъ є҆́сть бл҃гъ, ꙗ҆́кѡ безсме́ртiе є҆́сть въ не́й, и҆ бл҃госла́вiе во ѻ҆бще́нiи слове́съ  є҆ѧ̀. Сегѡ̀ ра́ди бесѣ́довахъ ко гдⷭ҇ꙋ, и҆ помоли́хсѧ є҆мꙋ̀, и҆ рѣ́хъ ѿ всегѡ̀ се́рдца моегѡ̀: [ѳ҃] бж҃е ѻ҆ц҃є́въ, и҆ гдⷭ҇и ми́лости, сотвори́вый всѧ̑ сло́вомъ твои́мъ, и҆ мꙋ́дростiю твое́ю ѹ҆стро́ивый человѣ́ка, да владѣ́етъ бы́вшими ѿ тебє̀ тварьмѝ, и҆ да ѹ҆правлѧ́етъ мíръ въ преподо́бiи и҆ пра́вдѣ, да́ждь мѝ твои́хъ престо́лѡвъ присѣдѧ́щꙋю премꙋ́дрость, и҆ не ѿлꙋчѝ менє̀ ѿ ѻ҆́трѡкъ твои́хъ: ꙗ҆́кѡ а҆́зъ ра́бъ тво́й, и҆ сы́нъ рабы́ни твоеѧ̀. Послѝ ю҆̀ съ нб҃съ ѿ ст҃а́гѡ жили́ща твоегѡ̀, и҆ ѿ прⷭ҇то́ла сла́вы твоеѧ̀, да сꙋ́щи со мно́ю наꙋчи́тъ мѧ̀, что̀ бл҃гоꙋго́дно є҆́сть предъ тобо́ю: и҆ наста́витъ мѧ̀ въ ра́зꙋмъ, и҆ сохрани́тъ мѧ̀ въ сла́вѣ свое́й. Помышлє́нiѧ бо сме́ртныхъ всѧ̑ боѧзли̑ва, и҆ погрѣши́тєльна ѹ҆мышлє́нiѧ и҆́хъ.

Премꙋ́дрости соломѡ́новы чте́нiе.

[Глава̀ д҃] Похвалѧ́емꙋ пра́ведникꙋ, возвеселѧ́тсѧ лю́дiе: безсме́ртiе бо є҆́сть па́мѧть є҆гѡ̀, ꙗ҆́кѡ ѿ гдⷭ҇а познава́етсѧ, и҆ ѿ человѣ̑къ: и҆ ѹ҆го́дна гдⷭ҇еви дꙋша̀ є҆гѡ̀. [s҃] Возлюби́те ѹ҆̀бо, ѽ мꙋ́жiе, мꙋ́дрость, и҆ поживетѐ: восхощи́те є҆ѧ̀, и҆ нака́зани бꙋ́дете: нача́ло бо є҆ѧ̀ любы̀, и҆ соблюде́нiе зако́на. Почти́те премꙋ́дрость, да во вѣ́ки црⷭ҇твꙋете. Возвѣщꙋ̀ ва́мъ, и҆ не скры́ю ѿ ва́съ та̑инъ бж҃iихъ: [з҃] Ꙗ҆́кѡ то́й мꙋ́дрости наста́вникъ є҆́сть, и҆ мꙋ́дрыхъ и҆спра́витель, и҆ всѧ́комꙋ смы́слꙋ и҆ дѣ́лꙋ хитре́цъ. И҆ всѣ̑мъ смы́слѡмъ наꙋчи́тъ мꙋ́дрость: є҆́сть бо въ не́й дх҃ъ разꙋ́менъ и҆ ст҃ъ, и҆ сiѧ́нiе свѣ́та присносꙋ́щнагѡ, и҆ ѻ҆́бразъ бла́гости бж҃iѧ. Та̀ дрꙋ́ги бж҃iѧ и҆ прⷪ҇ро́ки ѹ҆строѧ́етъ: бл҃голѣ́пнѣйши же є҆́сть со́лнца, и҆ па́че всѧ́кагѡ сотворе́нiѧ sвѣ́здъ, свѣ́тꙋ сосꙋжда́ема, ѡ҆брѣта́етсѧ пе́рвѣйши. Та̀ ѹ҆гожда́ющихъ є҆́й ѿ болѣ́зней и҆зба́ви, и҆ наста́ви на стєзѝ пра̑выѧ. Дадѐ и҆̀мъ ра́зꙋмъ и҆мѣ́ти свѧ́тъ, и҆ сохранѝ ѧ҆̀ ѿ ловѧ́щихъ, и҆ по́двигъ крѣ́покъ подадѐ и҆̀мъ.  Да разꙋмѣ́ютъ всѝ, ꙗ҆́кѡ си́льнѣйши всегѡ̀ є҆́сть бл҃гоче́стiе: и҆ никогда́же премо́жетъ sло́ба мꙋ́дрости, нижѐ пре́йдетъ sлы̑ѧ ѡ҆блича́ющи сꙋ́дъ. [в҃] Реко́ша же въ себѣ̀, помы́сливше непра́веднѡ: наси́льствꙋемъ пра́ведномꙋ, не пощади́мъ преподо́бства є҆гѡ̀, ни ѹ҆срами́мсѧ сѣди́нъ ста́рости многолѣ́тны. Бꙋ́детъ бо на́мъ крѣ́пость зако́нъ: и҆ ѹ҆лови́мъ пра́веднаго, ꙗ҆́кѡ неꙋго́денъ на́мъ є҆́сть, и҆ проти́витсѧ дѣлѡ́мъ на́шымъ, и҆ поно́ситъ на́мъ ѿпаде́нiе зако́на, и҆ ѡ҆блича́етъ на́мъ согрѣшє́нiѧ наказа́нiѧ на́шегѡ. Возвѣща́етъ на́мъ ра́зꙋмъ и҆мѣ́ти бж҃iй, и҆ ѻ҆́трока гдⷭ҇нѧ себѐ и҆менꙋ́етъ. Бы́сть на́мъ на ѡ҆бличе́нiе помышле́нiємъ на́шымъ, и҆ тѧ́жекъ на́мъ є҆́сть, и҆ ви́димъ, ꙗ҆́кѡ неподо́бно и҆ны̑мъ житiѐ є҆гѡ̀, и҆ и҆змѣнє́ны стези̑ є҆гѡ̀: въ порꙋга́нiе вмѣни́хомсѧ є҆мꙋ̀, и҆ ѹ҆далѧ́етсѧ ѡ҆ пꙋте́й на́шихъ, ꙗ҆́кѡ ѿ нечисто́тъ, и҆ блажи́тъ послѣ̑днѧѧ пра́ведныхъ. Ѹ҆ви́димъ ѹ҆́бѡ, а҆́ще словеса̀ є҆гѡ̀ и҆́стинна сꙋ́ть: и҆скꙋ́симъ, ꙗ҆̀же сбыва́ютсѧ є҆мꙋ̀. Рꙋга́нiемъ и҆ мꙋ́кою и҆стѧ́жемъ є҆го̀, да разꙋмѣ́емъ кро́тость є҆гѡ̀, и҆ и҆скꙋ́симъ безsло́бство є҆гѡ̀: сме́ртiю безꙿѻбра́зною ѡ҆сꙋ́димъ є҆го̀, бꙋ́детъ бо посѣще́нiе ѿ слове́съ є҆гѡ̀. Сiѧ̑ помы́слиша, и҆ прельсти́шасѧ: ѡ҆слѣпи́ бо ѧ҆̀ sло́ба и҆̀хъ, и҆ не разꙋмѣ́ша та̑инъ бж҃iихъ, и҆ не разсꙋди́ша, ꙗ҆́кѡ ты̀ є҆сѝ бг҃ъ є҆ди́нъ, живота̀ и҆мѣ́ѧй и҆ сме́рти вла́сть, и҆ спаса́ѧй во вре́мѧ ско́рби, и҆ и҆збавлѧ́ѧй ѿ всѧ́кагѡ sла̀. Ще́дръ и҆ ми́лостивъ, и҆ даѧ́й преподѡ́бнымъ свои̑мъ бл҃года́ть, и҆ свое́ю мы́шцею гѡ́рдымъ противлѧ́ѧйсѧ.

На стiхо́внѣ стiхи̑ры, гла́съ а҃.

Подо́бенъ: Нбⷭ҇ныхъ чинѡ́въ:

Бг҃омꙋ́дре i҆ѡ́но ст҃и́телю, * ты̀ твои́ми моли́твами и҆ посто́мъ, * бдѣ́нiемъ же и҆ ми́лостынею бг҃ꙋ соедини́лсѧ є҆сѝ: * тѣ́мже дх҃а прест҃а́гѡ до́мъ и҆ жили́ще показа́лсѧ  є҆сѝ. * ѿѻнꙋ́дꙋже и҆ а҆рхiере́й цр҃кве хрⷭ҇то́вы бы́лъ є҆сѝ, * молѝ, спасти́сѧ дꙋша́мъ на́шымъ.

Стíхъ: Ѹ҆ста̀ моѧ̑ возглаго́лютъ премꙋ́дрость, и҆ поꙋче́нiе се́рдца моегѡ̀ ра́зꙋмъ.

Повинꙋ́ѧсѧ за́повѣди бг҃а вседержи́телѧ, * тѣ́мже ѿ ю҆́ности твоеѧ̀ тогѡ̀ стопа́мъ, ст҃и́телю, послѣ́довалъ є҆сѝ: * сегѡ̀ ра́ди ѿ негѡ̀ благода́ть прiѧ́лъ є҆сѝ, * дѣ́йствовати пресла̑внаѧ чꙋдеса̀, * и҆ дꙋ́хи прогони́ти лꙋка̑выѧ ѿ всѣ́хъ * любо́вiю чтꙋ́щихъ тѧ̀.

Стíхъ: Ѹ҆слы́шите сiѧ̑, всѝ ꙗ҆зы́цы, внꙋши́те, всѝ живꙋ́щiи по вселе́ннѣй.

Кро́токъ и҆ неsло́бивъ * во все́й жи́зни твое́й пребы́лъ є҆сѝ, ст҃и́телю i҆ѡ́но: * сегѡ̀ ра́ди ѡ҆брѣ́лъ є҆сѝ, ꙗ҆́коже возжелѣ́лъ є҆сѝ, * на нб҃сѣ́хъ со ст҃ы́ми поко́й. * тѣ́мже почита́емъ бж҃е́ственнꙋю па́мѧть твою̀, * вѣ́рою пра́зднꙋюще, * бг҃облаже́нне и҆ всече́стне.

Сла́ва, гла́съ д҃. Самогла́сенъ:

Е҆гда̀ ѹ҆́бѡ, бг҃ꙋ поспѣшествꙋ́ющꙋ тѝ, ст҃и́телю, црⷭ҇твꙋющагѡ гра́да дости́глъ є҆сѝ, тогда̀ ѿ патрiа́рха че́стнѡ прiѧ́тъ бы́лъ є҆сѝ, и҆ ѿтꙋ́дꙋ па́ки къ рѡссȋйскимъ страна́мъ посыла́емь быва́еши, ми́ръ и҆ бл҃гослове́нiе съ собо́ю носѧ̀. тѣ́мже и҆ рѡссíйскаѧ страна̀ тебѐ съ любо́вiю ꙗ҆́кѡ ѻ҆ц҃а̀ воспрiе́млетъ: и҆ сꙋдо́мъ бж҃iимъ, и҆ самоде́ржца хотѣ́нiемъ, пресла́внѡ на а҆рхiере́йскiй престо́лъ возводи́мь быва́еши, на не́мже мнѡ́га лѣ̑та жи́въ, ко гдⷭ҇ꙋ ѿхо́диши. того̀ молѝ, спастѝ любо́вiю пою́щыѧ тѧ̀.

И҆ ны́нѣ, бг҃оро́диченъ. Тропа́рь, гла́съ д҃:

Ѿ ю҆́ности твоеѧ̀ ве́сь са́мъ себѐ гдⷭ҇еви возложи́въ, въ моли́твахъ и҆ трꙋдѣ́хъ и҆ въ постѣ́хъ, ѻ҆́бразъ бы́въ добродѣ́тели: ѿѻнꙋ́дꙋже ви́дѣвъ бг҃ъ твоѐ благо́е произволе́нiе, а҆рхiере́а тѧ̀ и҆ па́стырѧ цр҃кви свое́й ѹ҆строѧ́етъ. тѣ́мже и҆ по преставле́нiи честно́е тѣ́ло твоѐ цѣ́ло и҆  нетлѣ́нно соблюде́сѧ, i҆ѡ́но ст҃и́телю: молѝ хрⷭ҇та̀ бг҃а, да спасе́тъ дꙋ́шы на́шѧ.

Сла́ва, и҆ ны́нѣ, бг҃оро́диченъ:



На ѹ҆́трени. По а҃-й стiхоло́гiи, сѣда́ленъ, гла́съ а҃.

Подо́бенъ: Ка́мени запеча́танꙋ:

Ѹ҆че́ньми твои́ми и҆ дѣ́лы цр҃ковь хрⷭ҇то́вꙋ ѹ҆краси́лъ є҆сѝ, i҆ѡ́но ст҃и́телю. ѿсю́дꙋ же въ мíрѣ просiѧ̀ твоѐ добродѣ́тельное житiѐ, въ моли́твахъ и҆ поще́нiихъ, и҆ бдѣ́нiихъ, ѻ҆́бразъ цр҃кве бы́лъ є҆сѝ. тѣ́мже вопiе́мъ тѝ: сла́ва да́вшемꙋ тѝ крѣ́пость, сла́ва вѣнча́вшемꙋ тѧ̀, сла́ва даю́щемꙋ тобо́ю всѣ̑мъ и҆сцѣле́нiе.

Два́жды.

Сла́ва, и҆ ны́нѣ, бг҃оро́диченъ:

Ѹ҆пова́нiе хрⷭ҇тiа́нъ, прест҃а́ѧ дв҃о, є҆го́же родила̀ є҆сѝ бг҃а, па́че ѹ҆ма́ же и҆ сло́ва, непреста́ннѡ молѝ съ вы́шними си́лами, пода́ти ѡ҆ставле́нiе грѣхѡ́въ на́шихъ всѣ́хъ, и҆ и҆справле́нiе житiѧ̀, вѣ́рою и҆ любо́вiю при́снѡ тѧ̀ сла́вѧщымъ.

По в҃-й стiхоло́гiи, сѣда́ленъ, гла́съ д҃. Подо́бенъ: Вознесы́йсѧ:

Смиреномꙋ́дрiе предпочита́ѧ бы́лъ є҆сѝ, i҆ѡ́но ст҃и́телю, и҆ ѿсю́дꙋ просла́вилсѧ є҆сѝ, ꙗ҆́кѡ бж҃е́ственный а҆рхiере́й, приносѧ̀ жє́ртвы поже́ршемꙋсѧ во́лею хрⷭ҇тꙋ̀ бг҃ꙋ на́шемꙋ: є҆го́же молѝ, спасти́сѧ дꙋша́мъ на́шымъ.

Два́жды.

Сла́ва, и҆ ны́нѣ, бг҃оро́диченъ:

Ѡ҆бнови́ла є҆сѝ, чⷭ҇таѧ, бжⷭ҇твеннымъ ржⷭ҇тво́мъ твои́мъ и҆стлѣ́вшее во страсте́хъ земноро́дныхъ ме́ртвенное сꙋщество̀, и҆ воздви́гла є҆сѝ всѧ̑ ѿ сме́рти къ животꙋ̀ нетлѣ́нiѧ. тѣ́мже тѧ̀ по до́лгꙋ бл҃жи́мъ всѝ, дв҃о препросла́вленнаѧ, ꙗ҆́коже прорекла̀ є҆сѝ.

По полѷеле́и, сѣда́ленъ, гла́съ и҃. Подо́бенъ: Премꙋ́дрости:

Ꙗ҆́кѡ добродѣ́теленъ и҆ кро́токъ, цр҃ковь хрⷭ҇то́вꙋ ѹ҆ѧсни́лъ є҆сѝ, дѣ́лы соблю́дъ є҆́же по ѻ҆́бразꙋ бж҃iю,  а҆рхiере́ю вели́кiй i҆ѡ́но: просiѧ́ бо добродѣ́тельное житiѐ твоѐ въ мíрѣ, и҆ ѿ всѣ́хъ сла́витсѧ. тѣ́мже всѝ бл҃годарѧ́ще вопiе́мъ тѝ: бг҃облаже́нне ст҃и́телю, молѝ хрⷭ҇та̀ бг҃а, грѣхѡ́въ ѡ҆ставле́нiе дарова́ти чтꙋ́щымъ любо́вiю бжⷭ҇твеннꙋю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ сѣ́мене ро́ждшꙋю бг҃а пло́тiю, всѝ ѹ҆блажа́емъ ро́ди человѣ́честiи: ѻ҆́гнь бо всели́сѧ въ тѧ̀ бжⷭ҇тва̀, и҆ ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а. тѣ́мъ а҆́гг҃льскiй и҆ человѣ́ческiй ро́дъ, досто́йнѡ сла́вимъ прест҃о́е ржⷭ҇тво̀ твоѐ, и҆ согла́снѡ вопiе́мъ тѝ: молѝ хрⷭ҇та̀ бг҃а, согрѣше́нiй ѡ҆ставле́нiе дарова́ти покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀.

Степє́нна, а҃-й а҆нтiфѡ́нъ д҃-гѡ гла́са. Та́же, прокíменъ: Ѹ҆ста̀ моѧ̑ возглаго́лютъ премꙋ́дрость, и҆ поꙋче́нiе се́рдца моегѡ̀ ра́зꙋмъ. Стíхъ: Ѹ҆слы́шите сiѧ̑, всѝ ꙗ҆зы́цы, внꙋши́те, всѝ живꙋ́щiи по вселе́ннѣй. Е҆ѵⷢ҇лiе ст҃и́тельское.

По н҃-мъ ѱалмѣ̀ стiхи́ра, гла́съ s҃:

Бл҃гоꙋха́етъ бж҃е́ственнаѧ ра́ка моще́й твои́хъ, i҆ѡ́но ст҃и́телю, всѣ̑мъ вѣ̑рнымъ и҆сцѣле́нiе, дꙋша́мъ и҆ тѣлесє́мъ да́рꙋющи. тѣ́мже тѧ̀ мо́лимъ, бг҃одарова́нное твоѐ ста́до въ ми́рѣ соблюстѝ, ѻ҆те́чество же и҆ всѐ правосла́вiе: да всѝ тебѐ ꙗ҆́кѡ и҆́стиннаго па́стырѧ, и҆ моли́твенника къ бг҃ꙋ, непреста́ннѡ велича́емъ.

Канѡ́нъ бцⷣы на s҃, и҆ ст҃а́гѡ на и҃.

Канѡ́нъ прест҃ы́ѧ бцⷣы, є҆гѡ́же краегране́сiе:

Мт҃и бж҃iѧ, незави́стнꙋю мѝ да́ждь бл҃года́ть.

Гла́съ s҃. Пѣ́снь а҃. I҆рмо́съ:

Ꙗ҆́кѡ по сꙋ́хꙋ пѣшеше́ствовавъ i҆и҃ль, по бе́зднѣ стопа́ми,  гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь, пои́мъ, вопiѧ́ше.

Прича́щшисѧ є҆́ѵа садꙋ̀ преслꙋша́ннагѡ бра́шна, клѧ́твꙋ введѐ: но сiю̀ разрѣши́ла є҆сѝ, чⷭ҇таѧ, бл҃гослове́нiѧ нача́токъ, хрⷭ҇та̀ ро́ждши.

Ꙗ҆́же би́сера ѿ бж҃е́ственныѧ мо́лнiи, хрⷭ҇та̀ ро́ждши, страсте́й мои́хъ мглꙋ̀, и҆ прегрѣше́нiй смꙋще́нiе, чⷭ҇таѧ, разженѝ свѣ́томъ твоеѧ̀ свѣ́тлости.

Ꙗ҆зы́кѡвъ ча́ѧнiе, i҆а́кѡвъ и҆зъ тебє̀ воплоща́емаго предзрѧ́ше та́йнѡ ѹ҆́мныма ѻ҆чи́ма, бг҃а, и҆зба́вльшаго на́съ хода́тайствомъ твои́мъ.

Ѡ҆скꙋдѣ́вшымъ кнѧзє́мъ ѿ колѣ́на i҆ꙋ́дова, пречⷭ҇таѧ, сн҃ъ тво́й и҆ бг҃ъ, проше́дъ во́ждь, надъ концы̑ земны́ми ны́нѣ вои́стиннꙋ воцр҃и́сѧ.

Канѡ́нъ ст҃а́гѡ i҆ѡ́ны.

Гла́съ и҃. Пѣ́снь а҃. I҆рмо́съ:

Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ sла̀ и҆збѣжа́въ, i҆и҃льтѧнинъ вопiѧ́ше: и҆зба́вителю и҆ бг҃ꙋ на́шемꙋ пои́мъ.

И҆́же ѿ бг҃а дарова́нiѧ бжⷭ҇твеннагѡ наслажда́ѧсѧ, ко́еждо проше́нiе посѣща́ѧ чꙋдесы̀, ѿѻнꙋ́дꙋже, ѻ҆́ч҃е, и҆ мнѣ̀ пода́ждь си́лꙋ, во є҆́же пѣ́ти твоѐ сщ҃е́нное торжество̀.

Бл҃года́ть бжⷭ҇твеннаѧ и҆злiѧ́сѧ во ѹ҆стна́хъ твои́хъ, ст҃и́телю i҆ѡ́но, и҆ бы́лъ є҆сѝ па́стырь хрⷭ҇то́вы цр҃кве: ѹ҆краси́ бо тебѐ, бг҃ъ, є҆гѡ́же житiе́мъ твои́мъ просла́вилъ є҆сѝ.

Бл҃гоꙋха́етъ честна́ѧ ра́ка моще́й твои́хъ, и҆ и҆сточа́етъ здра̑вiѧ, недꙋ́зи же при́снѡ ѿ вѣ́рныхъ ѿгонѧ́ютсѧ, тѧ̀ бл҃гоче́стнѡ чтꙋ́щихъ, ст҃и́телю.

Стѣ́нꙋ тве́рдꙋ хрⷭ҇то́ва цр҃ковь стѧжа́вши тѧ̀, ст҃и́телю, при́снѡ пребыва́етъ хва́лѧщи своего̀ влⷣкꙋ, тебѐ просла́вльшаго. 

Бг҃оро́диченъ:

Цр҃ковь бж҃iѧ бы́сть нескве́рнаѧ ѻ҆трокови́ца, все́льшемꙋсѧ па́че ѹ҆ма̀ въ тѧ̀, бцⷣе, и҆ ле́сть ѿ дꙋ́шъ человѣ́ческихъ ѿгна́вшемꙋ.

Пѣ́снь г҃. I҆рмо́съ:

Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ѹ҆тверди́вый на́съ на ка́мени и҆сповѣ́данiѧ твоегѡ̀.

Тлѣ́ннꙋю мою̀ пло́ть и҆ сме́ртнꙋю, всечи́стаѧ бг҃омт҃и, и҆зъ чре́ва твоегѡ̀ несказа́ннѡ прiе́мъ бл҃гíй, и҆ ѡ҆безтлѣ́нивъ сiю̀, вѣ́чнѣ себѣ̀ свѧза́лъ є҆́сть.

Бг҃а воплоща́ема и҆зъ тебє̀ зрѧ́ще, дв҃о, ѹ҆жаса́хꙋсѧ стра́хомъ ли́цы а҆́гг҃льстiи: и҆ ꙗ҆́кѡ мт҃рь бж҃iю, немо́лчными пѣ́сньми тѧ̀ почита́ютъ.

Ѹ҆жасе́сѧ, го́рꙋ ѹ҆́мнꙋю ви́дѣвъ тѧ̀ прⷪ҇ро́къ данiи́лъ, и҆зъ неѧ́же ка́мень ѿсѣче́сѧ кромѣ̀ рꙋ́къ, и҆ дє́мѡнскаѧ ка̑пища, бг҃ома́ти, крѣ́пкѡ сокрꙋшѝ.

Не мо́жетъ сло́во тѧ̀ человѣ́ческое, нижѐ ѧ҆зы́къ, дв҃о, похвали́ти досто́йнѡ: и҆зъ тебє́ бо безъ сѣ́мене жизнода́вецъ хрⷭ҇то́съ воплоти́тисѧ, пречⷭ҇таѧ, благоволѝ.

И҆́нъ. I҆рмо́съ:

Нбⷭ҇нагѡ крꙋ́га верхотво́рче, гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нiй кра́ю, вѣ́рныхъ ѹ҆твержде́нiе, є҆ди́не чл҃вѣколю́бче.

На высотꙋ̀ добродѣ́телей возше́лъ є҆сѝ, ст҃и́телю, и҆ прiи́мъ сщ҃еннопома́занiе высо́кагѡ твоегѡ̀ житiѧ̀, на сѣда́лищи высо́цѣ послꙋжи́лъ є҆сѝ бг҃ꙋ ꙗ҆́кѡ а҆рхiере́й вели́кiй.

Цр҃ковь хрⷭ҇то́ва свѣти́льника тѧ̀ стѧжа́вши, свѧти́телю, добродѣ́тельными твои́ми ѹ҆чє́нiи, премꙋ́дре, просвѣща́етсѧ, глаго́лющи: ты̀ моѧ̀, гдⷭ҇и, крѣ́пость и҆ ѹ҆твержде́нiе.

Бжⷭ҇твеннымъ жела́нiемъ всѐ плотско́е жела́нiе ѿри́нꙋвъ,  соверше́ннымъ житiе́мъ просiѧ́лъ є҆сѝ. тѣ́мже ѿсю́дꙋ преста́вилсѧ є҆сѝ къ невече́рнемꙋ сiѧ́нiю.

Ꙗ҆́кѡ а҆рхiере́ємъ прее́мникъ бы́лъ є҆сѝ, свѧти́телю, потща́всѧ словесы̀ и҆ дѣ́лы, и҆ поꙋче́нiемъ пра́вымъ подо́бникъ ѻ҆́нѣмъ бы́ти. тѣ́мже почита́емъ тѧ̀, ꙗ҆́кѡ хрⷭ҇то́ва свѧти́телѧ.

Бг҃оро́диченъ:

Ѹ҆́глѧ бжⷭ҇твеннагѡ свѣтоза́рнаѧ клещѐ, кꙋпина̀ не ѡ҆пали́вшисѧ бжⷭ҇тва̀, сѣнѡ́вныѧ моѧ̑ попалѝ стра̑сти, и҆ ѻ҆гнѧ̀ и҆схи́ти вѣ́чнꙋющагѡ.

Сѣда́ленъ, гла́съ д҃. Подо́бенъ: Ско́рѡ предварѝ:

Свѣ́тло житiѐ твоѐ всѣ̑мъ ꙗ҆ви́сѧ, и҆ всепра́зднственнаѧ па́мѧть твоѧ̀, чꙋдесы̀ ѡ҆блиста́ющи, ѹ҆дивлѧ́етъ вѣ̑рныѧ. тебѐ ѹ҆̀бо ны́нѣ ра́достiю почита́емъ, а҆рхiере́євъ похвало̀, молѝ, спасти́сѧ дꙋша́мъ на́шымъ.

Два́жды.

Сла́ва, и҆ ны́нѣ, бг҃оро́диченъ:

Пое́мъ тѧ̀, бг҃оневѣ́сто, мт҃и хрⷭ҇та̀ бг҃а, сла́вѧще рождество̀ твоѐ непостижи́мое, и҆́мже и҆зба́вихомсѧ ѿ ле́сти дiа́воли, и҆ всѧ́кiѧ бѣды̀, бцⷣе влⷣчце, и҆ вѣ́рнѡ вопiе́мъ: поми́лꙋй ста́до твоѐ, є҆ди́на всепѣ́таѧ.

Пѣ́снь д҃. I҆рмо́съ:

Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆ гдⷭ҇ѣ пра́зднꙋющи.

Пое́мъ, пречⷭ҇таѧ, тебѐ всенепоро́чнꙋю, и҆̀же тобо́ю спа́сшiисѧ, и҆ благоче́стнѡ пою́ще взыва́емъ: благослове́нна ꙗ҆́же бг҃а, приснодв҃о, ро́ждшаѧ.

Свѣ́тъ незаходи́мый, дв҃о, родила̀ є҆сѝ, сꙋ́щымъ во тмѣ̀ житiѧ̀ пло́тiю свѣтѧ́щъ, всеблаже́ннаѧ: и҆ пою́щымъ тѧ̀ ра́дость, приснодв҃о, и҆сточи́ла є҆сѝ.

Благода́ть процвѣтѐ, зако́нъ преста̀ тобо́ю, всест҃а́ѧ: ты́ бо, чⷭ҇таѧ, родила̀ є҆сѝ гдⷭ҇а, подаю́щаго на́мъ, приснодв҃о, ѡ҆ставле́нiе. 

Ме́ртва мѧ̀ показа̀ са́да вкꙋше́нiе: жи́зни же дре́во, и҆зъ тебє̀ ꙗ҆́вльшеесѧ, пречⷭ҇таѧ, воскресѝ, и҆ ра́йскiѧ сла́дости наслѣ́дника мѧ̀ ѹ҆стро́и.

И҆́нъ. I҆рмо́съ:

Ѹ҆слы́шахъ, гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.

Вели́кое свѣти́ло сiѧ̑нiи твои́хъ добродѣ́телей, и҆ свѣтлостьмѝ чꙋде́съ просвѣща́еши вѣ̑рныѧ, и҆́скреннѡ тебѐ пою́щыѧ, ст҃и́телю.

Ꙗ҆́кѡ прекра́снаѧ ма́слина, ѻ҆́ч҃е, насажде́нъ бы́въ, ст҃и́телю, въ домꙋ̀ гдⷭ҇ни, и҆ во дво́рѣхъ до́мꙋ бг҃а на́шегѡ процвѣ́лъ є҆сѝ, подава́ѧ здра́вiе дꙋша́мъ и҆ тѣлесє́мъ.

Всечестно́е тѣ́ло твоѐ, свѧти́телю i҆ѡ́но, до́мъ прест҃а́гѡ дх҃а бы́сть: во гро́бѣ бо лежѧ̀, дꙋ́хи лꙋка̑выѧ ѿ человѣ̑къ прогонѧ́етъ си́лою въ тебѣ̀ живꙋ́щагѡ.

Сло́вомъ и҆ дѣ́лы, и҆ простото́ю се́рдца, просiѧ́лъ є҆сѝ, i҆ѡ́но свѧти́телю, помина́й на́съ, чтꙋ́щихъ па́мѧть твою̀, преподо́бне.

Бг҃оро́диченъ:

И҆́же всѣ́ми невмѣсти́мый, пречⷭ҇таѧ, вмѣща́етсѧ во ѹ҆тро́бꙋ твою̀, спаса́ѧ мѧ̀ бла́гостiю погрꙋже́ннаго грѣхи̑.

Пѣ́снь є҃. I҆рмо́съ:

Бж҃iимъ свѣ́томъ твои́мъ, бл҃же, ѹ҆́тренюющихъ тѝ дꙋ́шы любо́вiю ѡ҆зарѝ, молю́сѧ, тѧ̀ вѣ́дѣти, сло́ве бж҃iй, и҆́стиннаго бг҃а, ѿ мра́ка грѣхо́внагѡ взыва́юща.

Чистото́ю возсiѧ́вши свѣ́тлѡ, бжⷭ҇твенное пребыва́нiе влⷣки, всепѣ́таѧ, была̀ є҆сѝ, ты́ бо є҆ди́на мт҃и бж҃iѧ ꙗ҆ви́ласѧ є҆сѝ, во ѡ҆бꙿѧ́тiихъ ꙗ҆́кѡ младе́нца сего̀ носи́вши.

Носѧ́щи добро́тꙋ ѹ҆́мнꙋю краснѣ́йшiѧ твоеѧ̀ дꙋшѝ, невѣ́ста бж҃iѧ была̀ є҆сѝ, запеча́тствована дѣ́вствомъ, чⷭ҇таѧ, и҆ свѣ́томъ чистоты̀ мíръ просвѣща́ющи.

Да рыда́етъ собра́нiе sлочести́выхъ, не  проповѣ́дающихъ тѧ̀ ꙗ҆́вѣ чⷭ҇тꙋю бг҃омт҃ерь: ты́ бо врата̀ бж҃iѧ свѣ́та ꙗ҆ви́ласѧ є҆сѝ на́мъ, мра́къ прегрѣше́нiй разгонѧ́ющи.

И҆́нъ. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннагѡ, но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.

Чи́стъ ѹ҆́мъ тво́й къ бг҃ꙋ и҆мѣ́ѧ, свѧти́телю, всегда̀, до́брѣ ѹ҆пра́вилъ є҆сѝ хрⷭ҇то́во ста́до: тѣ́мже ѹ҆̀бо и҆ непреходѧ́щее селе́нiе со а҆́гг҃лы и҆ а҆рхiерє́и наслѣ́дилъ є҆сѝ, преподо́бне, ѿѻнꙋ́дꙋже сiѧ́еши чꙋдесы̀.

Ѹ҆мо́мъ чистѣ́йшимъ разсмотрѧ́лъ є҆сѝ ѹ҆ма̀ всѣ́хъ вино́внаго: сегѡ̀ ра́ди прiе́мь дарова̑нiѧ чꙋде́съ, ст҃и́телю, вѣ̑рныѧ ѹ҆дивлѧ́еши любо́вiю тебѐ почита́ющыѧ, премꙋ́дре.

Ѿ ю҆́нагѡ во́зраста житiѐ твоѐ просiѧ̀, добродѣ́тельми ѹ҆кра́шено, i҆ѡ́но свѧти́телю, и҆ чꙋдесы̀ высо́кими ѹ҆до́брено, блаже́нне, є҆́же и҆ по преставле́нiи просла́ви тѧ̀ ꙗ҆вле́нна.

Сла́ва ст҃и́телей, и҆ вѣ́рныхъ люде́й застꙋ́пникъ, вои́стиннꙋ, ѻ҆́ч҃е, бы́лъ є҆сѝ красота̀ це́ркве, и҆ ѡ҆снова́нiе и҆ добродѣ́телей, благоче́стiѧ ѹ҆твержде́нiе, достохва́льне.

Бг҃оро́диченъ:

Ви́дѣша бжⷭ҇твеннагѡ та́инства, бг҃ора́дованнаѧ, непостижи́мꙋю глꙋбинꙋ̀ честнíи прⷪ҇ро́цы чи́стагѡ рождества̀ твоегѡ̀, пречⷭ҇таѧ, разли́чными ѻ҆́бразы, ꙗ҆́коже вмѣсти́ша.

Пѣ́снь s҃. I҆рмо́съ:

Жите́йское мо́ре воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ, вопiю́ ти: возведѝ ѿ тлѝ живо́тъ мо́й, многоми́лостиве.

Вели́кiй преднаписа̀ во прⷪ҇ро́цѣхъ мѡѷсе́й тѧ̀ ковче́гъ, и҆ трапе́зꙋ, и҆ свѣ́щникъ, и҆ рꙋ́чкꙋ, ѻ҆бра́знѡ назна́менꙋѧ воплоще́нiе, є҆́же и҆зъ тебє̀ вы́шнѧгѡ, мт҃и дв҃о.

Ѹ҆мерщвлѧ́етсѧ сме́рть, и҆ тлѣ́нiе ѹ҆пражднѧ́етсѧ  а҆да́мова ѡ҆сꙋжде́нiѧ, ѽ влⷣчце, плодꙋ̀ твоемꙋ̀ прирази́вшеесѧ: жи́знь бо родила̀ є҆сѝ, ѿ и҆стлѣ́нiѧ и҆збавлѧ́ющꙋю пою́щыѧ тѧ̀.

Зако́нъ и҆знемо́же, и҆ сѣ́нь ми́мѡ и҆́де, па́че ѹ҆ма̀ и҆ смы́сла ꙗ҆́вльшейсѧ мѝ благода́ти, є҆́же ѿ тебє̀, дв҃о, рождества̀, бг҃а и҆ сп҃са, многопѣ́таѧ.

И҆́нъ. I҆рмо́съ:

Моли́твꙋ пролiю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ sѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ i҆ѡ́на: ѿ тлѝ, бж҃е, возведи́ мѧ.

Благолѣ́пiѧ вѣнце́мъ ѹ҆кра́шенъ, сiѧ́еши ны́нѣ, свѧти́телю, ꙗ҆́кѡ и҆́стинный а҆рхiере́й, пра́вдою вои́стиннꙋ ѡ҆дѣ́ѧвсѧ, преда́нiе сп҃сово соблю́лъ є҆сѝ. тѣ́мже и҆ зва́нiю бжⷭ҇твенномꙋ вопiю́щꙋ тѝ: вни́ди въ ра́дость гдⷭ҇а твоегѡ̀.

Кро́токъ и҆ неsло́бивъ, влⷣчнимъ стопа́мъ возслѣ́дꙋѧ, преподо́бне, и҆ преходѧ̀ ѿ тлѣ́нныхъ къ вѣ̑чнымъ: ѿѻнꙋ́дꙋже и҆ зе́млю кро́ткихъ со ст҃ы́ми дости́глъ є҆сѝ. сегѡ̀ ра́ди тѧ̀ собо́ри благочести́выхъ воспѣва́ютъ.

Твоегѡ̀ ра́ди житiѧ̀ вели́кагѡ и҆ чистоты̀, сн҃а тѧ̀ свѣ́та и҆ днѐ хрⷭ҇то́съ показа̀, и҆ а҆рхiере́а, и҆ па́стырѧ це́ркве своеѧ̀ содѣ́ла, и҆дѣ́же послꙋжи́въ ꙗ҆́кѡ па́стырь и҆зрѧ́денъ, ко ѻ҆би́телємъ нбⷭ҇нымъ восхо́диши.

Разсꙋжде́нiемъ ѹ҆ма̀, и҆ жела́нiемъ дꙋхо́внымъ распала́емь, жи́знь твою̀, свѧти́телю, проходи́лъ є҆сѝ: и҆ не сꙋ̑щаѧ ꙗ҆́кѡ преходѧ̑щаѧ ми́мѡ текíй, къ бжⷭ҇твєннымъ селе́нiємъ, ѻ҆́ч҃е i҆ѡ́но, преложи́лсѧ є҆сѝ.

Бг҃оро́диченъ:

Ѡ҆ст҃ѝ дꙋ́шꙋ мою̀, дв҃о, ꙗ҆́же ст҃о́е ро́ждши сло́во, вои́стиннꙋ во ст҃ы́хъ, ꙗ҆́кѡ пречи́сто почива́ющаго є҆ди́наго бг҃а на́шего, и҆ да́рꙋй мѝ, ꙗ҆́кѡ ми́лостива, ѹ҆миле́нiѧ тꙋ́чꙋ, пренепоро́чнаѧ. 

Конда́къ, гла́съ и҃. Подо́бенъ: Взбра́нной:

Ꙗ҆́кѡ ѿ младе́нства гдⷭ҇еви порабо́тивъ себѐ, мꙋ́дре, посто́мъ и҆ бдѣ́нiемъ тѣ́ло твоѐ ѹ҆дрꙋча́ѧ. тѣ́мже сосꙋ́дъ чи́стъ и҆ до́мъ дх҃ꙋ прест҃о́мꙋ ꙗ҆ви́лсѧ є҆сѝ: сегѡ̀ ра́ди и҆ це́ркви свое́й тебѐ а҆рхiере́а и҆ па́стырѧ ѹ҆строѧ́етъ, ю҆́же до́брѣ ѹ҆па́съ, ко гдⷭ҇ꙋ ѿхо́диши, є҆го́же возлюби́лъ є҆сѝ. тѣ́мъ мо́лимъ тѧ̀: помина́й на́съ вѣ́рою чтꙋ́щихъ ст҃ꙋ́ю па́мѧть твою̀, да всѝ зове́мъ тѝ: ра́дꙋйсѧ, ѻ҆́ч҃е i҆ѡ́но, свѧти́телю всечестны́й.

I҆́косъ:

Человѣ́къ ѹ҆́бѡ сы́й є҆стество́мъ, ѻ҆́ч҃е, но па́че человѣ́ка подвиза́лсѧ є҆сѝ въ постѣ́хъ и҆ бдѣ́нiихъ, и҆ моли́твахъ, и҆ трꙋдѣ́хъ, ꙗ҆́кѡ ѻ҆́бразъ бы́въ добродѣ́тели мнѡ́гимъ: сегѡ̀ ра́ди тѧ̀ бг҃ъ а҆рхiере́а и҆ па́стырѧ це́ркве своеѧ̀ ѹ҆строѧ́етъ. ѿѻнꙋ́дꙋже тѧ̀ мо́лимъ: моли́сѧ благода́телю всѣ́хъ бг҃ꙋ, во є҆́же странѣ̀ на́шей чтꙋ́щей тѧ̀, дарова́ти побѣ́дꙋ на врагѝ, и҆ на́мъ ѡ҆брѣстѝ благода́ть и҆ ми́лость въ де́нь сꙋ́дный, да всѝ зове́мъ тѝ: ра́дꙋйсѧ, ѻ҆́ч҃е i҆ѡ́но, ст҃и́телю всечестны́й.

Пѣ́снь з҃. I҆рмо́съ:

Росода́тельнꙋ ѹ҆́бѡ пе́щь содѣ́ла а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нiе бж҃iе мꙋчи́телѧ ѹ҆вѣща̀ вопи́ти: бл҃гослове́нъ є҆сѝ, бж҃е ѻ҆тє́цъ на́шихъ.

Ю҆́ношъ трiе́хъ пе́щь не ѡ҆палѝ, рождество̀ проѡбразꙋ́ющихъ твоѐ: бжⷭ҇твенный бо ѻ҆́гнь тебѐ не ѡ҆пали́въ, всели́сѧ въ тѧ̀, и҆ всѧ̑ наꙋчѝ вопи́ти: благослове́нъ є҆сѝ, бж҃е ѻ҆тє́цъ на́шихъ.

Блажа́тъ концы̀ тѧ̀, всечⷭ҇таѧ мт҃и, ꙗ҆́коже прорекла̀ є҆сѝ, просвѣща́еми свѣтолꙋ́чными сiѧ́ньми твои́ми и҆ благода́тiю, пою́ще вопiю́тъ: благослове́нъ є҆сѝ, бж҃е ѻ҆тє́цъ на́шихъ.

Па̑гꙋбныѧ ѹ҆́бѡ зꙋ́бы въ мѧ̀ вонзѐ sмíй  лꙋка́внѣйшiй, но са́мъ тво́й, бг҃омт҃и, сокрꙋшѝ сн҃ъ, крѣ́пость же мнѣ̀ дадѐ вопи́ти, благослове́нъ є҆сѝ, бж҃е ѻ҆тє́цъ на́шихъ.

Ѡ҆чисти́лище є҆стества̀ ты̀ є҆сѝ, є҆ди́на бг҃облаже́ннаѧ, на ра́мꙋ бо херꙋвíмскꙋ сѣдѧ́щаго бг҃а во ѡ҆бꙿѧ́тiихъ носѧ́щи, вопiе́ши: благослове́нъ є҆сѝ, бж҃е ѻ҆тє́цъ на́шихъ.

И҆́нъ. I҆рмо́съ:

Ѿ i҆ꙋде́и доше́дше, ѻ҆́троцы въ вавѷлѡ́нѣ и҆ногда̀, вѣ́рою трⷪ҇ческою пла́мень пе́щный попра́ша, пою́ще: ѻ҆ц҃є́въ бж҃е, бл҃гослове́нъ є҆сѝ.

Ви́дѣвъ твоѐ благо́е произволе́нiе хрⷭ҇то́съ бг҃ъ, ꙗ҆́кѡ не себѣ̀ живе́ши, по дѣ́йствꙋющемꙋ въ тебѣ̀ гдⷭ҇ꙋ: тѣ́мъ ѹ҆краша́етъ тѧ̀ чꙋде́съ и҆сцѣле́нiемъ.

Чи́стыми дѣ́лы и҆ и҆справле́ньми твои́ми просiѧ́въ, ꙗ҆́кѡ свѣти́ло, бг҃ода́ннꙋю тѝ це́рковь до́брѣ ѹ҆па́слъ є҆сѝ, поѧ̀ хрⷭ҇тꙋ̀: ѻ҆тє́цъ на́шихъ бж҃е, благослове́нъ є҆сѝ.

Ꙗ҆́кѡ въ зако́нѣ гдⷭ҇ни поꙋча́ѧсѧ де́нь и҆ но́щь, свѧти́телю, за̑днѧѧ забыва́ѧ, на прє́днѧѧ же простира́ѧсѧ, творцꙋ̀ и҆ влⷣцѣ вопiѧ́лъ є҆сѝ, благослове́нъ є҆сѝ, гдⷭ҇и бж҃е ѻ҆тє́цъ на́шихъ.

И҆зрѧ́дно житiѐ твоѐ, свѧти́телю, всѣ́ми позна́но бы́сть, сегѡ̀ ра́ди и҆ по преставле́нiи прославлѧ́етъ тѧ̀ хрⷭ҇то́съ, є҆мꙋ́же ѹ҆се́рднѡ послꙋжи́лъ є҆сѝ, i҆ѡ́но ѻ҆́ч҃е на́шъ, поѧ̀: ѻ҆тє́цъ на́шихъ бж҃е, благослове́нъ є҆сѝ.

Бг҃оро́диченъ:

Ѻ҆́гнь ника́коже тѧ̀ бжⷭ҇тва̀ ѡ҆палѝ, дв҃о: тѧ́ бо и҆ногда̀ кꙋпина̀ проѡбразова́ше въ горѣ̀ ѡ҆палѧ́ема, пречⷭ҇таѧ, и҆ ника́коже сгара́ема.

Пѣ́снь и҃. I҆рмо́съ:

И҆зъ пла́мене преподѡ́бнымъ ро́сꙋ и҆сточи́лъ є҆сѝ, и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти. Тѧ̀ превозно́симъ во всѧ̑ вѣ́ки. 

Позлаще́нною ри́зою ꙗ҆́коже цр҃и́цꙋ сн҃ъ тво́й просвѣти́въ заре́ю дх҃а, тебѐ ѡ҆деснꙋ́ю себє̀ поста́ви, пречⷭ҇таѧ, є҆го́же превозно́симъ во всѧ̑ вѣ́ки.

И҆́же хотѣ́нiемъ є҆ди́нымъ мíръ водрꙋзи́вый, ѿ пречи́стыѧ твоеѧ̀ ѹ҆тро́бы пло́ть взе́млетъ, вы́ше сiю̀ назда́ти хотѧ̀: є҆го́же превозно́симъ во всѧ̑ вѣ́ки.

Счета́нiемъ сло́ва ко мнѣ̀ человѣ́кꙋ, бжⷭ҇твенное жили́ще была̀ є҆сѝ, пречⷭ҇таѧ, просiѧ́вши ꙗ҆́вѣ дѣ́вства свѣ́тлостiю: тѣ́мже тѧ̀ пое́мъ во всѧ̑ вѣ́ки.

Златоза́рный тѧ̀ свѣ́щникъ предвоѡбразѝ, прiе́мшꙋю несказа́ннѡ свѣ́тъ непристꙋ́пный, ра́зꙋмомъ свои́мъ ѡ҆зарѧ́ющь всѧ́чєскаѧ: тѣ́мже тѧ̀ пое́мъ, чⷭ҇таѧ, во вѣ́ки.

И҆́нъ. I҆рмо́съ:

Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстiи, хвали́те и҆ превозноси́те во всѧ̑ вѣ́ки.

А҆́гг҃льское житiѐ пожи́лъ є҆сѝ на землѝ, свѧти́телю, смире́нъ и҆ кро́токъ бы́въ: ѿѻнꙋ́дꙋже и҆ въ землѝ кро́ткихъ со ст҃ы́ми водворѧ́ешисѧ, хрⷭ҇тꙋ̀ поѧ̀: хвали́те и҆ превозноси́те є҆го̀ во вѣ́ки.

Хра́мъ ѡ҆свѧще́нiѧ всечестна́ѧ ра́ка моще́й твои́хъ, свѧти́телю, и҆зъ негѡ́же и҆сцѣле́нiе благода́ти почерпа́юще, влⷣкꙋ всѣ́хъ гдⷭ҇а пое́мъ, тебѐ цѣле́бника дарова́вшаго, и҆ превозно́симъ є҆го̀ во вѣ́ки.

Ѹ҆́мъ тво́й, свѧти́телю, манове́нiемъ бжⷭ҇твеннымъ ѡ҆божа́емь, до конца̀ плотски́хъ страсте́й ѹ҆дали́сѧ, хрⷭ҇тꙋ̀ поѧ̀: хвали́те и҆ превозноси́те є҆го̀ во вѣ́ки.

По досто́инствꙋ почита́емъ вѣ́рнiи моще́й твои́хъ честнꙋ́ю ра́кꙋ, i҆ѡ́но свѧти́телю, ꙗ҆́кѡ мѵ́ро почерпа́юще вѣ̑рнымъ благоꙋха́нiе, влⷣцѣ хрⷭ҇тꙋ̀ вопiю́ще: всѧ̑ дѣла̀, хвали́те и҆ превозноси́те є҆го̀ во вѣ́ки.

Бг҃оро́диченъ:

И҆сцѣлѝ стра̑сти се́рдца моегѡ̀, безстра́стiѧ и҆сто́чникъ  ро́ждшаѧ, и҆ къ животꙋ́ мѧ бжⷭ҇твенномꙋ наста́ви, да тѧ̀ сла́влю во всѧ̑ вѣ́ки.

Пѣ́снь ѳ҃. I҆рмо́съ:

Бг҃а человѣ́кѡмъ не возмо́жно ви́дѣти, на него́же не смѣ́ютъ чи́ни а҆́гг҃льстiи взира́ти: тобо́ю бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно. є҆го́же велича́юще, съ нбⷭ҇ными вѡ́и, тѧ̀ ѹ҆блажа́емъ.

Sвѣзда̀ сiѧ́ющи зарѧ́ми бжⷭ҇тва̀ ѿ i҆а́кѡва, ѿ мра́ка содержи̑мымъ возсiѧ̀: тобо́ю бо, всечⷭ҇таѧ, хрⷭ҇то́съ бг҃ъ сло́во воплоще́нно, и҆́мже просвѣща́еми, съ нбⷭ҇ными вѡ́и тѧ̀ ѹ҆блажа́емъ.

Ѹ҆крѣ́пльсѧ си́лою твое́ю и҆ благода́тiю, тебѣ̀ пѣ́снь ѹ҆се́рднѡ ѿ се́рдца возложи́хъ: но сiю̀ прiимѝ, дв҃о чⷭ҇таѧ, благода́ть воздаю́щи твою̀ многосвѣ́тлꙋю, ѿ нетлѣ́нныхъ сокро́вищь, бг҃облаже́ннаѧ.

Поста́въ показа́ласѧ є҆сѝ ꙗ҆́вѣ бжⷭ҇тва̀, въ не́мже ри́зꙋ тѣлесѐ сло́во и҆стка̀, бг҃осодѣ́лавъ мо́й, дв҃о, зра́къ: въ него́же ѡ҆бо́лксѧ, всѣ́хъ спасѐ, ѿ смы́сла чи́ста тебѐ велича́ющихъ.

Мє́ртвымъ воскресе́нiе ны́нѣ дарова́сѧ твои́мъ несказа́ннымъ и҆ неизрече́ннымъ рождество́мъ, бцⷣе всечⷭ҇таѧ: жи́знь бо и҆зъ тебє̀ пло́тiю ѡ҆бо́лкшисѧ, всѣ̑мъ возсiѧ̀, и҆ сме́ртнꙋю дрѧ́хлость ꙗ҆́вѣ разрꙋшѝ.

И҆́нъ. I҆рмо́съ:

Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннiи тобо́ю, дв҃о чⷭ҇таѧ, съ безпло́тными ли̑ки тѧ̀ велича́юще.

Чи́стымъ се́рдцемъ и҆ бжⷭ҇твенными восхождє́нiи, ѹ҆́мъ впери́лъ є҆сѝ, є҆ди́нагѡ бг҃а зрѣ́ти добрѡ́ты жела́ѧ: и҆ ѿтꙋ́дꙋ свѣтоли́тiемъ просвѣща́ешисѧ, бг҃омꙋ́дре ст҃и́телю.

Бг҃опре́даннꙋю па́ствꙋ твою̀, па́стырѧ тѧ̀ и҆мꙋ́щꙋю, тѧ́жкiѧ во́лки ѿгонѧ́юща ѿ всѣ́хъ вѣ́рныхъ, и҆ ста́до бл҃года́тiю хрⷭ҇то́вою соблюда́емо сохранѝ, i҆ѡ́но ст҃и́телю.

Ꙗ҆́коже пе́рвѣе цѣломꙋ́дреннагѡ i҆ѡ́сифа тѣ́ло i҆и҃ль  прено́ситъ, та́кѡ и҆ ны́нѣ ра́кꙋ моще́й твои́хъ, i҆ѡ́но ст҃и́телю, вѣ́рнiи прiе́млюще, почита́ютъ любе́знѣ, хрⷭ҇та̀ велича́юще.

Дне́сь свѣ́тлаѧ па́мѧть твоѧ̀, ст҃и́телю, возсiѧ́вши, вѣ́рныхъ сердца̀ просвѣща́етъ: тѣ́мже и҆ пѣ́нiе сiѐ произве́дшемꙋ, молѝ хрⷭ҇та̀ бг҃а, сохрани́тисѧ ѿ лꙋка́вагѡ ловле́нiѧ, и҆ полꙋчи́ти ми́лость въ де́нь сꙋ́дный.

Бг҃оро́диченъ:

Свѣ́томъ покаѧ́нiѧ помраче́ннаго мѧ̀ лѣ́ностiю, всенепоро́чнаѧ, просвѣтѝ, да пою̀ и҆ велича́ю, и҆ сла́влю тѧ̀ пренепоро́чнꙋю влⷣчцꙋ.

Свѣти́ленъ. Подо́бенъ: Посѣти́лъ ны̀ є҆́сть:

Тезоимени́те цѣломꙋ́дрiѧ, ѿ ю҆́нагѡ воспита́нiѧ, ст҃и́телю, бы́въ, потща́лсѧ є҆сѝ тлѣ́нными нетлѣ̑ннаѧ стѧжа́ти: ѿѻнꙋ́дꙋже и҆ а҆рхiере́йствомъ почте́нъ бы́въ, при́снѡ ѡ҆ на́съ влⷣкꙋ молѝ, любо́вiю пою́щихъ тѧ̀.

Два́жды.

Сла́ва, и҆ ны́нѣ, бг҃оро́диченъ:

Щедрѡ́ты твоѧ̑, бж҃е, на лю́ди и҆ ста́до твоѐ низпослѝ, моли́твами пречⷭ҇тыѧ твоеѧ̀ мт҃ре, и҆ всѣ́хъ ст҃ы́хъ твои́хъ, и҆ на́мъ да́рꙋй вели́кꙋю твою̀ ми́лость.

На хвали́техъ стiхи̑ры, на д҃, гла́съ и҃. Поⷣ: Ѽ пресла́внагѡ чꙋдесѐ!

Ѻ҆́ч҃е бг҃омꙋ́дре i҆ѡ́но, ст҃и́телю, * ты̀ ѿ ю҆́ности воздержа́нiю поꙋча́ѧсѧ, * и҆ во бдѣ́нiихъ, и҆ въ моли́твахъ, и҆ постѣ́хъ, * гдⷭ҇еви приближа́ѧсѧ, * и҆ моли́твенницꙋ всегда̀ призыва́ѧ дв҃ꙋ бцⷣꙋ, * є҆ѧ́же ра́ди наде́жди не погрѣши́лъ є҆сѝ. * тѣ́мже а҆рхiере́а тѧ̀ и҆ па́стырѧ * цр҃кви свое́й хрⷭ҇то́съ ѹ҆стро́и, * того̀ молѝ при́снѡ ѡ҆ дꙋша́хъ на́шихъ.

Два́жды.

Ѻ҆́ч҃е ст҃и́телю i҆ѡ́но бг҃омꙋ́дре, * ты̀ ѡ҆ млⷣнства мiрскíй мѧте́жъ ѡ҆ста́вилъ є҆сѝ, * и҆ молвы̑ ѿтрѧ́слъ є҆сѝ, * ѹ҆ма̀ чистото́ю бг҃ꙋ приближа́ѧсѧ: * сегѡ̀ ра́ди тѧ̀ бг҃ъ а҆рхiере́а цр҃кви, * и҆ лю́демъ по достоѧ́нiю бж҃е́ственнаго  благода́телѧ поставлѧ́етъ. * всегда̀ молѝ ѡ҆ на́съ, * низпосла́ти дꙋша́мъ на́шымъ * ми́ръ и҆ ве́лiю ми́лость.

Ѻ҆́ч҃е бг҃омꙋ́дре ст҃и́телю i҆ѡ́но, * ты̀ и҆зъ мла́да хрⷭ҇та̀ возлюби́въ, * тогѡ̀ любвѝ прилѣпи́лсѧ є҆сѝ, * и҆ пресвѣ́тлагѡ дх҃а бж҃е́ственными зарѧ́ми се́рдце твоѐ просвѣти́въ, * свѣтови́дѣнъ ве́сь вои́стиннꙋ бы́лъ є҆сѝ. * тѣ́мже ко хра́мꙋ твоемꙋ̀ вѣ́рою притека́ющыѧ, * прошє́нiѧ ꙗ҆̀же ко спасе́нiю сподо́би, * и҆ молѝ хрⷭ҇та̀ бг҃а, спасти́сѧ дꙋша́мъ на́шымъ.

Сла́ва, гла́съ s҃. Самогла́сенъ:

Нбⷭ҇нагѡ цр҃ѧ̀ и҆ влⷣки преизрѧ́дный слꙋжи́тель, ст҃и́телю i҆ѡ́но, бы́лъ є҆сѝ, чистотꙋ́ бо соблю́лъ є҆сѝ, безъ неѧ́же никто́же ѹ҆́зритъ бг҃а. тѣ́мже и҆ возме́здiе по достоѧ́нiю прiѧ́лъ є҆сѝ: во гро́бѣ бо лежѧ̀ честно́е тѣ́ло твоѐ цѣ́ло и҆ нетлѣ́нно соблюде́сѧ, дꙋша́ же къ нбⷭ҇нымъ ликостоѧ́нiємъ пре́йде. сегѡ̀ ра́ди творцꙋ̀ всѣ́хъ моли́сѧ при́снѡ ѡ҆ всѣ́хъ чтꙋ́щихъ тѧ̀ любо́вiю, низпосла́ти ми́ръ и҆ ве́лiю ми́лость.

И҆ ны́нѣ, бг҃оро́диченъ:

На лiтꙋргíи слꙋ́жба ст҃и́телємъ.


