        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ а҃_i-й де́нь.

Ст҃ы́хъ а҆пⷭ҇лъ, варѳоломе́а и҆ варна́вы.

На вече́рни пое́мъ, Бл҃же́нъ мꙋ́жъ: а҃-й а҆нтiфѡ́нъ.

На Гдⷭ҇и, воззва́хъ, стiхи̑ры на и҃, гла́съ д҃. Подо́бенъ: Ꙗ҆́кѡ до́блѧ:

Мре́жею слове́съ твои́хъ, * бг҃оглаго́ливе а҆пⷭ҇ле, * и҆зъ глꙋбины̀ возве́лъ є҆сѝ сꙋ́етства, * и҆ лю́тагѡ безбо́жiѧ, * мiрскȋѧ концы̀: * и҆ приве́лъ є҆сѝ хрⷭ҇тꙋ̀ бг҃ꙋ вѣ́рою, * таковꙋ́ю тебѣ̀ бл҃года́ть пода́вшемꙋ, * ꙗ҆́кѡ бж҃е́ственнꙋ ѹ҆ченикꙋ̀ и҆ тайноглаго́льникꙋ, * варѳоломе́е а҆пⷭ҇ле.

Два́жды.

Сл҃нце сла́вы тѧ̀ i҆и҃съ бг҃ъ на́шъ, * ꙗ҆́кѡ лꙋчꙋ̀, пресла́вне, посла̀ * въ мiрска̑ѧ и҆сполнє́нiѧ, * крѣ́пкѡ ѿгонѧ́щꙋю безбо́жiѧ мглꙋ̀, * и҆ просвѣща́ющꙋю всѣ́хъ, * во тмѣ̀ невѣ́дѣнiѧ сѣдѧ́щихъ: * и҆̀хже наслѣ́дники содѣ́ла свѣ́та, * варѳоломе́е бг҃омꙋ́дре.

Два́жды.

Повинꙋ́ѧсѧ манове́нiємъ, * є҆гѡ́же манове́нiю всѧ́чєскаѧ повинꙋ́ютсѧ: * семꙋ́ же подо́бѧсѧ * ꙗ҆́кѡ пра́вды ѹ҆чи́телю, * ча́шꙋ сме́рти стрⷭ҇ти ра́ди крⷭ҇тныѧ, * ра́дꙋѧсѧ и҆спи́лъ є҆сѝ, * и҆ предстои́ши жела́нiй кра́йнемꙋ, * а҆́гг҃лѡмъ и҆ а҆пⷭ҇лѡмъ сликовствꙋ́ѧ, * варѳоломе́е сла́вне.

И҆́ны стiхи̑ры а҆пⷭ҇ла варна́вы, гла́съ то́йже.

Подо́бенъ: Да́лъ є҆сѝ зна́менiе:

Прiѧ́лъ є҆сѝ, а҆пⷭ҇ле, * на де́мѡны непобѣди́мꙋю вла́сть и҆ си́лꙋ, * ѡ҆ и҆́мени хрⷭ҇то́вѣ, * нача̑ла тмы̀ ѿгонѧ́ти, * проше́лъ є҆сѝ зе́млю, * просвѣща́ѧ ꙗ҆́коже со́лнце, * и҆ въ  ри́мъ сла́вный прише́дъ, * пе́рвѣе, сла́вне, хрⷭ҇то́во проповѣ́далъ є҆сѝ * спаси́тельное прише́ствiе.

Пе́рвѣй бла́гости, * и҆ є҆сте́ственномꙋ, и҆ пребж҃е́ственномꙋ * житiю̀ подо́бѧсѧ, * мꙋ́жъ бы́лъ є҆сѝ бла́гъ, * варна́во, по сꙋществꙋ̀, * и҆ ѹ҆тѣше́нiѧ сы́нъ подо́бiемъ и҆менꙋ́емь, * нра́вѡвъ твои́хъ бла́гостiю, * и҆ ѹ҆ма̀ чистото́ю, * хрⷭ҇то́въ показа́лсѧ є҆сѝ ѹ҆чени́къ и҆́скреннiй.

Ѻ҆рга́нъ до́брѣ соста́вленъ, * дѣ́ланiемъ дх҃о́внымъ, варна́во, бы́лъ є҆сѝ, * ꙗ҆зы́кѡмъ зва́нiю ты̀ ввѣ́рилсѧ є҆сѝ, * къ позна́нiю хрⷭ҇то́вꙋ наставлѧ́ѧ, * словесы̀ и҆ дѣѧ̑нiи, * и҆ всѧ̑ просвѣти́лъ є҆сѝ, * и҆сповѣ́дати и҆́стинное * i҆и҃сово бжⷭ҇тво̀, * сп҃са дꙋ́шъ на́шихъ.

Сла́ва, гла́съ s҃. Вѷзантíево.

Варна́во прехва́льне, блиста́ющiй сосꙋ́де ст҃а́гѡ дх҃а, ꙗ҆́кѡ сы́нъ ѹ҆тѣше́нiѧ, и҆́же пре́жде па́ѵла, седми́десѧтимъ ѹ҆ченикѡ́мъ бы́въ ве́рхъ и҆ съ па́ѵломъ па́ки проповѣ́давъ є҆ѵⷢ҇лiе концє́мъ. тѣ́мже и҆ бл҃года́ти сло́во дѣ́лы и҆спо́лнивъ, себѐ прине́слъ є҆сѝ всепло́дiе чи́сто ѹ҆чи́телю твоемꙋ̀ хрⷭ҇тꙋ̀: молѝ всегда̀, а҆пⷭ҇ле сла́вне, въ ми́рѣ спасти́сѧ дꙋша́мъ на́шымъ, мо́лимсѧ.

И҆ ны́нѣ, пра́здника, и҆лѝ бг҃оро́диченъ: Кто̀ тебє̀ не ѹ҆блажи́тъ:

Вхо́дъ. Прокíменъ днѐ: Чтє́нiѧ трѝ. И҆щѝ сегѡ̀ мцⷭ҇а въ к҃ѳ де́нь.

На стiхо́внѣ стiхи̑ры пра́здника: а҆́ще ли по́стъ, стiхи̑ры а҆пⷭ҇лѡвъ, гла́съ а҃. Подо́бенъ: Всехва́льнiи мꙋ́чєницы:

Во всю̀ зе́млю и҆зы́де * ва́ше спаси́тельное вѣща́нiе, * бг҃ови́дцы а҆пⷭ҇ли, и҆ просвѣтѝ дꙋ́шы заблꙋ́ждшыѧ, * и҆ хрⷭ҇тꙋ̀ приведѐ человѣ́ки * просвѣщє́нныѧ благода́тiю. * тѣ́мже моли́те, * дарова́ти дꙋша́мъ на́шымъ ми́ръ * и҆ ве́лiю ми́лость.

Стíхъ: Во всю̀ зе́млю и҆зы́де вѣща́нiе и҆́хъ, и҆ въ концы̀ вселе́нныѧ глаго́лы и҆́хъ. 

Свѣти́льницы пресвѣ́тлiи хрⷭ҇тѡ́вы, * сосꙋ́ди честнѣ́йшiи, * зарю̀ дх҃а премꙋ́дрiи вѣ́рою вмѣсти́вшiи, * цр҃ко́внiи столпѝ, * нб҃са̀ пресла̑внаѧ, * бж҃iю сла́вꙋ возвѣща́ющаѧ. * того̀ моли́те, * дарова́ти дꙋша́мъ на́шымъ ми́ръ * и҆ ве́лiю ми́лость.

Стíхъ: Нб҃са̀ повѣ́даютъ сла́вꙋ бж҃iю, творе́нiе же рꙋкꙋ̀ є҆гѡ̀ возвѣща́етъ тве́рдь.

Ꙗ҆зы́ки приведо́сте * хрⷭ҇тꙋ̀ бг҃ꙋ, бл҃же́ннiи, * и҆зба́влєнныѧ кро́вiю * на землѝ роди́тисѧ бл҃говоли́вшагѡ, * и҆ крⷭ҇тъ и҆ сме́рть * во́лею претерпѣ́вшагѡ, сла́внiи, * є҆го́же ны́нѣ моли́те, * дарова́ти дꙋша́мъ на́шымъ ми́ръ * и҆ ве́лiю ми́лость.

Сла́ва, гла́съ и҃:

А҆пⷭ҇толе сп҃совъ, варна́во прехва́льне, прiѧ́телище вѣ́ры, сы́не ѹ҆тѣше́нiѧ, тишино̀ ѡ҆бꙋрева́емыхъ, непреста́ннѡ въ па́мѧти твое́й дерзнове́нiе и҆мѣ́ѧ, молѝ, въ ми́рѣ сохрани́тисѧ дꙋша́мъ на́шымъ.

И҆ ны́нѣ, пра́здника, и҆лѝ бг҃оро́диченъ: Безневѣ́стнаѧ дв҃о:

Тропа́рь, гла́съ г҃:

А҆пⷭ҇ли ст҃íи, моли́те ми́лостиваго бг҃а, да прегрѣше́нiй ѡ҆ставле́нiе пода́стъ дꙋша́мъ на́шымъ.



На ѹ҆́трени, на Бг҃ъ гдⷭ҇ь, тропа́рь а҆по́столѡвъ, два́жды.

Сла́ва, и҆ ны́нѣ: Тѧ̀ хода́тайствовавшꙋю:

По а҃-й каѳíсмѣ, сѣда́ленъ, гла́съ а҃. Подо́бенъ: Гро́бъ тво́й:

Ли́къ дꙋхо́вный а҆пⷭ҇льскiй, мíрꙋ посла́сѧ та́йнѡ, ѿ бг҃а вы́шнѧгѡ: и҆ нево́лею стра́ждꙋщымъ вра́чеве ꙗ҆ви́шасѧ, трiѷпоста́снаго є҆ди́нственнѣ призыва́юще, бжⷭ҇твенное воплоще́нiе є҆мманꙋ́ила гдⷭ҇а, мꙋ́дрѣ написа́ша.

Два́жды.

Сла́ва, и҆ ны́нѣ, бг҃оро́диченъ:

Кꙋпинꙋ̀, ю҆́же мѡѷсе́й неѡпали́мꙋ ви́дѣ, го́рꙋ бж҃iю, ст҃ы́й ѻ҆́блакъ, сѣ́нь нескве́рнꙋю, бг҃опрiѧ́тнꙋю трапе́зꙋ,  пала́тꙋ высо́кагѡ цр҃ѧ̀, всесвѣ́тлꙋю и҆ непроходи́мꙋю две́рь, дв҃о, пое́мъ тѧ̀.

По в҃-й каѳíсмѣ, сѣда́ленъ, гла́съ д҃. Подо́бенъ: Ꙗ҆ви́лсѧ є҆сѝ дне́сь:

Свѣтолꙋ́чными сiѧ̑нiи, ꙗ҆́кѡ sвѣ́зды земны̑ѧ концы̀ просвѣща́ете, бг҃оꙋчє́нiи ст҃а́гѡ проповѣ́данiѧ, нбⷭ҇нiи таи́нницы гдⷭ҇ни а҆пⷭ҇ли.

Два́жды.

Сла́ва, и҆ ны́нѣ, бг҃оро́диченъ:

Те́плое застꙋпле́нiе сꙋ́щымъ въ нꙋ́ждахъ на́шꙋ по́мощь и҆ къ бг҃ꙋ премѣне́нiе, є҆ѧ́же ра́ди тлѝ и҆зба́вихомсѧ, бцⷣꙋ вѣ́рнiи ѹ҆блажа́емъ.

По полѷеле́и сѣда́ленъ, гла́съ и҃. Подо́бенъ: Премꙋ́дрости:

Мре́жею сло́ва возве́дъ, и҆зъ глꙋбины̀ неразꙋ́мiѧ бг҃олѣ́пнѡ, ꙗ҆зы́ки приве́лъ є҆сѝ вѣ́рою, и҆ ꙗ҆́кѡ и҆сто́чникъ сы́й во́дъ дх҃о́вныхъ, вселе́ннꙋю всю̀ напои́лъ є҆сѝ бл҃года́тiю. тѣ́мже и҆ спа́сшiисѧ тобо́ю, бг҃огла́се, ꙗ҆́кѡ дрꙋ́га тѧ̀ бли́жнѧго хрⷭ҇то́ва ѹ҆блажа́емъ, варѳоломе́е, вопiю́ще тѝ: молѝ хрⷭ҇та̀ бг҃а, согрѣше́нiй ѡ҆ставле́нiе дарова́ти чтꙋ́щымъ любо́вiю ст҃ꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Степє́нна, а҃-й а҆нтiфѡ́нъ, д҃-гѡ гла́са. Прокíменъ, гла́съ д҃: Во всю̀ зе́млю и҆зы́де вѣща́нiе и҆́хъ: Стíхъ: Нб҃са̀ повѣ́даютъ сла́вꙋ бж҃iю: Всѧ́кое дыха́нiе: Е҆ѵⷢ҇лiе i҆ѡа́нна, зача́ло ѯ҃з.

По н҃-мъ ѱалмѣ̀, стiхи́ра, гла́съ а҃:

Во всю̀ зе́млю и҆зы́де ва́ше спаси́тельное вѣща́нiе, бг҃ови́дцы а҆пⷭ҇ли, и҆ просвѣтѝ дꙋ́шы заблꙋ́ждшыѧ, и҆ хрⷭ҇тꙋ̀ приведѐ человѣ́ки просвѣщє́нныѧ бл҃года́тiю. тѣ́мже моли́те, дарова́ти дꙋша́мъ на́шымъ ми́ръ и҆ ве́лiю ми́лость.

Канѡ́нъ бцⷣы со i҆рмосо́мъ на s҃: и҆ а҆пⷭ҇лѡвъ два̀ на и҃.

Канѡ́нъ ст҃а́гѡ а҆пⷭ҇ла варѳоломе́а:

Гла́съ в҃. Пѣ́снь а҃. I҆рмо́съ:

Во глꙋбинѣ̀ постла̀ и҆ногда̀ фараѡни́тское всево́инство  преѡрꙋже́ннаѧ си́ла, вопло́щшеесѧ же сло́во всеsло́бный грѣ́хъ потреби́ло є҆́сть: препросла́вленный гдⷭ҇ь, сла́внѡ бо просла́висѧ.

Провѣ́децъ всѣ́хъ и҆ бг҃ъ, ѹ҆ма̀ твоегѡ̀ бг҃ови́днѡ зрѧ̀ и҆збра̀, и҆ тѧ̀ сочета̀ ли́кꙋ а҆пⷭ҇льскꙋ, варѳоломе́е всехва́льне, бл҃года́тiю просвѣти́въ се́рдце твоѐ.

Добродѣ́телей на высотꙋ̀ возше́дъ, ѧ҆зы́комъ ѻ҆гнедохнове́ннымъ, ѻ҆гневи́днѡ раздѣле́нiемъ ѡ҆богати́лсѧ є҆сѝ, ꙗ҆́кѡ хрⷭ҇то́въ а҆пⷭ҇лъ, прише́ствiемъ ѹ҆тѣ́шителѧ, пребога́те, нече́стiѧ хвра́стiе поѧда́ѧ и҆ неразꙋ́мiѧ.

Бг҃оно́сенъ ѹ҆́гль вои́стиннꙋ, бжⷭ҇твеннагѡ дх҃а заре́ю разжже́нъ показа́лсѧ є҆сѝ, пре́лести сѣ́но попалѧ́ѧ, варѳоломе́е прехва́льне, и҆ просвѣща́ѧ вѣ́рою сердца̀ пою́щихъ тѧ̀.

Бг҃оро́диченъ:

Чи́стаѧ, рцы̀, ка́кѡ дои́ши; ка́кѡ же мт҃и была̀ є҆сѝ, дѣ́вствеными печа́тьми сiѧ́ющи; не пыта́й бе́здны, неприча́стна є҆стество́мъ, и҆спыта́ѧй є҆ди́нъ всѣ́хъ бг҃ъ и҆ гдⷭ҇ь, є҆го́же и҆ пло́тiю роди́хъ.

И҆́нъ канѡ́нъ ст҃а́гѡ варна́вы. Гла́съ и҆ i҆рмо́съ то́йже.

Ꙗ҆́кѡ мꙋ́жъ сы́й бл҃гъ, и҆ ѹ҆тѣше́нiѧ сы́нъ ꙗ҆́вльсѧ, дꙋшѝ моеѧ̀ ѡ҆sлобле́нiе, и҆ грѣха̀ дꙋшегꙋ́бнꙋю печа́ль ѿженѝ, ꙗ҆́кѡ да, весе́лiѧ и҆спо́лненъ бы́въ, воспою́ тѧ.

Ѡ҆держи́мь, бл҃же́нне, чи́стымъ сiѧ́нiемъ, прозѧ́бшаго ѿ колѣ́на i҆ꙋ́дова, пребога́те, хрⷭ҇та̀ всецр҃ѧ̀, ѿ леѵíтска сро́дства прише́дша свѧще́нна, зако́на же преложе́нiе проповѣ́далъ є҆сѝ.

Свѣ́тлаѧ твоѧ̀, премꙋ́дре, жи́знь, пе́рвыѧ бла́гости, и҆ є҆сте́ственнагѡ сꙋщества̀, показа̀ бг҃а тѧ̀ втора́го, є҆́же ѿтꙋ́дꙋ ѹ҆блажа́ема бл҃года́тьми, сла́вне варна́во, порожде́нiе бжⷭ҇твеннагѡ ѹ҆тѣше́нiѧ.

Бг҃оро́диченъ:

Ѻ҆трокови́цъ бжⷭ҇твенный ли́къ, бжⷭ҇твеннѡ въ жена́хъ  тѧ̀ до́брꙋю воспѣва́етъ, бцⷣе влⷣчце, добро́тами ѹ҆кра́шенꙋ бжⷭ҇тва̀: добротвори́тельное бо сло́во, па́че сло́ва, родила̀ є҆сѝ.

Катава́сiа по ѹ҆ста́вꙋ.

Пѣ́снь г҃. I҆рмо́съ:

Процвѣла̀ є҆́сть пꙋсты́нѧ ꙗ҆́кѡ крíнъ, гдⷭ҇и, ꙗ҆зы́ческаѧ неплодѧ́щаѧ цр҃ковь, прише́ствiемъ твои́мъ, въ не́йже ѹ҆тверди́сѧ моѐ се́рдце.

Ꙗ҆́кѡ до́ждь нбⷭ҇ный, и҆зсо́хшꙋю, премꙋ́дре, вселе́ннꙋю всю̀ тмо́ю безбо́жiѧ, напои́лъ є҆сѝ, бг҃ови́дче досточꙋ́дне.

И҆сто́чникъ и҆зы́де спаси́тельнагѡ пи́ва, варѳоломе́е всечⷭ҇тне, и҆ многосꙋгꙋ́бъ пло́дъ прине́слъ є҆сѝ ꙗ҆зы́кѡмъ спасе́нiѧ, досточꙋ́дне.

Со́лiю бл҃года́ти i҆́дѡльское ѹ҆ста́вилъ є҆сѝ гное́нiе, всемꙋ́дре, сла́дкимъ сло́вомъ вѣ́ры, сердца̀ ѹ҆слажда́ѧ чтꙋ́щихъ тѧ̀.

Бг҃оро́диченъ:

Е҆ди́нꙋ дв҃ꙋ тѧ̀ и҆ мт҃рь чти́мъ, ꙗ҆́кѡ спасе́нiѧ хода́таицꙋ бы́вшꙋю на́мъ, непоро́чнаѧ, и҆ мíръ и҆збавлѧ́ющꙋю моли́твами твои́ми.

И҆́нъ. I҆рмо́съ то́йже.

Ѻ҆́блакъ во́льный на́мъ до́ждь носѧ́щiй ѿ и҆сто́чника бл҃года́ти, ви́дѣнъ бы́лъ є҆сѝ, варна́во сла́вне, и҆ пи́щный пото́къ напаѧ́ющiй.

Разли́чными ѡ҆дарова́на сiѧ̑нiи, ви́дѧщи всеси́льнагѡ дх҃а вла́сть, та́йнамъ хрⷭ҇тѡ́вымъ слꙋжи́телѧ, ѿлꙋчѝ тѧ̀, прехва́льне.

Просвѣща́еми бл҃года́тiю крⷭ҇та̀ твоегѡ̀, влⷣко, благосла́внiи а҆пⷭ҇ли, тебѣ̀ ꙗ҆зы́ки вѣ́рою приведо́ша, варна́ва и҆ па́ѵелъ, бг҃омꙋ́дрiи.

Бг҃оро́диченъ:

Ꙗ҆ви́ласѧ є҆сѝ чистото́ю ꙗ҆́кѡ крíнъ, влⷣчце, посредѣ̀ те́рнiѧ возсiѧ́вши зарѧ́ми дѣ́вства твоегѡ̀, бцⷣе всечⷭ҇таѧ.

Конда́къ гла́съ в҃: Подо́бенъ: Дв҃а дне́сь:

Гдⷭ҇ень бы́лъ є҆сѝ всеи́стинный слꙋжи́тель, а҆пⷭ҇лѡвъ же  ꙗ҆ви́лсѧ є҆сѝ седми́десѧтихъ пе́рвый, ѡ҆зари́лъ є҆сѝ и҆ съ па́ѵломъ про́повѣдь твою̀, всѣ̑мъ возвѣща́ѧй хрⷭ҇та̀ сп҃са: сегѡ̀ ра́ди пѣснопѣ́нiи бжⷭ҇твеннꙋю па́мѧть твою̀, варна́во, соверша́емъ.

I҆́косъ:

Сн҃ъ бж҃iй, соприсносꙋ́щный дх҃ꙋ, бл҃говоле́нiемъ на землѝ пло́ть прiе́мь, ꙗ҆́кѡ чл҃вѣ́къ, и҆ стрⷭ҇тiю честно́ю безстра́стiе да́въ тѧ̀ полага́етъ, бл҃же́нне, а҆пⷭ҇ла, и҆ витíѧ вѣ́ры мꙋ́дра въ сло́вѣ и҆ досточꙋ́дна, проповѣ́дника че́стна, ꙗ҆зы́кѡвъ ѹ҆чи́телѧ, варна́во блаже́нне, и҆ трⷪ҇цы и҆́стинна покло́нника. тѣ́мже возсiѧ̀ вѣ̑рнымъ честна́ѧ денни́ца свѣ́тлаѧ, ѡ҆зарѧ́ющаѧ твоѧ̀ бж҃е́ственнаѧ па́мѧть, ю҆́же досто́йнѡ соверша́емъ.

Сѣда́ленъ, гла́съ и҃. Подо́бенъ: Премꙋ́дрости:

Мре́жею сло́ва возве́дъ, и҆зъ глꙋбины̀ неразꙋ́мiѧ бг҃олѣ́пнѡ, ꙗ҆зы́ки приве́лъ є҆сѝ вѣ́рою, и҆ ꙗ҆́кѡ и҆сто́чникъ сы́й во́дъ дх҃о́вныхъ, вселе́ннꙋю всю̀ напои́лъ є҆сѝ бл҃года́тiю, тѣ́мже и҆ спа́сшiисѧ тобо́ю, бг҃огла́се, ꙗ҆́кѡ дрꙋ́га тѧ̀ бли́жнѧго хрⷭ҇то́ва ѹ҆блажа́емъ, варѳоломе́е, вопiю́ще тѝ: молѝ хрⷭ҇та̀ бг҃а, согрѣше́нiй ѡ҆ставле́нiе дарова́ти чтꙋ́щымъ любо́вiю ст҃ꙋ́ю па́мѧть твою̀.

Сла́ва, варна́вы, гла́съ и҆ подо́бенъ то́йже:

Слове́сенъ показа́лсѧ є҆сѝ, ꙗ҆́кѡ нбⷭ҇нꙋю повѣ́дꙋѧ сла́вꙋ бж҃iю, чꙋде́съ свѣ́тлостiю, и҆ си́лы лꙋча́ми, неразꙋ́мiѧ но́щь ѿгонѧ̀ бл҃года́тiю, бг҃оразꙋ́мiѧ же лꙋчы̀ ѡ҆блиста́ѧ концє́мъ. тѣ́мже свѣтоно́снꙋю и҆ ст҃ꙋ́ю твою̀ па́мѧть сла́вимъ дне́сь вѣ́рнiи, и҆ вопiе́мъ тѝ: варна́во всехва́льне, молѝ хрⷭ҇та̀ бг҃а, грѣхѡ́въ ѡ҆ставле́нiе дарова́ти чтꙋ́щымъ любо́вiю ст҃ꙋ́ю па́мѧть твою̀.

И҆ ны́нѣ, пра́здника, и҆лѝ бг҃оро́диченъ:

Ꙗ҆́кѡ всенепоро́чнаѧ невѣ́сто творцꙋ̀, ꙗ҆́кѡ неискꙋсомꙋ́жнаѧ мт҃и и҆зба́вителѧ, прiѧ́телище ꙗ҆́кѡ сꙋ́щи  ѹ҆тѣ́шителѧ, препѣ́таѧ, беззако́нiю мѧ̀ сꙋ́ща скве́рное ѻ҆би́телище, и҆ бѣсѡ́мъ и҆гра́лище въ ра́зꙋмѣ бы́вша, потщи́сѧ ѿ тѣ́хъ sлодѣ́йства мѧ̀ и҆зба́вити: и҆ свѣ́тлое жили́ще добродѣ́телей совершѝ, свѣтоно́снаѧ нетлѣ́ннаѧ: ѿженѝ ѻ҆́блакъ стрⷭ҇те́й, и҆ вы́шнѧгѡ прича́стiѧ сподо́би, и҆ свѣ́та невече́рнѧгѡ, моли́твами твои́ми.

Пѣ́снь д҃. I҆рмо́съ:

Прише́лъ є҆сѝ ѿ дв҃ы, не хода́тай, ни а҆́гг҃лъ, но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ человѣ́ка. Тѣ́мъ зовꙋ́ ти: сла́ва си́лѣ твое́й, гдⷭ҇и.

Ѹ҆праздни́лъ є҆сѝ, крⷭ҇то́мъ гдⷭ҇нимъ ѡ҆гражда́емь, де́мѡнское свирѣ́пство, варѳоломе́е преизрѧ́дне, и҆ си́хъ дꙋшегꙋби́тельнꙋю пре́лесть ѿгна́лъ є҆сѝ проповѣ́данiемъ.

Свѣ́тъ мíра, сла́вы бж҃е́ственное сiѧ́нiе, хрⷭ҇то́съ тѧ̀ показа̀, варѳоломе́е бг҃опрiѧ́тне: всю́ бо просвѣти́лъ є҆сѝ бг҃оразꙋ́мiемъ тва́рь, всеблаже́нне.

Возмꙋти́лъ є҆сѝ ꙗ҆зы́чєскаѧ морѧ̀, а҆пⷭ҇ле, ꙗ҆́кѡ ко́нь преизрѧ́денъ, колесни́ца сло́ва бы́въ: вѣ́рою же погаси́лъ є҆сѝ го́рькагѡ безбо́жiѧ концы̀.

Бг҃оро́диченъ:

И҆сцѣлѧ́ѧ є҆́ѵино ве́тхое престꙋпле́нiе, въ тѧ̀ непоро́чнꙋю, пречⷭ҇таѧ, всели́сѧ, всего́ мѧ человѣ́ка ѡ҆бновѝ па́дшаго пребж҃е́ственный.

И҆́нъ. I҆рмо́съ то́йже.

Послѣ́дꙋѧ повелѣ́нiемъ влⷣки, а҆пⷭ҇ле варна́во прехва́льне, ни́щымъ разда́лъ є҆сѝ всѐ твоѐ и҆мѣ́нiе, и҆ хрⷭ҇то́въ проповѣ́дникъ бы́въ велегла́сенъ.

Дости́глъ є҆сѝ добродѣ́телей свѣ́тлость коне́чнꙋю, и҆ па́ѵла ѡ҆брѣ́тъ бг҃огла́снаго а҆пⷭ҇ла, съ ни́мже всѣ̑мъ возвѣсти́лъ є҆сѝ та́инства глꙋбинꙋ̀ неизрече́ннꙋю.

Ꙗ҆́кѡ со́лнце претека́ѧ мíра концы̀, варна́во всече́стне, зарелꙋ́чными сiѧ̑нiи, па́ѵлꙋ послѣ́дꙋѧ, просвѣща́еши сло́вомъ благода́ти. 

Соприча́стникъ страсте́й сп҃са бы́въ, варна́во прехва́льне, въ нбⷭ҇ныхъ се́лѣхъ съ ни́мъ прославлѧ́ешисѧ, па́че ѹ҆ма̀, весе́лiѧ насыща́ѧсѧ.

Бг҃оро́диченъ:

Е҆́ѵы прама́тере клѧ́тва ѹ҆праздни́сѧ тобо́ю, всенепоро́чнаѧ: воплоще́ннаго бо сло́ва родила̀ є҆сѝ присносꙋ́щнаго, бл҃гослове́ньми мíръ вѣнча́вшаго.

Пѣ́снь є҃. I҆рмо́съ:

Хода́тай бг҃ꙋ и҆ человѣ́кѡмъ бы́лъ є҆сѝ, хрⷭ҇тѐ бж҃е: тобо́ю бо, влⷣко, къ свѣтонача́льникꙋ ѻ҆ц҃ꙋ̀ твоемꙋ̀, ѿ но́щи невѣ́дѣнiѧ, приведе́нiе и҆́мамы.

Несозда́ннꙋ свѣ́тꙋ, на́съ ра́ди въ зда́нiихъ ꙗ҆́вльшемꙋсѧ хрⷭ҇тꙋ̀, перводѣ́льнѡ бесѣ́довалъ є҆сѝ, къ немꙋ̀ прише́дъ, а҆пⷭ҇ле, и҆ бжⷭ҇твенными зарѧ́ми ѿ негѡ̀ просвѣща́емь.

Ꙗ҆́кѡ роса̀ бж҃iѧ человѣ́кѡмъ и҆сцѣле́нiе подаю́щи, въ мíрѣ бы́лъ є҆сѝ, ѽ варѳоломе́е преблаже́нне: и҆ зе́млю нече́стiѧ прⷪ҇ро́чески ѡ҆прове́рглъ є҆сѝ.

Къ пе́рвомꙋ свѣ́тꙋ пристꙋ́пль, бы́лъ є҆сѝ свѣ́тъ вторы́й, ꙗ҆̀же ѿтꙋ́дꙋ сiѧ̑нiи и҆ свѣтоли̑тiи ѡ҆зарѧ́емь, ꙗ҆́кѡ самови́децъ сло́ва, варѳоломе́е всемꙋ́дре.

Бг҃оро́диченъ:

Глаго́лы твоѧ̑ по́мнѧще, тѧ̀ ны́нѣ бл҃жи́мъ: тобо́ю бо, непоро́чнаѧ, бл҃же́нство ѡ҆брѣто́хомъ, и҆ жи́знiю честно́ю и҆́стинною ѡ҆богати́хомсѧ.

И҆́нъ. I҆рмо́съ то́йже.

Зако́на сѣ́нь преше́дъ, и҆ бл҃года́тiю сiѧ́ѧ, ꙗ҆зы́кѡмъ и҆сполне́нiе бл҃говѣствꙋ́ѧ, просвѣти́лъ є҆сѝ, бг҃омꙋ́дрый варна́во, хрⷭ҇то́вымъ проповѣ́данiемъ.

Крѣ́постiю держа́вною ст҃а́гѡ дх҃а, а҆пⷭ҇ле, ꙗ҆́вѣ ѡ҆бложе́нъ, лꙋка́вствiѧ дꙋ́хи низложи́въ, ѿ тѣ́хъ sлодѣ́йства мíръ и҆зба́вилъ є҆сѝ.

Вопiю́щагѡ гла́съ въ пꙋсты́хъ ꙗ҆зы́цѣхъ бы́лъ є҆сѝ,  мꙋ́дре, бж҃е́ственнагѡ воплоще́нiѧ непостижи́мое та́инство возвѣща́ѧ всѣ̑мъ, варна́во пребога́те.

Бг҃оро́диченъ:

Сѐ во ѹ҆тро́бѣ, бцⷣе пречⷭ҇таѧ, хрⷭ҇та̀ бг҃а па́че сло́ва и҆мѣ́ла є҆сѝ, ꙗ҆́коже и҆са́iа предречѐ: вы́ше є҆стества́ же сего̀, бг҃ороди́тельнице, родила̀ є҆сѝ.

Пѣ́снь s҃. I҆рмо́съ:

Въ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдiѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀ возведѝ.

Чꙋде́съ благода́ть прiе́мъ, и҆ и҆сцѣле́нiй ѡ҆бога́щсѧ дѣ́телiю, варѳоломе́е всемꙋ́дре, ꙗ҆зы̑къ стада̀ ѹ҆лови́лъ є҆сѝ.

Ѻ҆́гненный тво́й ѧ҆зы́къ, пресла́вне, всѧ́кꙋ пре́лесть ꙗ҆́кѡ сѣ́но попалѝ: вѣ́рныхъ же просвѣтѝ сердца̀ бжⷭ҇твеннымъ проповѣ́данiемъ.

И҆сто́чника премꙋ́дрости, ѹ҆чи́телѧ и҆мѣ́ѧ, пресла́вне, сло́ва безнача́льнаго, мiрскꙋ́ю ѡ҆бꙋи́лъ є҆сѝ, бг҃опроповѣ́дниче, мꙋ́дрость благода́тiю.

Бг҃оро́диченъ:

Па́че є҆стества̀, дв҃о, родила̀ є҆сѝ, и҆ вѣ́чнꙋеши дв҃ою, ꙗ҆влѧ́ющи и҆́стиннагѡ бж҃ества̀, сн҃а и҆ бг҃а твоегѡ̀ ѻ҆́бразы.

И҆́нъ. I҆рмо́съ то́йже.

Возсiѧ́въ мíрꙋ, хрⷭ҇тѐ бж҃е, пра́вды сл҃нце, влⷣко, ꙗ҆́коже лꙋчѝ сiѧ́ющыѧ, варна́вꙋ и҆ па́ѵла возблиста́лъ є҆сѝ.

Кореносѣ́чна сѣки́ра бы́лъ є҆сѝ, ѡ҆лѧденѣ́вшꙋю пре́лесть сѣкꙋ́щи па́че сло́ва чꙋдесы̀, бг҃оглаго́ливе варна́во чꙋ́дне.

Законополо́жникъ показа́лсѧ є҆сѝ благода́ти, ꙗ҆́кѡ ве́тхагѡ завѣ́та ѻ҆́бразы ко и҆́стинномꙋ ꙗ҆вле́нiю прелага́ѧ, варна́во бг҃опрiѧ́тне.

Бг҃оро́диченъ:

Небеса̀ простры́й во́лею, не́бо земно́е дрꙋго́е показа̀ тѧ̀, бг҃ома́ти пречⷭ҇таѧ, и҆ и҆зъ тебє̀ возсiѧ́въ ꙗ҆ви́сѧ.

Конда́къ, гла́съ д҃. Подо́бенъ: Ꙗ҆ви́лсѧ є҆сѝ:

Ꙗ҆ви́лсѧ є҆сѝ вели́кое сл҃нце вселе́ннѣй, ѹ҆че́нiй сiѧ́ньми  и҆ чꙋде́съ стра́шныхъ, свѣтоводѧ̀ почита́ющыѧ тѧ̀, варѳоломе́е гдⷭ҇ень а҆пⷭ҇толе.

I҆́косъ:

Ꙗ҆́кѡ нб҃о сла́вꙋ бж҃iю вѣща́ѧ ви́дѣнъ бы́лъ є҆сѝ, дх҃омъ ст҃ы́мъ, а҆пⷭ҇ле бг҃ови́дче, и҆ ꙗ҆́кѡ сл҃нце свѣ́тло ꙗ҆ви́лсѧ є҆сѝ мíрꙋ, преле́стное помраче́нiе разгонѧ́ѧ бжⷭ҇твенною бл҃года́тiю. тѣ́мъ молю́тисѧ и҆ ми́лсѧ дѣ́ю: бжⷭ҇твенными твои́ми лꙋча́ми, дꙋшѝ моеѧ̀ ѡ҆слѣпле́нныѧ, всебога́те, просвѣтѝ зѣ̑ницы, и҆ сло́во тѧ̀ пѣ́ти да́ждь во ѿверзе́нiе ѹ҆стѡ́мъ мои̑мъ, въ твое́й дне́сь па́мѧти: въ ню́же всѧ́къ вѣ́рный веселѧ́сѧ хва́литъ тѧ̀, варѳоломе́е гдⷭ҇ень а҆пⷭ҇толе.

Пѣ́снь з҃. I҆рмо́съ:

Бг҃опроти́вное велѣ́нiе беззако́ннꙋющагѡ мꙋчи́телѧ высо́къ пла́мень вознесло̀ є҆́сть: хрⷭ҇то́съ же прострѐ бг҃очести̑вымъ ѻ҆трокѡ́мъ ро́сꙋ дх҃о́внꙋю, сы́й бл҃гослове́нъ и҆ препросла́вленъ.

Вели́кое та́инство, варѳоломе́е, бж҃е́ственнагѡ воплоще́нiѧ, мíрꙋ ꙗ҆ви́лъ є҆сѝ, є҆́же всѣ̑мъ невмѣсти́мое и҆ непостижи́мое, є҆ди́нѣмъ же вмѣсти́мо вѣ̑рнымъ, несказа́емо и҆ вѣ́рꙋемо.

Ꙗ҆́кѡ ка́мень, прест҃ы́й варѳоломе́е, чи́стѣ валѧ́ѧсѧ, пре́лести ѹ҆твержде́нiе крѣ́пкѡ ѡ҆прове́рглъ є҆сѝ: цр҃кви же неѡбори́мое ѡ҆снова́нiе ꙗ҆́вльсѧ, сохранѧ́еши сiю̀ непоколеби́мꙋ.

Бжⷭ҇твенное подо́бiе, варѳоломе́е, добродѣ́телей ша́ромъ, пребл҃же́нне, написа́лъ є҆сѝ: ѿвсю́дꙋ а҆пⷭ҇лъ бж҃е́ственъ бы́въ, всѣ̑мъ проповѣ́далъ є҆сѝ хрⷭ҇то́во прише́ствiе многопѣ́тое.

Бг҃оро́диченъ:

Гро́здъ созрѣ́вшiй, є҆го́же невоздѣ́ланнѡ, чⷭ҇таѧ, возрасти́ла є҆сѝ, на дре́вѣ ꙗ҆́кѡ ѹ҆зрѣ́вши повѣ́шена, вопiѧ́ла є҆сѝ: ча́до сла́дкое, мсто̀ и҆ска́пи, и҆́мже страсте́й пiѧ́нство ѿи́метсѧ.

И҆́нъ. I҆рмо́съ то́йже.

Свѧ́тѡ ст҃а́го, во ст҃ы́хъ почива́ющаго, варна́во,  проповѣ́далъ є҆сѝ сн҃а, собезнача́льна ѻ҆ц҃ꙋ̀ и҆ сопрⷭ҇то́льна, чл҃вѣ́ка бы́вша, на́мъ спасе́нiе содѣва́юща.

Лꙋчы̀ блиста́ющыѧ бж҃е́ственное сiѧ́нiе, варна́ва всечестны́й и҆ па́ѵелъ бг҃опрiѧ́тный, ꙗ҆́кѡ свѣ́тъ и҆схо́дѧтъ, просвѣща́ющыѧ сло́вомъ благода́ти ꙗ҆зы̑къ всенаслѣ́дiе, хрⷭ҇топроповѣ̑дницы.

Ра́дꙋетсѧ дне́сь воспита́вый тѧ̀, варна́во, цвѣтꙋ́щаго сло́во благода́тное, хрⷭ҇то́ви тѧ̀ прозѧ́бши, бг҃облаже́нне. Е҆го́же и҆змѣни́въ, ны́нѣшнѧгѡ плѣне́нiѧ и҆зба́ви моли́твами твои́ми.

Бг҃оро́диченъ:

Направлѧ́ющи, всечⷭ҇таѧ, мою̀ жи́знь, ко твоемꙋ̀ бл҃гоꙋти́шномꙋ приста́нищꙋ наста́ви, бг҃а ро́ждшаѧ, благи́хъ и҆сто́чника, всѣ̑мъ подаю́ща вѣ̑рнымъ незави́стнꙋю бла́гость.

Пѣ́снь и҃. I҆рмо́съ:

Пе́щь и҆ногда̀ ѻ҆́гненнаѧ въ вавѷлѡ́нѣ дѣ́йства раздѣлѧ́ше, бж҃iимъ велѣ́нiемъ халдє́и ѡ҆палѧ́ющаѧ, вѣ̑рныѧ же ѡ҆роша́ющаѧ, пою́щыѧ: благослови́те, всѧ̑ дѣла̀ гдⷭ҇нѧ, гдⷭ҇а.

Ве́лiе и҆ ма́ло, мно́го же и҆ ѹ҆ма́лено, сп҃сово є҆ѵⷢ҇лiе премꙋ́дрѡ наꙋчи́лъ є҆сѝ. вє́лiѧ и҆ пресла̑внаѧ сложе́нными глагѡ́лы, всѣ̑мъ назна́меналъ є҆сѝ, варѳоломе́е бг҃омꙋ́дре.

Ꙗ҆́коже рѣка̀ ѿ сiѡ́на и҆сходѧ̀, цр҃кѡ́вныѧ со́нмы напоѧ́еши, пребога́те, и҆ пото́къ бж҃е́ственныѧ пи́щи и҆спꙋсти́лъ є҆сѝ ꙗ҆вле́ннѣйше, зовы́й: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Бжⷭ҇твенныхъ дарѡ́въ ꙗ҆́вѣ свѣтлѣ́йшими и҆ вели́кими ꙗ҆́кѡ а҆пⷭ҇лъ бжⷭ҇твеннѣ ѹ҆краси́лсѧ є҆сѝ. превосхо́дитъ са́нъ бл҃госла́вiѧ всегѡ̀, бл҃же́нне, сꙋ́щее во человѣ́цѣхъ зри́мое благода́тiю.

Бг҃оро́диченъ:

Ѹ҆́мъ безстра́стенъ въ ложесна́хъ твои́хъ є҆дини́тсѧ человѣ́чꙋ ѹ҆мꙋ̀, всечⷭ҇таѧ: пло́ти же дебельство́мъ  подлѣ́тенъ бы́въ, вѣкѡ́въ превы́шшiй. Тѣ́мъ тѧ̀, бцⷣе, вѣ́рою и҆ любо́вiю сла́вимъ.

И҆́нъ. I҆рмо́съ то́йже.

Мо́ре ꙗ҆зы́ческое возмꙋти́ти, твоѧ̑ ко́ни ꙗ҆́кѡ бл҃годѣ́тель наве́лъ є҆сѝ, варна́вꙋ сла́внаго и҆ па́ѵла чꙋ́днаго пре́лесть многобо́жнꙋю, ѹ҆че́ньми, живода́вче, бл҃гоче́стiѧ ѿгонѧ́щыѧ.

Положѝ ꙗ҆́кѡ бг҃ъ, ѹ҆тѣ́шителю дш҃е вседѣ́тельный, въ цр҃кви твое́й свѣти̑ла сiѧ̑ющаѧ, твою̀ си́лꙋ проповѣ̑дающаѧ, сн҃ꙋ же и҆ роди́телю зовꙋ̑щаѧ: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Ѡ҆блиста́лъ є҆сѝ свѣ́тлѡ ꙗ҆́кѡ сл҃нце въ мíрѣ, мы́сленномꙋ бесѣ́довавъ ꙗ҆́вѣ сл҃нцꙋ, бг҃опрiѧ́тне: разже́гсѧ бо сiѧ́нiемъ, свѣ́тъ вторы́й бы́лъ є҆сѝ, всѣ̑мъ ꙗ҆влѧ́ѧ та́инства си́лꙋ.

Зе́млю всю̀ ѹ҆че́ньми просвѣти́въ, є҆́же па́че ѹ҆ма̀ блаже́нство досто́йнѡ ѹ҆лꙋчи́лъ є҆сѝ, въ нбⷭ҇ныхъ се́лѣхъ, варна́во всече́стне, вѣне́цъ бл҃голѣ́пiѧ ѿ влⷣки прiе́мъ.

Бг҃оро́диченъ:

Да клѧ́твꙋ пе́рвꙋю погꙋби́ши, и҆ сме́рти ѡ҆сꙋжде́нiе, дре́внiѧ прамт҃ре, ѿ дв҃ы бг҃ома́тере сло́во бж҃iе роди́сѧ, всѣ̑мъ дарова̀ безсме́ртiе неги́блющее.

Пѣ́снь ѳ҃. I҆рмо́съ:

Безнача́льна роди́телѧ сн҃ъ, бг҃ъ и҆ гдⷭ҇ь, вопло́щсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ просвѣти́ти, собра́ти расточє́ннаѧ. Тѣ́мъ всепѣ́тꙋю бцⷣꙋ велича́емъ.

Сло́ва бы́въ самови́децъ и҆ слꙋжи́тель, ѹ҆чени́къ же и҆ проповѣ́дникъ бг҃ови́дѣнъ, и҆дѣ́же ны́нѣ є҆́сть сло́во, ты̀ жи́ти вои́стиннꙋ сподо́билсѧ є҆сѝ, ꙗ҆́коже са́мъ ѡ҆бѣща̀ нело́жнѡ пребл҃гíй.

Ꙗ҆́кѡ ны́нѣ предстоѧ̀ прⷭ҇то́лꙋ влⷣки твоегѡ̀, и҆  ѿѻнꙋ́дными зарѧ́ми ѡ҆сiѧ́емь, ѽ варѳоломе́е бг҃омꙋ́дре, пѣвцы̀ твоѧ̑ назира́ѧ, страсте́й и҆збавлѧ́еши, и҆ разли́чныхъ ѡ҆бстоѧ́нiй.

Сн҃ъ вѣ́ры ра́ди сподо́бльсѧ бы́ти бг҃ꙋ, ѻ҆те́ческихъ наслѣ́дникъ сокро́вищъ бы́лъ є҆сѝ. ѽ великода́рныѧ дла́ни! ѽ дарова́нiѧ ны́нѣ превосходѧ́щагѡ, хрⷭ҇та̀ просла́вльшагѡ тѧ̀, бг҃ови́дче всебл҃же́нне!

Бг҃оро́диченъ:

Разꙋмѣ́вше и҆здале́ча прозорли́выма ѻ҆чи́ма прⷪ҇ро́цы, тѧ̀ всѝ провозгласи́ша хотѧ́щꙋю мт҃рь бы́ти вседѣ́телѧ, и҆ всѣ́хъ влⷣки. Тѣ́мъ тѧ̀ всепѣ́тꙋю бцⷣꙋ возвѣща́емъ.

И҆́нъ. I҆рмо́съ то́йже.

Свѣ́тъ бы́вше добродѣ́телiю а҆пⷭ҇ли, и҆ свѣ́тꙋ вели́комꙋ ны́нѣ предстоѧ́ще, мíрꙋ ми́ръ пода́ти, и҆ на́шꙋ спастѝ цр҃ковь, ю҆́же соста́висте, влⷣкꙋ ѹ҆моли́те.

Витíйскꙋю лю́тость премꙋ́дрости твоеѧ̀ пла́менемъ, бг҃оѧвле́нне варна́во, ꙗ҆́вѣ погаси́лъ є҆сѝ, сiѧ́нiй бжⷭ҇твенныхъ, ꙗ҆́кѡ и҆сто́чникъ внꙋ́трь и҆мѣ́ѧ. тѣ́мже всесвѧще́нный пра́здникъ тво́й почита́емъ.

Вѣ́рою па́мѧть твою̀ соверша́юще ны́нѣ, а҆пⷭ҇ле, моли́твенника ко влⷣцѣ тѧ̀ предлага́емъ, разрѣше́нiѧ просѧ́ще согрѣше́нiй, твои́мъ прiѧ́ти хода́тайствомъ, варна́во всече́стне, бг҃опроповѣ́дниче свѧще́нне.

Бг҃оро́диченъ:

Ꙗ҆́кѡ ѹ҆́тро ѡ҆брѣ́тесѧ ѹ҆́треннее, въ жите́йстѣй но́щи дѣ́вства зарѧ́ми сiѧ́ющи, восто́къ сл҃нца разꙋ́мнагѡ пра́вды на́мъ ꙗ҆́вльши, бг҃ома́ти всечⷭ҇таѧ.

Свѣти́ленъ. Подо́бенъ: Посѣти́лъ ны̀:

А҆пⷭ҇лы хрⷭ҇тѡ́вы, прiиди́те, лю́дiе, воспои́мъ бжⷭ҇твеннаго варѳоломе́а, и҆ варна́вꙋ мꙋ́драго, проповѣ́дники вѣ́ры, ꙗ҆́кѡ молѧ́щыѧсѧ хрⷭ҇тꙋ̀ ѡ҆ дꙋша́хъ на́шихъ.

Два́жды. 

Сла́ва, и҆ ны́нѣ, пра́здника, и҆лѝ бг҃оро́диченъ:

Чтⷭ҇аѧ влⷣчце ст҃а́ѧ, и҆ є҆ди́на мꙋженеискꙋ́снаѧ, спасе́нiе и҆ ѹ҆пова́нiе ты̀, молѝ и҆зъ тебє̀ рожде́ннаго и҆зба́вителѧ на́шего, спастѝ мíръ ѿ ле́сти, бѣ́дъ и҆ скорбе́й.

На хвали́техъ стiхи̑ры, на д҃, гла́съ д҃. Подо́бенъ: Ꙗ҆́кѡ до́блѧ:

Пра́вды тѧ̀ сл҃нце * i҆и҃съ бг҃ъ на́шъ, * во всѧ̑ мiрска̑ѧ и҆сполнє́нiѧ, * ꙗ҆́коже многосвѣ́тлꙋю лꙋчꙋ̀, * бг҃омꙋ́дре а҆пⷭ҇ле, положи́лъ є҆́сть, * sло́бы мглꙋ̀ ѿгонѧ́ща, * и҆ просвѣща́юща ѡ҆мрачє́ннаѧ сердца̀ неразꙋ́мiемъ * и҆ страсте́й ѡ҆бдержа́нiемъ, * варѳоломе́е пребога́те.

Два́жды.

Чи́стое прiѧ́телище * трⷪ҇цы бы́лъ є҆сѝ, * добродѣ́телей свѣтлостьмѝ ѡ҆блиста́емь, * и҆ въ се́рдцы прiе́мъ, варна́во, * ѿ неѧ̀ сiѧ́нiе, * и҆ просвѣще́нiе сл҃нца свѣтлѣ́йшее, * въ концѣ́хъ свѣ́тлѡ препосыла́ѧ * и҆ просвѣща́ѧ во тмѣ̀ сѣдѧ́щыѧ неразꙋ́мiѧ, * бг҃опрiѧ́тне.

Ꙗ҆́коже ѻ҆́блацы, блаже́ннiи, * во всѧ̑ концы̀ до́ждь и҆ска́паете нбⷭ҇ный, * и҆ дꙋ́шы вѣ́рныхъ напаѧ́ете * бжⷭ҇твенною бл҃года́тiю, * потопи́вше лю́тагѡ безбо́жiѧ пле́велы, * и҆ соверши́вше дꙋ́шы * плодонѡ́сны человѣ́чєскiѧ: * сегѡ̀ ра́ди во хвале́нiи ва́съ почита́емъ, * гдⷭ҇ни а҆пⷭ҇ли.

Сла́ва, гла́съ є҃. Вѷзантíево:

Премꙋ́дрость бж҃iѧ, соприсносꙋ́щное сло́во ѻ҆́ч҃ее, ꙗ҆́коже во є҆ѵⷢ҇лiихъ предречѐ: вы̀ є҆стѐ и҆зѻби̑льныѧ ло́зы, прехва́льнiи а҆пⷭ҇ли, и҆̀же гро́здъ зрѣ́лый и҆ кра́сенъ въ вѣ́твiѧхъ ва́шихъ носѧ́ше. Е҆го́же вѣ́рнiи ꙗ҆дꙋ́ще, ѹ҆слажда́емъ вкꙋ́съ къ весе́лiю, варѳоломе́е бг҃опрiѧ́тне, и҆ варна́во сы́не ѹ҆тѣше́нiѧ, прилѣ́жнѡ моли́тесѧ ѡ҆ дꙋша́хъ на́шихъ.

И҆ ны́нѣ, пра́здника, и҆лѝ бг҃оро́диченъ: Бл҃жи́мъ тѧ̀, бцⷣе дв҃о:

Славосло́вiе вели́кое, И҆ ѿпꙋ́стъ.

На лiтꙋргíи, блажє́нна ѿ канѡ́на варѳоломе́а, пѣ́снь г҃-ѧ на д҃: И҆ варна́вы пѣ́снь s҃ на д҃. Прокíменъ: гла́съ и҃: Во всю̀ зе́млю  и҆зы́де вѣща́нiе и҆́хъ: Стíхъ: Нб҃са̀ повѣ́даютъ сла́вꙋ бж҃iю: А҆пⷭ҇лъ дѣѧ́нiй, зача́ло к҃и: А҆ллилꙋ́iа, гла́съ а҃. И҆сповѣ́дѧтъ нб҃са̀ чꙋдеса̀ твоѧ̑, гдⷭ҇и: Е҆ѵⷢ҇лiе лꙋкѝ, зача́ло н҃а. Прича́стенъ: Во всю̀ зе́млю и҆зы́де вѣща́нiе и҆́хъ:


