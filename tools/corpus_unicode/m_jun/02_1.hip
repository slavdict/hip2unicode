        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же во в҃-й де́нь.

И҆́же во ст҃ы́хъ, ѻ҆ц҃а̀ на́шегѡ нiки́фора, патрiа́рха кѡнстантíнѧ гра́да, и҆сповѣ́дника:

И҆ ст҃а́гѡ великомꙋ́ченика i҆ѡа́нна но́вагѡ, мꙋ́чена въ бѣлѣгра́дѣ.

Слꙋ́жба є҆гѡ̀ пи́сана по се́й слꙋ́жбѣ.

Стiхи̑ры и҆сповѣ́дника, гла́съ д҃. Подо́бенъ: Ꙗ҆́кѡ до́блѧ:

И҆́стины водрꙋже́нiе, * и҆ вѣ́ры ѹ҆твержде́нiе, * и҆ догма́тѡвъ предложи́телѧ тѧ̀ зна́емъ, * благоче́стiѧ согла́сника, * чистоты̀ селе́нiе, * и҆ прiѧ́телище и҆збра́нное,  благово́нiе дх҃а, * и҆ превели́кое сокро́вище ѹ҆че́нiй, * и҆ ѡ҆снова́нiе хрⷭ҇то́вы цр҃кве, * свѧщенноѧвле́нне бг҃одꙋхнове́нне.

А҆по́столѡвъ прее́мника, * страда́льцєвъ є҆динонра́вна, * по́стникѡвъ є҆диноревни́телѧ восхвалѧ́емъ тѧ̀, * и҆ ѹ҆чи́телей печа́ть, * и҆ бжⷭ҇твенное и҆зꙿѡбраже́нiе, * хрⷭ҇то́ва тайноводи́телѧ, * ст҃и́телю бл҃же́нне, и҆ бг҃ото́чнꙋю рѣкꙋ̀ разꙋмѣ́нiй, * беззако́нникѡвъ и҆ хꙋ́льникѡвъ мы̑сли потоплѧ́юща, премꙋ́дре.

Премꙋ́дрости тала́нтъ * ѹ҆мно́живъ, пребога́те, * ра́дости сподо́билсѧ є҆сѝ гдⷭ҇а твоегѡ̀, * и҆спещре́нъ бл҃года́тiю * бж҃е́ственнагѡ сiѧ́нiѧ, и҆ заре́ю мы́сленнѡ сiѧ́ѧ дх҃о́вною, * ны́нѣ предстои́ши десни́цѣ жизноно́снѣй, * ѿтꙋ́дꙋ лꙋча́ми всегда̀ ѡ҆блиста́емь, сла́вне.

И҆́ны стiхи̑ры, гла́съ и҃. Подо́бенъ: Ѽ пресла́внагѡ чꙋдесѐ!

Въ бжⷭ҇твенныхъ незаходи́мыхъ внꙋ́трь, * и҆́стинныѧ же ски́нiи, * ю҆́же гдⷭ҇ь водрꙋзѝ, * ꙗ҆́кѡ свѧще́нникъ зако́ненъ * вше́лъ є҆сѝ, преподо́бне * не чꙋжде́ю, ѻ҆́ч҃е, кро́вiю, но твое́ю, * хрⷭ҇тꙋ̀ подо́бѧсѧ, совѣ́тномꙋ не поко́рсѧ томле́нiю, є҆́юже бг҃ꙋ, ѻ҆́ч҃е, ѹ҆годи́лъ є҆сѝ до конца̀.

Сло́вомъ и҆ дѣѧ́нiемъ ѹ҆кра́шенъ, * и҆ свѧще́нною твое́ю ѻ҆де́ждею, и҆ ѹ҆че́нiѧ пра́востiю, нiки́форе всемꙋ́дре, * премꙋ́дрости пита́телю, и҆сповѣ́данiемъ си́хъ прiѧ́лъ є҆сѝ, * заточє́нiи и҆стѧза́емь, терпѣ́лъ є҆сѝ ѹ҆се́рднѡ, * по́мысла крѣ́постiю лю̑таѧ, * всѧ̑ приходѧ̑щаѧ, блаже́нне.

Ѻ҆рга́нъ ꙗ҆ви́лсѧ є҆сѝ дх҃а, * бг҃одохнове́нными гла́сы ѡ҆глаша́емь свы́ше, * и҆ возглаша́ѧ несказа́нное сп҃са та́инство, * и҆ бж҃е́ственнаѧ трꙋба̀, * вои́стиннꙋ и҆ наро́читаѧ, * велегла́снѡ на́мъ проповѣ́дающи сло́ва воплоще́нiе, * є҆́же па́че достиже́нiѧ, * и҆ вы́ше ѹ҆ма̀ всѧ̑, * и҆ по́мысла, прече́стне.

Сла́ва, и҆ ны́нѣ, бг҃оро́диченъ:

Спаси́ мѧ, влⷣчце пречⷭ҇таѧ, ꙗ҆́же сп҃са хрⷭ҇та̀ неизрече́ннѡ  ро́ждшаѧ: * тѧ́ бо є҆ди́нꙋ стѧжа́хъ предста́тельницꙋ, * и҆ неѡбори́мꙋю стѣ́нꙋ, * и҆ покро́въ, и҆ ра́дованiе, * и҆ дꙋшѝ моеѧ̀ бж҃е́ственное ѹ҆тѣше́нiе. * Ты̀ ѹ҆́бѡ мѧ̀ и҆зба́ви неꙋсыпа́ющагѡ че́рвiѧ, * и҆ ѻ҆гнѧ̀ вѣ́чнꙋющагѡ, * мт҃и хрⷭ҇та̀ бг҃а.

Крⷭ҇тобг҃оро́диченъ:

Тѧ̀ ви́дѧщи пригвожда́ема * на крⷭ҇тѣ̀, i҆и҃се, * и҆ стрⷭ҇ти прiе́млюща во́лею, * дв҃а и҆ мт҃и твоѧ̀, влⷣко, * ѹ҆вы̀ мнѣ̀, вопiѧ́ше, * ча́до сла́дкое, * ра̑ны непра́веднѡ ка́кѡ терпи́ши, * врачꙋ̀, и҆сцѣли́вый человѣ́ческое неможе́нiе, * и҆ ѿ тлѝ всѣ́хъ и҆зба́вивый милосе́рдiемъ твои́мъ;

Тропа́рь, гла́съ д҃:

Пра́вило вѣ́ры и҆ ѻ҆́бразъ кро́тости, воздержа́нiѧ ѹ҆чи́телѧ, ꙗ҆ви́ тѧ ста́дꙋ твоемꙋ̀, ꙗ҆́же веще́й и҆́стина: сегѡ̀ ра́ди стѧжа́лъ є҆сѝ смире́нiемъ высѡ́каѧ, нището́ю бога̑таѧ, ѻ҆́ч҃е нiки́форе, молѝ хрⷭ҇та̀ бг҃а, спасти́сѧ дꙋша́мъ на́шымъ.

Канѡ́нъ, є҆гѡ́же краегране́сiе:

Нiки́фора ꙗ҆́кѡ побѣдоно́сна пѣ́сньми пою̀. Ѳеофа́нъ.

Гла́съ д҃. Пѣ́снь а҃. I҆рмо́съ:

Мо́рѧ чермнꙋ́ю пꙋчи́нꙋ, невла́жными стопа́ми, дре́внiй пѣшеше́ствовавъ i҆и҃ль, крестоѻбра́зными мѡѷсе́овыма рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть.

Дѣѧ́нiе видѣ́нiѧ показа́лъ є҆сѝ, ꙗ҆́вѣ восхожде́нiе: дꙋ́шꙋ бо согласи́лъ є҆сѝ дѣ́тельнѡ, нiки́форе пребога́те, къ видѣ́нiю и҆зрѧ́днѡ кра́йнемꙋ возлетѣ́лъ є҆сѝ.

Ѹ҆мертви́въ ꙗ҆̀же на землѝ мꙋдрова̑нiѧ воздержа́нiемъ ты̀, и҆ дꙋ́шꙋ напра́вилъ є҆сѝ прилѣжа́нiемъ, нiки́форе бг҃одохнове́нне, ко приста́нищємъ дости́глъ є҆сѝ невла́емагѡ наслажде́нiѧ.

Недꙋ́говавъ мамѡ́ны є҆́ресiю ле́въ ѻ҆каѧ́нный, и҆ къ  тве́рдомꙋ тебѣ̀ ка́мени прира́жсѧ, нiки́форе бг҃опрiѧ́тне, разсы́пасѧ вско́рѣ при а҆́дѣ пребезꙋ́мный.

Бг҃оро́диченъ:

И҆сцѣлѝ сокрꙋше́нiе, пренепоро́чнаѧ, человѣ́чества, творца̀ ро́ждши, всѧ̑ ны̀ и҆спра́вльшаго, низве́ржєнныѧ паде́нiемъ пра́ѻтєцъ, бг҃оневѣ́стнаѧ.

Пѣ́снь г҃. I҆рмо́съ:

Не мꙋ́дростiю и҆ си́лою, и҆ бога́тствомъ, хва́лимсѧ, но тобо́ю, ѻ҆́ч҃ею ѵ҆поста́сною мꙋ́дростiю, хрⷭ҇тѐ: нѣ́сть бо свѧ́тъ, па́че тебє̀, чл҃вѣколю́бче.

Ѹ҆краси́въ добродѣ́тельми твои́ми житiѐ твоѐ, и҆ свѣти́льникъ сло́ва жи́зни, ꙗ҆́вѣ храни́тель бы́въ, хрⷭ҇то́во всесщ҃е́нное ста́до наста́вль.

Бг҃оглаго́ливый ѻ҆́гненный ѧ҆зы́къ тво́й бж҃е́ственный ѻ҆гне́мъ разꙋ́мнымъ тернѡ́вныѧ попалѝ є҆́рєси, бг҃омꙋ́дре ѻ҆́ч҃е сла́вне.

Любомꙋ́дрiемъ премꙋ́дрости глꙋбинꙋ̀ и҆спыта́въ, ѹ҆че́нiй твои́хъ плени́цами, ѿмета́ющыѧсѧ ѻ҆́браза хрⷭ҇то́ва, ꙗ҆́снѡ придави́лъ є҆сѝ, досточꙋ́дне.

Бг҃оро́диченъ:

И҆сповѣ́дающе ѻ҆ц҃ꙋ̀ превѣ́чномꙋ сн҃а собезнача́льна, напослѣ́докъ и҆зъ твоеѧ̀ ѹ҆тро́бы ро́ждшасѧ, пречⷭ҇таѧ, вои́стиннꙋ сла́вимъ тѧ̀ бж҃iю мт҃рь.

Сѣда́ленъ, гла́съ и҃. Подо́бенъ: Премꙋ́дрости:

Слове́съ твои́хъ бл҃года́ть разꙋ́мныхъ, и҆ ѹ҆че́нiй высота̀ та́йныхъ, бж҃е́ственнагѡ на́мъ бы́сть восхожде́нiѧ лѣ́ствица: дꙋхо́внꙋ бо, ѻ҆́ч҃е, стѧжа́лъ є҆сѝ трꙋбꙋ̀, се́ю проповѣ́далъ є҆сѝ бж҃е́ствєннаѧ ѹ҆чє́нiѧ. Тѣ́мже и҆ на мѣ́стѣ всели́лсѧ є҆сѝ sла́чнѣ, sвѣ́рѧ ѿгна́лъ є҆сѝ пра́щею слове́съ твои́хъ, нiки́форе бл҃же́нне: молѝ хрⷭ҇та̀ бг҃а, грѣхѡ́въ ѡ҆ставле́нiе пода́ти чтꙋ́щымъ всечестнꙋ́ю твою̀ па́мѧть.

Сла́ва, и҆ ны́нѣ, бг҃оро́диченъ:

Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ сѣ́мене  ро́ждшꙋю бг҃а пло́тiю, всѝ ѹ҆блажа́емъ ро́ди человѣ́честiи: ѻ҆́гнь бо всели́сѧ въ тѧ̀ бжⷭ҇тва̀, и҆ ꙗ҆́кѡ младе́нца млеко́мъ пита́еши зижди́телѧ и҆ гдⷭ҇а. тѣ́мъ а҆́гг҃льскiй и҆ человѣ́ческiй ро́дъ, досто́йнѡ сла́вимъ прест҃о́е рождество̀ твоѐ, и҆ согла́снѡ вопiе́мъ тѝ: молѝ хрⷭ҇та̀ бг҃а, согрѣше́нiй ѡ҆ставле́нiе дарова́ти покланѧ́ющымсѧ вѣ́рою прест҃о́мꙋ рождествꙋ̀ твоемꙋ̀.

Крⷭ҇тобг҃оро́диченъ:

А҆́гнца и҆ па́стырѧ, и҆ и҆зба́вителѧ, а҆́гница зрѧ́щи на крⷭ҇тѣ̀, восклица́ше, пла́чꙋщи, и҆ го́рькѡ рыда́ющи, вопiѧ́ше: мíръ ѹ҆́бѡ ра́дꙋетсѧ, прiе́млѧ тобо́ю и҆збавле́нiе, ѹ҆тро́ба же моѧ̀ гори́тъ, зрѧ́щи твоѐ распѧ́тiе, є҆́же терпи́ши за милосе́рдiе ми́лости. долготерпѣли́ве гдⷭ҇и, ми́лости бе́здно и҆ и҆сто́чниче неисчерпа́емый, ѹ҆милосе́рдисѧ{В оригинале ѹ҆молосе́рдисѧ. Прим.  оrthlib} и҆ да́рꙋй согрѣше́нiй ѡ҆ставле́нiе вѣ́рою пою́щымъ бж҃е́ствєнныѧ стра̑сти твоѧ̑.

Пѣ́снь д҃. I҆рмо́съ:

Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й, гдⷭ҇и.

Си́лою бжⷭ҇твенною чє́люсти, свѧщенноѧвле́нне, нечести́выхъ сокрꙋши́лъ є҆сѝ, тве́рдымъ твои́мъ сло́вомъ си́хъ побѣди́въ, и҆ чествова́ти наꙋчи́лъ є҆сѝ бжⷭ҇твенный сп҃са ѻ҆́бразъ.

И҆сповѣ́данiемъ бжⷭ҇твенное свѧще́нство, свѣ́тлѡ ѹ҆ѧсни́лъ є҆сѝ, ѻ҆́ч҃е нiки́форе, льво́во сꙋровство̀ загражда́ѧ, таи́нниче неизрече́нныхъ, бг҃опрiѧ́тне.

Ю҆́ношески проти́вльсѧ, нiки́форе, благочести́выми ѹ҆чє́нiи чⷭ҇тны́ѧ цр҃кве, ра́ною слове́съ твои́хъ во́лки ѿгна́лъ є҆сѝ, вѣ́рꙋ пра́вꙋю корче́мствꙋющыѧ.

Бг҃оро́диченъ:

Воплоще́на безпло́тнаго пе́рвѣе, ро́ждши сло́ва бж҃iѧ, всенепоро́чнаѧ, ѡ҆бра́дованнаѧ, мíръ ѡ҆бнови́ла є҆сѝ. тѣ́мже тѧ̀, бг҃оневѣ́сто, вѣ́рою правосла́вною почита́емъ. 

Пѣ́снь є҃. I҆рмо́съ:

Ты̀, гдⷭ҇и мо́й, свѣ́тъ въ мíръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнiѧ, вѣ́рою воспѣва́ющыѧ тѧ̀.

Ѹ҆́мъ и҆мѣ́ѧ чи́стъ на нб҃са̀ восходѧ́щъ, ра́зꙋма и҆ премꙋ́дрости неꙋвѧда́ющiй цвѣ́тъ ѡ҆бꙿѧ́лъ є҆сѝ, всеблаже́нне.

И҆сцѣле́нiе дꙋша́мъ правосла̑внымъ ѡ҆роси́лъ є҆сѝ слове́съ твои́хъ, бг҃оѧвле́нне, зе́млю же неразꙋ́мныхъ ѡ҆прове́рглъ є҆сѝ твои́ми ѹ҆чє́нiи.

Сло́во дѣ́ѧтельно и҆ живо́тъ и҆мѣ́ѧ неѿе́млемь, ꙗ҆́кѡ со́лнце ѡ҆блиста́ѧ, чⷭ҇тны́ѧ цр҃кве просвѣща́еши ѹ҆твержде́нiе.

Бг҃оро́диченъ:

Разрѣше́нiе клѧ́твы прама́тере ты̀ была̀ є҆сѝ, пренепоро́чнаѧ, заче́нши на́съ благослове́ньми бжⷭ҇твенными вѣнча́вшаго.

Пѣ́снь s҃. I҆рмо́съ:

Пожрꙋ́ ти со гла́сомъ хвале́нiѧ, гдⷭ҇и, цр҃ковь вопiе́тъ тѝ, ѿ бѣсо́вскiѧ кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вiю.

Свѣтоно́снѡ зарѧ́ми сiѧ́ѧ дꙋхо́вными, цр҃квамъ, бг҃омꙋ́дре, ꙗ҆ви́лсѧ є҆сѝ сто́лпъ, нб҃сѝ ра́венъ, и҆ ѻ҆́блакъ къ наслѣ́дiю веды́й нбⷭ҇номꙋ.

Всю̀ твою̀ жи́знь бг҃ꙋ ѡ҆свѧти́лъ є҆сѝ, пребыва́ѧ по все́й вселе́ннѣй нача́льникъ, просла́вилсѧ є҆сѝ, свѧщенноѧвле́нне ѻ҆́ч҃е блаже́нне.

Растерза́етъ плетє́нiѧ безбо́жныхъ є҆ресе́й твоѐ бг҃одохнове́нное сло́во, ѻ҆бою́дꙋ ѻ҆́стрымъ мече́мъ ѹ҆тѣ́шителѧ, свѣ́тъ же и҆́стины всѣ̑мъ предпоказа̀.

Бг҃оро́диченъ:

Зако́ни пресла́внѡ є҆стества̀ разрѣша́ютсѧ: дв҃а бо ражда́етъ, и҆ пита́етъ ѻ҆трокови́ца, неискꙋсобра́чнѡ заче́нши всѣ́хъ зижди́телѧ и҆ гдⷭ҇а. 

Конда́къ, гла́съ д҃. Подо́бенъ: Ꙗ҆ви́лсѧ є҆сѝ дне́сь:

Побѣ́ды вѣне́цъ, ѽ нiки́форе! съ нб҃сѐ, пресла́вне, ꙗ҆́кѡ прiе́мъ ѿ бг҃а, спаса́й вѣ́рою почита́ющыѧ тѧ̀, ꙗ҆́кѡ свѧщеннонача́льника хрⷭ҇то́ва и҆ ѹ҆чи́телѧ.

I҆́косъ:

Ꙗ҆́коже невоева́нъ гра́дъ бж҃iй на горѣ̀, вели́кiй i҆ера́рхъ стоѧ̀ водрꙋже́нъ ꙗ҆ви́сѧ, соблюда́ѧ мíръ моли́твами, полкѝ безбо́жныхъ побѣди́въ, пребы́сть невреди́мь, ѿ врагѡ́въ стрѣлѧ́нiй неꙋѧ́звенъ, всѣ́хъ цр҃ѧ̀ и҆ гдⷭ҇а внꙋ́трь въ се́рдцы носѧ̀. тѣ́мже и҆ ѹ҆ѧснѧ́етъ чтꙋ́щыѧ хрⷭ҇та̀ на i҆кѡ́нѣ, съ высоты̀ добродѣ́телей, и҆ столпа̀ дѣ́лъ, пра́щею мета́етъ на полкѝ врагѡ́въ, двє́ри же милосе́рдiемъ ѿверза́етъ, вѣ́рою пою́щымъ сего̀, ꙗ҆́кѡ свѧти́телѧ хрⷭ҇то́ва и҆ ѹ҆чи́телѧ.

Пѣ́снь з҃. I҆рмо́съ:

Въ пе́щи а҆враа́мстiи ѻ҆́троцы персíдстѣй, любо́вiю благоче́стiѧ па́че, не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.

Цр҃ковь тѧ̀ жи́вꙋ бг҃а жива́гѡ вѣ́мы, внꙋ́трь ꙗ҆́кѡ свѣти́льника и҆мꙋ́ща златоза́рна, трⷪ҇цы позна́нiе: благослове́нъ є҆сѝ въ хра́мѣ сла́вы твоеѧ̀, гдⷭ҇и.

Е҆ретíчествꙋющихъ ѧ҆зыкобѡ́лiѧ низложи́лъ є҆сѝ, ѹ҆вѣрѧ́ѧ чти́ти i҆кѡ́нꙋ хрⷭ҇то́вꙋ, нiки́форе, взыва́ющыѧ: благослове́нъ є҆сѝ въ хра́мѣ сла́вы твоеѧ̀, гдⷭ҇и.

Премꙋ́дрости бога́тство, и҆ житiѐ и҆мѣ́ѧ бжⷭ҇твенно, всѐ преминꙋ́лъ є҆сѝ чꙋ́вство мы́сленнѡ, хрⷭ҇тꙋ̀ ны́нѣ бесѣ́дꙋеши: благослове́нъ є҆сѝ въ хра́мѣ сла́вы твоеѧ̀, гдⷭ҇и.

Бг҃оро́диченъ:

Нераздѣлѧ́юще соединє́ннаѧ, нижѐ слива́юще, є҆ди́наго хрⷭ҇та̀ сла́вимъ, и҆зъ тебє̀ воплоще́ннаго сло́ва, зовꙋ́ще: благослове́нъ є҆сѝ въ хра́мѣ сла́вы твоеѧ̀, гдⷭ҇и.

Пѣ́снь и҃. I҆рмо́съ:

Ѻ҆́троки бл҃гочести̑выѧ въ пещѝ ржⷭ҇тво̀ бг҃оро́дичо спасло̀ є҆́сть,  тогда̀ ѹ҆́бѡ ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а по́йте, дѣла̀, и҆ превозноси́те є҆го̀ во всѧ̑ вѣ́ки.

Кро́вiю хрⷭ҇то́вою и҆зба́вленъ, ра́зꙋмомъ и҆́же є҆гѡ̀ ра́ди подꙿѧ́тъ сме́рть: со́вѣсти бо прине́слъ є҆сѝ мꙋче́нiе и҆сповѣ́данiѧ благода́тiю сiѧ́ѧ: гдⷭ҇а по́йте, дѣла̀, взыва́ѧ, и҆ превозноси́те є҆го̀ во всѧ̑ вѣ́ки.

Тѣ́ломъ и҆ дꙋше́ю ѡ҆чище́нъ, сло́вꙋ всеви́дцꙋ сло́вомъ поже́рлъ є҆сѝ, сiѐ пре́жде безпло́тно и҆ безнача́льно показꙋ́ѧ, и҆ ми́лостивна бы́вша чл҃вѣ́ка по́слѣжде: гдⷭ҇а по́йте, дѣла̀, взыва́ѧ, и҆ превозноси́те є҆го̀ во всѧ̑ вѣ́ки.

Да наслѣ́дiе нбⷭ҇ное, и҆ сла́вꙋ неизмѣ́ннꙋю ѹ҆лꙋчи́ши, сла́вне, сла́вꙋ ѹ҆вѧда́емꙋю, ѻ҆́ч҃е, ѡ҆ста́вилъ є҆сѝ, и҆згна́нiе и҆ ѡ҆sлобле́нiе терпѧ̀ до́блественнѣ, мꙋ́дре, взыва́ѧ: гдⷭ҇а по́йте, дѣла̀, и҆ превозноси́те є҆го̀ во всѧ̑ вѣ́ки.

Бг҃оро́диченъ:

Е҆ди́нꙋ голꙋби́цꙋ чи́стꙋ тѧ̀ жени́хъ мы́сленный ѡ҆брѣ́те, всенепоро́чнаѧ, крíнъ благово́ннѣйшiй, цвѣ́тъ прекра́снѣйшiй и҆ свѣтоно́сенъ черто́гъ, невѣ́стꙋ приведѐ. тѣ́мже тѧ̀ дв҃ꙋ пое́мъ, и҆ превозно́симъ во всѧ̑ вѣ́ки.

Пѣ́снь ѳ҃. I҆рмо́съ:

Ка́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀. тѣ́мъ, веселѧ́щесѧ, тѧ̀, бцⷣе, велича́емъ.

Ѡ҆брѣ́лъ є҆сѝ блаже́нный коне́цъ, преше́дшымъ зерца́лѡмъ, и҆́стинѣ ꙗ҆́вльшейсѧ, видѣ́нiемъ нетлѣ́нныѧ добро́ты: є҆ѧ́же ны́нѣ насыща́ѧсѧ, твои́ми моли́твами на́съ помина́й.

Ра́кꙋ ѡ҆бстꙋпи́вше бжⷭ҇твеннꙋю бг҃оно́снагѡ нiки́фора, прiиди́те, хрⷭ҇тоно́снiи, ѹ҆се́рднѡ, ꙗ҆́кѡ побѣдоно́сца сего̀ воспои́мъ, и҆ тогѡ̀ торжество̀ съ весе́лiемъ пра́зднꙋимъ.

Всѧ́кꙋ добродѣ́тель ѹ҆держа́въ, при кончи́нѣ подвигѡ́въ  и҆сповѣ́данiѧ вѣнце́мъ, сщ҃енномꙋ́чениче, ꙗ҆ви́лсѧ є҆сѝ ѹ҆кра́шенъ, и҆́мже ѹ҆добре́нъ твоемꙋ̀ влⷣцѣ ны́нѣ предстои́ши.

Бг҃оро́диченъ:

Ꙗ҆́кѡ ко́рень и҆ и҆сто́чникъ, и҆ винꙋ̀ нетлѣ́нiѧ, тѧ̀, дв҃о, всѝ вѣ́рнiи вѣ́дꙋще, хвала́ми почита́емъ: ты́ бо ѵ҆поста́сное безсме́ртiе на́мъ и҆сточи́ла є҆сѝ.

Свѣти́ленъ. Подо́бенъ: Ѹ҆чн҃икѡ́мъ зрѧ́щымъ:

Ꙗ҆́кѡ побѣдоно́сецъ и҆зрѧ́денъ страсте́й, нiки́форе, вѣне́цъ сꙋгꙋ́бъ прiѧ́лъ є҆сѝ ѿ хрⷭ҇та̀ сп҃са: ꙗ҆́кѡ є҆́ресь бг҃обо́рнꙋю бжⷭ҇твєнныѧ i҆кѡ́ны ѿмета́ющихъ, премꙋ́дре низлага́ѧ, ст҃и́телю, и҆ страда́лецъ, ꙗ҆́кѡ благоче́стiѧ побо́рникъ, ѻ҆́ч҃е. ѡ҆ на́съ ѹ҆̀бо молѝ, чтꙋ́щихъ тѧ̀, блаже́нне.

Сла́ва, и҆ ны́нѣ, бг҃оро́диченъ:

Ѻ҆ч҃ескихъ не ѡ҆ста́вль нѣ́дръ, а҆́ще и҆ воплоти́лсѧ є҆сѝ ѿ дв҃ы, гдⷭ҇и: и҆́бо спастѝ менѐ па́дшаго, преклони́въ нб҃са̀ соше́лъ є҆сѝ, и҆ и҆схи́тити хотѧ̀ ѿ ѹ҆́стъ sвѣ́рѧ мы́сленнагѡ, и҆ є҆гѡ̀ ѹ҆давлє́нiи держи́маго. тѣ́мже и҆зба́вльсѧ, сла́влю твою̀ си́лꙋ.