        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ и҃-й де́нь.

Ст҃а́гѡ великомꙋ́ченика ѳео́дѡра стратила́та.

Стiхи̑ры на s҃, гла́съ в҃. Подо́бенъ: Е҆гда̀ ѿ дре́ва:

Ве́сь приве́лъ є҆сѝ себѐ тебѣ̀ да́вшемꙋ, пребл҃же́нне, жи́знь соверше́ннꙋ, ꙗ҆́кѡ всепло́дiе жи́во и҆ ѡ҆дꙋшевле́но, и҆ же́ртвꙋ благопрiѧ́тнꙋ и҆ пречи́стꙋ. тѣ́мже моли́твенникъ бы́лъ є҆сѝ благопрiѧ́тенъ, бꙋ́ри и҆зима́ѧ всѧ̑ вѣ́рою пою́щыѧ тѧ̀, мꙋ́чениче, и҆ призыва́ющыѧ тѧ̀, ѳео́дѡре.

Сѣ́мѧ воздѣ́лавъ прилѣ́жнѡ всѣ́ѧнное сло́ва, въ чи́стѣй твое́й дꙋшѝ, сiѐ ѹ҆мно́жилъ є҆сѝ болѣ́зньми страда́нiѧ, и҆ мꙋ́дрѣ положе́нъ въ нбⷭ҇ныхъ жи́тницахъ, нетлѣ́нно ѡ҆брѣ́лъ є҆сѝ наслажде́нiе: є҆гѡ́же ны́нѣ насыща́ѧсѧ, бл҃же́нне, твои́ми ко крⷭ҇тꙋ̀ хода́тайствы вѣ́рнѡ пою́щыѧ тѧ̀ спаса́й.

Мꙋ́чениче стрⷭ҇тоте́рпче хрⷭ҇то́въ, и҆̀же въ разли́чныхъ нꙋ́ждахъ спаса́й мольба́ми твои́ми, всѧ́ко ѹ҆́бѡ ѡ҆бстоѧ́нiе ѿрѣва́ѧ, и҆ ѿгонѧ̀ дꙋшегꙋби́тельнꙋю печа́ль, бл҃года́ть же и҆ ми́лость на́мъ просѧ̀: ꙗ҆́кѡ да моли́твами твои́ми спа́сшiисѧ, ра́дꙋющесѧ воспое́мъ всѝ честны̑ѧ по́двиги твоѧ̀, ѳео́дѡре.

И҆́ны стiхи̑ры, гла́съ д҃. Подо́бенъ: Ꙗ҆́кѡ до́блѧ:

Страда́лецъ до́блественный, * во́инъ непобѣди́мь, * дх҃омъ ст҃ы́мъ показа́лсѧ є҆сѝ, * низло́жь бори́телѧ * мꙋ́дростiю слове́съ твои́хъ, * и҆ дѣ́лъ твои́хъ мꙋ́дрѣ терпѣли́вными ꙗ҆вле́ньми. * тѣ́мже прiѧ́лъ є҆сѝ вѣнцы̀ побѣ̑дныѧ, * и҆ съ вы́шними ли̑ки сочета́лсѧ є҆сѝ, * великомꙋ́чениче ѳео́дѡре. 

Бжⷭ҇твенный сто́лпъ бы́лъ є҆сѝ, * благоче́стiѧ, пребога́те, * sлочести́выхъ ка́пищъ возгнꙋша́всѧ, * и҆ ѻ҆вча̀ всесоверше́нно, * и҆ заколе́нiе благопрiѧ́тно, * закла́вшемꙋсѧ тебє̀ ра́ди чи́стѣ приводи́мь, * просла́вльшемꙋ ст҃ꙋ́ю твою̀ па́мѧть, * и҆ чꙋде́съ сокро́вище тѧ̀ сꙋ́щымъ въ мíрѣ * дарова́вшемꙋ, ѳео́дѡре.

На кре́стъ воздви́женъ, * и҆ пло́ти стрꙋ́жемѣ, * и҆ ѻ҆́стрыми стрѣла́ми ѹ҆ѧзвлѧ́емь, * и҆ на дре́вѣ протѧза́емь, * и҆ мечи̑ ѹ҆сѣка́емь, * и҆ всѧ́кими хитростьмѝ болѣ́зней ѡ҆крꙋжа́емь, * непрекло́ненъ и҆ непобѣди́мь ꙗ҆ви́лсѧ є҆сѝ * си́лою на крестѣ̀ пригвожде́ннагѡ, * сла́ва мꙋ́ченикѡвъ ѳео́дѡре.

Сла́ва, гла́съ є҃:

Дне́сь возсiѧ̀ па́че денни́цы честна́ѧ па́мѧть страстоте́рпца хрⷭ҇то́ва, вѣ́рныхъ сердца̀ неви́димѡ просвѣща́ющи, и҆ ѻ҆́блаки дꙋ́шъ ѿгонѧ́ющи дѣ́йствомъ благода́ти дх҃а. къ немꙋ́же, мꙋчениколю́бцы, воззове́мъ: ра́дꙋйсѧ, и҆́же вѣ̑рнымъ ꙗ҆́вльсѧ бг҃одарова́ннаѧ благода́ть, и҆ чꙋде́съ мно́жєства простира́ѧ къ тебѣ̀ притека́ющымъ, ѳео́дѡре блаже́нне: хрⷭ҇та̀ непреста́ннѡ молѧ̀, не ѡ҆скꙋдѣ́й вѣ́чныхъ бла̑гъ полꙋчи́ти, вѣ́рою творѧ́щымъ па́мѧть твою̀.

И҆ ны́нѣ, пра́здника, и҆лѝ бг҃оро́диченъ, и҆лѝ крⷭ҇тобг҃оро́диченъ.

Подо́бенъ: Ра́дꙋйсѧ:

А҆́гнца своего̀ а҆́гница и҆ногда̀ зрѧ́щи, къ заколе́нiю тща́щасѧ, ѹ҆се́рднѡ послѣ́доваше, сiѧ̑ вопiю́щи є҆мꙋ̀: ка́мѡ и҆́деши, ча́до моѐ сладча́йшее, хрⷭ҇тѐ; чесѡ̀ ра́ди ско́рое тече́нiе сiѐ, долготерпѣли́ве, тече́ши нелѣ́ностнѡ; i҆и҃се возжелѣ́ннѣйшiй, безгрѣ́шне, многоми́лостиве гдⷭ҇и, да́ждь мѝ сло́во, рабѣ̀ твое́й, сн҃е мо́й вселюбе́знѣйшiй. не пре́зри, ще́дре, молчѧ̀, тѧ̀ стра́ннѡ ро́ждшꙋю, бж҃е всеще́дре, да́рꙋѧй мíрови ве́лiю ми́лость. 

На стiхо́внѣ ѻ҆ктѡ́иха. Сла́ва, гла́съ и҃. Самогла́сенъ:

Бж҃iихъ дарѡ́въ ꙗ҆́кѡ тезоимени́та, и҆ того̀ наслѣ́дника блаже́нства, всѝ восхва́лимъ, вѣ́рнiи, и҆ ѹ҆блажи́мъ по достоѧ́нiю ѳео́дѡра до́блѧго великомꙋ́ченика, вселе́нныѧ побо́рника: мо́литбосѧ хрⷭ҇тꙋ̀ бг҃ꙋ ѡ҆ дꙋша́хъ на́шихъ.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.

Подо́бенъ: Ѽ пресла́внагѡ чꙋдесѐ!

Не терплю̀, ча́до, * ви́дѧщи тѧ̀ на дре́вѣ ѹ҆снꙋ́вша, * бо́дрость всѣ̑мъ подаю́щаго, * ꙗ҆́кѡ да дре́вле престꙋпле́нiѧ плодо́мъ, * сно́мъ поги́бельнымъ ѹ҆снꙋ́вшымъ, * бжⷭ҇твеннꙋю и҆ спаси́тельнꙋю бо́дрость пода́си, * дв҃а глаго́лаше пла́чꙋщисѧ, * ю҆́же велича́емъ.

Тропа́рь, гла́съ д҃:

Воинствосло́вiемъ и҆́стиннымъ, страстоте́рпче, нбⷭ҇нагѡ цр҃ѧ̀ воево́да предо́брый бы́лъ є҆сѝ, ѳео́дѡре: ѻ҆рꙋ́жiѧми бо вѣ́ры ѡ҆полчи́лсѧ є҆сѝ мꙋ́дреннѡ, и҆ побѣди́лъ є҆сѝ де́мѡнѡвъ полкѝ, и҆ побѣдоно́сный ꙗ҆ви́лсѧ є҆сѝ страда́лецъ: тѣ́мже тѧ̀ вѣ́рою при́снѡ ѹ҆блажа́емъ.



На ѹ҆́трени ѻ҆́ба канѡ́на ѻ҆ктѡ́иха, безъ мꙋ́ченичнѡвъ: и҆ ст҃а́гѡ, на s҃.

Канѡ́нъ ст҃а́гѡ, є҆гѡ́же краегране́сiе:

Пою́ тѧ дарѡ́въ бжⷭ҇твенныхъ тезоимени́та, хвала́ми бжⷭ҇твенными.

Творе́нiе ѳеофа́ново.

Гла́съ д҃. Пѣ́снь а҃. I҆рмо́съ:

Мо́рѧ чермнꙋ́ю пꙋчи́нꙋ невла́жными стопа́ми дре́внiй пѣшеше́ствовавъ i҆и҃ль, крⷭ҇тоѻбра́зными мѡѷсе́овыма рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть.

Мꙋ́ченикъ ꙗ҆́вѣ свѣтлостьмѝ ѹ҆краша́емь, добротво́рцꙋ предстои́ши хрⷭ҇тꙋ̀, ѿ негѡ̀ ѹ҆добрѧ́емь, ꙗ҆́кѡ дарѡ́въ тезоимени́тъ бжⷭ҇твенныхъ, мꙋ́чениче ѳео́дѡре.

Бжⷭ҇твенными воѡрꙋжи́всѧ, ѳео́дѡре, ѻ҆рꙋ̑жiи вѣ́ры,  вра̑жiѧ ссѣ́клъ є҆сѝ тве́рдѡ дꙋшетлѣ̑нныѧ полкѝ: и҆ побѣди́тель бы́въ съ мꙋ́чєники вѣнча́лсѧ є҆сѝ.

Свѣ́тлое твоеѧ̀ дꙋшѝ хра́брство показꙋ́ѧ sлочести́вомꙋ, бг҃омꙋ́дре, цр҃ю̀, премꙋ́дростiю слове́съ твои́хъ, и҆ благода́тiю дѣ́лъ, сего̀ посрами́лъ є҆сѝ, ѳео́дѡре.

Бг҃оро́диченъ:

Безъ сѣ́мене ѻ҆́ч҃ею во́лею ѿ бжⷭ҇твеннагѡ дх҃а, бж҃iѧ зачала̀ є҆сѝ сн҃а, и҆ пло́тiю родила̀ є҆сѝ, и҆́же и҆зъ ѻ҆ц҃а̀ безъ ма́тере, на́съ же ра́ди и҆зъ тебє̀ безъ ѻ҆тца̀.

Пѣ́снь г҃. I҆рмо́съ:

Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆ ѹ҆твержде́нiе.

Ѡ҆полче́нiе sлочести́вое. ꙗ҆́кѡ воево́да си́ленъ побѣди́лъ є҆сѝ, и҆ стропти́вагѡ sмíѧ всѧ̑ хи́трѡсти попра́лъ є҆сѝ.

Ꙗ҆́кѡ ѹ҆се́рденъ дꙋше́ю, ѹ҆мышле́нiемъ благочести́вымъ, сла́вне, sлочести́выхъ погꙋби́лъ є҆сѝ прелюбодѣ́йствєннаѧ чти̑лища.

Крѣ́постiю по́мысла лю́тыхъ наношє́нiѧ претерпѣ́лъ є҆сѝ, животво́рнѣй ме́ртвости подвигополо́жника подо́бѧсѧ.

Бг҃оро́диченъ:

Ты̀ є҆ди́на сꙋ́щымъ на землѝ, па́че є҆стества̀ благи́хъ хода́таица, мт҃и бж҃iѧ была̀ є҆сѝ. тѣ́мже тѝ, ра́дꙋйсѧ, вопiе́мъ.

Сѣда́ленъ, гла́съ и҃. Подо́бенъ: Премꙋ́дрости:

Бжⷭ҇твенное всеѻрꙋ́жiе воспрiи́мъ, и҆ i҆́дѡльскꙋю ле́сть низложи́въ, а҆́гг҃лы возста́вилъ є҆сѝ восхвали́ти по́двиги твоѧ̑: и҆́бо бжⷭ҇твенною любо́вiю ѹ҆́мъ распали́въ, на ѻ҆́гненнꙋю сме́рть до́блественнѡ дерзнꙋ́лъ є҆сѝ. тѣ́мже тезоимени́тнѡ просѧ́щымъ тѧ̀ дае́ши бжⷭ҇твєннаѧ дарова̑нiѧ, страстоте́рпче ѳео́дѡре. сегѡ̀ ра́ди вопiе́мъ тѝ: молѝ хрⷭ҇та̀ бг҃а, грѣхѡ́въ ѡ҆ставле́нiе пода́ти чтꙋ́щымъ любо́вiю па́мѧть твою̀.

Два́жды. 

Сла́ва, и҆ ны́нѣ, пра́здника и҆лѝ бг҃оро́диченъ:

Въ напа̑сти многоплетє́нныѧ впа́дъ ѿ вра̑гъ ви́димыхъ и҆ неви́димыхъ, бꙋ́рею ѡ҆держи́мь безчи́сленныхъ согрѣше́нiй мои́хъ: и҆ ꙗ҆́кѡ къ те́пломꙋ застꙋпле́нiю и҆ покро́вꙋ моемꙋ̀, чⷭ҇таѧ, ко приста́нищꙋ притека́ю твоеѧ̀ бла́гости. тѣ́мже, пречⷭ҇таѧ, и҆зъ тебє̀ воплоще́нномꙋ безсѣ́меннѡ моли́сѧ прилѣ́жнѡ ѡ҆ всѣ́хъ рабѣ́хъ свои́хъ, непреста́ннѡ молѧ́щихтисѧ, бцⷣе пречⷭ҇таѧ, молѧ́щи є҆го̀ при́снѡ, согрѣше́нiй ѡ҆ставле́нiе дарова́ти воспѣва́ющымъ досто́йнѡ сла́вꙋ твою̀.

Крⷭ҇тобг҃оро́диченъ:

Дв҃а и҆ мт҃и i҆и҃сова на дре́вѣ зрѧ́щи творца̀, стенѧ́ше слезѧ́щи, и҆ лю́тѣ ѹ҆ѧзвлѧ́шесѧ, дꙋ́шꙋ и҆ тѣ́ло растерза́ющи, бiю́щисѧ, и҆ къ немꙋ̀ вопiю́щи го́рькѡ, и҆ взыва́ющи: ѹ҆вы̀ мнѣ̀, ѽ сн҃е мо́й! ка́кѡ претерплю̀ стра́сть твою̀, гво́здiе и҆ копiѐ, ꙗ҆́же безъ болѣ́зни тѧ̀ ро́ждши; но потщи́сѧ воста́ти, и҆ ви́дѣти тѧ̀, сн҃е мо́й и҆ бж҃е, и҆ ѿ рыда́нiѧ преста́ти и҆ болѣ́зни, и҆ пою́щiи твоѧ̑ стрⷭ҇ти согрѣше́нiй разрѣше́нiе прiи́мꙋтъ.

Пѣ́снь д҃. I҆рмо́съ:

Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й, гдⷭ҇и.

Ѹ҆ѧзви́лъ є҆сѝ sмíѧ, ѹ҆ѧзви́ти тѧ̀ хотѧ́щаго, и҆ терпѣли́выми сопротивлє́нiи, мꙋ́ченикъ ꙗ҆ви́лсѧ є҆сѝ, поѧ̀ прилѣ́жнѡ тѧ̀ ѹ҆крѣ́пльшемꙋ: сла́ва си́лѣ твое́й, гдⷭ҇и.

И҆знꙋри́въ пло́ть мно́гими ра́нами, по́мыслъ непрекло́ненъ поста́вилъ є҆сѝ, треблаже́нне, поѧ̀ ѹ҆се́рднѡ, тѧ̀ ѹ҆крѣ́пльшемꙋ: сла́ва си́лѣ твое́й, гдⷭ҇и.

Ѹ҆краси́лсѧ є҆сѝ страда́ньми влⷣки, твоѧ̑ честна̑ѧ страда̑нiѧ, премꙋ́дре, совокꙋ́пль: и҆ сподо́билсѧ є҆сѝ тогѡ̀ свѣ́тлости, и҆ жела́емыѧ красоты̀.

Бг҃оро́диченъ:

Неискꙋсобра́чнѡ родила̀ є҆сѝ, ѽ дв҃о, и҆ по рождествѣ̀  ꙗ҆ви́ласѧ є҆сѝ дѣ́вствꙋющи па́ки. тѣ́мже немо́лчными гла̑сы, є҆́же ра́дꙋйсѧ, тебѣ̀, влⷣчце, вѣ́рою несꙋмнѣ́нною взыва́емъ.

Пѣ́снь є҃. I҆рмо́съ:

Ты̀, гдⷭ҇и мо́й, свѣ́тъ въ мíръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнiѧ вѣ́рою воспѣва́ющыѧ тѧ̀.

Кропле́нiемъ плотски́хъ крове́й ѹ҆ста́вилъ є҆сѝ де́мѡнскꙋю на па́гꙋбꙋ приноси́мꙋю кро́вь, непобѣди́ме ѳео́дѡре.

Ѽ нра́ва благочести́ва! ѽ до́блественна ра́зꙋма! ѽ вѣ́ры теплѣ́йшiѧ честна́гѡ страстоте́рпца, є҆́юже бг҃а полꙋчѝ!

Ѹ҆́мъ и҆мѣ́ѧ свѣ́томъ бж҃iимъ ѡ҆сiѧ́емь, побо́рника sло́бы ѡ҆мрачи́лъ є҆сѝ sмíѧ, бг҃оно́се ѳео́дѡре.

Бг҃оро́диченъ:

Тѧ̀ ѻ҆рꙋ́жiе непобѣди́мое на врагѝ предлага́емъ, тѧ̀ ѹ҆твержде́нiе и҆ наде́ждꙋ на́шегѡ спасе́нiѧ, бг҃оневѣ́сто, стѧжа́хомъ.

Пѣ́снь s҃. I҆рмо́съ:

Пожрꙋ́ ти со гла́сомъ хвале́нiѧ, гдⷭ҇и, цр҃ковь вопiе́тъ тѝ, ѿ бѣсо́вскiѧ кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вiю.

Побѣди́лъ є҆сѝ ѹ҆се́рдiемъ де́рзостнымъ низлага́ющихъ, на крестѣ̀ просте́ртъ, и҆ гвоздьмѝ пробода́емь, блаже́нне, и҆зꙿѡбража́ѧ спаси́тельнꙋю стра́сть зижди́телѧ.

Зако́ннѡ стра́ждꙋщемꙋ хрⷭ҇то́съ тебѣ̀ ꙗ҆влѧ́етсѧ въ темни́цѣ затворе́нꙋ, воздвиза́ѧ ꙗ҆́кѡ подвигополо́жникъ къ подвигѡ́мъ на врагѝ борє́нiѧ, пресла́вне.

Же́ртвꙋ чи́стꙋ и҆ ст҃ꙋ, и҆ непоро́чнꙋ, тебє̀ ра́ди во́лею себѐ же́ртвꙋ прине́сшемꙋ приве́лъ є҆сѝ себѐ, страстоте́рпче ѳео́дѡре.

Бг҃оро́диченъ:

Ѽ чꙋ́до всѣ́хъ чꙋде́съ новѣ́йшее! ꙗ҆́кѡ дв҃а во ѹ҆тро́бѣ, всѧ̑ содержа́щаго, неискꙋсомꙋ́жнѡ заче́нши, не тѣсновмѣстѝ. 

Конда́къ, гла́съ в҃. Подо́бенъ: Вы́шнихъ и҆щѧ̀:

Мꙋ́жествомъ дꙋшѝ въ вѣ́рꙋ ѡ҆болкíйсѧ, и҆ глаго́лъ бж҃iй а҆́ки копiѐ въ рꙋ́кꙋ взе́мъ, врага̀ побѣди́лъ є҆сѝ, мꙋ́ченикѡвъ преве́лiй ѳео́дѡре, съ ни́ми хрⷭ҇тꙋ̀ бг҃ꙋ молѧ́сѧ не преста́й ѡ҆ всѣ́хъ на́съ.

I҆́косъ:

Страда́льцєвъ пресвѣ́тлꙋю добро́тꙋ, прiиди́те всѝ, пѣ́сненными вѣнцы̑, вѣ́рнiи, ѳео́дѡра вѣнча́емъ: да́ръ бо бж҃iй вели́къ мíрꙋ ꙗ҆ви́сѧ сiѧ́ньми чꙋде́съ. врага́ бо побѣ́ждь велiа́ра страда̑нiи честны́ми, ѡ҆дождѧ́етъ вмѣ́стѡ кро́вныхъ ка́плей и҆сцѣле́нiй то́ки: съ си́ми ѹ҆́бѡ всѣ́ми ра́дꙋетсѧ хрⷭ҇тꙋ̀, и҆ дае́тъ ми́ръ неѡскꙋде́нъ. тѣ́мъ вопiе́мъ є҆мꙋ̀: молѝ непреста́ннѡ ѡ҆ всѣ́хъ на́съ.

Пѣ́снь з҃. I҆рмо́съ:

Въ пе́щи а҆враа́мстiи ѻ҆́троцы персíдстѣй, любо́вiю благоче́стiѧ па́че, не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.

Въ пещѝ твои́хъ подвигѡ́въ, мꙋ́чениче сла́вне, ве́щь sлоче́стiѧ попали́лъ є҆сѝ, и҆ свѣти́ло благоче́стiѧ, поѧ̀, бы́лъ є҆сѝ: благослове́нъ є҆сѝ въ хра́мѣ сла́вы твоеѧ̀, гдⷭ҇и.

Ꙗ҆́кѡ воево́да, ꙗ҆́кѡ смы́сленъ, и҆ тре́звеникъ дѣ́ломъ, царѧ̀ несмы́сленна и҆ sлочести́ва премо́глъ є҆сѝ, и҆ показа́лъ є҆сѝ сего̀ некрѣ́пка, ѹ҆крѣпи́всѧ си́лою дꙋхо́вною.

Зако́нъ побѣжда́етсѧ похвала́ми вели́чества твоегѡ̀: ты́ бо пресвѣ́тлыми просiѧ́лъ є҆сѝ ѡ҆блиста̑нiи мꙋче́нiѧ, влⷣцѣ твоемꙋ̀ вопiѧ̀, ѳео́дѡре: благослове́нна держа́ва твоегѡ̀ влады́чества.

Бг҃оро́диченъ:

Вы́шнѧгѡ ѡ҆свѧще́нное бжⷭ҇твенное селе́нiе, ра́дꙋйсѧ: тобо́ю бо даде́сѧ ра́дость, бцⷣе, зовꙋ́щымъ: благослове́на ты̀ въ жена́хъ є҆сѝ, всенепоро́чнаѧ влⷣчце.

Пѣ́снь и҃. I҆рмо́съ:

Рꙋ́цѣ распросте́ръ данiи́лъ, львѡ́въ зiѧ̑нiѧ въ ро́вѣ затчѐ:  ѻ҆́гненнꙋю же си́лꙋ ѹ҆гаси́ша, добродѣ́телiю препоѧ́савшесѧ, благоче́стiѧ рачи́тели ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ, гдⷭ҇а.

На тѧ̀ ѹ҆пова́въ, менє̀ ра́ди кре́стъ и҆ сме́рть претерпѣ́вшаго, на кре́стъ воздвиго́хсѧ, влⷣко, и҆ ѹ҆ѧзвлѧ́емь стрѣлѧ́ньми, и҆ лю̑тымъ прикаса́ѧсѧ ра́намъ, гдⷭ҇и, вопiѧ́лъ є҆сѝ, мꙋ́чениче, стражда̀, доблемꙋ́дренне ѳео́дѡре.

Приве́лъ є҆сѝ же́ртвꙋ чи́стꙋ тебѐ зижди́телю твоемꙋ̀, ра́дꙋѧсѧ, ѳео́дѡре, и҆ ѿлꙋчи́всѧ, сла́вне, къ црⷭ҇твꙋ нбⷭ҇номꙋ, съ мꙋ́чєники свѧще́ннѡ взыва́ѧ всегда̀: благослови́те, всѧ̑ дѣла̀ гдⷭ҇нѧ, гдⷭ҇а.

Ꙗ҆́кѡ крíнъ, ꙗ҆́кѡ ши́покъ разꙋ́мный, вонѧ́ми страда́нiй твои́хъ благоꙋха́еши на́съ, ѿгонѧ̀ благода́тiю всегда̀ sлосмра́дiе страсте́й на́шихъ, и҆ понꙋжда́ѧ вопи́ти благово́нною дꙋше́ю: благослови́те, всѧ̑ дѣла̀ гдⷭ҇нѧ, гдⷭ҇а.

Бг҃оро́диченъ:

Ты̀ є҆ди́на во всѣ́хъ родѣ́хъ, дв҃о пречⷭ҇таѧ, мт҃и ꙗ҆ви́ласѧ є҆сѝ бж҃iѧ: ты̀ бжⷭ҇тва̀ была̀ є҆сѝ жили́ще, всенепоро́чнаѧ, не ѡ҆па́льшисѧ ѻ҆гне́мъ непрестꙋ́пнагѡ свѣ́та. тѣ́мже вси́ тѧ благослови́мъ, мр҃íе бг҃оневѣ́сто.

Пѣ́снь ѳ҃. I҆рмо́съ:

Ка́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе, велича́емъ.

Ны́нѣ со блаже́нными собѡ́ры, и҆ мꙋ́ченическими ли̑ки, ꙗ҆́кѡ ѹ҆кра́шенъ страда́ньми, соводворѧ́ѧсѧ и҆ свеселѧ́сѧ, вѣне́цъ носѧ̀, предстои́ши жела́емомꙋ тебѣ̀, ѳео́дѡре.

Къ высотѣ̀ нбⷭ҇нѣй взѧ́тсѧ, ѡ҆ земны́хъ небре́гъ, и҆ жела́емагѡ тебѣ̀ конца̀ сподо́билсѧ є҆сѝ, то̀ са́мое соверше́нiе жела́нiй, ѳео́дѡре, воспрiе́мъ ра́дꙋѧсѧ.

И҆мы́й къ бг҃ꙋ дерзнове́нiе, ꙗ҆́кѡ до́бль и҆ мꙋ́дръ  страда́лецъ, восхвалѧ́ющымъ тѧ̀ любо́вiю согрѣше́нiй ѡ҆ставле́нiе просѝ, ѿ страсте́й и҆ скорбе́й всѣ́хъ на́съ и҆збавлѧ́ѧ.

Е҆ди́наго тѧ̀ безсме́ртна сло́ва пло́тiю пострада́вша и҆ ѹ҆ме́рша, мꙋ́ченикъ бг҃омꙋ́дрый возжела́въ, безсме́ртiѧ твоегѡ̀ полꙋчи́въ, на нб҃са̀ всели́сѧ, къ зижди́телю всѣ́хъ всеси́льнꙋ.

Бг҃оро́диченъ:

Благослове́ннꙋю мр҃íю, и҆ бж҃iю мт҃рь дв҃ꙋ, прiиди́те всѝ, вѣ́рою и҆ любо́вiю непреста́ннѡ восхва́лимъ, є҆ѧ́же ра́ди ѡ҆брѣ́тше вѣ́чное ра́дованiе.

Свѣти́ленъ. Подо́бенъ: Нб҃о sвѣзда́ми:

Ты̀ красе́нъ добро́тою, и҆ воево́да благомо́щенъ, и҆ сла́вный во страда́льцѣхъ во́инъ, прине́слсѧ є҆сѝ хрⷭ҇тꙋ̀, и҆ мíрꙋ да́ръ бжⷭ҇твенный, ѳео́дѡре, показа́лсѧ є҆сѝ.

Сла́ва, и҆ ны́нѣ, пра́здника, и҆лѝ бг҃оро́диченъ:

Держа́внымъ твои́мъ кро́вомъ, ѿ вра̑гъ навѣ́та, на́съ, чⷭ҇таѧ, твоѧ̑ рабы̑ сохранѧ́й всѧ̑ неврє́дны: тѧ́ бо стѧжа́хомъ є҆ди́нꙋ прибѣ́жище въ нꙋ́ждахъ.

На стiхо́внѣ ѻ҆ктѡ́иха. Сла́ва, гла́съ и҃:

Страда́льческiй соста́вль по́двигъ, на пре́лесть мꙋ́жествовалъ є҆сѝ, ѳео́дѡре, ѻ҆гневѣща́ннымъ ѧ҆зы́комъ твои́мъ посрами́лъ є҆сѝ лiкiнíево безчеловѣ́чество. тѣ́мже и҆ со а҆́гг҃лы ра́дꙋѧсѧ, блаже́нне, молѝ хрⷭ҇та̀ бг҃а, да ми́лостивъ бꙋ́детъ на́мъ въ де́нь сꙋ́дный.

И҆ ны́нѣ, пра́здника, и҆лѝ бг҃оро́диченъ, крⷭ҇тобг҃оро́диченъ: пи́санъ ве́черъ на стiхо́внѣ.

На лiтꙋргíи блажє́нна пра́здника, и҆лѝ ѻ҆ктѡ́иха, и҆ ст҃а́гѡ пѣ́снь г҃-ѧ. Прокíменъ, гла́съ з҃: Возвесели́тсѧ пра́ведникъ ѡ҆ гдⷭ҇ѣ: Стíхъ: Ѹ҆слы́ши, бж҃е, гла́съ мо́й, внегда̀ моли́тимисѧ къ тебѣ̀: А҆пⷭ҇лъ къ тiмоѳе́ю, зача́ло сч҃в. А҆ллилꙋ́iа, гла́съ д҃: Пра́ведникъ ꙗ҆́кѡ фíнiѯъ процвѣте́тъ, ꙗ҆́кѡ ке́дръ, и҆́же въ лiва́нѣ,  ѹ҆мно́житсѧ. Е҆ѵⷢ҇лiе матѳе́а, зача́ло л҃s. Прича́стенъ: Въ па́мѧть вѣ́чнꙋю бꙋ́детъ пра́ведникъ:


