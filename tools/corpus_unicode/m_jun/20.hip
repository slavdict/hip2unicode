        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ к҃-й де́нь.

Ст҃а́гѡ свѧщенномꙋ́ченика меѳо́дiа, є҆пⷭ҇кпа пата́рскагѡ, и҆́же ѻ҆рiге́новꙋ є҆́ресь попалѝ.

Стiхи̑ры, гла́съ д҃. Подо́бенъ: Да́лъ є҆сѝ зна́менiе:

Хꙋдо́жество па́мѧть твоѧ̀ на́мъ * сп҃си́тельное носѧ́щи, * свѧти́телю меѳо́дiе, * свѣ́тлѡ прiи́де. * тѣ́мже въ не́й тѧ̀ пѣсносло́вимъ, * проповѣ́дающе твоѧ̑ * свѣ̑тлыѧ  по́двиги и҆ борє́нiѧ: * и҆́миже многокова́рственнаго и҆ лꙋка́ваго пребра́лъ є҆сѝ, * и҆ побѣ́ды вѣне́цъ и҆спле́лъ є҆сѝ ра́дꙋѧсѧ.

Словесы̀ просвѣти́лъ є҆сѝ цр҃ко́вное и҆сполне́нiе, * бг҃оѧвле́нне меѳо́дiе, страда́нiй же свѣ́тлостiю * многобо́жiѧ ѿгна́лъ є҆сѝ мра́къ, * и҆ преше́лъ є҆сѝ къ свѣ́тꙋ, сщ҃енномꙋ́чениче, * ны́нѣ невече́рнемꙋ. * тѣ́мже твоѐ всепра́зднственное * и҆ свѣтоно́сное торжество̀ пра́зднꙋемъ дне́сь, благоче́стiемъ ѡ҆сiѧ́еми.

Кровьмѝ ѡ҆багри́лъ є҆сѝ * свѧще́ннꙋю ѻ҆де́ждꙋ твою̀, * бг҃оно́се меѳо́дiе: * съ не́юже во ст҃а̑ѧ ст҃ы́хъ, бл҃же́нне, * вмѣсти́лсѧ є҆сѝ ра́дꙋѧсѧ, и҆ зри́ши свѣ́тлѡ * трⷪ҇ческꙋю бжⷭ҇твеннꙋю свѣ́тлость, * наꙋча́ѧсѧ ꙗ҆снѣ́йше сꙋ́щымъ па́че ѹ҆ма̀ и҆ смы́сла, * и҆ ѡ҆божа́ѧсѧ, и҆зрѧ́дне ст҃и́телю пребога́те.

И҆́ны стiхи̑ры бцⷣѣ. Подо́бенъ: то́йже:

Ра́дꙋйсѧ, солнцезра́чнаѧ лꙋчѐ, сл҃нца незаходи́магѡ прⷭ҇то́ле, * ꙗ҆́же сл҃нце возсiѧ́вши недоꙋмѣ́нное: * ра́дꙋйсѧ, ѹ҆́ме, ѡ҆блиста́ѧй бжⷭ҇твенными сiѧ́ньми, зарѐ мо́лнiйнаѧ, * ѡ҆свѣти́вшаѧ землѝ концы̀, * и҆́стинное зла́та блиста́нiе, * вседо́браѧ и҆ пренепоро́чнаѧ, * свѣ́тъ невече́рнiй вѣ̑рнымъ ѡ҆блиста́вши.

Скве́рнꙋ ѿмы́й стра́стнагѡ се́рдца моегѡ̀, бцⷣе всепѣ́таѧ, * и҆ всѧ̑ ꙗ҆́звы и҆ гноє́нiѧ сегѡ̀, * ꙗ҆̀же ѿ грѣха̀ ѡ҆чи́сти, чⷭ҇таѧ, * и҆ ѹ҆ма̀ моегѡ̀ ѹ҆ста́ви непостоѧ́нное: * ꙗ҆́кѡ да си́лꙋ твою̀, * и҆ вели́кое застꙋпле́нiе * велича́ю ѻ҆каѧ́нный и҆ непотре́бный ра́бъ тво́й.

Не́мощь и҆ разслабле́нiе, * дв҃о мт҃и всенепоро́чнаѧ, * дꙋшѝ моеѧ̀ преложѝ въ крѣ́пость и҆ си́лꙋ, * стра́хомъ и҆ любо́вiю твори́ти же, * и҆ дѣ́ѧти ѡ҆правда̑нiѧ хрⷭ҇тѡ́ва: ꙗ҆́кѡ да и҆збѣ́гнꙋ ѻ҆гнѧ̀ нестерпи́магѡ, * и҆ наслѣ́дiе небе́сное, * и҆ жи́знь непреходи́мꙋю * тобо́ю воспрiимꙋ̀ веселѧ́сѧ всегда̀. 

Сла́ва, и҆ ны́нѣ, гла́съ и҆ подо́бенъ то́йже:

Бѣсо́вскими преклоне́на прило́гми, * и҆ въ ро́въ поги́бели вве́ржена, * ѹ҆ще́дри, влⷣчце, * и҆ ѹ҆тверди́ мѧ на ка́мени добродѣ́телей, * и҆ навѣ́ты вра̑жiѧ разо́рши, * сподо́би мѧ̀ твори́ти повелѣ̑нiѧ * твоегѡ̀ сн҃а и҆ бг҃а на́шегѡ: * ꙗ҆́кѡ да ѹ҆лꙋчꙋ̀ * ѡ҆ставле́нiе въ де́нь сꙋда̀.

Крⷭ҇тобг҃оро́диченъ. Подо́бенъ: то́йже:

Распина́ема хрⷭ҇та̀ чл҃вѣколю́бца * ви́дѧщи пречⷭ҇таѧ, * и҆ ре́бра и҆скопава́єма копiе́мъ, * пла́чꙋщи вопiѧ́ше: * что̀ сiѐ, сн҃е мо́й; * что́ ти безблагода́тнiи лю́дiе возда́ша, * за ꙗ҆̀же сотвори́лъ є҆сѝ дѡ́браѧ и҆̀мъ, * и҆ тщи́шисѧ безча́дствовати мѧ̀, вселюбе́знѣйшiй; * ѹ҆дивлѧ́юсѧ, благоꙋтро́бне * твоемꙋ̀ во́льномꙋ распѧ́тiю.

Тропа́рь, гла́съ а҃:

Кро́вь твоѧ̀, мꙋ́дре, та́йнѡ вопiе́тъ ѿ землѝ, ꙗ҆́коже а҆́велева къ бг҃ꙋ, бг҃омꙋ́дре свѧти́телю меѳо́дiе, ꙗ҆́снѡ проповѣ́давый бж҃iе вочеловѣ́ченiе. тѣ́мже и҆ посрами́лъ є҆сѝ ѻ҆рiге́новꙋ ле́сть, и҆ преста́вилсѧ є҆сѝ въ нбⷭ҇ный черто́гъ: молѝ хрⷭ҇та̀ бг҃а, да спасе́тъ дꙋ́шы на́шѧ.

Канѡ́нъ, творе́нiе ѳеофа́ново.

Гла́съ з҃. Пѣ́снь а҃. I҆рмо́съ:

Ма́нiемъ твои́мъ на земны́й ѻ҆́бразъ преложи́сѧ пре́жде ѹ҆доборазлива́емое водно́е є҆стество̀, гдⷭ҇и. тѣ́мже немо́креннѡ пѣшеше́ствовавъ i҆и҃ль, пое́тъ тебѣ̀ пѣ́снь побѣ́днꙋю.

Стезѝ ско́рыѧ, къ бг҃ꙋ мѧ̀ носѧ́щiѧ, показꙋ́ѧ прехо́дъ, свѧщеннотаи́нниче, наꙋчѝ: ꙗ҆́кѡ да безконе́чнꙋю ѹ҆лꙋчꙋ̀ жи́знь моли́твами твои́ми, сла́вне.

Ѡ҆блиста́лъ є҆сѝ свѣтоно́снѡ во хрⷭ҇то́вѣ цр҃кви, сꙋгꙋ́быми сiѧ́ѧ, сщ҃енноѧвле́нне, бл҃года́тьми. тѣ́мже сꙋгꙋ́быми тѧ̀ вѣнцы̑ сщ҃еннолѣ́пнѡ хрⷭ҇то́съ вѣнча̀. 

Вѣнце́мъ мꙋче́нiѧ, свѧще́нства же ма́стiю, бл҃же́нне, ѹ҆краша́емь, ѻ҆бои́ми просiѧ́лъ є҆сѝ. тѣ́мже и҆́стинное и҆ бг҃ови́дное наслѣ́дiе полꙋчи́лъ є҆сѝ.

Ꙗ҆́кѡ непоро́чна же́ртва, и҆ свѧще́нна влⷣцѣ, и҆ жива̀ и҆ ѡ҆дꙋшевле́нна, сщ҃еннодѣ́йствовасѧ, сла́вне. тѣ́мже же́ртвенникꙋ нбⷭ҇номꙋ прiѧ́тъ бы́лъ є҆сѝ, меѳо́дiе.

Бг҃оро́диченъ:

И҆зба́вителѧ человѣ́ческагѡ ро́да и҆ свободи́телѧ, и҆ сп҃са хрⷭ҇та̀ на́мъ родила̀ є҆сѝ, дв҃о мт҃и чⷭ҇таѧ. тѣ́мже ꙗ҆́вѣ тѧ̀ вѣ́дꙋще хода́таицꙋ живота̀ вѣ́чнагѡ сла́вимъ.

Пѣ́снь г҃. I҆рмо́съ:

Въ нача́лѣ нб҃са̀ всеси́льнымъ сло́вомъ твои́мъ ѹ҆тверже́й, гдⷭ҇и сп҃се, и҆ вседѣ́тельнымъ, и҆ бж҃iимъ дх҃омъ всю̀ си́лꙋ и҆́хъ, на недви́жимѣмъ мѧ̀ ка́мени и҆сповѣ́данiѧ твоегѡ̀ ѹ҆твердѝ.

Распала́ющꙋсѧ ви́дѣвъ ѻ҆рiге́новꙋ пре́лесть, ꙗ҆́кѡ сы́й и҆зрѧ́денъ па́стырь, бж҃е́ственнымъ ѻ҆гне́мъ ско́рѡ попали́лъ є҆сѝ всю̀ ѻ҆́нагѡ мглꙋ̀, блиста́ющꙋю лꙋчꙋ̀ вже́гъ премꙋ́дрости твоеѧ̀, бг҃опрiѧ́тне.

Дѣ́вство чⷭ҇тно́е, и҆ чистоты̀ добро́тꙋ и҆скꙋ́сомъ, сла́вне, навы́къ, премꙋ́дростiю твое́ю, и҆ слове́съ благода́тiю, всѣ́хъ си́хъ добро́тꙋ показꙋ́еши, бг҃омꙋ́дре, и҆ вѣ́чнꙋющꙋю свѣ́тлость.

Твои́хъ слове́съ мо́лнiѧ, и҆ ра́зꙋма трꙋба̀, и҆ ѹ҆че́нiй бл҃гонаро́читое вѣща́нiе, во всю̀ зе́млю и҆зы́де, преподо́бне, всѧ̑ зовꙋ́щи вѣ̑рныѧ къ прича́стiю, пребл҃же́нне, небе́сныхъ наслажде́нiй.

Крѣпча́йшею пи́щею дх҃о́вныхъ напое́нiй насы́щшесѧ, премꙋ́дре, твои́хъ, и҆́стинною пи́щею ѻ҆́ною наслажда́ютсѧ, пребыва́ющею, приснотекꙋ́щею не мимохо́днѡ, и҆ растꙋ́щею прича́стникѡмъ.

Бг҃оро́диченъ:

Съ бжⷭ҇твеннымъ гаврiи́ломъ, бл҃гослове́ннаѧ дв҃о, тебѣ̀,  ра́дꙋйсѧ, зове́мъ при́снѡ: ра́дости бо на́мъ вина̀ была̀ є҆сѝ и҆ весе́лiѧ и҆́стиннагѡ, и҆зба́вителѧ и҆ сп҃са всѣ́хъ пло́тiю ро́ждши.

Сѣда́ленъ, гла́съ д҃. Подо́бенъ: Вознесы́йсѧ:

Же́ртвенникъ красе́нъ се́рдце твоѐ сотвори́лъ є҆сѝ, безкрѡ́вны, свѧщеннодѣ́йственне, прине́слъ є҆сѝ жє́ртвы бг҃ꙋ. пострада́въ же крѣ́пкѡ, и҆ поже́рсѧ прине́слсѧ є҆сѝ же́ртва, меѳо́дiе, на́съ ра́ди поже́ршемꙋсѧ. є҆го́же прилѣ́жнѡ молѝ при́снѡ, всѧ̑ спастѝ любо́вiю пою́щыѧ тѧ̀.

Сла́ва, и҆ ны́нѣ, бг҃оро́диченъ:

Нечи́стыхъ помыслѡ́въ мои́хъ мно́жество, и҆ безмѣ́стныхъ мы́слей ѡ҆бꙋрева̑нiѧ кто̀ и҆зрещѝ мо́жетъ, всенепоро́чнаѧ; настоѧ̑нiѧ же безпло́тныхъ вра̑гъ мои́хъ кто̀ и҆сповѣ́сть, и҆ си́хъ sло́бꙋ; но твое́ю мольбо́ю, блага́ѧ, си́хъ мнѣ̀ всѣ́хъ и҆збавле́нiе да́рꙋй.

Крⷭ҇тобг҃оро́диченъ:

И҆́же ѿ безнача́льнагѡ ѻ҆ц҃а̀ рожде́ннаго, напослѣ́докъ тѧ̀ пло́тiю ро́ждшаѧ, на крⷭ҇тѣ̀ ви́сѧща зрѧ́щи, хрⷭ҇тѐ, ѹ҆вы̀ мнѣ̀, любе́знѣйшiй i҆и҃се, вопiѧ́ше, ка́кѡ сла́вимый ꙗ҆́кѡ бг҃ъ ѿ а҆́гг҃лъ, ѿ беззако́нныхъ ны́нѣ человѣ̑къ, сн҃е, хотѧ̀ распина́ешисѧ; пою̀ тѧ̀, долготерпѣли́ве.

Пѣ́снь д҃. I҆рмо́съ:

Ѻ҆́ч҃а нѣ́дра не ѡ҆ста́вль, и҆ соше́дъ на зе́млю, хрⷭ҇тѐ бж҃е, та́йнꙋ ѹ҆слы́шахъ смотре́нiѧ твоегѡ̀, и҆ просла́вихъ тѧ̀, є҆ди́не чл҃вѣколю́бче.

Къ добродѣ́телей высотѣ̀, мꙋ́ченически сконча́всѧ, восте́клъ є҆сѝ, великодаро́вное воздаѧ́нiе свѧщеннодѣ́йствiѧ твоегѡ̀ прiе́мъ, преблаже́нне.

Престо́лъ и҆мѣ́ѧ свѧти́тельскiй, свѧще́ннꙋю же жи́знь стѧжа́въ, правосла́внꙋю проповѣ́далъ є҆сѝ вѣ́рꙋ, всече́стне, и҆ наꙋчи́лъ є҆сѝ твоѐ ста́до. 

Сла́дость дꙋшеполе́знаѧ твои́хъ ѹ҆че́нiй ꙗ҆́кѡ и҆сто́чникъ происхо́дитъ, прича́стники веселѧ̀, и҆ ѹ҆слажда́ѧ дꙋшє́вныѧ на̑ша чꙋ̑вства.

Бг҃оро́диченъ:

Ѻ҆ч҃ескихъ нѣ́дръ не ѿстꙋ́пль, и҆ ѿ дв҃ы вопло́щсѧ, хрⷭ҇тѐ бж҃е, сохранѝ ста́до твоѐ, строе́нiѧ твоегѡ̀ покланѧ́ющеесѧ бжⷭ҇твєннымъ ѻ҆бразѡ́мъ.

Пѣ́снь є҃. I҆рмо́съ:

Гдⷭ҇и бж҃е мо́й, ѿ но́щи ѹ҆́треневавъ тебѣ̀ молю́сѧ: пода́ждь мѝ ѡ҆ставле́нiе прегрѣше́нiй мои́хъ, и҆ къ свѣ́тꙋ твои́хъ повелѣ́нiй пꙋти̑ моѧ̑ напра́ви, молю́сѧ.

Ме́ртвостiю живоно́сною ѡ҆бле́клсѧ є҆сѝ, ѻ҆́ч҃е, пре́жде сконча́нiѧ твоегѡ̀, и҆ мече́мъ ѹ҆сѣ́ченъ мꙋче́нiѧ твоегѡ̀, къ жи́зни многосꙋгꙋ́бнѣй преста́вилсѧ є҆сѝ, сла́вне, лꙋ́чшей.

Таи́нниче неизрече́нныхъ, и҆ ѻ҆́бщниче вы́шнѧгѡ ликостоѧ́нiѧ, любо́вiю чтꙋ́щыѧ тѧ̀ спасѝ, пресла́вне, и҆скꙋше́нiй лю́тыхъ наи̑тiѧ разорѧ́ѧ моли́твами твои́ми.

И҆мѣ́ѧ ко влⷣцѣ дерзнове́нiе, ѻ҆́ч҃е, є҆гѡ́же и҆ стра́сти ѹ҆се́рднѡ поревнова́лъ є҆сѝ, по́двиги твои́ми, вѣ̑рнымъ бжⷭ҇твенный ми́ръ и҆ тишинꙋ̀ и҆спросѝ, премꙋ́дре.

Пе́рвѣе свѧщеннодѣ́ствовалъ є҆сѝ а҆́гнца бж҃iѧ, грѣхѝ мíра взе́млющаго: послѣди́ же закала́емь, слове́сна и҆ жива̀ же́ртва семꙋ̀ прине́слсѧ є҆сѝ, ѻ҆́ч҃е меѳо́дiе.

Бг҃оро́диченъ:

Чтⷭ҇аѧ бцⷣе, мою̀ дꙋ́шꙋ ѡ҆мраче́ннꙋю, прiѧ́телище сꙋ́ши неразори́магѡ свѣ́та, и҆ хра́мъ бжⷭ҇твенныѧ зарѝ, свѣ́томъ твои́мъ просвѣтѝ, молю́сѧ.

Пѣ́снь s҃. I҆рмо́съ:

Пла́вающаго въ молвѣ̀ жите́йскихъ попече́нiй, съ корабле́мъ потоплѧ́ема грѣхи̑, и҆ дꙋшетлѣ́нномꙋ sвѣ́рю примета́ема, ꙗ҆́кѡ i҆ѡ́на, хрⷭ҇тѐ, вопiю́ ти: и҆зъ смертоно́сныѧ глꙋбины̀ возведи́ мѧ.

Дрема́нiѧ вѣ́ждамъ и҆ ѻ҆чи́ма твои́ма сна̀,  преблаже́нне не да́лъ є҆сѝ, до́ндеже всѣ́хъ страсте́й себѐ свободи́лъ є҆сѝ, и҆ вмѣсти́теленъ хра́мъ содѣ́лалъ є҆сѝ зарелꙋ́чнѣй мо́лнiи дх҃а.

Ве́сь бжⷭ҇твенномꙋ и҆ бг҃ови́дномꙋ сiѧ́нiю, бг҃омꙋ́дре, соединѧ́ѧсѧ, бжⷭ҇твеннагѡ свѧще́нства пра́вило бы́лъ є҆сѝ, и҆ къ бг҃ꙋ хода́тай ꙗ҆ви́лсѧ є҆сѝ, все́й це́ркви вѣ́рныхъ, меѳо́дiе.

Къ свѣ́тломꙋ житiю̀ свѣ́тлостное совокꙋ́пльсѧ, сꙋ́щихъ ѿкрове́нiе, бг҃оглаго́ливе, свѣ́тлаго свѣти́льника мíрꙋ тѧ̀ показа̀, є҆ретíческое глꙋмле́нiе, и҆ безбо́жiѧ тмꙋ̀ ѿгонѧ́ща.

Бг҃оро́диченъ:

Цр҃и́цꙋ всѣ́хъ бы́вшихъ тѧ̀ вѣ́дѧще, бг҃а бо родила̀ є҆сѝ, бг҃омт҃и, ѿ несꙋ́щихъ всѧ̑ сотво́ршаго, ра́достное пѣсносло́вiе со а҆́гг҃ломъ гаврiи́ломъ тебѣ̀ зове́мъ.

Конда́къ, гла́съ д҃. Подо́бенъ: Вознесы́йсѧ:

Свѧщеннотаи́нникъ ст҃ы́ѧ трⷪ҇цы, и҆ ꙗ҆̀же па́че ѹ҆ма̀ повелѣ́нiй бжⷭ҇твенныхъ проповѣ́дникъ, и҆ правосла̑внымъ ѹ҆твержде́нiе бы́лъ є҆сѝ, меѳо́дiе, sлосла̑вныѧ ѡ҆бличи́лъ є҆сѝ смы́слы правовѣ́рiѧ ра́ди, кро́вiю твое́ю свѧщенномꙋ́ченикъ ꙗ҆́вльсѧ, и҆ хрⷭ҇тꙋ̀ со а҆́гг҃лы предстоѧ̀, молѝ, спасти́сѧ на́мъ.

Пѣ́снь з҃. I҆рмо́съ:

Въ пе́щь ѻ҆́гненнꙋю вве́ржени преподо́бнiи ѻ҆́троцы, ѻ҆́гнь въ ро́сꙋ преложи́ша, воспѣва́нiемъ си́це вопiю́ще: благослове́нъ є҆сѝ, гдⷭ҇и, бж҃е ѻ҆тє́цъ на́шихъ.

Ѡ҆свѧще́нъ, бг҃омꙋ́дре, и҆ мꙋ́ченикѡмъ и҆́стины свѣ́тлѡ сiѧ́ѧ кро́вiю, съ ни́ми влⷣцѣ пое́ши непреста́ннѡ: благослове́нъ є҆сѝ, гдⷭ҇и, бж҃е ѻ҆тє́цъ на́шихъ.

Ѹ҆твержде́нъ вѣ́рою, i҆́дѡльскiй ѹ҆гаси́лъ є҆сѝ пла́мень тѡ́ки ст҃ы́хъ крове́й твои́хъ, мꙋ́чениче, си́це взыва́ѧ: благослове́нъ є҆сѝ, гдⷭ҇и, бж҃е ѻ҆тє́цъ на́шихъ.

Наꙋче́нъ бжⷭ҇твеннымъ видѣ́нiемъ превы́шнимъ, ѹ҆́мъ  премꙋ́дрѡ ѹ҆ѧсни́лъ є҆сѝ, съ вѣ́рнѡ пою́щими, ѻ҆́ч҃е, взыва́ѧ: благослове́нъ є҆сѝ, гдⷭ҇и, бж҃е ѻ҆тє́цъ на́шихъ.

Бг҃оро́диченъ:

Пѣсносло́вiемъ сла́витъ твоѐ ржⷭ҇тво̀ всѧ̀ тва́рь, бг҃а, дв҃о, вѣ́дѧщи, и҆ че́стнѡ покланѧ́ющисѧ томꙋ̀ зове́тъ: благослове́нъ є҆сѝ, гдⷭ҇и бж҃е ѻ҆тє́цъ на́шихъ.

Пѣ́снь и҃. I҆рмо́съ:

Е҆ди́наго безнача́льнаго цр҃ѧ̀ сла́вы, є҆го́же благословѧ́тъ нбⷭ҇ныѧ си̑лы, и҆ трепе́щꙋтъ чи́ни а҆́гг҃льстiи, по́йте, свѧще́нницы, лю́дiе, превозноси́те є҆го̀ во вѣ́ки.

Тѧ̀ неви́димаго ꙗ҆́кѡ ви́дѣ, терпѧ́ше мꙋчи́телей ра̑ны бг҃омꙋ́дрый, и҆ вѣнце́мъ ѹ҆вѧзе́сѧ, поѧ̀: по́йте, свѧще́нницы, лю́дiе, превозноси́те є҆го̀ во вѣ́ки.

Непрее́млемое хрⷭ҇то́во црⷭ҇тво свѣ́тлѡ жела́ѧ, свѧти́телю, сiѐ тебѣ̀ и҆схода́тайствовавшꙋ пра́вою стезе́ю, зовы́й хрⷭ҇тꙋ̀: лю́дiе, превозноси́те є҆го̀ во вѣ́ки.

Многосꙋгꙋ́бнꙋ хрⷭ҇то́съ тебѣ̀ подадѐ твои̑мъ трꙋдѡ́мъ мздꙋ̀, бг҃оно́се, мы́сль преходѧ́щꙋю всѧ́кꙋ, пою́щꙋ благоче́стнѡ тогѡ̀ црⷭ҇тво во всѧ̑ вѣ́ки.

Ѹ҆че́нiй пꙋчи́нꙋ, и҆ скрижа́ль наказа́нiй, и҆ зрѣ́нiѧ высо́кагѡ сокро́вище тѧ̀ зна́емъ, и҆ чꙋ́вствъ престо́лъ, пою́ще благоче́стнѡ хрⷭ҇та̀ цр҃ѧ̀ во всѧ̑ вѣ́ки.

Бг҃оро́диченъ:

Ра́бски, пречⷭ҇таѧ, тебѣ̀ прихождꙋ̀ вѣ́рою, заче́ншаѧ всѣ́хъ влⷣкꙋ, ны́нѣ спаси́ мѧ гоне́нiѧ и҆ бѣ́дъ, пою́ща благоче́стнѡ бг҃а воплоще́ннаго и҆зъ тебє̀, бг҃ороди́тельнице.

Пѣ́снь ѳ҃. I҆рмо́съ:

Мт҃и бж҃iѧ и҆ дв҃а, ро́ждшаѧ и҆ дѣ́вствꙋющаѧ па́ки, не є҆стества̀ дѣ́ло, но бж҃iѧ снизхожде́нiѧ: тѣ́мъ ꙗ҆́кѡ є҆ди́нꙋ, бж҃iихъ чꙋде́съ сподо́бльшꙋюсѧ, тѧ̀ при́снѡ велича́емъ.

Всегда̀ хрⷭ҇та̀ молѝ, бг҃облаже́нне ѻ҆́ч҃е, є҆ресе́й ѹ҆ста́вити  є҆́же на ны̀ кова̑рства, и҆ ны́нѣшнiй мра́къ ѿ среды̀ ѿженѝ: ꙗ҆́кѡ бо свѧти́тель си́ленъ, моли́твенникъ бы́лъ є҆сѝ.

Ѿ землѝ къ небе́снѣй жи́зни преста́вилсѧ є҆сѝ, слꙋже́нiѧ твоегѡ̀ по́честь прiе́мъ и҆ страда́нiѧ, и҆дѣ́же жи́зни нетлѣ́нныѧ прича́стникъ бы́въ, вѣ́чнѡ бы́ти со хрⷭ҇то́мъ сподо́билсѧ є҆сѝ.

Дре́ва жи́зненнагѡ пло́дъ ѡ҆бꙿѧ́лъ є҆сѝ, безсме́ртныѧ, преблаже́нне, жи́зни, человѣ́кѡмъ первонача́льника приѡбрѣ́тъ, є҆гѡ́же ра́дости наслажда́ѧсѧ бога́тнѡ, ѡ҆ пою́щихъ тѧ̀ вѣ́рою, моли́сѧ.

Ве́сь ѹ҆́мъ простира́ѧ, преподо́бне, бла́гостiю житiѧ̀, хрⷭ҇то́ва зрѣ́нiѧ и҆ кра́снагѡ весе́лiѧ сподо́билсѧ є҆сѝ, ꙗ҆́кѡ свѧщенномꙋ́ченикъ и҆ сказа́тель благоче́стiѧ, и҆ побо́рникъ.

Бг҃оро́диченъ:

Зако́на но́вагѡ ковче́гъ нарица́емъ тѧ̀, и҆ бг҃оначерта́ннꙋю скрижа́ль, въ не́йже сло́во написа́сѧ бж҃iе, чл҃вѣ́къ бы́въ, за є҆́же спастѝ мíръ ѿ ле́сти, ѡ҆бра́дованнаѧ бцⷣе всепѣ́таѧ.


