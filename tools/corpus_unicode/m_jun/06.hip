        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ s҃-й де́нь.

Преподо́бнагѡ ѻ҆ц҃а̀ на́шегѡ виссарiѡ́на чꙋдотво́рца:

И҆ преподо́бнагѡ i҆ларiѡ́на но́вагѡ, ѻ҆би́тели далма́тскiѧ.

На Гдⷭ҇и, воззва́хъ, стiхи̑ры, гла́съ и҃. Поⷣ: Ѽ пресла́внагѡ чꙋдесѐ!

Свѣ́тъ мона́шествꙋющихъ, виссарiѡ́не мꙋ́дре, * ты̀ добродѣ́тельными зарѧ́ми, * и҆ сiѧ́нiемъ бл҃года́ти, * пꙋсты́ни бы́лъ є҆сѝ ꙗ҆́кѡ свѣти́ло пресвѣ́тло. * Страсте́й мглы̀ и҆ тмы̀ sлолю́тыхъ, * тѧ̀ чтꙋ́щыѧ те́плѣ и҆збавлѧ́й, * и҆  всѧ́кiѧ ско́рби и҆ напа́сти, * вѣ́рнѡ пою́щыѧ * твоѐ бж҃е́ственное ѹ҆спе́нiе.

Неизрече́нныхъ пѡ́двигъ твои́хъ, * ты̀ бж҃е́ственною любо́вiю, * терпѧ̀ стоѧ́нiе посредѣ̀ те́рнiѧ, * показа́лъ є҆сѝ страда́льцємъ ра́вно сопротивле́нiе. * Го́рькагѡ мо́рѧ ѹ҆слажда́еши во́ды, * и҆ дꙋ́шы напоѧ́еши въ жа́жди, премꙋ́дре. * Прехо́диши вы́ше нíловыхъ быстри́нъ, * творѧ̀ немо́кренно, прехва́льне, * на вода́хъ ше́ствiе.

Тѧ̀ подо́бника и҆лiѝ мꙋ́дромꙋ, * всѝ вѣ́дꙋще ꙗ҆́вѣ, виссарiѡ́не, восхвалѧ́емъ, * ми́лостiю бж҃е́ственною тебѣ̀ * съ нб҃сѐ ѡ҆дожди́лъ є҆сѝ водны̑ѧ стрꙋи̑, * и҆ дождє́вныѧ и҆сто́чники, и҆ ро́сꙋ бжⷭ҇твеннꙋю, * твои́ми чⷭ҇тны́ми моли́твами, подае́ши ѹ҆жѐ свы́ше, * ѻ҆́ч҃е пребл҃же́нне, всѣ̑мъ вѣ̑рнымъ * бл҃года́ть же и҆ си́лꙋ, * и҆ покро́въ неѡбори́мъ.

И҆́ны стiхи̑ры прпⷣбнагѡ i҆ларiѡ́на, гла́съ д҃. Поⷣ: Да́лъ є҆сѝ зна́менiе:

Житiѐ нескве́рно, * терпѣ́нiе и҆ кро́тость, и҆ любо́вь нелицемѣ́рнꙋ, * воздержа́нiе безмѣ́рно, * всено́щное стоѧ́нiе, * ѹ҆миле́нiе бж҃е́ственное, * вѣ́рꙋ и҆ наде́ждꙋ и҆́стиннꙋ, съ ми́лованiемъ, ѻ҆́ч҃е, стѧжа́въ, * ꙗ҆́кѡ а҆́гг҃лъ пожи́лъ є҆сѝ на землѝ съ тѣ́ломъ, * i҆ларiѡ́не бл҃же́нне, * моли́твенниче ѡ҆ дꙋша́хъ на́шихъ.

Земны́й а҆́гг҃лъ, * и҆ нбⷭ҇ный человѣ́къ бы́лъ є҆сѝ, прпⷣбне, * и҆сто́чникъ ѹ҆миле́нiѧ, ми́лованiѧ стрꙋѧ̀, * пꙋчи́на чꙋде́съ, * грѣ́шникѡвъ и҆спорꙋ́чникъ, * ма́слина вои́стиннꙋ бж҃iѧ плодови́та, * є҆ле́емъ трꙋдѡ́въ твои́хъ * ѹ҆маща́ѧ ли́ца, i҆ларiѡ́не чꙋ́дне, * вѣ́рнѡ восхвалѧ́ющихъ тѧ̀.

Ѹ҆́мъ тво́й сiѧ́ѧ * бжⷭ҇твенными разꙋмѣ̑нiи, * тѣле́сныхъ превы́ше страсте́й бы́лъ є҆сѝ, * несмѣ́шенъ до́льними, * носѧ̀ начерта́нiе, * и҆ и҆зꙿѡбража́ѧ въ себѣ̀ бж҃е́ственнꙋю добро́тꙋ, * и҆ познава́емь ве́сь свѣтови́дѣнъ, * дѣ́йствомъ дх҃а, i҆ларiѡ́не ѻ҆́ч҃е на́шъ, * мона́шествꙋющихъ ѹ҆краше́нiе. 

Сла́ва, и҆ ны́нѣ, пра́здника, и҆лѝ бг҃оро́диченъ:

Ра́дꙋйсѧ, сл҃нцезра́чнаѧ лꙋчѐ, * сл҃нца незаходи́магѡ прⷭ҇то́ле, * ꙗ҆́же сл҃нце возсiѧ́вши недоꙋмѣ́нное: * ра́дꙋйсѧ, ѹ҆́ме, ѡ҆блиста́ѧй бж҃е́ственными сiѧ́ньми, * зарѐ мо́лнiйнаѧ, ѡ҆свѣти́вшаѧ землѝ концы̀, * и҆́стинное зла́та блиста́нiе, * вседо́браѧ и҆ пренепоро́чнаѧ, * свѣ́тъ невече́рнiй * вѣ̑рнымъ ѡ҆блиста́вши.

Крⷭ҇тобг҃оро́диченъ:

Распина́ема хрⷭ҇та̀ чл҃вѣколю́бца * ви́дѧщи пречⷭ҇таѧ, * и҆ ре́бра и҆скопава́єма копiе́мъ * пла́чꙋщи вопiѧ́ше: * что̀ сiѐ, сн҃е мо́й; * что́ ти безблагода́тнiи лю́дiе возда́ша, * за ꙗ҆̀же сотвори́лъ є҆сѝ дѡ́браѧ и҆̀мъ; * и҆ тщи́шисѧ безча́дствовати мѧ̀, вселюбе́знѣйшiй: * ѹ҆дивлѧ́юсѧ, бл҃гоꙋтро́бне, твоемꙋ̀ во́льномꙋ распѧ́тiю.

Тропа́рь, гла́съ д҃:

Бж҃е ѻ҆тє́цъ на́шихъ, творѧ́й при́снѡ съ на́ми по твое́й кро́тости, не ѿста́ви ми́лость твою̀ ѿ на́съ: по моли́твами и҆́хъ въ ми́рѣ ѹ҆пра́ви живо́тъ на́шъ.



Канѡ́нъ ст҃а́гѡ виссарiѡ́на. Творе́нiе i҆ѡ́сифово.

Гла́съ в҃. Пѣ́снь а҃. I҆рмо́съ:

Грѧди́те, лю́дiе, пои́мъ пѣ́снь хрⷭ҇тꙋ̀ бг҃ꙋ раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ и҆зъ рабо́ты є҆гѵ́петскiѧ, ꙗ҆́кѡ просла́висѧ.

Пое́тъ бг҃ꙋ це́рковь ликꙋ́ющи въ па́мѧти твое́й дне́сь, бг҃одохнове́нне виссарiѡ́не, и҆ вѣ́рою сла́витъ вели̑кiѧ, ѻ҆́ч҃е, по́двиги твоѧ̑.

Ра́бъ бг҃ꙋ ꙗ҆́вльсѧ, порабо́тилъ є҆сѝ дꙋше́вными си́лами стра̑сти тѣлє́сныѧ, и҆ свобо́дь всѧ́кiѧ sло́бы ꙗ҆ви́лсѧ є҆сѝ, ѻ҆́ч҃е всечꙋ́дне.

Ѹ҆краси́всѧ добро́тами пѡ́двигъ твои́хъ, сосꙋ́дъ ꙗ҆ви́лсѧ є҆сѝ благопотре́бенъ бж҃е́ственнагѡ дх҃а, тогѡ̀ дѣ̑йствiѧ вмѣща́ющь, виссарiѡ́не бл҃же́нне. 

Бг҃оро́диченъ:

Дꙋ́шъ льсте́цъ мѧ̀ привлечѐ въ поги́бельный ро́въ: но мнѣ̀ прострѝ держа́внꙋю твою̀ рꙋ́кꙋ, и҆ ско́рѡ, бцⷣе, къ свѣ́тꙋ возведѝ.

И҆́нъ канѡ́нъ преподо́бнагѡ i҆ларiѡ́на.

Гла́съ и҃. Пѣ́снь а҃. I҆рмо́съ:

Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ sла̀ и҆збѣжа́въ, i҆и҃льтѧнинъ вопiѧ́ше: и҆зба́вителю и҆ бг҃ꙋ на́шемꙋ пои́мъ.

Въ свѣ́тъ невеще́ственный и҆ разꙋ́мный ѿ тмы̀ сꙋ́щихъ веще́й востекíй, i҆ларiѡ́не преподо́бне, моли́твами твои́ми къ бг҃ꙋ мѧ̀ просвѣтѝ.

Ѿ младе́нства сса́въ добродѣ́тель, воздержа́нiѧ болѣ́зньми и҆ пѡ́ты по́стными въ мꙋ́жа дости́глъ є҆сѝ, и҆ въ мѣ́рꙋ дꙋхо́внꙋю во́зраста хрⷭ҇то́ва.

Страсте́й пꙋчи́нꙋ преше́дъ, и҆ треволне́нiѧ де́мѡнѡвъ и҆збѣ́гъ, во приста́нище ѹ҆стреми́лсѧ є҆сѝ немо́кренно безстра́стiѧ, ѻ҆́ч҃е преподо́бне.

Бг҃оро́диченъ:

Сло́во безъ ма́тере и҆зъ ѻ҆ц҃а̀, безъ ѻ҆тца̀ сего̀ напослѣ́докъ бг҃омꙋ́жнѡ родила̀ є҆сѝ, є҆ди́на бг҃ома́ти, ꙗ҆́кѡ превы́шши всеѧ̀ тва́ри.

Пѣ́снь г҃. I҆рмо́съ:

На ка́мени мѧ̀ вѣ́ры ѹ҆тверди́въ, разшири́лъ є҆сѝ ѹ҆ста̀ моѧ̑ на врагѝ моѧ̑, возвесели́босѧ дꙋ́хъ моѝ, внегда̀ пѣ́ти: нѣ́сть свѧ́тъ, ꙗ҆́коже бг҃ъ на́шъ, и҆ нѣ́сть пра́веденъ, па́че тебє̀, гдⷭ҇и.

Возше́лъ є҆сѝ на высотꙋ̀ безстра́стiѧ, вше́лъ є҆сѝ во мра́къ бг҃овидѣ́нiѧ, прiѧ́лъ є҆сѝ въ се́рдцы твое́мъ бж҃е́ственный зако́нъ: и҆́мже ѹ҆крѣ́пльсѧ, свѣти́льникъ пресвѣ́телъ мона́шествꙋющихъ, преподо́бне, бы́лъ є҆сѝ.

Плодови́таѧ ма́слина въ домꙋ̀ бж҃е́ственнѣмъ ꙗ҆́вѣ насажде́нъ ꙗ҆ви́лсѧ є҆сѝ, ѻ҆́ч҃е, є҆ле́емъ по́двигѡвъ твои́хъ ѹ҆мастѝ на̑ша ли́ца, восхвалѧ́ющихъ твоѧ̑, виссарiѡ́не преподо́бне, чꙋдеса̀. 

Нестѧжа́тельно пожи́въ, блаже́нне, житiѐ, пти́цамъ подо́бно, ѻ҆́ч҃е, кри́лы же ѡ҆блегча́емь безстра́стiѧ, вы́шнiѧ дости́глъ є҆сѝ ѻ҆би́тели ра́дꙋѧсѧ: сегѡ̀ ра́ди вѣ́рою тѧ̀ ѹ҆блажа́емъ.

Бг҃оро́диченъ:

Лѣ́ностнѡ живо́тъ мо́й и҆зжи́въ, и҆ страстьмѝ се́рдце ѡ҆скверни́въ, пристꙋпа́ю къ тебѣ̀, влⷣчце, ѹ҆миле́нiемъ дꙋшѝ, и҆ молю́сѧ ѹ҆ще́дрити и҆ спасти́ мѧ, покаѧ́нiѧ ѻ҆́бразы мѧ̀ ѹ҆тве́рждши.

И҆́нъ. I҆рмо́съ:

Ты̀ є҆сѝ ѹ҆твержде́нiе притека́ющихъ къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.

Попали́лъ є҆сѝ ѹ҆́глемъ воздержа́нiѧ, преподо́бне, страсте́й те́рнiе, и҆ прохлажда́еши вѣ́рныхъ мꙋдрова̑нiѧ.

Стрѣ́лы и҆зꙿѡщрє́ны добродѣ́тели стѧжа́въ дꙋ́хомъ, ꙗ҆́кѡ си́ленъ, ѹ҆ѧзви́лъ є҆сѝ се́рдце лю́тагѡ ратобо́рца.

Ѻ҆рꙋ́жiемъ воздержа́нiѧ и҆ моли́твою, ꙗ҆́кѡ бронѧ́ми, преподо́бне, воѡрꙋжи́всѧ, врагѡ́въ неви́димыхъ побѣди́лъ є҆сѝ полкѝ.

Бг҃оро́диченъ:

Ми́лостивꙋ бы́ти мѝ, тѧ̀ молю̀, твои́ми, влⷣчце, дерзнове́ньми, и҆зъ тебє̀ ро́ждшемꙋсѧ, въ де́нь сꙋ́дный.

Конда́къ, i҆ларiѡ́на, гла́съ в҃. Подо́бенъ: Твє́рдыѧ.

Ѻ҆гра́ды живоно́сныѧ твоеѧ̀ па́жити па́стырски невреди́мо ста́до соблю́лъ є҆сѝ, и҆ ꙗ҆ви́лсѧ є҆сѝ высото́ю дѣ́лъ вели́къ, но́вый i҆ларiѡ́не, по благоче́стiи мнѡ́ги мꙋ̑ки и҆ скѡ́рби прiе́мъ: тѣ́мъ во всера́достный живо́тъ всели́лсѧ є҆сѝ го́рнѧгѡ сiѡ́на, молѝ за ны̀, преподо́бне.

Сѣда́ленъ, виссарiѡ́на, гла́съ а҃. Подо́бенъ: Гро́бъ тво́й:

Воздержа́нiѧ ѻ҆гне́мъ попали́въ стра̑сти, свѣща̀ свѣтла̀ безстра́стiѧ ꙗ҆ви́лсѧ є҆сѝ, тмꙋ̀ дꙋ́шъ на́шихъ ѿгонѧ́щи благода́тiю. тѣ́мже дне́сь свѣтоно́снꙋю твою̀ па́мѧть пра́зднꙋемъ весе́лiемъ се́рдца, виссарiѡ́не ѻ҆́ч҃е на́шъ. 

Сла́ва, i҆ларiѡ́на, гла́съ д҃. Подо́бенъ: Ско́рѡ предварѝ:

Бг҃ꙋ ѡ҆свѧти́лъ є҆сѝ твою̀ жи́знь, всебл҃же́нне, бы́въ и҆зрѧ́денъ сщ҃еннодѣ́йственникъ вои́стиннꙋ хрⷭ҇то́въ, сщ҃е́нниче. тѣ́мже по мно́гихъ по́тѣхъ и҆ болѣ́знехъ, ра́дꙋѧсѧ въ невеще́ствєннаѧ преста́вилсѧ є҆сѝ селє́нiѧ: и҆ ны́нѣ и҆сточа́еши на́мъ стрꙋи̑ и҆сцѣле́нiй.

И҆ ны́нѣ, пра́здника, и҆лѝ бг҃оро́диченъ:

Дв҃о всенепоро́чнаѧ, ꙗ҆́же пресꙋ́щнаго бг҃а ро́ждшаѧ, со безпло́тными того̀ непреста́ннѡ молѝ, ѡ҆ставле́нiе прегрѣше́нiй, и҆ и҆справле́нiе житiѧ̀ да́ти на́мъ пре́жде конца̀, вѣ́рою и҆ любо́вiю пою́щымъ тѧ̀ по до́лгꙋ, є҆ди́на всепѣ́таѧ.

Крⷭ҇тобг҃оро́диченъ:

Дв҃о пренепоро́чнаѧ, мт҃и хрⷭ҇та̀ бг҃а, ѻ҆рꙋ́жiе про́йде твою̀ прест҃ꙋ́ю дꙋ́шꙋ, є҆гда̀ распина́ема ви́дѣла є҆сѝ во́лею сн҃а и҆ бг҃а твоего̀: є҆го́же благослове́ннаѧ молѧ́щи не преста́й, проще́нiе прегрѣше́нiй на́мъ дарова́ти.

Пѣ́снь д҃. I҆рмо́съ:

Пою́ тѧ, слꙋ́хомъ бо, гдⷭ҇и, ѹ҆слы́шахъ и҆ ѹ҆жасо́хсѧ, до менє́ бо и҆́деши, менѐ и҆щѧ̀ заблꙋ́ждшаго: тѣ́мъ мно́гое твоѐ снизхожде́нiе, є҆́же на мѧ̀, прославлѧ́ю, многоми́лостиве.

Ка̑пли и҆сцѣле́нiй прiѧ́лъ є҆сѝ ѿ пꙋчи́ны бл҃года́тей, ѿсю́дꙋ преложи́лъ є҆сѝ во́дꙋ морскꙋ́ю, моли́твою твое́ю, мꙋ́дре, на сла́дость, и҆сцѣлѧ́ѧ ѹ҆ченикꙋ̀ твоемꙋ̀ жа́ждꙋ, досточꙋ́дне.

Ника́коже да́же до ста́рости ѡ҆скꙋдѣ́лъ є҆сѝ въ житiѝ, бг҃омꙋ́дре ѻ҆́ч҃е, въ пꙋсты́нѧхъ и҆ гора́хъ заблꙋжда́ѧ хотѣ́нiемъ, и҆ща́й бг҃а, свѣтлостьмѝ па́че ѹ҆́мныхъ чꙋде́съ, тѧ̀ просвѣ́щша.

Бы́лъ є҆сѝ смире́нъ и҆ ѡ҆хꙋжде́нъ, возноси́мь безстра́стiемъ. тѣ́мже разрази́лъ є҆сѝ возношє́нiѧ де́мѡнѡвъ, свѣти́льникъ мона́шествꙋющихъ, ѻ҆́ч҃е, бы́въ, благоче́стнѡ вѣ́рою восхвалѧ́ющихъ тѧ̀. 

Бг҃оро́диченъ:

Стра̑сти дꙋшѝ моеѧ̀ и҆сцѣлѝ, возраста́ющыѧ мѝ преѻкаѧ́ннѡ: по́мыслъ просвѣтѝ, дале́че ѿгонѧ́щи тмꙋ̀, чⷭ҇таѧ, де́мѡнѡвъ ѡ҆скорблѧ́ющихъ мѧ̀, и҆ всегда̀ сѣ̑ти дѣ́лающихъ мѝ.

И҆́нъ. I҆рмо́съ:

Ѹ҆слы́шахъ, гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.

Насажде́нъ бы́въ при вода́хъ воздержа́нiѧ, ѻ҆́ч҃е бл҃же́нне, лоза̀ ꙗ҆ви́лсѧ є҆сѝ благора́слена, благоче́стiѧ гро́здiе предлага́ющаѧ.

Ве́сь бжⷭ҇твенъ бы́въ и҆ дх҃оно́сенъ, ве́сь и҆зше́лъ є҆сѝ къ бг҃ꙋ, i҆ларiѡ́не всебл҃же́нне: тѣ́мже со а҆́гг҃лы ликꙋ́еши при́снѡ.

На ка́мени вѣ́ры поста́вилъ є҆сѝ стѡпы̀ се́рдца твоегѡ̀, и҆ непоколеби́мь пре́былъ є҆сѝ, прилѡ́гъ де́мѡнскихъ не ѹ҆жаса́ѧсѧ.

Бг҃оро́диченъ:

Херꙋвȋмъ превы́шшꙋю тѧ̀ и҆ серафȋмъ пое́мъ, пречⷭ҇таѧ: є҆гѡ́же бо трепе́щꙋтъ, носи́ла є҆сѝ пло́тiю бг҃а на́шего на рꙋкꙋ̀ твоє́ю.

Пѣ́снь є҃. I҆рмо́съ:

Просвѣще́нiе во тмѣ̀ лежа́щихъ, спасе́нiе ѿча́ѧнныхъ, хрⷭ҇тѐ, сп҃се мо́й, къ тебѣ̀ ѹ҆́тренюю, цр҃ю̀ ми́ра, просвѣти́ мѧ сiѧ́нiемъ твои́мъ: и҆но́гѡ бо, ра́звѣ тебє̀, бо́га не зна́ю.

Просвѣще́нiе все́льшеесѧ, пребл҃же́нне, ѹ҆тѣ́шителѧ внꙋ́трь дꙋшѝ твоеѧ̀, ведꙋ́щꙋю къ ца́рствꙋ показа̀ стезю̀, въ не́йже ше́ствꙋѧ, де́мѡнѡвъ ловле́нiѧ и҆ помраче́нiѧ дꙋше́внагѡ ѹ҆клони́лсѧ є҆сѝ.

Но́въ ꙗ҆́вльсѧ i҆исꙋ́съ, бг҃оно́се, со́лнца тече́нiе ѹ҆ста́вилъ є҆сѝ мольбо́ю свѣтосiѧ́нною, бжⷭ҇твенными словесы̀ ѹ҆краша́емь, блаже́нне, и҆ чꙋде́съ заре́ю просвѣща́емь, и҆ бж҃iими чꙋдесы̀ мно́гими ѹ҆добрѧ́емь.

Въ кни́зѣ живо́тнѣй написа́лсѧ є҆сѝ досто́йнѡ, напи̑саннаѧ всѧ̑ сконча́въ въ бжⷭ҇твенныхъ кни́гахъ. тѣ́мже  вопiю́ ти: рꙋкописа́нiе, ѻ҆́ч҃е, sѡ́лъ мои́хъ твои́ми расто́ргни ко всеви́дцꙋ бг҃ꙋ мольба́ми.

Бг҃оро́диченъ:

Стопа́мъ послѣ́дꙋѧ, собо́ръ преподо́бныхъ, и҆зъ чре́ва твоегѡ̀ возсiѧ́вшемꙋ неизрече́ннымъ ржⷭ҇тво́мъ, дв҃о мт҃и съ нбⷭ҇ными ли̑ки сочта́сѧ: съ ни́миже моли́сѧ, и҆ и҆спросѝ на́мъ ѡ҆чище́нiе, чтꙋ́щымъ тѧ̀.

И҆́нъ. I҆рмо́съ:

Ѹ҆́тренююще вопiе́мъ тѝ, гдⷭ҇и, спаси́ ны: ты́ бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы.

Ѻ҆́ко серде́чное неꙋсы́пно въ бжⷭ҇твенныхъ за́повѣдехъ соблю́лъ є҆сѝ незазо́рнѡ, сла́вне.

На го́рꙋ добродѣ́телей воздержа́нiемъ, бг҃оно́се, дѣ́тельнѡ восте́клъ є҆сѝ къ боговидѣ́нiю восхожде́нiѧ.

Е҆ле́й расточи́въ ни́щымъ, ѿ се́рдца, i҆ларiѡ́не преподо́бне, бога́тство небе́сное поче́рплъ є҆сѝ.

Бг҃оро́диченъ:

Сло́ва ковче́гъ тѧ̀ показа̀, бцⷣе, зако́на гдⷭ҇и, въ ѻ҆́ньже несказа́ннѡ всели́сѧ.

Пѣ́снь s҃. I҆рмо́съ:

Ко гдⷭ҇ꙋ ѿ ки́та i҆ѡ́на возопѝ: ты́ мѧ возведѝ и҆зъ глꙋбины̀ а҆́да, молю́сѧ, да ꙗ҆́кѡ и҆зба́вителю, во гла́сѣ хвале́нiѧ, и҆́стины же дꙋ́хомъ пожрꙋ̀ тебѣ̀.

Не ѡ҆скꙋдѣ́лъ є҆сѝ мнѡ́гимъ приближа́ѧсѧ подвигѡ́мъ: ноще́й бо, преподо́бне, и҆ дне́й четы́редесѧть пребы́лъ є҆сѝ стоѧ̀, непрекло́ненъ нꙋ́ждными нꙋ́ждами є҆стества̀.

Ѹ҆мертви́въ твоѧ̑ ѹ҆́ды, ꙗ҆̀же на землѝ, чꙋ́дне, живы́мъ дѣ́йствомъ и҆сцѣле́нiѧ ѡ҆богати́лсѧ є҆сѝ, и҆ живе́ши на небесѣ́хъ, ѹ҆мерщвлѧ́ющихъ всегда̀ дꙋ́шъ на́шихъ стра̑сти и҆сцѣлѧ́ѧ.

Житiѐ твоѐ рыда́ѧ при́снѡ сконча́лъ є҆сѝ: жела́нiе бо бжⷭ҇твенное тѧ̀, ѻ҆́ч҃е, внꙋ́трь распалѝ. и҆ ны́нѣ на небесѣ́хъ ѡ҆брѣ́лъ є҆сѝ ѹ҆тѣше́нiе, съ преподо́бными ли̑ки совокꙋплѧ́ѧсѧ. 

Бг҃оро́диченъ:

Гдⷭ҇ь и҆зъ тебє̀ пло́тiю ражда́етсѧ, всѣ́хъ гпⷭ҇жꙋ̀ тѧ̀ тва́рей содѣ́лавъ: є҆го́же молѝ, чⷭ҇таѧ, ѡ҆блада́ющагѡ и҆зба́вити врага̀ дꙋ́шы на́шѧ.

И҆́нъ. I҆рмо́съ:

Ѡ҆чи́сти мѧ̀, сп҃се, мнѡ́га бо беззакѡ́нiѧ моѧ̑, и҆ и҆зъ глꙋбины̀ sѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нiѧ моегѡ̀.

Мы́сленнаго голiа́ѳа, sло́бою возносѧ́щагосѧ безꙿѻрꙋ́жнымъ твои́мъ сплете́нiемъ, вѣ́рнѡ пра́щею ѹ҆би́лъ є҆сѝ, и҆ сегѡ̀ и҆сто́ргъ побѣди́тєльнаѧ ѻ҆рꙋ̑жiѧ, ꙗ҆́кѡ вельмѝ хва́лѧщасѧ посѣ́клъ є҆сѝ.

Вели́комꙋ въ добродѣ́телехъ поревнова́лъ є҆сѝ i҆ларiѡ́нꙋ, и҆ сегѡ̀ дꙋхо́внѡ стопа́мъ возслѣ́дꙋѧ, воздержа́нiемъ, преподо́бне, верхо́венъ ꙗ҆ви́лсѧ є҆сѝ, и҆ ста́дꙋ воѻбраже́нiе.

Пѡ́ты воздержа́тельными ѹ҆́глiе стрѣ́лъ врага̀ погаси́лъ є҆сѝ до конца̀, и҆ ѻ҆́гнь вѣ́ры вже́гъ, попали́лъ є҆сѝ невѣ́рiѧ є҆ретíчєскаѧ шата̑нiѧ.

Бг҃оро́диченъ:

Зачала̀ є҆сѝ вои́стиннꙋ бж҃iѧ сло́ва во ѹ҆тро́бѣ твое́й, и҆ сего̀ па́че є҆стества̀, всенепоро́чнаѧ, родила̀ є҆сѝ. є҆го́же моли́твами ѹ҆молѝ, ѡ҆ и҆̀же вои́стиннꙋ бцⷣꙋ воспѣва́ющихъ тѧ̀.

Конда́къ виссарiѡ́на, гла́съ в҃. Подо́бенъ: Тве́рдыѧ:

Вы́шнихъ си́лъ подража́въ, преподо́бне, ѻ҆́бразомъ пти́цъ житiѐ пожи́лъ є҆сѝ, вре́мєннаѧ въ забы́тiи положи́въ, непреста́ннымъ жела́нiемъ влеко́мъ къ небє́снымъ добро́тамъ хрⷭ҇та̀ цр҃ѧ̀, до́ндеже того̀ дости́глъ є҆сѝ, виссарiѡ́не, молѝ непреста́ннѡ ѡ҆ всѣ́хъ на́съ.

Пѣ́снь з҃. I҆рмо́съ:

Тѣ́лꙋ злато́мꙋ премꙋ̑дрыѧ дѣ́ти не послꙋжи́ша, и҆ въ пла́мень са́ми поидо́ша, и҆ бо́ги и҆́хъ ѡ҆брꙋга́ша, средѝ пла́мене возопи́ша, и҆ ѡ҆росѝ ѧ҆̀ а҆́гг҃лъ: ѹ҆слы́шасѧ ѹ҆жѐ ѹ҆́стъ ва́шихъ моли́тва.

Ѡ҆бнови́въ дꙋ́шꙋ воздержа́нiѧ благочести́вымъ, ѻ҆́ч҃е,  ра́ломъ, кла́съ многопло́денъ воздѣ́лалъ є҆сѝ, въ жи́тницахъ соблюда́емь небе́сныхъ, и҆ пита́еши вѣ́рнѡ воспѣва́ющыѧ: благослове́нъ є҆сѝ, гдⷭ҇и, бж҃е ѻ҆тє́цъ на́шихъ.

Свѣ́тꙋ сраствори́всѧ невеще́ственномꙋ, чи́стъ свѣ́тъ бы́лъ є҆сѝ, и҆ быстринꙋ̀ рѣчнꙋ́ю преше́лъ є҆сѝ, ѡ҆мочи́въ ника́коже стопы̑ твоѧ̑: по стезѧ́мъ же пра̑вымъ, бг҃омꙋ́дре виссарiѡ́не, ходи́лъ є҆сѝ, грѣха̀ мꙋ̑тныѧ и҆зсꙋши́въ во́ды.

Ѽ чꙋ́до стра́шно! ка́кѡ непива́ємыѧ и҆ногда̀ во́ды, пiє́мы сотвори́лъ є҆сѝ бжⷭ҇твеннымъ назнамена́нiемъ, и҆ рѣчнꙋ́ю быстринꙋ̀ преше́лъ є҆сѝ, тече́нiе же ѹ҆держа́лъ є҆сѝ со́лнечное, висарiѡ́не бг҃омꙋ́дре, бг҃озна̑менiи свѧще́нными велича́емь.

Бг҃оро́диченъ:

Мꙋ́дрость бж҃iѧ ѵ҆поста́снаѧ и҆зъ тебє̀, чⷭ҇таѧ, роди́сѧ, и҆ sловѣ̑рныѧ мꙋдрецы̀ потребѝ, и҆ ѹ҆мꙋдрѝ мно́жество мона́шествꙋющихъ и҆ преподо́бныхъ, воспѣва́ти благода́тiю, благослове́ннаѧ, ꙗ҆́же бг҃а пло́тiю ро́ждшаѧ.

И҆́нъ. I҆рмо́съ:

Ѿ i҆ꙋде́и доше́дше, ѻ҆́троцы въ вавѷлѡ́нѣ и҆ногда̀, вѣ́рою трⷪ҇ческою пла́мень пе́щный попра́ша, пою́ще: ѻ҆ц҃є́въ бж҃е, бл҃гослове́нъ є҆сѝ.

Въ sла́цѣ вы́шнѧгѡ црⷭ҇тва ста́до, ѻ҆́ч҃е, воспита́лъ є҆сѝ, и҆ жезло́мъ ѹ҆че́нiй sвѣ́ри ѿгна́въ є҆ретíчєскiѧ, пѣ́лъ є҆сѝ: ѻ҆тє́цъ на́шихъ бж҃е, благослове́нъ є҆сѝ.

Чꙋде́съ зарю̀ просте́ръ, разорѧ́еши недꙋ́гꙋющихъ мглꙋ̀, и҆ здра́вiѧ лꙋчѝ подае́ши дне́сь, и҆ цѣльбы̑ зовꙋ́щымъ: ѻ҆тє́цъ на́шихъ бж҃е, благослове́нъ є҆сѝ.

Въ вы́шнюю вше́лъ є҆сѝ бра́чнꙋю трапе́зꙋ цр҃ѧ̀ хрⷭ҇та̀, во ѻ҆де́ждꙋ ѡ҆дѣ́ѧнъ, досто́йнѡ зовꙋ́щемꙋ. тѣ́мъ и҆ возле́глъ є҆сѝ вопiѧ̀: ѻ҆тє́цъ на́шихъ бж҃е, благослове́нъ є҆сѝ.

Бг҃оро́диченъ:

Па́че є҆стества̀ и҆ сло́ва, влⷣкꙋ всѣ́хъ родила̀ є҆сѝ, и҆  пита́еши ѿ сосцꙋ̑ твоє́ю, всѣ̑мъ во бла́го вре́мѧ гото́вѧщаго трапе́зꙋ: є҆го́же прилѣ́жнѡ, пречⷭ҇таѧ, ѡ҆ на́съ молѝ.

Пѣ́снь и҃. I҆рмо́съ:

Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ снизше́дшаго, и҆ пла́мень въ ро́сꙋ прело́жшаго бг҃а, по́йте, дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки.

Свѣ́тъ тебѣ̀ возсiѧ̀ ꙗ҆́вѣ, ꙗ҆́коже пра́ведникꙋ, и҆ ра́дость, и҆ весе́лiе, ꙗ҆́кѡ пла́кавшꙋ, ѻ҆́ч҃е, на землѝ прилѣ́жнѡ, и҆ стра́ннꙋ сеѧ̀ бы́вшꙋ нестѧжа́нiемъ, и҆ всѧ́цѣмъ sлострада́нiемъ.

Ве́сь ѿню́дъ сраствори́всѧ коне́чными жела̑нiи, преподо́бне ѻ҆́ч҃е: гра́ды же и҆ пꙋсты̑ни во ѹ҆миле́нiи мно́зѣ прохожда́лъ є҆сѝ, до́ндеже митропо́лiю дости́глъ є҆сѝ вы́шнюю, свѣ́тлѡ ѹ҆краша́емь.

Ѹ҆́тро возсiѧ́лъ є҆сѝ на́мъ, свѣ́тлыми добродѣ́тели просвѣщє́нiи, на́шѧ мы̑сли просвѣща́ѧ при́снѡ. тѣ́мже твою̀ свѣтоно́снꙋю дне́сь, ѻ҆́ч҃е виссарiѡ́не, соверша́емъ па́мѧть.

Бг҃оро́диченъ:

Но́ва родила̀ є҆сѝ сн҃а, собезнача́льна, чⷭ҇таѧ, ѻ҆ц҃ꙋ̀ безнача́льномꙋ, и҆ ѡ҆бнови́ла є҆сѝ є҆ди́на ѡ҆бветша́вшее на́ше є҆стество̀ лю́тыми престꙋплє́нiи: тѣ́мже тѧ̀ согла́снѡ пое́мъ, бцⷣе.

И҆́нъ. I҆рмо́съ:

Седмери́цею пе́щь халде́йскiй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сiѧ̑ ви́дѣвъ, творцꙋ̀ и҆ и҆зба́вителю вопiѧ́ше: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Сле́зными стрꙋѧ́ми страсте́й взыгра̑нiѧ, и҆ неꙋста̑вныѧ по́мыслы потопи́лъ є҆сѝ, и҆ пꙋчи́на бы́лъ є҆сѝ долготерпѣ́нiѧ, преподо́бне, къ тишинѣ̀ веды́й ти́хостнѣй вопiю́щыѧ: ѻ҆́троцы, благослови́те, свѧще́нницы, воспо́йте, лю́дiе, превозноси́те во всѧ̑ вѣ́ки. 

Ꙗ҆́коже терпѣли́ва а҆дама́нта, воздержа́нiю и҆мꙋ́ще твоѧ̑ наказа̑нiѧ, i҆ларiѡ́не преподо́бне, сердца̀ ѹ҆твержда́емъ, и҆ страсте́й полкѝ побѣжда́емъ, ѧ҆зы́комъ вѣ́рнѡ вопiю́ще: ѻ҆́троцы, благослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Воздержа́нiемъ, преподо́бне, пло́ти благостра́стiе ѹ҆держа́нiемъ и҆знꙋри́въ, премꙋ́дре, и҆спо́лнилъ є҆сѝ дх҃а дꙋше́вное дѣ́йство, и҆ къ безстра́стiѧ стезѧ́мъ дости́глъ є҆сѝ, зовы́й: ѻ҆́троцы, благослови́те, сщ҃е́нницы, воспо́йте, лю́дiе, превозноси́те во всѧ̑ вѣ́ки.

Бг҃оро́диченъ:

Подъ кро́въ, влⷣчце, ст҃ы́хъ кри́лъ твои́хъ ѡ҆sло́бленнiи всѝ прибѣга́емъ, лю́тыми согрѣшє́нiи, и҆ напа́стьми и҆ скорбьмѝ. тѧ́ бо предста́тельницꙋ и҆мꙋ́ще вопiе́мъ: ѻ҆́троцы, благослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Пѣ́снь ѳ҃. I҆рмо́съ:

Ѿ бг҃а бг҃а сло́ва, неизрече́нною мꙋ́дростiю прише́дшагѡ ѡ҆бнови́ти а҆да́ма, ꙗ҆́дiю въ тлѣ́нiе па́дшаго лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ ра́ди, вѣ́рнiи є҆диномꙋ́дреннѡ пѣ́сньми велича́емъ.

Крѣ́пѡсти низложи́лъ є҆сѝ льсти́вагѡ, крѣ́постiю препоѧ́санъ дꙋхо́вною, и҆ ꙗ҆ви́лсѧ є҆сѝ си́ленъ на стра̑сти, преблаже́нне: сегѡ̀ ра́ди чꙋде́съ благода́ти прiе́мъ ѿ бг҃а, вѣ̑рнымъ и҆сцѣлѣва́еши неисцѣ̑льныѧ недꙋ́ги.

Ꙗ҆ви́сѧ твоѧ̀ ве́лiѧ сла́ва ꙗ҆́же по бз҃ѣ все́й тва́ри, просвѣща́ѧ вѣ̑рныѧ свѧще́нными ѹ҆подоблє́нiи непоро́чнагѡ твоегѡ̀ житiѧ̀, бг҃омꙋ́дре виссарiѡ́не, вои́стиннꙋ мона́хѡвъ ѹ҆краше́нiе, и҆ ѻ҆тцє́въ верхо́вниче.

Стенѧ̀, пла́чѧ и҆ сѣ́тꙋѧ, ѹ҆миле́нiемъ сле́знымъ кропѧ̀ зе́млю при́снѡ, ѻ҆́ч҃е бг҃омꙋ́дре, соверша́лъ є҆сѝ, до́ндеже ѡ҆брѣ́лъ є҆сѝ бжⷭ҇твенное ѹ҆тѣше́нiе, во гра́дѣ бж҃iи со всѣ́ми ст҃ы́ми, преподо́бне, всели́всѧ. 

Процвѣ́лъ є҆сѝ, ѻ҆́ч҃е, ꙗ҆́кѡ крíнъ добродѣ́тельными благовѡ́нiи, на́шѧ ѡ҆благово́нствꙋй дꙋ́шы. тѣ́мже сотворѧ́емъ па́мѧть твою̀, sлосмра́дiѧ согрѣше́нiй про́симъ и҆зба́витисѧ, тебє̀ ра́ди, виссарiѡ́не, и҆ всѧ́кагѡ де́мѡнскагѡ ѡ҆sлобле́нiѧ.

Бг҃оро́диченъ:

Ѹ҆мовре́днѡ согрѣша́ѧ, неиспра́вленъ пребыва́ю, мно́гимъ нечꙋ́вствомъ ѡ҆бꙿюродѣ́въ. тѣ́мже зовꙋ́ ти, влⷣчце: въ таковѣ́й нꙋ́жди сꙋ́ща посѣти́ мѧ ны́нѣ, и҆ ѹ҆врачꙋ́й стра̑сти смире́ннагѡ се́рдца моегѡ̀.

И҆́нъ. I҆рмо́съ:

Ѹ҆жасе́сѧ ѡ҆ се́мъ не́бо и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее небе́съ. тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ чинонача̑лiѧ велича́ютъ.

И҆сто́чника тѧ̀ чꙋде́съ, ꙗ҆́кѡ вои́стиннꙋ хрⷭ҇то́съ показа̀, блаже́нне, болѣ́знєнныѧ сквє́рны ѡ҆чища́юща страсте́й, и҆ недꙋ́гѡвъ болѣ̑зни потоплѧ́юща ѹ҆до́бь. тѣ́мже и҆ рѣкꙋ́ тѧ дꙋше́вныхъ ѡ҆чище́нiй нарица́емъ всѝ, преблаже́нне.

Процвѣ́тъ, ꙗ҆́кѡ фíнiѯъ дꙋхо́внѡ, въ домꙋ̀ бж҃iи, пресла́вне, пло́дъ прине́слъ є҆сѝ воздержа́нiѧ ꙗ҆́коже сла́дость, и҆́мже сердца̀, премꙋ́дре, наслади́лъ є҆сѝ ста́да твоегѡ̀ слове́снагѡ. тѣ́мже и҆ вѣнцы̀ нбⷭ҇ныѧ сла́вы, ѻ҆́ч҃е воспрiѧ́лъ є҆сѝ, приснопа́мѧтне.

Воздержа́нiѧ показа́лсѧ є҆сѝ, ѻ҆́ч҃е, пра́вило, и҆ кро́тости ꙗ҆ви́лсѧ є҆сѝ ѻ҆́бразъ, и҆ ти́хъ всѣ̑мъ, i҆ларiѡ́не, наста́вникъ: и҆ мою̀ мольба́ми ко гдⷭ҇ꙋ ѹ҆кротѝ бꙋ́рю страсте́й, и҆ пода́ждь просѧ́щемꙋ глꙋбо́кiй ми́ръ, ꙗ҆́кѡ да досто́йнѡ ѹ҆блажа́ю тѧ̀.

Бг҃оро́диченъ:

Тѧ̀ ѻ҆рꙋ́жiе въ бѣда́хъ и҆ напа́стехъ, приста́нище и҆ стѣ́нꙋ въ ско́рбехъ, и҆ щи́тъ во бранѣ́хъ и҆́мамы разꙋ́мный, и҆ вели́ко ѡ҆чисти́лище въ лю́тыхъ согрѣше́нiихъ и҆ нахожде́нiихъ. тѣ́мъ тѧ̀ бцⷣꙋ по до́лгꙋ чти́мъ, и҆ велича́емъ ржⷭ҇тво̀ твоѐ.


