        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ д҃_i-й де́нь.

Ст҃а́гѡ прⷪ҇ро́ка є҆лiссе́а:

И҆ и҆́же во ст҃ы́хъ ѻ҆ц҃а̀ на́шегѡ меѳо́дiа, патрiа́рха кѡнстантíнѧ гра́да.

На Гдⷭ҇и, воззва́хъ, стiхи̑ры прⷪ҇ро́ка, гла́съ и҃.

Подо́бенъ: Ѽ пресла́внагѡ чꙋдесѐ!

Ра́дꙋйсѧ, є҆лiссе́е премꙋ́дре, * ты́ бо ѡ҆чи́стивъ ѹ҆́мъ * ѿ сласте́й тѣле́сныхъ, * прiѧ́лъ є҆сѝ, сла́вне, зари̑ дꙋхѡ́вныѧ: * про́чымъ же всѣ̑мъ пре́далъ є҆сѝ, * и҆ ве́сь ꙗ҆ви́лсѧ є҆сѝ свѣтови́денъ. * тѣ́мже всели́лсѧ є҆сѝ къ свѣ́тꙋ незаходи́момꙋ, * ѡ҆ на́съ всегда̀ моли́сѧ * восхвалѧ́ющихъ тѧ̀.

Тѧ̀, є҆лiссе́е блаже́нне, * ревни́тель и҆лiа̀, * въ сꙋгꙋ́бѣй благода́ти * просвѣще́на ѡ҆ста́вль, * воздꙋ́шный ѻ҆рꙋ́жникъ вои́стиннꙋ ꙗ҆́вльшисѧ. * є҆го́же подо́бiемъ, * быстрины̑ рѣчны̑ѧ ѹ҆ста́вилъ є҆сѝ благода́тiю, * и҆ преше́лъ є҆сѝ, сла́вне, ра́достнѡ ѹ҆краша́ѧсѧ, * и҆ велича́ѧ хрⷭ҇та̀.

Дре́вле вѣ́ры сѡманíтiды, * ѻ҆троча̀ да́рꙋетъ моли́тва, * є҆го́же ѹ҆ме́рша воздви́глъ є҆сѝ, ꙗ҆́кѡ прⷪ҇ро́къ бжⷭ҇твенный свѧще́ннѡ ѹ҆дивлѧ́емь: * со́лiю же па́ки во́ды безча̑дныѧ, * ꙗ҆́вѣ претвори́лъ є҆сѝ въ чадоро́дiе, * чꙋдеса̀ безмѣ̑рнаѧ соверша́еши, * благода́тiю вседѣ́телѧ дх҃а, блаже́нне: * тѣ́мже пое́мъ тѧ̀.

И҆́ны стiхи̑ры ст҃а́гѡ меѳо́дiа, гла́съ и҆ подо́бенъ то́йже:

Ѻ҆́ч҃е бг҃омꙋ́дре меѳо́дiе, * ꙗ҆́коже ле́въ рыка́нiемъ * премꙋ́дрыхъ ѹ҆че́нiй твои́хъ, * i҆аннíна ѹ҆жаси́лъ є҆сѝ льсти́ваго ли́са, * и҆ ѹ҆́бѡ не терпѣ̀ твоегѡ̀ ѡ҆бличе́нiѧ, * ꙗ҆́звою меча̀  ссѣка́етсѧ sлочести́вый. * тѣ́мже не ѡ҆ста́вилъ є҆сѝ ста́да ги́блемагѡ хрⷭ҇то́ва, * побо́рникъ бы́въ, * правосла̑внымъ лю́демъ.

Правосла́вiѧ ѹ҆твержде́нiе, * це́ркве па́стырь, * мона́хѡвъ ѹ҆добре́нiе, * рѣка̀ наводнѧ́ема вода́ми дх҃а, * ча́ша пролива́ющаѧ питiѐ пресла́дко, * свѣти́ло, просвѣща́ющее мíра концы̀: * ме́чь ѻ҆бою́дꙋ наѡщре́нъ благода́тiю, * и҆ sлочести́выхъ полкѝ ссѣка́ющь, * ты̀ є҆сѝ меѳо́дiе.

И҆сповѣ́данiѧ ѻ҆́бразъ, * свѧти́телей ѡ҆снова́нiе, * и҆ бг҃одохнове́ненъ ѻ҆рга́нъ, * воспѣ́вый ѹ҆чє́нiѧ, благоче́стiѧ и҆спо́лненъ, * премꙋ́дрости до́мъ, любвѐ пꙋчи́на, * ми́лованiѧ стрꙋѧ̀ приснотекꙋ́щаѧ, * ѻ҆крíнъ и҆злива́ющь пи́во ѹ҆миле́нiѧ, и҆ благоцвѣтꙋ́щь, сла́вне, ра́й, * ты̀ є҆сѝ, меѳо́дiе.

Сла́ва, гла́съ в҃.

Прⷪ҇рѡ́къ бжⷭ҇твенное прише́ствiе возсiѧ̀ дне́сь, созыва́юще та́йнѡ празднѡлю́бныѧ дꙋ́шы. и҆́же на колесни́цѣ неботе́чнѣ всѣ́дъ, восто́ка невече́рнѧгѡ sвѣзда̀, съ є҆лiссе́емъ чꙋ́днымъ мꙋ́жемъ, разширѧ́етъ стрꙋи̑ но́вагѡ i҆ѻрда́на, проповѣ́данiе ѹ҆ѧснѧ́ѧ благоче́стiѧ, сꙋгꙋ́бымъ ѻ҆́бразомъ воѡбража́юще ꙗ҆́снѡ, ве́тхiѧ и҆ но́выѧ є҆диногла́сныѧ сла́вы согꙋ́бо благослове́нiе, во и҆̀же вѣ́рнѡ соверша́ющихъ всепра́зднственнꙋю па́мѧть и҆́хъ.

И҆ ны́нѣ, пра́здника, и҆лѝ бг҃оро́диченъ:

Крⷭ҇тобг҃оро́диченъ. Подо́бенъ: Е҆гда̀ ѿ дре́ва:

Дре́вꙋ крⷭ҇тномꙋ тѧ̀, i҆и҃се пригвожде́на, зрѧ́щи неискꙋсобра́чнаѧ пла́чꙋщи глаго́лаше: ча́до сла́дкое почто̀ ѡ҆ста́вилъ є҆сѝ менѐ ро́ждшꙋю тѧ̀ є҆ди́нꙋ; свѣ́те непристꙋ́пный пребезнача́льнагѡ ѻ҆ц҃а̀, потщи́сѧ и҆ просла́висѧ, ꙗ҆́кѡ да сла́вꙋ полꙋча́тъ бжⷭ҇твеннꙋю, и҆̀же бжⷭ҇твєнныѧ стра̑сти твоѧ̑ сла́вѧщiи. 

На стiхо́внѣ пра́здника, и҆лѝ ѻ҆ктѡ́иха. Пото́мъ глаго́лемъ припѣ́въ:

Свѧще́нницы твоѝ ѡ҆блекꙋ́тсѧ въ пра́вдꙋ, и҆ преподо́бнiи твоѝ возра́дꙋютсѧ.

И҆ пое́мъ стiхи́рꙋ, гла́съ д҃:

Ве́селѡ дне́сь цр҃ковь бж҃iѧ ѡ҆дѣва́етсѧ, и҆ ра́дꙋетсѧ зовꙋ́щи: ѹ҆ѧсни́сѧ моѧ̀ добро́та па́че всѧ́кагѡ гра́да: се́ бо свѧти́телей вели́кое сокро́вище, сла́вный меѳо́дiй, ше́ствiе къ небесє́мъ сотворѝ. прiиди́те ѹ҆̀бо, празднолю́бцы, правосла́вныхъ собо́ръ ли́къ соста́вльше кꙋ́пнѡ ѻ҆́крестъ бж҃е́ственныѧ ра́ки, и҆сцѣле́нiй то́ки прiе́мше ѿ неѧ̀, моли́тесѧ хрⷭ҇тꙋ̀ бг҃ꙋ, и҆зба́вити вселе́ннꙋю ѿ всѧ́кiѧ є҆́реси.

Сла́ва, гла́съ s҃:

Прⷪ҇ро́че, проповѣ́дателю хрⷭ҇то́въ, престо́ла вели́чества никогда́же ѿлꙋча́ешисѧ, и҆ коемꙋ́ждо болѧ́щꙋ при́снѡ предстои́ши, въ вы́шнихъ слꙋжѧ̀, вселе́ннꙋю благословлѧ́еши, всю́дꙋ прославлѧ́емь, просѝ ѡ҆чище́нiѧ дꙋша́мъ на́шымъ.

И҆ ны́нѣ, пра́здника, и҆лѝ бг҃оро́диченъ.

Крⷭ҇тобг҃оро́диченъ. Подо́бенъ: Тридне́венъ:

На дре́вѣ живо́тъ на́шъ зрѧ́ще всенепоро́чнаѧ бцⷣа ви́сѧщь, мт҃рски рыда́юще вопiѧ́ше: сн҃е мо́й, и҆ бж҃е мо́й, спасѝ любо́вiю пою́щыѧ тѧ̀.

Тропа́рь прⷪ҇ро́ка, гла́съ д҃:

Во пло́ти а҆́гг҃лъ, прⷪ҇ро́кѡвъ ѡ҆снова́нiе, вторы́й предте́ча прише́ствiѧ хрⷭ҇то́ва, и҆лiа̀ сла́вный, свы́ше посла́вый є҆лiссе́еви благода́ть, недꙋ́ги ѿгонѧ́ти, и҆ прокажє́нныѧ ѡ҆чища́ти: тѣ́мже и҆ почита́ющымъ є҆го̀ то́читъ и҆сцѣлє́нiѧ.

Сла́ва, меѳо́дiа, гла́съ то́йже:

Пра́вило вѣ́ры и҆ ѻ҆́бразъ кро́тости, воздержа́нiѧ ѹ҆чи́телѧ ꙗ҆ви́ тѧ ста́дꙋ твоемꙋ̀, ꙗ҆́же веще́й и҆́стина. сегѡ̀ ра́ди стѧжа́лъ є҆сѝ смире́нiемъ высѡ́каѧ, нището́ю бога̑таѧ, ст҃и́телю меѳо́дiе, молѝ хрⷭ҇та̀ бг҃а, спасти́сѧ дꙋша́мъ на́шымъ.

И҆ ны́нѣ: бг҃оро́диченъ. 

На ѹ҆́трени канѡ́нъ ѻ҆ктѡ́иха є҆ди́нъ: и҆ ст҃ы́хъ два̀, на и҃.

Канѡ́нъ прⷪ҇ро́ка, є҆гѡ́же краегране́сiе:

Пою̀ ве́селѡ є҆лiссе́евꙋ благода́ть.

Гла́съ є҃. Пѣ́снь а҃. I҆рмо́съ:

Спаси́телю бг҃ꙋ, въ мо́ри лю́ди немо́крыми нога́ми наста́вльшемꙋ, и҆ фараѡ́на со всево́инствомъ пото́пльшемꙋ, томꙋ̀ є҆ди́номꙋ пои́мъ, ꙗ҆́кѡ просла́висѧ.

И҆знача́ла ѡ҆ бз҃ѣ поє́мыѧ пѣ̑сни, и҆́миже пое́тсѧ пое́мый, прⷪ҇ро́ческими ѡ҆блиста́ѧ хвала́ми, пою̀ просла́вльшаго, ꙗ҆́кѡ просла́висѧ.

Взе́мъ ко́жꙋ и҆зъ рꙋкѝ прⷪ҇ро́чи, совоспрiѧ́тъ са́нъ, ѿ ра́ла прⷪ҇ро́къ претворѧ́емь, заре́ю дꙋхо́вною, ꙗ҆́кѡ просла́висѧ.

Ꙗ҆́кѡ предразꙋмѣ̀, хрⷭ҇тѐ, є҆́же къ лꙋ́чшемꙋ зва́нiю, є҆лiссе́ево предложе́нiе, прⷪ҇ро́чества благода́тiю просвѣти́лъ є҆сѝ, сп҃се всеси́льне, ꙗ҆́кѡ просла́висѧ.

Бг҃оро́диченъ:

Пречⷭ҇таѧ мт҃и бж҃iѧ, воплоще́ннаго и҆зъ тебє̀, и҆ ѿ нѣ́дръ роди́телѧ не ѿлꙋ́чшасѧ бг҃а, непреста́ннѡ молѝ, ѿ всѧ́кiѧ бѣды̀ спастѝ, ꙗ҆̀же созда̀.

И҆́нъ канѡ́нъ ст҃а́гѡ меѳо́дiа.

Гла́съ д҃. Пѣ́снь а҃. I҆рмо́съ:

Порази́вый є҆гѵ́пта, и҆ фараѡ́на мꙋчи́телѧ погрꙋзи́вый въ мо́ри, лю́ди спа́слъ є҆сѝ и҆зꙿ рабо́ты, мѡѷсе́йски пою́щыѧ пѣ́снь побѣ́днꙋю: ꙗ҆́кѡ просла́висѧ.

Въ постѣ́хъ, преподо́бне, порабоща́ѧ тѣ́ло твоѐ, ѹ҆ма́стилъ є҆сѝ дꙋ́шꙋ твою̀ восхождє́нiи бжⷭ҇твенными, и҆ пи́щꙋ прiѧ́лъ є҆сѝ вы́шнѧгѡ црⷭ҇тва неиждива́емꙋю.

Слове́снымъ мече́мъ воѡрꙋжи́всѧ дх҃а, ꙗ҆́коже во бронѧ̀ вѣ́рою ѡ҆дѣ́ѧвсѧ, и҆ мꙋ́жески є҆ретiкѡ́въ полкѝ пресѣ́клъ є҆сѝ, всеблаже́нне меѳо́дiе ѻ҆́ч҃е. 

Рѣка̀ приснотекꙋ́щаѧ це́ркви бы́ша ѹ҆ста̀ твоѧ̑ бж҃е́ствєннаѧ, є҆ретíчєскаѧ морѧ̀, ꙗ҆́кѡ вои́стиннꙋ, преподо́бне меѳо́дiе, и҆зсꙋша́ѧ и҆ напоѧ́ѧ вѣ̑рныѧ.

Бг҃оро́диченъ:

Сѣ́нь ѡ҆дꙋшевле́ннꙋ, и҆ ковче́гъ, и҆ трапе́зꙋ, го́рꙋ, ѿ неѧ́же ѹ҆сѣче́сѧ безъ рꙋкꙋ̑ человѣ̑чꙋ ка́мень, и҆́же всѣ́хъ гдⷭ҇ь, мр҃íю пречⷭ҇тꙋю пѣ́сньми почти́мъ.

Пѣ́снь г҃. I҆рмо́съ:

Си́лою крⷭ҇та̀ твоегѡ̀, хрⷭ҇тѐ, ѹ҆твердѝ моѐ помышле́нiе, во є҆́же пѣ́ти и҆ сла́вити спаси́тельное твоѐ вознесе́нiе.

Земна́гѡ пристра́стiѧ ѿстꙋ́пль ѻ҆гнедохнове́нномꙋ послꙋжи́лъ є҆сѝ, слꙋжи́телемъ ѹ҆гожде́нiѧ влⷣки бесѣ́дꙋѧ.

Въ дꙋ́сѣ прiѧ́лъ є҆сѝ сꙋгꙋ́ба ѹ҆чи́телѧ дарова̑нiѧ, не погрѣши́въ лѣ́ностiю ѻ҆́наго восхожде́нiѧ.

Съ рыда́нiемъ и҆лiѝ предста́въ, и҆ растерза́въ ри́зꙋ, ми́лѡтiю раздѣлѧ́еши стрꙋи̑ i҆ѻрда̑нскiѧ.

Бг҃оро́диченъ:

Молѝ непреста́ннѡ, чⷭ҇таѧ, проше́дшаго и҆зъ чре́слъ твои́хъ, и҆зба́вити ѿ ле́сти дiа́воли пою́щыѧ тѧ̀, бг҃оневѣ́сто.

И҆́нъ. I҆рмо́съ:

Ѹ҆твержда́ѧй гро́мъ, и҆ созида́ѧй дх҃ъ, ѹ҆твердѝ менѐ, гдⷭ҇и, да тѧ̀ пою̀ и҆́стиннѡ, и҆ творю̀ во́лю твою̀: ꙗ҆́кѡ нѣ́сть свѧ́тъ, ꙗ҆́кѡ ты̀, бж҃е на́шъ.

Тꙋчено́сный бы́сть ѻ҆́блакъ, ѧ҆зы́къ тво́й, меѳо́дiе: сердца́ бо благочести́выхъ напаѧ́ющь сло́вомъ нечести́выхъ же всегда̀ подавлѧ́ющь пле́велы.

И҆справлѧ́ѧ вѣ́ры сло́во, ра́нъ и҆скꙋ́съ прiѧ́лъ є҆сѝ, и҆ въ мра́чнѣй, ѻ҆́ч҃е, темни́цѣ сѣдѣ́ти ѡ҆сꙋжде́нъ бы́лъ є҆сѝ. тѣ́мже къ свѣ́тꙋ невече́рнемꙋ преста́вилсѧ є҆сѝ веселѧ́сѧ.

Мꙋ́ченикѡвъ страда̑нiѧ воспѣ́лъ є҆сѝ, си́хъ причасти́лсѧ є҆сѝ неѿе́млемыѧ, ѻ҆́ч҃е, ра́дости, ꙗ҆́кѡ сꙋгꙋ́бѡ пострада́въ, непреста́нными скорбьмѝ и҆ ра́нами, меѳо́дiе. 

Бг҃оро́диченъ:

Гаврiи́лъ, ра́дꙋйсѧ, дв҃ѣ повѣ́дꙋѧ, вѣща́ще: дх҃ъ ст҃ы́й на тѧ̀ на́йдетъ, дв҃о, и҆ сп҃са гдⷭ҇а зачне́ши во чре́вѣ твое́мъ.

Конда́къ меѳо́дiа, гла́съ в҃. Подо́бенъ: Твє́рдыѧ:

На землѝ подвиза́лсѧ є҆сѝ ꙗ҆́кѡ безпло́тный, и҆ небеса̀ наслѣ́довалъ є҆сѝ, меѳо́дiе, ꙗ҆́кѡ и҆зꙿѧсни́вый въ концѣ́хъ i҆кѡ́нъ поклоне́нiе: въ трꙋдѣ́хъ бо и҆ болѣ́знехъ вѧ́щше пребы́въ, не преста́лъ є҆сѝ дерзнове́нiемъ ѡ҆блича́ѧ ѿмета́ющыѧсѧ i҆кѡ́ны хрⷭ҇тѡ́вы.

I҆́косъ:

Грѣхѡ́въ мѝ разрѣше́нiе пода́ждь, є҆́же пѣ́ти по достоѧ́нiю по́двиги твоѧ̑, меѳо́дiе пресла́вне: въ ро́въ бо глꙋбо́къ вве́рженъ бы́лъ є҆сѝ, да ꙗ҆̀же пре́жде дꙋ́шы во глꙋбинѣ̀ погребє́нныѧ невѣ́дѣнiѧ, разрѣши́ши къ сiѧ́нiю бжⷭ҇твеннагѡ свѣтоли́тiѧ, наꙋчи́въ ꙗ҆́вѣ подсо́лнечнꙋю, бж҃е́ственномꙋ вои́стиннꙋ неизрече́нномꙋ хрⷭ҇то́вꙋ покланѧ́тисѧ воѡбраже́нiю, ѡ҆блича́ѧ ѿмета́ющыѧсѧ i҆кѡ́ны хрⷭ҇тѡ́вы.

Сѣда́ленъ прⷪ҇ро́ка, гла́съ а҃. Подо́бенъ: Гро́бъ тво́й:

Прозрѣ́нiемъ бжⷭ҇твеннымъ и҆лiа́ тѧ вели́кiй, мꙋ́дре є҆лiссе́е, ѹ҆ченика̀ взима́етъ, прⷪ҇ро́ка предпоказꙋ́етъ, сiѧ́юща дх҃омъ. тѣ́мже дне́сь всест҃ꙋ́ю твою̀ па́мѧть пра́зднꙋюще благочестномꙋ́дреннѡ, почита́емъ тѧ̀ съ ни́мъ, сла́вне.

Сла́ва, прпⷣбнагѡ, гла́съ д҃. Подо́бенъ: Ꙗ҆ви́лсѧ є҆сѝ дне́сь:

Ꙗ҆́кѡ свѣ́тлое со́лнце возсiѧ́въ, ѻ҆́ч҃е, ѹ҆че́ньми твои́ми всю̀ вселе́ннꙋю, свѧще́нне, просвѣща́еши, меѳо́дiе, и҆ ѿгонѧ́еши мглꙋ̀ є҆ретíческꙋю.

И҆ ны́нѣ, пра́здника, и҆лѝ бг҃оро́диченъ:

Пречи́стѣи рꙋ́цѣ твоѝ, дв҃о мт҃и, просте́рши, покры́й ѹ҆пова́ющыѧ на тѧ̀, и҆ сн҃ꙋ твоемꙋ̀ зовꙋ́щыѧ: всѣ̑мъ пода́ждь, хрⷭ҇тѐ, ми́лѡсти твоѧ̑.

Крⷭ҇тобг҃оро́диченъ:

На дре́вѣ ви́дѧщи воздви́жена сн҃а твоего̀, пречⷭ҇таѧ,  ѹ҆тро́бою мт҃ернею растерза́ема, жа́лостнѡ взыва́ла є҆сѝ: ѹ҆вы̀ мнѣ̀, ка́кѡ заше́лъ є҆сѝ, свѣ́те мо́й безлѣ́тный;

Пѣ́снь д҃. I҆рмо́съ:

Ѹ҆слы́шахъ, гдⷭ҇и, и҆зъ гро́ба твоѐ воста́нiе, и҆ просла́вихъ твою̀ непобѣди́мꙋю си́лꙋ.

Ꙗ҆́коже дре́вле во́ды, и҆ ны́нѣ непло́дный ѹ҆́мъ мо́й и҆сцѣлѧ́еши благода́тiю, є҆лiссе́евыми моли́твами.

Бжⷭ҇твеннѣ ѡ҆богати́лсѧ є҆сѝ вы́шнихъ сказа́нiемъ, и҆ sвѣ́ремъ дѣте́й ѿе́млеши sлоѻбра́зiе.

Ви́дѣнъ бы́лъ є҆сѝ, сла́вне, дѣ́вствомъ ѹ҆кра́шенъ, сꙋ́щымъ во тмѣ̀ пре́лести, ꙗ҆́кѡ свѣти́льникъ и҆здале́че сiѧ́ѧ.

Молча́ти не мо́жетъ дх҃омъ дви́жимь ѧ҆зы́къ, твоѧ̑ ди̑внаѧ въ житiѝ, є҆лiссе́е, и҆справлє́нiѧ.

Бг҃оро́диченъ:

Вои́стиннꙋ сла́вимъ тѧ̀, бцⷣе безневѣ́стнаѧ, и҆ въ твоѐ приста́нище вѣ́рнiи прибѣга́емъ.

И҆́нъ. I҆рмо́съ:

Ѹ҆слы́шахъ, бж҃е, слꙋ́хъ тво́й, и҆ ѹ҆боѧ́хсѧ: разꙋмѣ́хъ дѣла̀ твоѧ̑, и҆ ѹ҆жасо́хсѧ, гдⷭ҇и: ꙗ҆́кѡ твоегѡ̀ хвале́нiѧ и҆спо́лнь землѧ̀.

Мꙋ́дрости разꙋ́мною ча́шею ѡ҆мочи́въ ѹ҆стнѣ̀, ѻ҆́ч҃е, рѣ́ки на́мъ и҆сточи́лъ є҆сѝ ѹ҆че́нiй, преподо́бне, бл҃гоче́стнѡ творѧ́щымъ па́мѧть твою̀.

Ты̀ проповѣ́датель возжелѣ́ненъ, сла́докъ сло́вомъ, про́стъ пра̑вы, дꙋхо́вными дарова̑нiи, свѧти́телю преподо́бне, пребога́тъ ꙗ҆ви́лсѧ є҆сѝ, меѳо́дiе.

Копiе́мъ мы́сленнымъ бж҃е́ственнагѡ сло́ва, є҆́же въ ме́рзости є҆ретíчестѣй, сꙋ́щꙋю пострѣка́въ, ѹ҆ста́вилъ є҆сѝ нече́стiѧ на́глость, меѳо́дiе.

Бг҃оро́диченъ:

Ра́дꙋйсѧ, две́ре мы́сленнаѧ, и҆зъ неѧ́же про́йде неизрече́ннымъ сло́вомъ цр҃ь нбⷭ҇ный, и҆ соблю́дъ непоро́чнꙋ, запеча́танꙋ па́ки ѡ҆ста́ви.

Пѣ́снь є҃. I҆рмо́съ:

Ѹ҆́тренююще вопiе́мъ тѝ, гдⷭ҇и, спаси́ ны: ты́ бо є҆сѝ бг҃ъ на́шъ, ра́звѣ бо тебє̀ и҆но́гѡ не зна́емъ. 

Молчали́вое и҆ кро́ткое, бг҃одохнове́нне, дꙋшѝ твоеѧ̀, прⷪ҇ро́ка тѧ̀ показа̀, є҆лiссе́е, вѣ́ры ра́ди.

Бж҃е́ственное твои́хъ слове́съ дѣ́йство просвѣща́етъ мѧ̀ глагѡ́лы дꙋхо́вными, є҆лiссе́е всеблаже́нне.

Ме́ртвъ грѣ́хъ, ꙗ҆́кѡ жи́вꙋ предстоѧ́щꙋ гдⷭ҇еви, проро́че, тебѣ̀, є҆лiссе́е, вмѣнѧ́шесѧ.

Бг҃оро́диченъ:

Не преста́й молѧ́щи, є҆го́же родила̀ є҆сѝ, бцⷣе, спастѝ дꙋ́шы на́шѧ, воспѣва́ющихъ тѧ̀, пречⷭ҇таѧ.

И҆́нъ. I҆рмо́съ:

Возсiѧ́й мѝ, гдⷭ҇и, свѣ́тъ повелѣ́нiй твои́хъ, ꙗ҆́кѡ къ тебѣ̀ дꙋ́хъ мо́й ѹ҆́тренюетъ и҆ пое́тъ тѧ̀: ты́ бо є҆сѝ бг҃ъ на́шъ, и҆ къ тебѣ̀ прибѣга́ю, цр҃ю̀ ми́ра.

Свѣ́томъ просвѣща́емь трисо́лнечнымъ, сла́вне, мра́чнꙋю и҆ те́мнꙋю є҆́реси мглꙋ̀ благоче́стнѡ ѿгна́лъ є҆сѝ, и҆ sвѣзда̀ бы́лъ є҆сѝ, вѣ́рными блиста́ѧ сiѧ̑нiи.

И҆зꙿѡщре́на тро́сть дх҃а, ѧ҆зы́къ тво́й ꙗ҆́кѡ скоропи́сца кни́жника, меѳо́дiе, показа́сѧ, на скрижа́ли начерта́ѧ серде́цъ благода́ти бжⷭ҇твенный зако́нъ нело́жнѡ.

Слє́зныѧ то́ки всено́щными стоѧ̑нiи, ꙗ҆́кѡ би́серiе носѧ̀, преподо́бне, си́ми грѣхѡ́вныѧ пото́ки и҆зсꙋши́лъ є҆сѝ: и҆ бжⷭ҇твеннагѡ дх҃а прiѧ́телище ꙗ҆ви́лсѧ є҆сѝ чи́сто.

Бг҃оро́диченъ:

И҆збавлѧ́еши моли́твами твои́ми ѿ всѧ́кагѡ ѡ҆бстоѧ́нiѧ прибѣга́ющыѧ въ покро́въ тво́й, мр҃íе бцⷣе, ты́ бо чтꙋ́щихъ тѧ̀ предста́тельница є҆сѝ и҆ ѹ҆пова́нiе съ бг҃омъ.

Пѣ́снь s҃. I҆рмо́съ:

Ѡ҆бы́де мѧ̀ бе́здна, гро́бъ мнѣ̀ ки́тъ бы́сть, а҆́зъ же возопи́хъ къ тебѣ̀ человѣколю́бцꙋ, и҆ спасе́ мѧ десни́ца твоѧ̀, гдⷭ҇и.

Напо́лни пото́ки и҆ногда̀, ни до́ждь, ни дꙋ́хъ воздꙋ́шный, воздꙋ́хъ же благода́ти, прⷪ҇ро́че, и҆ сло́во твоѐ дѣ́йствомъ дх҃а напо́лни. 

Ѿ ма́ла сосꙋ́да и҆ногда̀, прⷪ҇ро́че, ꙗ҆́коже напо́лнилъ є҆сѝ незави́стнѡ є҆ле́й женѣ̀, и҆ мнѣ̀ бжⷭ҇твеннꙋю ми́лость и҆сточи́ти, є҆лiссе́е, помоли́сѧ.

Честна́ѧ жена̀, прⷪ҇ро́че, вѣ́рою вжилѧ́ема, въ ста́рости непло́дствiѧ разрѣше́нiе прiе́млетъ моли́твою, бл҃гоча́дiе плодѧ́щи.

Бг҃оро́диченъ:

Кꙋпинꙋ́ тѧ неѡпали́мꙋ, и҆ го́рꙋ, и҆ лѣ́ствицꙋ ѡ҆дꙋшевле́ннꙋ, и҆ две́рь нбⷭ҇нꙋю досто́йнѡ сла́вимъ, мр҃íе сла́внаѧ, правовѣ́рныхъ похвало̀.

И҆́нъ. I҆рмо́съ:

Бꙋ́рѧ мѧ̀ помышле́нiй пости́гши, во глꙋбинꙋ̀ низвлачи́тъ мѧ̀ безмѣ́рныхъ грѣхѡ́въ: но ты̀, ѹ҆пра́вителю благíй, предвари́въ ѹ҆пра́ви, ꙗ҆́кѡ прⷪ҇ро́ка, и҆ спаси́ мѧ.

Пчелѣ̀ трꙋдолю́бнѣй поревнова́въ, пи́смєнныѧ собра́лъ є҆сѝ цвѣ́ты, ꙗ҆́коже въ со́тѣ, се́рдцемъ твои́мъ сiѐ состроѧ́ѧ, и҆ всѣ̑мъ и҆сточа́ѧ рѣкꙋ̀ ѹ҆че́нiй твои́хъ.

Слове́съ дх҃о́вныхъ напо́лнивсѧ ѧ҆зы́къ тво́й, премꙋ́дре, ѧ҆зыкобѡ́лiѧ низложѝ хꙋ́льникѡвъ, проповѣ́дающь хрⷭ҇то́во воплоще́нiе почита́ти, и҆ плотско́е подо́бiе.

Пе́рвѣе ѹ҆́бѡ на сѣда́лищи ста́рєцъ похвали́въ гдⷭ҇а, на ст҃и́тельстѣ престо́лѣ, напослѣ́докъ же возне́слсѧ є҆сѝ са́мъ, ѹ҆па́съ бг҃оꙋго́днѡ и҆збра̑нныѧ, ѻ҆́ч҃е, сiѧ̑ лю́ди.

Бг҃оро́диченъ:

Е҆ди́нꙋ тѧ̀ бг҃а на́шегѡ мт҃рь, бцⷣе влⷣчце, тва́рь всѧ̀ познава́етъ, ꙗ҆́кѡ є҆ди́на вмѣсти́ла є҆сѝ бг҃а несказа́ннѡ во ѹ҆тро́бѣ твое́й, бжⷭ҇твеннымъ не ѡ҆пали́вшисѧ ѻ҆гне́мъ.

Конда́къ, гла́съ в҃. Подо́бенъ: Вы́шнихъ и҆щѧ̀:

Прⷪ҇ро́къ бж҃iй ꙗ҆ви́лсѧ є҆сѝ, сꙋгꙋ́бꙋю благода́ть прiе́мь, вои́стиннꙋ досто́йнꙋю тебѐ, є҆лiссе́е блаже́нне: и҆лiи́ бо бы́лъ є҆сѝ совсе́льникъ, съ ни́мъ хрⷭ҇тꙋ̀ бг҃ꙋ молѧ́сѧ непреста́ннѡ ѡ҆ всѣ́хъ на́съ.

I҆́косъ:

Въ зако́нѣ гдⷭ҇ни возсiѧ́вшаго, всѝ є҆лiссе́а мꙋ́драго  пѣ̑нiи пѣ́сненными воспое́мъ: ве́сь бо и҆спо́лненъ є҆́сть чꙋде́съ сꙋгꙋ́быми ѻ҆́бразы, на́мъ и҆сточа́ѧ и҆сцѣле́нiй стрꙋи̑: кропи́тъ бо дꙋ́шы вѣ́рныхъ, и҆ спаса́етъ ѿ бѣ́дъ, ꙗ҆́коже дре́вле лю́ди безча́дствꙋющыѧ, ѹ҆слажда́етъ со́лiю во́ды, креще́нiѧ благода́ть возвѣща́ѧ ꙗ҆́вѣ, молѧ̀ непреста́ннѡ ѡ҆ всѣ́хъ на́съ.

Пѣ́снь з҃. I҆рмо́съ:

Въ пе́щи ѻ҆́гненнѣй пѣсносло́вцы спасы́й ѻ҆́троки, бл҃гослове́нъ бг҃ъ ѻ҆тє́цъ на́шихъ.

Премꙋ́дрости лꙋ́чшiѧ ты̀, є҆лiссе́е, и҆спо́лнивсѧ, вопiѧ́лъ є҆сѝ: бл҃гослове́нъ бг҃ъ ѻ҆тє́цъ на́шихъ.

Ты̀ ꙗ҆́кѡ жи́зни слꙋжи́тель, ма́тери а҆́бiе жи́ва, ме́ртва сы́на, прⷪ҇ро́че, показа́лъ є҆сѝ.

Ненача́ємыѧ и҆ногда̀ прⷪ҇ро́чєскаѧ пита́ѧ дѣ́ти, всегꙋби́тєльныѧ снѣ̑ди творѧ̀ невреждє́нны.

Бг҃оро́диченъ:

И҆́же ѿ дв҃ы рожде́йсѧ, ю҆́же бцⷣꙋ содѣ́ла, бл҃гослове́нъ бг҃ъ ѻ҆тє́цъ на́шихъ.

И҆́нъ. I҆рмо́съ:

Въ пе́щи а҆враа́мстiи ѻ҆́троцы персíдстѣй, любо́вiю благоче́стiѧ па́че, не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.

Росо́ю бжⷭ҇твенныѧ любвѐ погаси́лъ є҆сѝ стрⷭ҇те́й, пресла́вне, разжже́ннꙋю пе́щь, и҆скꙋ́шсѧ же ꙗ҆́кѡ зла́то напа́стьми горни́ломъ, ꙗ҆́кѡ со́лнце блиста́еши.

А҆дама́нтское се́рдце въ ско́рбехъ и҆мѣ́лъ є҆сѝ и҆ въ гоне́нiихъ, меѳо́дiе, и҆ ны́нѣ блиста́еши лꙋча́ми нбⷭ҇ными, и҆ ѻ҆гнедохвове́нными ѹ҆сты̀: тѣ́мже тѧ̀ восхвалѧ́емъ.

Ꙗ҆́коже неѡбори́мь сто́лпъ, неподви́жимь пребы́лъ є҆сѝ напа́стными прилѡ́ги, пре́лести ѹ҆твержде́нiе низлага́ѧ, свѧти́телю, си́лою твои́хъ слове́съ, меѳо́дiе преблаже́нне.

Бг҃оро́диченъ:

Пречꙋ́дный ты̀ черто́гъ, соеди́ншагѡ себѐ человѣ́чествꙋ,  бг҃а є҆ди́на породила̀ є҆сѝ, и҆ дв҃ою пребыла̀ є҆сѝ, бг҃оневѣ́стнаѧ мт҃и мр҃íе дв҃о.

Пѣ́снь и҃. I҆рмо́съ:

Ѡ҆роси́вшаго пе́щь, и҆ ѻ҆́троки сохра́ншаго, посредѣ̀ горѧ́щагѡ пла́мене, ѻ҆́троцы, славосло́вите, свѧще́нницы, благослови́те, лю́дiе, превозноси́те во всѧ̑ вѣ́ки.

Сотво́ршаго ѡ҆чище́нiе, прⷪ҇ро́ка повелѣ́нiемъ, ѻ҆́троцы воспѣва́ютъ, ст҃и́тели бл҃госло́вѧтъ, лю́дiе превозно́сѧтъ є҆гѡ̀ во вѣ́ки.

Ѿ ве́щи ѡ҆чи́щь ѹ҆́мъ невеще́ственнѡ, невеще́ственнагѡ жела́нiемъ ѡ҆держи́мь, ви́дѣлъ є҆сѝ. тѣ́мже и҆гра́ѧ вопiѧ́лъ є҆сѝ: хрⷭ҇та̀ превозноси́те во всѧ̑ вѣ́ки.

Благода́тiю прови́дѣ бꙋ̑дꙋщаѧ, на дре́вѣ пречи́стый крⷭ҇тъ зри́ши воѡбраже́нъ. тѣ́мже вопiѧ́лъ є҆сѝ ра́дꙋѧсѧ, бг҃онаꙋче́нный прⷪ҇ро́че: хрⷭ҇та̀ превозноси́те во всѧ̑ вѣ́ки.

Колесни́цъ мно́жество ѡ҆крꙋ́жшихъ тѧ̀, низложѝ, чꙋ́дне, мра́комъ незави́стнѡ ѹ҆ста́вилъ є҆сѝ, безꙋ́мiе ѡ҆блича́ѧ, всеблаже́нне, вопiѧ̀: хрⷭ҇та̀ превозноси́те во всѧ̑ вѣ́ки.

Бг҃оро́диченъ:

А҆́гг҃ли сла́вѧтъ ржⷭ҇тво̀ твоѐ, чⷭ҇таѧ, бг҃оневѣ́сто, съ ни́миже всѝ пое́мъ: ѻ҆́троцы, благослови́те, свѧще́нницы, пѣсносло́вите, лю́дiе, превозноси́те во всѧ̑ вѣ́ки.

И҆́нъ. I҆рмо́съ:

Землѧ̀, и҆ всѧ̑ ꙗ҆̀же на не́й, мо́ре и҆ всѝ и҆сто́чницы, небеса̀ небе́съ, свѣ́тъ и҆ тма̀, мра́зъ и҆ зно́й, сы́нове человѣ́честiи, свѧще́нницы, благослови́те гдⷭ҇а и҆ превозноси́те є҆го̀ во вѣ́ки.

Ты̀ низложи́лъ є҆сѝ є҆ретíчєскаѧ шата̑нiѧ, є҆́же пои́стиннѣ sлочести̑ваѧ, и҆ совозне́слъ є҆сѝ вѣ́рныхъ цр҃кве, ѻ҆́ч҃е, ро́гъ, хрⷭ҇то́вꙋ наказꙋ́ѧ i҆кѡ́нꙋ честѝ, меѳо́дiе. тѣ́мже тѧ̀ пое́мъ, и҆ любо́вiю почита́емъ.

Тѧ̀ sвѣздꙋ̀ всесвѣ́тлꙋю сл҃нце показа̀ хрⷭ҇то́съ, на  тве́рди, премꙋ́дре, цр҃ко́внѣй, и҆ твои́ми сiѧ̑нiи чⷭ҇тны́хъ ѹ҆че́нiй, концы̀, ѻ҆́ч҃е, ѡ҆зари́лъ є҆сѝ во всѧ̑ вѣ́ки.

Твоѐ сло́во ꙗ҆́коже гро́мъ, меѳо́дiе, возшꙋмѣ̀ на землѝ, мамѡ́ны содѣ́йственника, и҆ роди́телѧ пре́лести, ꙗ҆́коже sмíѧ свѧза́въ, ѿсла́лъ є҆сѝ тмѣ̀ вѣ́чнѣй, ꙗ҆́кѡ сꙋ́ща наслѣ́дника.

Бг҃оро́диченъ:

Е҆ди́нъ є҆сѝ є҆диноро́денъ горѣ̀, є҆ди́нъ и҆ до́лѣ то́йже, безъ ма́тере горѣ̀ ѿ ѻ҆ц҃а̀, и҆ безъ ѻ҆тца̀ и҆зъ мт҃ре до́лꙋ: въ не́йже воѡбра́жсѧ, въ чꙋжде́е, сло́ве, ѡ҆бнища́въ, въ моѐ смири́вшеесѧ є҆стество̀ ѿ грѣха̀.

Пѣ́снь ѳ҃. I҆рмо́съ:

Тѧ̀ па́че ѹ҆ма̀ и҆ словесѐ мт҃рь бж҃iю, въ лѣ́то безлѣ́тнаго неизрече́ннѡ ро́ждшꙋю, вѣ́рнiи, є҆диномꙋ́дреннѡ велича́емъ.

Жезло́мъ сѣчи́тельнымъ возвлачѧ̀ желѣ́зо прⷪ҇ро́къ, ве́щное человѣ̑къ сꙋщество̀ крⷭ҇то́мъ вознесе́но наꙋча́ше.

Да тѣле́съ пока́жетъ воста́нiе живонача́льникъ, возставлѧ́етъ мертвеца̀, ѿню́дъ не и҆мꙋ́ща дыха́нiѧ пло́тiю, прⷪ҇ро́ка показꙋ́ѧ пречестно́е.

Ны́нѣ въ бж҃е́ственнѣмъ поко́и бг҃а мо́лиши, чꙋ́дне, блаже́нство ѹ҆лꙋчи́ти при́снѡ тѧ̀ блажа́щымъ.

Бг҃оро́диченъ:

Ра́дꙋйсѧ, бцⷣе, мт҃и хрⷭ҇та̀ бг҃а, є҆го́же родила̀ є҆сѝ, молѝ, согрѣше́нiй ѡ҆ставле́нiе дарова́ти вѣ́рою воспѣва́ющымъ тѧ̀.

И҆́нъ. I҆рмо́съ:

Ꙗ҆́кѡ сотворѝ мнѣ̀ вели̑чiѧ си́льный, и҆ ст҃о и҆́мѧ є҆гѡ̀, и҆ ми́лость є҆гѡ̀ въ ро́дъ и҆ ро́дъ боѧ́щымсѧ є҆гѡ̀.

Ст҃и́телей красота̀, мона́хѡвъ ѹ҆добре́нiе, всѣ́хъ вѣ́рныхъ ѻ҆́бразъ, це́ркве па́стырь, и҆ правосла́вныхъ степе́нь, ты̀ є҆сѝ, меѳо́дiе.

И҆лiинꙋ̀ ре́вность стѧжа́въ, и҆спо́лнилъ є҆сѝ стꙋда̀ беззакѡ́нныѧ i҆ерє́и, воплоще́нiѧ гдⷭ҇нѧ непокланѧ́ющихсѧ ѻ҆́бразꙋ, мꙋ́дре меѳо́дiе. 

Ликꙋ́ѧ со а҆́гг҃лы предъ лице́мъ и҆зба́вителѧ, и҆ сла́вы є҆гѡ̀ наслажда́ѧсѧ, моли́твами твои́ми на́съ ѿ всѧ́кихъ и҆скꙋше́нiй и҆зба́ви, меѳо́дiе.

Бг҃оро́диченъ:

Пое́мъ твоѐ ржⷭ҇тво̀, и҆ сла́вимъ и҆зъ тебѐ рожде́ннаго, ꙗ҆́кѡ бг҃а же и҆ чл҃вѣ́ка, мт҃и дв҃о чⷭ҇таѧ. є҆го́же молѝ прилѣ́жнѡ, поми́ловати на́съ.

Свѣти́ленъ. Подо́бенъ: Нб҃о sвѣзда́ми:

И҆лiинꙋ̀ благода́ть сꙋгꙋ́бꙋ прiѧ́лъ є҆сѝ ѿ бг҃а, є҆лiссе́е бг҃облаже́нне: и҆ просѧ́щымъ ѹ҆ тебє̀ вѣ́рнѡ, сꙋгꙋ́бѡ и҆сцѣлє́нiѧ дае́ши, дꙋша́мъ же и҆ тѣ́лѡмъ.

Сла́ва, ст҃и́телѧ. Подо́бенъ: Ѹ҆ч҃никѡ́мъ зрѧ́щымъ:

Прiиди́те, вѣ́рнiи, пое́мъ бжⷭ҇твеннꙋю па́мѧть ст҃и́телѧ дне́сь меѳо́дiа, въ ро́вѣ преиспо́днемъ вве́ржена: да дꙋ́шы и҆зба́витъ погребє́нныѧ во тмѣ̀ ѿ лꙋка́вагѡ нече́стiѧ.

И҆ ны́нѣ, пра́здника, и҆лѝ бг҃оро́диченъ:

Препѣ́таѧ, дв҃о и҆ бцⷣе, бг҃а неизрече́ннѡ ро́ждшаѧ, прилѣ́жнѡ молѝ сн҃а твоего̀ ѡ҆ на́съ рабѣ́хъ твои́хъ, ѹ҆ще́дрити и҆ спастѝ, любо́вiю хва́лѧщыѧ тѧ̀.

На стiхо́внѣ ѻ҆ктѡ́иха. Сла́ва, гла́съ s҃:

Sвѣзда̀ возсiѧ̀ бл҃гоче́стiѧ ѿ за́пада со́лнца ви́димагѡ, вели́кiй во ст҃и́телехъ меѳо́дiй, и҆ мглꙋ̀ пресѣ́къ sлосла́вныхъ, почѝ на и҆́стиннѣмъ восто́цѣ, пра́веднагѡ сл҃нца хрⷭ҇та̀ бг҃а на́шегѡ, и҆ та́мѡ со безпло́тными водворѧ́ѧсѧ ли̑ки, и҆ престо́лꙋ предстоѧ̀ трⷪ҇ческомꙋ, ꙗ҆́кѡ преподо́бенъ, ꙗ҆́кѡ мꙋ́ченикъ, ꙗ҆́кѡ ст҃и́тель, ꙗ҆́кѡ патрiа́рхъ дѣѧ́нiемъ и҆ видѣ́нiемъ, на́мъ про́ситъ, вѣ́рою творѧ́щымъ свѧще́ннꙋю є҆гѡ̀ па́мѧть, ве́лiѧ ми́лости.

И҆ ны́нѣ, пра́здника, и҆лѝ бг҃оро́диченъ:

Крⷭ҇тобг҃оро́диченъ. Подо́бенъ: Тридне́венъ:

Зача́тiе твоѐ безсѣ́менное, и҆ ржⷭ҇тво̀ несказа́нное  помышлѧ́ющи, дивлю́сѧ sѣлѡ̀, ка́кѡ си́це, ꙗ҆́коже sлодѣ́й, бл҃говоли́лъ є҆сѝ ѹ҆мре́ти, сн҃е; пречⷭ҇таѧ взыва́ше.

На лiтꙋргíи прокíменъ, гла́съ д҃: Ты̀ i҆ере́й во вѣ́къ по чи́нꙋ мелхiседе́ковꙋ. Стíхъ: Речѐ гдⷭ҇ь гдⷭ҇ви моемꙋ̀: А҆пⷭ҇лъ собо́рнагѡ посла́нiѧ i҆а́кѡвлѧ, зача́ло н҃з. А҆ллилꙋ́iа, гла́съ д҃: Мѡѷсе́й и҆ а҆арѡ́нъ: Е҆ѵⷢ҇лiе лꙋкѝ, зача́ло д҃_i. Прича́стенъ: Въ па́мѧть вѣ́чнꙋю бꙋ́детъ пра́ведникъ:


