        OCR:

        Библиотека святоотеческой литературы

        http://orthlib.ru





Въ недѣ́лю в҃ по ст҃ѣ́й пѧтидесѧ́тницѣ, всѣ́хъ ст҃ы́хъ, въ землѝ рѡссíйстѣй просiѧ́вшихъ.

Творе́нiе є҆пíскопа а҆ѳана́сiѧ.

На ма́лой вече́рни

На Гдⷭ҇и воззва́хъ: стiхи̑ры воскрє́сны на д҃. гла́съ а҃: Вечє́рнiѧ на́шѧ мл҃твы: Ѡ҆быди́те лю́дiе: Прiиди́те, лю́дiе: Сла́ва, ст҃ы́хъ, гла́съ д҃: Бжⷭ҇твеннiи ѻ҆ц҃ы̀: И҆ ны́нѣ, Бг҃оро́диченъ догма́тикъ, гла́съ а҃: Дѣ́вственное торжество̀:

Стiхи̑ры ст҃ы́хъ, гла́съ д҃. Подо́бенъ: Ꙗ҆́кѡ до́блѧ:

Ꙗ҆́кѡ и҆збра́нныхъ ѿ люде́й рꙋ́сскихъ, ст҃íи срѡ́дницы на́ши, соше́дшесѧ дне́сь, восхвалѧ́емъ ва́съ, ꙗ҆́кѡ, тече́нiе соверши́вше, вѣ́рꙋ сохрани́ли є҆стѐ и҆ прiѧ́сте ѿ бг҃а побѣ́ды  ва́шеѧ вѣнцы̀: є҆го́же моли́те ѿ бѣ́дъ и҆ скорбе́й и҆зба́витисѧ вѣ́рою соверша́ющымъ всечⷭ҇тнꙋ́ю па́мѧть ва́шꙋ.

Вѣ́ры бронѧ́ми, и҆ щито́мъ бл҃года́ти, и҆ креста̀ копiе́мъ воѻрꙋжи́вшесѧ, сопрѡти́внымъ си́ламъ непобѣди́мы бы́сте и҆, ꙗ҆́кѡ бжⷭ҇твеннiи хра́бѡрницы, де́мѡнскiѧ ѡ҆полчє́нiѧ побѣди́вше, со а҆́гг҃лы ликꙋ́ете, вѣ̑рныѧ же застꙋпа́ете, и҆ ѡ҆сщ҃а́ете, и҆ сп҃са́ете, призыва́емiи.

Ꙗ҆́кѡ sвѣ́зды многосвѣ̑тлыѧ, ꙗ҆́кѡ свѣ́тъ ве́лiй сiѧ́ющiи, на тве́рди нбⷭ҇нѣй ва́съ вѣ́мы, и҆ ꙗ҆́кѡ би́серъ многоцѣ́нный, ꙗ҆́кѡ ка́менiе блиста́ющее, ꙗ҆́кѡ сы́ны днѐ, ꙗ҆́кѡ и҆збра́нныхъ ѿ ро́да рꙋ́сскагѡ, ꙗ҆́кѡ побо́рники вѣ́рныхъ прославлѧ́емъ, соверша́юще ва́шꙋ па́мѧть, бл҃же́ннiи.

Сла́ва, гла́съ д҃:

Бжⷭ҇твеннiи ѻ҆ц҃ы̀, бы́сте цвѣ́ти дх҃о́внiи рꙋ́сскiѧ землѝ, похвала̀ на́ша и҆ ѹ҆твержде́нiе и҆ всѣ̑мъ бл҃гоꙋти́шное приста́нище: ѡ҆ ва́съ бо землѧ̀ на́ша хва́литсѧ, стѧжа́вши ва́съ, ꙗ҆́кѡ неистощи́мое сокро́вище, и҆ ны́нѣ, а҆́ще тѣле́снѣ ꙗ҆зы́къ ва́шъ ѹ҆молчѐ, но чꙋдеса̀ свидѣ́тельствꙋютъ просла́вльшаго ва́съ гдⷭ҇а. є҆мꙋ́же моли́тесѧ дарова́ти дꙋша́мъ на́шымъ ве́лiю млⷭ҇ть.

И҆ ны́нѣ, бг҃оро́диченъ, гла́съ то́йже:

Бцⷣе, всѣ́хъ цр҃и́це, правосла́вныхъ похвало̀, є҆ретíчествꙋющихъ шата̑нiѧ разорѝ и҆ ли́ца и҆́хъ посрамѝ, не кла́нѧющихсѧ, нижѐ чтꙋ́щихъ, пречⷭ҇таѧ, чⷭ҇тны́й тво́й ѻ҆́бразъ.

На стiхо́внѣ є҆ди́на стiхи́ра воскре́сна, гла́съ а҃: Стра́стiю твое́ю хрⷭ҇тѐ: Посе́мъ стíхъ: Бг҃ъ на́мъ: и҆ стiхи̑ры, гла́съ и҃: Ѽ, пресла́внагѡ чꙋдесѐ на нб҃сѝ: Стíхъ: Гдⷭ҇ь си́лъ: Та́же стiхи́ра: Ѽ, пресла́внагѡ чꙋдесѐ! хрⷭ҇та̀ ра́ди: (зрѝ на рѧдꙋ̀)  И҆ ны́нѣ, бг҃оро́диченъ, гла́съ то́йже: Ѽ, пресла́внагѡ чꙋдесѐ! нб҃сѝ и҆ землѝ цр҃це: (зрѝ страни́цꙋ 519). И҆лѝ бг҃оро́диченъ, гла́съ д҃: При́снѡ страна̀ рѡссíйскаѧ (зрѝ страни́цꙋ 541).

Стiхи̑ры ст҃ы́хъ на стiхо́внѣ, гла́съ и҃.

Подо́бенъ: Ѽ, пресла́внагѡ чꙋдесѐ:

Ѽ, пресла́внагѡ чꙋдесѐ! на нб҃сѝ и҆ на землѝ ра́дость дне́сь возсiѧ̀ въ па́мѧть всѣ́хъ рꙋ́сскихъ ст҃ы́хъ: ѿ а҆́гг҃лъ хвала́ми вѣнча́ютсѧ и҆ ѿ чл҃вѣ̑къ пѣ̑нiѧ прiе́млютъ. ѽ, ка́кѡ въ странѣ̀ на́шей подвиза́шасѧ, ка́кѡ бг҃ꙋ ѹ҆годи́ша, и҆́миже вра́гъ падѐ лꙋка́вый, хрⷭ҇тꙋ̀ побѣ́ждшꙋ того̀.

Стíхъ: Бг҃ъ на́мъ прибѣ́жище и҆ си́ла, помо́щникъ въ ско́рбехъ, ѡ҆брѣ́тшихъ ны̀ sѣлѡ̀.

Ѽ, пресла́внагѡ чꙋдесѐ! чꙋде́съ свѣтлостьмѝ со́лнца свѣтлѣ́йше при́снѡ ст҃íи срѡ́дницы на́ши свѣ́тѧтъ концє́мъ рꙋ́сскiѧ землѝ, ѿ невече́рнѧгѡ свѣ́та ѡ҆блиста́еми, и҆́хже сiѧ̑нiи ѻ҆́блацы ѿ страны̀ на́шеѧ ѿгонѧ́ютсѧ ва́рварстiи и҆ де́мѡни побѣжда́ютсѧ.

Стíхъ: Гдⷭ҇ь си́лъ съ на́ми, застꙋ́пникъ на́шъ, бг҃ъ i҆а́кѡвль.

Ѽ, пресла́внагѡ чꙋдесѐ! хрⷭ҇та̀ ра́ди подвиза́выйсѧ требл҃же́нный собо́ръ рꙋ́сскихъ ст҃ы́хъ ко врагѡ́мъ ст҃ы́ѧ рꙋсѝ всегда̀ ꙗ҆влѧ́етсѧ ѻ҆рꙋ́жiе ѻ҆бою́дꙋ ѻ҆́строе, пожина́ѧ си́хъ вышє́нiѧ. тѣ́мже къ немꙋ̀ возопiи́мъ: ст҃íи срѡ́дницы на́ши, покры́йте и҆ ны́нѣ на́съ, вѣ́рою почита́ющихъ ва́съ ѿ любвѐ всегда̀.

Сла́ва, гла́съ а҃. Самогла́сенъ:

Всѝ пѣ́сньми дх҃о́вными возопiи́мъ: ра́дꙋйсѧ и҆ весели́сѧ, гра́де кíеве, ꙗ҆ви́вый на́мъ ѻ҆́льгꙋ бг҃омꙋ́дрꙋю, ра́дꙋйсѧ гра́де сꙋ́ждалю, и҆зрасти́вый пло́дъ дре́ва ра́йскагѡ, є҆ѵфросѵ́нiю бл҃говѣрнꙋ́ю, по́стникѡвъ ѹ҆твержде́нiе, съ ни́ми же ѹ҆бл҃жи́мъ  и҆ є҆ѵдокíю моско́вскꙋю пресла́внꙋю, и҆ феврѡ́нiю мꙋ́ромскꙋю и҆ а҆́ннꙋ ка́шинскꙋю, и҆ є҆ѵфросѵ́нiю, по́лоцкiѧ землѝ ѹ҆краше́нiе, и҆ всѧ̑ жєны̀, ѿ ро́да на́шегѡ бг҃ꙋ ѹ҆годи́вшыѧ, и҆ къ ни̑мъ возопiи́мъ: ѽ всебл҃жє́нныѧ и҆ ст҃ы̑ѧ, моли́тесѧ ѡ҆ на́съ ко гдⷭ҇ꙋ, дарова́ти на́мъ ве́лiю млⷭ҇ть.

И҆ ны́нѣ, гла́съ є҃. Подо́бенъ: Вострꙋ́бимъ трꙋбо́ю:

Вострꙋ́бимъ трꙋбо́ю пѣ́сней, воспои́мъ согла́снѡ застꙋ́пницѣ страны̀ на́шеѧ, цр҃и́цѣ бцⷣѣ: ра́дꙋйсѧ, бл҃говоле́нiемъ твои́мъ ѻ҆те́чество на́ше ѿ лѣ́тъ дре́внихъ вѣнча́вшаѧ и҆ бл҃года́ть томꙋ̀ и҆сточа́ющаѧ. тѣ́мже и҆ пречⷭ҇тый тво́й покро́въ и҆ па́мѧти тма́ми тє́мъ чꙋде́съ твои́хъ цр҃ковь на́ша рꙋ́сскаѧ свѣ́тлѡ пра́зднꙋетъ. не ѿимѝ ѹ҆̀бо ѿ на́съ, ѽ влⷣчце, и҆ ны́нѣ млⷭ҇ти твоѧ̑, при́зри на скѡ́рби и҆ тѣснотꙋ̀ на́шꙋ и҆ воздви́гни на́съ держа́внымъ застꙋпле́нiемъ твои́мъ.

По Ны́нѣ ѿпꙋща́еши: тропа́рь воскре́сенъ, гла́съ а҃: Ка́мени запеча́танꙋ: Сла́ва, ст҃ы́хъ, гла́съ и҃: Ꙗ҆́коже пло́дъ: И҆ ны́нѣ, бг҃оро́диченъ, гла́съ д҃: Застꙋ́пнице ѹ҆се́рднаѧ:

Тропа́рь ст҃ы́хъ, гла́съ и҃:

Ꙗ҆́коже пло́дъ кра́сный твоегѡ̀ сп҃си́тельнагѡ сѣ́ѧнiѧ, землѧ̀ рѡссíйскаѧ прино́ситъ тѝ, гдⷭ҇и, всѧ̑ ст҃ы̑ѧ, въ то́й просiѧ́вшыѧ. тѣ́хъ мл҃твами въ ми́рѣ глꙋбо́цѣ цр҃ковь и҆ странꙋ̀ на́шꙋ бцⷣею соблюдѝ, многомлⷭ҇тиве.

Сла́ва, и҆ ны́нѣ, бг҃оро́диченъ, гла́съ д҃:

Застꙋ́пнице ѹ҆се́рднаѧ, мт҃и гдⷭ҇а вы́шнѧгѡ, за всѣ́хъ мо́лиши сн҃а твоего̀, хрⷭ҇та̀ бг҃а на́шего, и҆ всѣ̑мъ твори́ши сп҃сти́сѧ, въ держа́вный тво́й покро́въ прибѣга́ющымъ: всѣ́хъ на́съ застꙋпѝ, ѽ гпⷭ҇жѐ цр҃и́це и҆ влⷣчце, и҆̀же въ напа́стехъ, и҆ ско́рбехъ, и҆  болѣ́знехъ ѡ҆бремене́нныхъ грѣхѝ мно́гими, предстоѧ́щихъ и҆ молѧ́щихсѧ тебѣ̀ ѹ҆миле́нною дꙋше́ю и҆ сокрꙋше́ннымъ се́рдцемъ предꙿ пречⷭ҇тымъ твои́мъ ѻ҆́бразомъ со слеза́ми и҆ невозвра́тнѡ наде́ждꙋ и҆мꙋ́щихъ на тѧ̀ и҆збавле́нiѧ всѣ́хъ sѡ́лъ, всѣ̑мъ полє́знаѧ да́рꙋй и҆ всѧ̑ сп҃сѝ, бцⷣе дв҃о, ты́ бо є҆сѝ бжⷭ҇твенный покро́въ рабѡ́мъ твои̑мъ.



Послѣ́дованiе моле́бнагѡ пѣ́нiѧ

По ѿпꙋ́стѣ вече́рни и҆схо́димъ ко i҆кѡ́нѣ пра́здника, пою́ще стiхи́рꙋ пра́здникꙋ, гла́съ s҃. Подо́бенъ: Всѐ ѿло́жше:

Всѐ ѿложи́вше жите́йское томле́нiе и҆ сла́дость текꙋ́щꙋю презрѣ́вше, кре́стъ взѧ́сте, ꙗ҆́кѡ и҆́го бжⷭ҇твенное, и҆ хрⷭ҇тꙋ̀ послѣ́довасте, и҆ къ нбⷭ҇номꙋ поко́ю чꙋ́днѡ всели́стесѧ. ѽ дрꙋ́зи хрⷭ҇тѡ́вы, сосꙋ́ди чⷭ҇тнíи, ст҃íи всѝ, въ рѡссíи просiѧ́вшiи, прiиди́те посредѣ̀ на́съ неви́димѡ, предначина́юще торжество̀ и҆ пѣ́нiе, сподоблѧ́юще дарѡ́въ невеще́ственныхъ ва́шъ пра́здникъ соверша́ющихъ ст҃олѣ́пнѡ.

И҆ соверша́емъ послѣ́дованiе моле́бнагѡ пѣ́нiѧ. Благослови́вшꙋ предстоѧ́телю, чте́цъ глаго́летъ: Прiиди́те поклони́мсѧ: (три́жды). И҆ пое́мъ на ѻ҆́ба ли̑ка ѱало́мъ и҆збра́нный. Предстоѧ́тель же въ сiѐ вре́мѧ раздае́тъ свѣщи̑ возжжє́нныѧ сослꙋжа́щымъ и҆ бра́тiи.

а҃ ли́къ: Гдⷭ҇и, гдⷭ҇ь на́шъ, ꙗ҆́кѡ чꙋ́днѡ и҆́мѧ твоѐ по всѣ́й землѝ. в҃ ли́къ: Всѧ̀ землѧ̀ да покло́нитсѧ тебѣ̀ и҆ пое́тъ тебѣ̀, да пое́тъ же и҆́мени твоемꙋ̀, вы́шнiй. а҃. Кто̀ бг҃ъ ве́лiй, ꙗ҆́кѡ бг҃ъ на́шъ; ты̀ є҆сѝ бг҃ъ, творѧ́й чꙋдеса̀. в҃. Кто̀ возглаго́летъ си̑лы гдⷭ҇ни, слы̑шаны сотвори́тъ всѧ̑ хвалы̑ є҆гѡ̀; а҃. Помѧнꙋ́хъ дни̑ дрє́внiѧ, поꙋчи́хсѧ во всѣ́хъ дѣ́лѣхъ твои́хъ, въ творе́нiихъ рꙋкꙋ̀ твое́ю поꙋча́хсѧ. в҃. Прiиди́те, ви́дите дѣла̀ бж҃iѧ, ко́ль  стра́шенъ въ совѣ́тѣхъ па́че сынѡ́въ чл҃вѣ́ческихъ. а҃. И҆сповѣ́дайтесѧ гдⷭ҇еви и҆ призыва́йте и҆́мѧ є҆гѡ̀, возвѣсти́те во ꙗ҆зы́цѣхъ дѣла̀ є҆гѡ̀. в҃. Воспо́йте є҆мꙋ̀ и҆ по́йте є҆мꙋ̀, повѣ́дите всѧ̑ чꙋдеса̀ є҆гѡ̀. а҃. Хвали́тесѧ ѡ҆ и҆́мени ст҃ѣ́мъ є҆гѡ̀, да возвесели́тсѧ се́рдце и҆́щꙋщихъ гдⷭ҇а. в҃. Взыщи́те гдⷭ҇а и҆ ѹ҆тверди́тесѧ. взыщи́те лица̀ є҆гѡ̀ вы́нꙋ. а҃. Помѧни́те чꙋдеса̀ є҆гѡ̀, ꙗ҆̀же сотворѝ, чꙋдеса̀ є҆гѡ̀ и҆ сꙋдьбы̑ ѹ҆́стъ є҆гѡ̀. в҃. То́й гдⷭ҇ь бг҃ъ на́шъ, по всѣ́й землѝ сꙋдьбы̑ є҆гѡ̀. а҃. Помѧнѝ на́съ гдⷭ҇и, во бл҃говоле́нiи люде́й твои́хъ, посѣтѝ на́съ сп҃се́нiемъ твои́мъ. в҃. Воскреснѝ, гдⷭ҇и, помозѝ на́мъ и҆ и҆зба́ви на́съ и҆́мене ра́ди твоегѡ̀. а҃. Доко́лѣ, гдⷭ҇и, прогнѣ́ваешисѧ до конца̀; разжже́тсѧ ꙗ҆́кѡ ѻ҆́гнь рве́нiе твоѐ. в҃. Не помѧнѝ на́шихъ беззако́нiй пе́рвыхъ, ско́рѡ да предварѧ́тъ ны̀ щедрѡ́ты твоѧ̑, гдⷭ҇и, ꙗ҆́кѡ ѡ҆бнища́хомъ sѣлѡ̀. а҃. Помозѝ на́мъ, бж҃е, сп҃си́телю на́шъ, сла́вы ра́ди и҆́мене твоегѡ̀, гдⷭ҇и, и҆зба́ви ны̀ и҆ ѡ҆чи́сти грѣхѝ на́шѧ и҆́мене ра́ди твоегѡ̀. в҃. Да вни́детъ предꙿ тѧ̀ воздыха́нiе ѡ҆кова́нныхъ, по вели́чiю мы́шцы твоеѧ̀ снабдѝ сы́ны ѹ҆мерщвле́нныхъ. а҃. Ꙗ҆вѝ на́мъ, гдⷭ҇и, млⷭ҇ть твою̀ и҆ сп҃се́нiе твоѐ да́ждь на́мъ. в҃. Ты̀, гдⷭ҇и, сохрани́ши ны̀ и҆ соблюде́ши ны̀ ѿ ро́да сегѡ̀ и҆ во вѣ́къ. а҃. Дади́те сла́вꙋ бг҃ови, на i҆и҃ли велелѣ́пота є҆гѡ̀ и҆ си́ла є҆гѡ̀ на ѻ҆́блацѣхъ. в҃. Бꙋ́ди и҆́мѧ гдⷭ҇не бл҃гослове́но ѿ ны́нѣ и҆ до вѣ́ка. а҃. Сла́ва ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ и҆ ны́нѣ, и҆ при́снѡ, и҆ во вѣ́ки вѣкѡ́въ. а҆ми́нь. в҃. А҆ллилꙋ́iа, а҆ллилꙋ́iа, а҆ллилꙋ́iа, сла́ва тебѣ̀, бж҃е. а҃. А҆ллилꙋ́iа: в҃. А҆ллилꙋ́iа:

Посе́мъ Бг҃ъ гдⷭ҇ь: во гла́съ д҃ со стiха́ми.

а҃ ли́къ пое́тъ тропа́рь, гла́съ д҃:

I҆ерꙋсали́ма вы́шнѧгѡ гра́жданы, ѿ землѝ на́шеѧ возсiѧ́вшыѧ и҆ бг҃ꙋ во всѧ́цѣмъ ѹ҆годи́вшыѧ, прiиди́те, воспои́мъ, вѣ́рнiи:  ѽ всебл҃же́ннiи землѝ рѡссíйскiѧ застꙋ̑пницы, моли́тесѧ ко гдⷭ҇ꙋ, да поми́лꙋетъ сiю̀ ѿ гнѣ́ва своегѡ̀, и҆сцѣлѧ́ѧ сокрꙋше́нiе є҆ѧ̀, и҆ вѣ̑рныѧ лю́ди своѧ̑ ѹ҆тѣ́шитъ.

в҃ ли́къ пое́тъ то́йже тропа́рь. а҃ ли́къ: Сла́ва, и҆ ны́нѣ: Бг҃оро́диченъ, гла́съ то́йже:

Къ застꙋ́пницѣ страны̀ на́шеѧ, приснодв҃ѣ бцⷣѣ притеце́мъ и҆ къ первопи́саннѣй i҆кѡ́нѣ є҆ѧ̀ ны́нѣ припаде́мъ, съ вѣ́рою зовꙋ́ще и҆зꙿ глꙋбины̀ дꙋшѝ: ѽ мт҃и бж҃iѧ, сп҃сѝ зе́млю рꙋ́сскꙋю, и҆сцѣлѝ сокрꙋше́нiе є҆ѧ̀ и҆ вѣ̑рныѧ лю́ди ѹ҆тѣ́ши.

Посе́мъ пое́мъ на ѻ҆́ба ли̑ка и҆ны́й ѱало́мъ и҆збра́нный:

а҃ ли́къ: И҆сповѣ́дайтесѧ гдⷭ҇еви, ꙗ҆́кѡ бл҃гъ, ꙗ҆́кѡ въ вѣ́къ млⷭ҇ть є҆гѡ̀. в҃ ли́къ: Бг҃ъ на́мъ прибѣ́жище и҆ си́ла, помо́щникъ въ ско́рбехъ, ѡ҆брѣ́тшихъ ны̀ sѣлѡ̀. а҃. Мнѡ́ги скѡ́рби пра́вєднымъ, и҆ ѿ всѣ́хъ и҆́хъ и҆зба́витъ ѧ҆̀ гдⷭ҇ь. в҃. Сѣ́ющiи слеза́ми, ра́достiю по́жнꙋтъ. а҃. И҆ воззва́ша ко гдⷭ҇ꙋ, внегда̀ скорбѣ́ти и҆̀мъ, и҆ ѿ нꙋ́ждъ и҆́хъ сп҃сѐ ѧ҆̀. в҃. Воззва́ша пра́веднiи, и҆ гдⷭ҇ь ѹ҆слы́ша и҆̀хъ, и҆ ѡ҆ всѣ́хъ скорбе́й и҆́хъ и҆зба́ви и҆̀хъ. а҃. Ст҃ы̑мъ, и҆̀же сꙋ́ть на землѝ є҆гѡ̀, ѹ҆дивѝ гдⷭ҇ь всѧ̑ хотѣ̑нiѧ своѧ̑ въ ни́хъ. в҃. Пра́вєдницы наслѣ́дѧтъ зе́млю и҆ вселѧ́тсѧ въ вѣ́къ вѣ́ка на не́й. а҃. Весели́тесѧ ѡ҆ гдⷭ҇ѣ и҆ ра́дꙋйтесѧ, пра́веднiи, и҆ хвали́тесѧ всѝ пра́вiи се́рдцемъ. в҃. Весели́тесѧ, пра́веднiи ѡ҆ гдⷭ҇ѣ и҆ и҆сповѣ́дайте па́мѧть ст҃ы́ни є҆гѡ̀. а҃. Пра́ведникъ, ꙗ҆́кѡ фíнiѯъ, процвѣте́тъ, ꙗ҆́кѡ ке́дръ, и҆́же въ лiва́нѣ, ѹ҆мно́житсѧ. в҃. Бл҃же́ни живꙋ́щiи въ домꙋ̀ твое́мъ, въ вѣ́ки вѣкѡ́въ восхва́лѧтъ тѧ̀. а҃. Ди́венъ бг҃ъ во ст҃ы́хъ свои́хъ, бг҃ъ i҆и҃левъ, то́й да́стъ си́лꙋ и҆ держа́вꙋ лю́демъ свои̑мъ, бл҃гослове́нъ бг҃ъ. в҃. Лю́бѧщiи гдⷭ҇а, ненави́дите sла̑ѧ, храни́тъ гдⷭ҇ь дꙋ́шы прпⷣбныхъ свои́хъ.  а҃. Бл҃же́ни всѝ боѧ́щiисѧ гдⷭ҇а, ходѧ́щiи въ пꙋте́хъ є҆гѡ̀. в҃. Собери́те є҆мꙋ̀ прпⷣбныѧ є҆гѡ̀, завѣща́ющыѧ завѣ́тъ є҆гѡ̀ ѡ҆ же́ртвахъ. а҃. Млⷭ҇ть же гдⷭ҇нѧ ѿ вѣ́ка и҆ до вѣ́ка на боѧ́щихсѧ є҆гѡ̀, и҆ пра́вда є҆гѡ̀ на сынѣ́хъ сынѡ́въ, хранѧ́щихъ завѣ́тъ є҆гѡ̀ и҆ по́мнѧщихъ за́пѡвѣди є҆гѡ̀ твори́ти ѧ҆̀. в҃. Вѣ́сть гдⷭ҇ь пꙋти̑ непоро́чныхъ, и҆ достоѧ́нiе и҆́хъ въ вѣ́къ бꙋ́детъ. а҃. Гдⷭ҇ь воцари́сѧ, да ра́дꙋетсѧ землѧ̀, да веселѧ́тсѧ ѻ҆́строви мно́зи. в҃. Возвѣсти́те во ꙗ҆зы́цѣхъ сла́вꙋ є҆гѡ̀, во всѣ́хъ лю́дѣхъ чꙋдеса̀ є҆гѡ̀. г҃. Воцари́сѧ бг҃ъ надꙿ ꙗ҆зы́ки, бг҃ъ сѣди́тъ на престо́лѣ ст҃ѣ́мъ свое́мъ. в҃. Сп҃си́ ны, гдⷭ҇и бж҃е на́шъ, и҆ собери́ ны ѿ ꙗ҆зы̑къ и҆сповѣ́датисѧ и҆́мени твоемꙋ̀ ст҃о́мꙋ, хвали́тисѧ во хвалѣ̀ твое́й. а҃. Высо́къ надꙿ всѣ́ми ꙗ҆зы́ки гдⷭ҇ь, надꙿ нб҃сы̀ сла́ва є҆гѡ̀. в҃. Ѿ востѡ́къ со́лнца до за́падъ хва́льнѡ и҆́мѧ гдⷭ҇не.

По ѡ҆конча́нiи ѱалма̀ а҆́бiе начина́емъ пѣ́ти канѡ́нъ ст҃ы̑мъ, гла́съ и҃. Пое́мъ же є҆го̀ безꙿ i҆рмосѡ́въ на д҃.

Пѣ́снь а҃. I҆рмо́съ:

Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ sла̀ и҆збѣжа́въ, i҆и҃льтѧнинъ вопiѧ́ше: и҆зба́вителю и҆ бг҃ꙋ на́шемꙋ пои́мъ.

Припѣ́въ: Всѝ ст҃íи землѝ рꙋ́сскiѧ, моли́те бг҃а ѡ҆ на́съ.

а҃ ли́къ: Мно́гими содержи́мъ напа́стьми, къ ва́мъ прибѣга́емъ, спасе́нiѧ и҆́щꙋще, ѽ ст҃íи срѡ́дницы на́ши, ѿ лю́тыхъ бѣ́дъ и҆ нꙋ́ждъ сп҃си́те на́съ.

в҃ ли́къ: Страсте́й прило́зи и҆ мнѡ́гiѧ печа̑ли и҆ бѣды̑ ѡ҆бꙋрева́ютъ на́съ, ѹ҆тѣше́нiе на́мъ пода́йте, ст҃íи, къ бг҃ꙋ ва́шими мл҃твами.

а҃ ли́къ: Сла́ва: Сп҃са хрⷭ҇та̀ моли́те, рѡссíйстiи чꙋдотво́рцы, и҆зба́витисѧ на́мъ ѿ бѣ́дъ и҆ скорбе́й, земли́ же на́шей ѿ ва́рварскагѡ нахожде́нiѧ ва́шимъ те́плымъ предста́тельствомъ. 

в҃ ли́къ: И҆ ны́нѣ: Въ ско́рби на́съ и҆ бѣда́хъ сꙋ́щихъ посѣще́нiѧ бжⷭ҇твеннагѡ и҆ промышле́нiѧ ѿ тебѐ сподо́би, ѽ бг҃ома́ти влⷣчице.

Пѣ́снь г҃. I҆рмо́съ:

Нбⷭ҇нагѡ крꙋ́га верхотво́рче гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нiй кра́ю, вѣ́рныхъ ѹ҆твержде́нiе, є҆ди́не чл҃вѣколю́бче.

а҃ ли́къ: Застꙋ̑пницы и҆ покрови́телiе землѝ на́шеѧ вы̀ є҆стѐ, бж҃iи ѹ҆гѡ́дницы, напра́вите на́съ ко приста́нищꙋ сп҃се́нiѧ, вы́ бо є҆стѐ вѣ̑рнымъ ѡ҆гражде́нiе.

в҃ ли́къ: Мо́лимъ ва́съ, бл҃же́ннiи: дꙋше́вное смꙋще́нiе и҆ печа́ли бꙋ́рю разори́ти и҆ тишинꙋ̀ на́мъ пода́ти нача́льника тишины̀ хрⷭ҇та̀ ѹ҆моли́те.

а҃ ли́къ: Сла́ва: Ст҃ы̑мъ дрє́внимъ подража́вшiи и҆ ѿ бг҃а бл҃года́тiю ѡ҆богати́вшiисѧ, помога́йте на́мъ, ча́дѡмъ ва́шымъ, при́снѡ восхвалѧ́ющымъ ва́съ, ꙗ҆́кѡ бж҃iихъ ѹ҆го́дникѡвъ.

в҃ ли́къ: И҆ ны́нѣ: Лю́тыми недꙋ́ги и҆ страстьмѝ грѣхо́вными ѡ҆бꙋрева́ємымъ, и҆ ва́рварскими нападе́нiи и҆стѧзꙋє́мымъ, и҆ въ ро́въ поги́бели впа́дающымъ, ты̀ на́мъ помозѝ, бцⷣе дв҃о.

Посе́мъ сщ҃е́нницы и҆ ѻ҆́ба ли̑ка вкꙋ́пѣ пою́тъ катава́сiю:

Моли́те бг҃а ѡ҆ на́съ, всѝ ст҃íи землѝ рꙋ́сскiѧ, ꙗ҆́кѡ мы̀ ѹ҆се́рднѡ къ ва́мъ прибѣга́емъ, скѡ́рымъ помо́щникѡмъ и҆ мл҃твенникѡмъ ѡ҆ дꙋша́хъ на́шихъ.

Е҆ктенiа̀ сꙋгꙋ́баѧ. Возгла́съ: Ꙗ҆́кѡ ми́лостивъ: По возгла́сѣ а҃ ли́къ пое́тъ сѣда́ленъ, гла́съ в҃:

Моле́нiе те́плое принеси́те, прехва́льнiи, къ млⷭ҇ти и҆сто́чникꙋ, гдⷭ҇ꙋ, ѡ҆ ст҃ѣ́й рꙋсѝ молѧ́щесѧ, бцⷣꙋ влⷣчицꙋ вкꙋ́пѣ съ собо́ю подви́гните на мл҃твꙋ и҆ ѿ бѣ́дъ и҆зба́вите на́съ, всѣ̑мъ вско́рѣ предста́тельствꙋющiи. 

Пѣ́снь д҃. I҆рмо́съ:

Ѹ҆слы́шахъ, гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.

в҃ ли́къ: Страсте́й на́шихъ смꙋще́нiе и҆ мно́гихъ бѣ́дъ бꙋ́рю предста́тельствомъ ва́шимъ ко гдⷭ҇ꙋ ѹ҆толи́ти потщи́тесѧ, ст҃íи.

а҃ ли́къ: Милосе́рдiѧ бе́зднꙋ простри́те на́мъ, бл҃же́ннiи, призыва́ющымъ ва́съ на по́мощь, вы́ бо ѹ҆ милосе́рдагѡ бг҃а дерзнове́нiе ве́лiе стѧжа́ли є҆стѐ.

в҃ ли́къ: Сла́ва: Наде́ждꙋ и҆мꙋ́ще ва́съ, сла́внiи, и҆ ꙗ҆́кѡ стѣ́нꙋ недви́жимꙋ, къ бг҃ꙋ ва́шѧ мл҃твы стѧжа́вше, sѡ́лъ и҆ всѣ́хъ бѣ́дъ и҆збавлѧ́емсѧ.

а҃ ли́къ: И҆ ны́нѣ: И҆сцѣлѝ, чⷭ҇таѧ, дꙋшє́вныѧ на́шѧ не́мѡщи и҆ стра̑сти тѣлє́сныѧ, поспѣшѝ, гпⷭ҇жѐ, здра́вiе пода́ти, врача̀ всѣ̑мъ ро́ждшаѧ, хрⷭ҇та̀.

Пѣ́снь є҃. I҆рмо́съ:

Просвѣтѝ на́съ повелѣ̑нiи твои́ми, гдⷭ҇и, и҆ мы́шцею твое́ю высо́кою, тво́й ми́ръ пода́ждь на́мъ, человѣколю́бче.

а҃ ли́къ: И҆спо́лните весе́лiѧ жи́знь на́шꙋ, и҆збавлѧ́юще на́съ ѿ ва́рварскагѡ нахожде́нiѧ и҆ междоꙋсо́бныѧ бра́ни.

в҃ ли́къ: И҆зба́вите на́съ ѿ бѣ́дъ, ꙗ҆́кѡ предста́телiе те́плiи и҆ мл҃твєнницы ѡ҆ дꙋша́хъ на́шихъ.

а҃ ли́къ: Сла́ва: Разрꙋши́те мглꙋ̀ прегрѣше́нiй на́шихъ просвѣще́нiемъ ва́шеѧ свѣ́тлости, свѣти̑льницы бжⷭ҇твеннiи и҆ пресвѣ́тлiи.

в҃ ли́къ: И҆ ны́нѣ: И҆зба́ви на́съ ѿ бѣ́дъ, бцⷣе чⷭ҇таѧ, вѣ́чное ро́ждши и҆збавле́нiе и҆ ми́ръ, всѧ́къ ѹ҆́мъ превосходѧ́щiй. 

Пѣ́снь s҃. I҆рмо́съ:

Мл҃твꙋ пролiю̀ ко гдⷭ҇ꙋ. и҆ томꙋ̀ возвѣщꙋ̀ печа̑ли моѧ̑, ꙗ҆́кѡ sѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ ꙗ҆́кѡ i҆ѡ́на: ѿ тлѝ, бж҃е, возведи́ мѧ.

в҃ ли́къ: Мл҃твами ва́шими, бл҃же́ннiи, ѹ҆тѣше́нiе на́мъ, въ ско́рби сꙋ́щымъ и҆спроси́те, вѣ́рꙋ возста́вите и҆ лю́ди расточє́нныѧ собери́те, въ ско́рби, ꙗ҆́кѡ i҆ѡ́на, вопiю́щыѧ: ѿ тлѝ, бж҃е, возведѝ на́съ.

а҃ ли́къ: Застꙋ́пники ва́съ вѣ́мы, ѻ҆ц҃ы̀ приснопа́мѧтнiи, и҆ твє́рдыѧ храни́тели землѝ на́шеѧ. тѣ́мже къ ва́мъ прибѣга́юще, млⷭ҇ть прiе́млемъ и҆ бѣ́дъ разли́чныхъ и҆збавлѧ́емсѧ.

в҃ ли́къ: Сла́ва: Ꙗ҆́кѡ стѣ́нꙋ и҆ приста́нище стѧжа́хомъ ва́съ, ст҃íи, ѡ҆блегче́нiе въ ско́рбехъ, въ бѣда́хъ и҆ напа́стехъ по́мощь, въ болѣ́знехъ и҆сцѣле́нiе и҆ спасе́нiе дꙋша́мъ на́шымъ.

а҃ ли́къ: И҆ ны́нѣ: Застꙋ́пницꙋ тѧ̀ жи́зни вѣ́мы и҆ тве́рдꙋю храни́тельницꙋ, дв҃о, и҆ и҆скꙋше́нiй тꙋ́чи разсѣѧва́ющꙋю, и҆ бѣсѡ́въ нападє́нiѧ ѿгонѧ́ющꙋю, и҆ мо́лимсѧ всегда̀: ѿ ги́бельныхъ страсте́й на́шихъ и҆зба́ви на́съ.

Свѧще́нницы и҆ ѻ҆́ба ли̑ка вкꙋ́пѣ пою́тъ катава́сiю:

Моли́те бг҃а ѡ҆ на́съ, всѝ ст҃íи землѝ рꙋ́сскiѧ, ꙗ҆́кѡ мы̀ ѹ҆се́рднѡ къ ва́мъ прибѣга́емъ, скѡ́рымъ помо́щникѡмъ и҆ мл҃твенникѡмъ ѡ҆ дꙋша́хъ на́шихъ.

Е҆ктенiа̀ ма́лаѧ. Конда́къ, гла́съ s҃.

Предста́телiе страны̀ на́шеѧ неꙋсы́пнiи, хода́таи ѡ҆ на́съ ко творцꙋ̀ непреста́нни, не пре́зрите моле́нiй на́шихъ, но, предварѧ́юще на по́мощь, ꙗ҆́кѡ срѡ́дницы на́ши, ѹ҆скори́те на  мл҃твꙋ и҆ потщи́тесѧ на ѹ҆моле́нiе, предста́тельствꙋюще при́снѡ ѡ҆ чтꙋ́щихъ ва́съ.

Прокíменъ, гла́съ д҃: Мнѣ́ же sѣлѡ̀ че́стни бы́ша дрꙋ́зи твоѝ, бж҃е. Стíхъ: И҆зочтꙋ̀ и҆̀хъ, и҆ па́че песка̀ ѹ҆мно́жатсѧ. Всѧ́кое дыха́нiе: Е҆ѵⷢ҇лiе ѿ i҆ѡа́нна, зача́ло н҃(є҃_i, в҃_i<->к҃).

Сла́ва: Мл҃твами всѣ́хъ ст҃ы́хъ рꙋ́сскихъ, ми́лостиве, ѡ҆чи́сти мно́жество согрѣше́нiй на́шихъ.

И҆ ны́нѣ: Мл҃твами бцⷣы, ми́лостиве, ѡ҆чи́сти мно́жество согрѣше́нiй на́шихъ.

Поми́лꙋй мѧ̀, бж҃е, по вели́цѣй млⷭ҇ти твое́й и҆ по мно́жествꙋ щедро́тъ твои́хъ ѡ҆чи́сти беззако́нiе моѐ.

Стiхи́ра, гла́съ s҃:

Не ввѣ́рите на́съ человѣ́ческомꙋ предста́тельствꙋ, ст҃íи срѡ́дницы, но прiими́те моле́нiѧ на́шѧ, ско́рбь бо ѡ҆бдержи́тъ на́съ, терпѣ́ти не мо́жемъ вра́жескихъ ѡ҆sлобле́нiй и҆ ѹ҆тѣше́нiѧ на землѝ не и҆́мамы. Моле́нiе на́ше не пре́зрите, нбⷭ҇нiи предста́телiе на́ши, ѹ҆тѣше́нiе на́мъ пода́йте и҆ всѧ̑ полє́знаѧ ѿ бг҃а и҆спроси́те.

Посе́мъ глаго́летъ дiа́конъ мл҃твꙋ: Спасѝ, бж҃е, лю́ди твоѧ̑: (зрѝ ѹ҆ста́въ на лiтíи, страни́ца 551). Ли́къ: Гдⷭ҇и, поми́лꙋй, в҃_i. Возгла́съ: Ми́лостiю и҆ щедро́тами:

Пѣ́снь з҃. I҆рмо́съ:

Ѿ i҆ꙋде́и доше́дше ѻ҆́троцы, въ вавѷлѡ́нѣ и҆ногда̀ вѣ́рою трⷪ҇ческою пла́мень пе́щный попра́ша, пою́ще: ѻ҆тцє́въ бж҃е, бл҃гослове́нъ є҆сѝ.

а҃ ли́къ: На́ше сп҃се́нiе ꙗ҆́коже восхотѣ́лъ є҆сѝ, сп҃се, ѹ҆стро́ити, прославлѧ́еши ст҃ы́хъ сро́дникѡвъ на́шихъ чꙋдесы̀,  и҆́миже ко бл҃гоче́стiю наставлѧ́еми, пое́мъ: ѻ҆тє́цъ на́шихъ бж҃е, бл҃гослове́нъ є҆сѝ.

в҃ ли́къ: Ми́лостиваго ѹ҆моли́те, ст҃íи, и҆зба́витисѧ ѿ прегрѣше́нiй и҆ дꙋше́вныхъ скве́рнъ вѣ́рою зовꙋ́щымъ: ѻ҆тє́цъ на́шихъ бж҃е, бл҃гослове́нъ є҆сѝ.

а҃ ли́къ: Сла́ва: Сокро́вище сп҃се́нiѧ вы̀ є҆стѐ, бж҃iи ѹ҆гѡ́дницы и҆ наста̑вницы покаѧ́нiѧ, вопiю́щымъ: ѻ҆тє́цъ на́шихъ бж҃е бл҃гослове́нъ є҆сѝ.

в҃ ли́къ: И҆ ны́нѣ: Тѣлє́сныѧ сла́бѡсти и҆ дꙋшє́вныѧ недꙋ́ги, бг҃ороди́тельнице, любо́вiю пристꙋпа́ющымъ къ тебѣ̀, дв҃о, и҆сцѣли́ти сподо́би, сп҃са хрⷭ҇та̀ на́мъ ро́ждшаѧ.

Пѣ́снь и҃. I҆рмо́съ:

Цр҃ѧ̀ нбⷭ҇нагѡ, є҆го́же пою́тъ во́и а҆́гг҃льстiи, хвали́те и҆ превозноси́те во всѧ̑ вѣ́ки.

в҃ ли́къ: По́мощи ва́шеѧ тре́бꙋющихъ не пре́зрите, бл҃же́ннiи, пою́щихъ и҆ превозносѧ́щихъ хрⷭ҇та̀ во вѣ́ки.

а҃ ли́къ: Неможе́нiе дꙋ́шъ на́шихъ и҆сцѣлѧ́ете и҆ ѿ тѣле́сныхъ болѣ́зней возставлѧ́ете превозносѧ́щихъ хрⷭ҇та̀ во вѣ́ки.

в҃ ли́къ: Сла́ва: И҆сцѣлє́нiѧ и҆сточа́ете, бж҃iи ѹ҆гѡ́дницы, всѣ̑мъ къ ва́мъ притека́ющымъ любо́вiю и҆ хрⷭ҇та̀ превозносѧ́щымъ во вѣ́ки.

а҃ ли́къ: И҆ ны́нѣ: Напа́стей ты̀ прило́ги ѿгонѧ́еши и҆ страсте́й нападє́нiѧ, дв҃о, тѣ́мже тѧ̀ пое́мъ во всѧ̑ вѣ́ки.

в҃ ли́къ: Хва́лимъ, бл҃гослови́мъ, покланѧ́емсѧ гдⷭ҇еви, пою́ще и҆ превозносѧ́ще є҆го̀ во вѣ́ки.

I҆рмо́съ: Цр҃ѧ̀ нбⷭ҇наго, є҆го́же пою́тъ во́и а҆́гг҃льстiи, хвали́те и҆ превозноси́те во всѧ̑ вѣ́ки. 

Пѣ́снь ѳ҃.

а҃ ли́къ, i҆рмо́съ: Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннiи тобо́ю, дв҃о чⷭ҇таѧ, съ безпло́тными ли́ки тѧ̀ велича́емъ.

в҃ ли́къ: Моле́нiе на́ше ѹ҆слы́шавше, честнíи, нече́стiе въ землѝ рꙋ́сстѣй потреби́те, на́съ же всѣ́хъ во правосла́вiи ѹ҆крѣпи́те.

а҃ ли́къ: Ра́дости сердца̀ на̑ша и҆спо́лните, ст҃íи, ра́дости неизрече́нныѧ наслажда́ющiисѧ, на́шꙋ грѣхо́внꙋю печа́ль потреблѧ́юще.

в҃ ли́къ: Сла́ва: Во дни̑ ско́рбныхъ ѡ҆бстоѧ́нiй не ѡ҆ста́вите на́съ, предста́телiе на́ши и҆ храни́телiе, но по́мощь ско́рꙋю на́мъ ꙗ҆ви́те.

а҃ ли́къ: И҆ ны́нѣ: Приста́нище и҆ предста́тельство къ тебѣ̀ прибѣга́ющихъ бꙋ́ди, дв҃о, и҆ стѣна̀ нерꙋши́маѧ, прибѣ́жище же, и҆ покро́въ, и҆ весе́лiе.

Та́же за Досто́йно: ли́къ в҃ пое́тъ стíхъ се́й, гла́съ и҃:

Влⷣчице, прiимѝ моли̑твы ра̑бъ твои́хъ и҆ и҆зба́ви на́съ ѿ всѧ́кiѧ нꙋ́жды и҆ печа́ли, ты̀ є҆сѝ, бцⷣе, ѻ҆рꙋ́жiе на́ше и҆ стѣна̀, ты̀ є҆сѝ застꙋ́пница, и҆ къ тебѣ̀ прибѣга́емъ, тѧ̀ и҆ ны́нѣ на мл҃твꙋ призыва́емъ, да и҆зба́виши на́съ ѿ врагѡ́въ на́шихъ. возвели́чимъ тѧ̀ всѝ, всенепоро́чнꙋю мт҃рь хрⷭ҇та̀ бг҃а, ю҆́же ѡ҆сѣнѝ дх҃ъ прест҃ы́й.

Посе́мъ Трист҃о́е: Ѻ҆́ч҃е на́шъ: Тропа́рь, гла́съ и҃:

Ꙗ҆́коже пло́дъ кра́сный твоегѡ̀ спаси́тельнагѡ сѣ́ѧнiѧ землѧ̀ рѡссíйскаѧ прино́ситъ тѝ, гдⷭ҇и, всѧ̑ ст҃ы̑ѧ, въ то́й просiѧ́вшыѧ. тѣ́хъ моли́твами въ ми́рѣ глꙋбо́цѣ цр҃ковь и҆ странꙋ̀ на́шꙋ бцⷣею соблюдѝ, многоми́лостиве. 

Сла́ва, и҆ ны́нѣ, гла́съ то́йже:

Съ вы́шнихъ призира́ѧ, ѹ҆бѡ́гiѧ прiе́млѧ, посѣтѝ на́съ, грѣхѡ́въ ра́ди на́шихъ скѡ́рби терпѧ́щихъ, влⷣко всеми́лостиве, моли́твами бцⷣы и҆ всѣ́хъ ст҃ы́хъ рꙋ́сскихъ да́рꙋй землѝ на́шей ве́лiю ми́лость.

Е҆ктенiа̀ сꙋгꙋ́баѧ, ю҆́же глаго́летъ дiа́конъ съ кади́ломъ. Возгла́съ: Ѹ҆слы́ши ны̀, бж҃е: Посе́мъ возглаша́етъ дiа́конъ: Ко всѣ̑мъ ст҃ы̑мъ землѝ рꙋ́сскiѧ помо́лимсѧ. Ли́къ: Всѝ ст҃íи землѝ рꙋ́сскiѧ, моли́те бг҃а ѡ҆ на́съ.

И҆ чте́тъ предстоѧ́тель моли́твꙋ сiю̀:

Ѽ всеблаже́ннiи и҆ бг҃омꙋ́дрiи ѹ҆гѡ́дницы бж҃iи, по́двиги свои́ми зе́млю рꙋ́сскꙋю ѡ҆ст҃и́вши и҆ тѣлеса̀ своѧ̑, ꙗ҆́кѡ сѣ́мѧ вѣ́ры, въ не́й ѡ҆ста́вльшiи, дꙋша́ми же свои́ми прⷭ҇то́лꙋ бж҃iю предстоѧ́щiи и҆ непреста́ннѡ ѡ҆ не́й молѧ́щiисѧ! Сѐ ны́нѣ, въ де́нь ѻ҆́бщагѡ ва́шегѡ торжества̀, мы̀, грѣ́шнiи, ме́ншiи бра́тiѧ ва́ши, дерза́емъ приноси́ти ва́мъ сiѐ хвале́бное пѣ́нiе. Велича́емъ ва́шѧ вели̑кiѧ по́двиги, дх҃о́внiи во́ини хрⷭ҇тѡ́ви, терпѣ́нiемъ и҆ мꙋ́жествомъ до конца̀ врага̀ низложи́вшiи и҆ на́съ ѿ пре́лести и҆ ко́зней є҆гѡ̀ и҆збавлѧ́ющiи. ѹ҆бл҃жа́емъ ва́ше ст҃о́е житiѐ, свѣти̑льницы бжⷭ҇твеннiи, свѣ́томъ вѣ́ры и҆ добродѣ́телей свѣтѧ́щiисѧ и҆ на́шѧ ѹ҆мы̀ и҆ сердца̀ бг҃омꙋ́дреннѡ ѡ҆зарѧ́ющiи. Прославлѧ́емъ ва̑ша вели̑кiѧ чꙋдеса̀, цвѣ́ти ра́йстiи, въ странѣ̀ на́шей сѣ́вернѣй прекра́снѣ процвѣ́тшiи и҆ а҆рѡма́ты дарова́нiй и҆ чꙋде́съ повсю́дꙋ благоꙋха́ющiи. восхвалѧ́емъ ва́шꙋ бг҃оподража́тельнꙋю любо́вь, предста́телiе на́ши и҆ покрови́телiе, и҆ ѹ҆пова́юще на по́мощь ва́шꙋ, припа́даемъ къ ва́мъ и҆ вопiе́мъ: равноапо́стольнiи просвѣти́телiе на́ши споспѣшествꙋ́йте лю́демъ  рꙋ́сскiѧ землѝ пре́даннꙋю ва́ми вѣ́рꙋ правосла́внꙋю тве́рдѡ содержа́ти, да спаси́тельное сѣ́мѧ, ва́ми всѣ́ѧнное, не и҆зсꙋше́но бꙋ́детъ зно́емъ невѣ́рiѧ, но, дожде́мъ бж҃iѧ поспѣше́нiѧ напое́нное, пло́дъ и҆зꙿѻби́льный да принесе́тъ. ст҃и́телiе хрⷭ҇тѡ́ви мл҃твами ва́шими ѹ҆тверди́те це́рковь рꙋ́сскꙋю, є҆́рєси, раско́лы и҆ нестроє́нiѧ въ не́й потреби́те, расточє́нныѧ ѻ҆́вцы во є҆ди́но собери́те и҆ ѿ всѧ́кихъ волкѡ́въ, во ѻ҆де́жди ѻ҆́вчей въ ста́до хрⷭ҇то́во входѧ́щихъ, ѡ҆гради́те. Прпⷣбнiи ѻ҆тцы̀ сохрани́те на́съ ѿ пре́лестей мíра сегѡ̀ лꙋка́вагѡ, да, ѿве́ргшесѧ себѐ и҆ взе́мше кре́стъ сво́й, послѣ́дꙋемъ хрⷭ҇тꙋ̀, распина́юще пло́ть свою̀ со страстьмѝ и҆ похотьмѝ, носѧ́ще тѧ́гѡты дрꙋ́гъ дрꙋ́га. бл҃говѣ́рнiи кнѧ́зiе воззри́те ми́лостивнѡ на земно́е ѻ҆те́чество ва́ше и҆ всѧ̑ нечє́стiѧ и҆ собла́зны, въ не́мъ ны́нѣ сꙋ́щыѧ, ѻ҆рꙋ́жiемъ моли́твъ ва́шихъ потреби́те, да, ꙗ҆́коже дре́влѣ, та́кѡ и҆ ны́нѣ и҆ въ грѧдꙋ́щее вре́мѧ, прославлѧ́етсѧ на ст҃ѣ́й рꙋсѝ и҆́мѧ гдⷭ҇не. страстоте́рпцы рѡссíйстiи пресла́внiи ѹ҆крѣпи́те на́съ въ мꙋ́жественнѣмъ стоѧ́нiи да́же до кро́ве за вѣ́рꙋ правосла́внꙋю и҆ ѻ҆бы́чаи ѻ҆те́чєскiѧ, да ни ско́рбь, ни тѣснота̀, ни гонє́нiѧ, нѝ гла́дъ, ни нагота̀, ни бѣда̀, ни ме́чь не возмо́гꙋтъ на́съ разлꙋчи́ти ѿ любвѐ бж҃iѧ, ꙗ҆́же ѡ҆ хрⷭ҇тѣ̀ i҆и҃сѣ. Бл҃же́ннiи, хрⷭ҇та̀ ра́ди ю҆ро́дивiи и҆ пра́веднiи посрами́те мꙋ́дрость вѣ́ка сегѡ̀, возносѧ́щꙋюсѧ на ра́зꙋмъ бж҃iй, на́мъ же помози́те, спаси́тельнымъ бꙋ́йствомъ креста̀ хрⷭ҇то́ва ѹ҆тверди́вшесѧ, собла́зны мꙋ́дрости мiрскíѧ незы́блємымъ бы́ти, го́рнее при́снѡ, а҆ не земно́е помышлѧ́ти. бг҃омꙋ̑дрыѧ жєны̀, въ немощнѣ́мъ є҆стествѣ̀ по́двиги ве́лiи ꙗ҆ви́вшыѧ моли́тесѧ, да дꙋ́хъ ва́шеѧ любвѐ ко гдⷭ҇ꙋ и҆ ре́вность ѡ҆ ѹ҆гожде́нiи є҆мꙋ̀ ѡ҆ свое́мъ и҆ бли́жнѧгѡ спасе́нiи не ѡ҆скꙋдѣва́етъ въ на́съ. Всѝ ст҃íи срѡ́дницы  на́ши, ѿ лѣ́тъ дре́внихъ просiѧ́вшiи и҆ въ послѣ̑днiѧ дни̑ подвиза́вшiисѧ, ꙗ҆вле́ннiи и҆ неѧвле́ннiи, вѣ́домiи и҆ невѣ́домiи помѧни́те на́шꙋ не́мощь и҆ ѹ҆ничиже́нiе и҆ моли́твами ва́шими и҆спроси́те ѹ҆ хрⷭ҇та̀ бг҃а на́шегѡ, да и҆ мы̀, безбѣ́днѡ преплы́вше жите́йскꙋю пꙋчи́нꙋ и҆ невреди́мѡ соблю́дше сокро́вище вѣ́ры, въ приста́нище вѣ́чнагѡ спасе́нiѧ дости́гнемъ и҆ въ бл҃же́нныхъ ѻ҆би́телехъ го́рнѧгѡ ѻ҆те́чества съ ва́ми и҆ со всѣ́ми ѹ҆годи́вшими є҆мꙋ̀ ѿ вѣ́ка ст҃ы́ми водвори́мсѧ бл҃года́тiю и҆ чл҃вѣколю́бiемъ сп҃си́телѧ на́шегѡ гдⷭ҇а i҆и҃са хрⷭ҇та̀, є҆мꙋ́же со превѣ́чнымъ ѻ҆ц҃е́мъ и҆ прест҃ы́мъ дх҃омъ подоба́етъ непреста́нное славосло́вiе и҆ поклоне́нiе ѿ всѣ́хъ тва́рей во вѣ́ки вѣкѡ́въ.

Ли́къ: А҆ми́нь.

И҆ прѡ́чаѧ по ѻ҆бы́чаю. И҆ ѿпꙋ́стъ. По ѿпꙋ́стѣ пое́тъ дiа́конъ:

Спасѝ, хрⷭ҇тѐ бж҃е, вели́кагѡ гдⷭ҇и́на и҆ ѻ҆тца̀ на́шего, ст҃ѣ́йшаго патрiа́рха (и҆́мⷬ҇къ) моско́вскаго и҆ всеѧ̀ рꙋсѝ съ бг҃охрани́мою є҆гѡ̀ па́ствою, зе́млю рꙋ́сскꙋю въ ми́рѣ сохранѝ и҆ вѣ́рꙋ правосла́внꙋю въ не́й ѹ҆твердѝ во вѣ́ки вѣкѡ́въ. а҆ми́нь.

Пѣвцы̀ пою́тъ: Спасѝ, хрⷭ҇тѐ бж҃е (три́жды). Посе́мъ соше́дшесѧ, на схо́дѣ пое́мъ стiхѝ: Ѹ҆твержде́нiе на тѧ̀: и҆ прѡ́чiѧ (зрѝ страни́цꙋ 546).



На вели́цѣй вече́рни Бл҃же́нъ мꙋ́жъ: каѳíсма всѧ̀.

На Гдⷭ҇и воззва́хъ: стiхи̑ры на _i҃. воскрє́сны, гла́съ а҃: Вечє́рнiѧ на́шѧ: Ѡ҆быди́те, лю́дiе: Прiиди́те: лю́дiе: и҆ а҆нато́лiева є҆ди́на, гла́съ то́йже: Весели́тесѧ, нб҃са̀: и҆ стiхи̑ры ст҃ы́хъ s҃, послѣ́днюю: Ст҃ы́хъ па́мѧть: ѡ҆ставлѧ́емъ, Сла́ва, ст҃ы́хъ, гла́съ а҃: Весели́сѧ ѡ҆ гдⷭ҇ѣ: И҆ ны́нѣ, догма́тикъ рѧдова́гѡ а҃-гѡ гла́са: Всемíрнꙋю сла́вꙋ: 

Стiхи̑ры ст҃ы́хъ, гла́съ г҃. Самогла̑сны:

Прiиди́те, собо́ри рѡссíйстiи, сꙋ́щыѧ въ странѣ̀ на́шей ст҃ы̑ѧ восхва́лимъ: прпⷣбныѧ, и҆ i҆ера́рхи, и҆ кнѧ̑зи бл҃говѣ̑рныѧ, мч҃ники и҆ сщ҃енномꙋ́ченики, и҆ хрⷭ҇та̀ ра́ди ю҆рѡ́дивыѧ, и҆ же́нъ ст҃ы́хъ сосло́вiе, вкꙋ́пѣ и҆менꙋ́ємыѧ и҆ неименꙋ́ємыѧ, сíи бо вои́стиннꙋ дѣ́лы и҆ словесы̀, и҆ многови́днымъ житiе́мъ, и҆ ѿ бг҃а дарова́нiи содѣ́лашасѧ ст҃íи и҆ рꙋсѝ тезоиме́нiе ст҃ости пода́ша, и҆́хже и҆ гро́бы бг҃ъ чꙋдесы̀ просла́ви, и҆ ны́нѣ несре́дственнѣ просла́вльшемꙋ и҆̀хъ хрⷭ҇тꙋ̀ предстоѧ́ще, мо́лѧтсѧ прилѣ́жнѡ ѡ҆ на́съ, любо́вiю соверша́ющихъ свѣ́тлое и҆́хъ торжество̀.

Прiиди́те, правосла́вiѧ люби́телiе, пѣ́сненными добро́тами похва́лимъ бг҃омꙋ̑дрыѧ ст҃и́тели рѡссȋйскiѧ, хрⷭ҇то́вы цр҃кве свѣ́тлое ѹ҆краше́нiе, сщ҃е́нства вѣнцы̀, бл҃гоче́стiѧ пра́вило, и҆сто́чники бжⷭ҇твенныхъ и҆сцѣле́нiй неисчерпа́ємыѧ, проли́тiе дарова́нiй дх҃о́вныхъ, рѣ́ки мно́гихъ чꙋде́съ, зе́млю рꙋ́сскꙋю веселѧ́щыѧ тече́нiемъ, бл҃говѣ̑рнымъ лю́демъ тє́плыѧ посо́бники, и҆̀хже ра́ди хрⷭ҇то́съ врагѡ́въ возношє́нiѧ низложѝ, и҆мѣ́ѧй ве́лiю млⷭ҇ть.

Землѧ̀ весели́тсѧ и҆ нб҃о ра́дꙋетсѧ, ѻ҆тцы̀ прпⷣбнiи, восхвалѧ́юще по́двиги и҆ трꙋды̀ ва́шѧ, дꙋше́вное бл҃гомо́щiе и҆ ѹ҆ма̀ чⷭ҇тотꙋ̀, зако́номъ бо є҆стества̀ не побѣди́стесѧ. ѽ собо́ре ст҃ы́й и҆ по́лче бжⷭ҇твенный, землѝ на́шеѧ ѹ҆твержде́нiе вы̀ є҆стѐ вои́стиннꙋ.

И҆́ны стiхи̑ры, гла́съ и҃. Самогла̑сны:

Бл҃же́ннiи бг҃омꙋ́дрiи кнѧ́зiе рѡссíйстiи, правосла́вною мꙋ́дростiю сiѧ́ющiи, добродѣ́телей же свѣ́тлостiю блиста́ющiи, ѡ҆зарѧ́ете вѣ́рныхъ и҆сполнє́нiѧ, бѣсѡ́въ тмꙋ̀ ѿгонѧ́юще:  тѣ́мже, ꙗ҆́кѡ прича́стники невече́рнiѧ бл҃года́ти и҆ наслѣ́дiѧ ва́шегѡ храни́тели непосты̑дныѧ, ва́съ почита́емъ, досточꙋ́днiи.

Мч҃ницы хрⷭ҇тѡ́вы пребл҃же́ннiи, на во́льное заколе́нiе са́ми себѐ преда́сте, и҆ зе́млю рꙋ́сскꙋю кровмѝ ва́шими ѡ҆ст҃и́сте, и҆ воздꙋ́хъ просвѣти́сте преставле́нiемъ: ны́нѣ же живе́те на нб҃сѣ́хъ, во свѣ́тѣ невече́рнемъ, ѡ҆ на́съ всегда̀ молѧ́щесѧ, бг҃ови́дцы.

Бл҃же́ннiи хрⷭ҇та̀ ра́ди ю҆ро́дивiи и҆ пра́веднiи, въ рѡссíи просiѧ́вшiи, вы̀, ѿверже́нiемъ себѐ хрⷭ҇тꙋ̀ послѣ́довавше, мꙋдрѣ́йшимъ ю҆ро́дствомъ прехи́трили є҆стѐ дiа́вола, сегѡ̀ свѧза́вше по́двиги ва́шими, и҆ бога́тство носѧ́ще въ дꙋшѝ некрадо́мо, всѧ̑ хрⷭ҇тѡ́ва ѹ҆чє́нiѧ дѣ́ломъ и҆спо́лнисте, и҆ ны́нѣ на нб҃сѣ́хъ ликꙋ́юще, не преста́йте моли́тисѧ ѡ҆ рꙋ́сстѣй землѝ и҆ ѡ҆ всѣ́хъ почита́ющихъ ва́съ.

Ст҃ы́хъ па́мѧть ве́лiе торжество̀ ꙗ҆ви́сѧ землѝ на́шей, и҆ ѡ҆ то́мъ хва́лѧщесѧ, возглаго́лемъ: не забꙋ́дите ѻ҆те́чествiѧ ва́шегѡ, рꙋ́сскiѧ землѝ, но всѣ́хъ на́съ помина́йте, соверша́ющихъ па́мѧть ва́шꙋ, всѝ ст҃íи, молѧ́щесѧ ѡ҆ на́съ ко гдⷭ҇ꙋ.

Сла́ва, гла́съ а҃:

Весели́сѧ ѡ҆ гдⷭ҇ѣ, рꙋ́сь правосла́внаѧ, ра́дꙋйсѧ и҆ ликꙋ́й, вѣ́рою свѣ́тлѡ ѡ҆дѣ́ѧвшисѧ, тѣлеса̀ подви́жникѡвъ вѣ́ры и҆ свидѣ́телей и҆́стины въ нѣ́дрѣхъ свои́хъ и҆мꙋ́щи, ꙗ҆́кѡ сокро́вище, наслади́сѧ чꙋде́съ, ѿ ни́хъ и҆стека́ющихъ, и҆ ви́дѧщи по́лкъ се́й ст҃ы́й, ѿ ви́димыхъ и҆ неви́димыхъ врагѡ́въ тѧ̀ ѡ҆гражда́ющiй, бл҃года́рнѡ сп҃сꙋ̀ возопíй: гдⷭ҇и, сла́ва тебѣ̀.

И҆ ны́нѣ, бг҃оро́диченъ. Гла́съ то́йже: Всемíрнꙋю сла́вꙋ: 

Вхо́дъ. Прокíменъ днѐ и҆ чтє́нiѧ трѝ.

Проро́чества и҆са́iина чте́нiе (глава̀ м҃ѳ, и҃<- >є҃_i):

Та́кѡ глаго́летъ гдⷭ҇ь: во вре́мѧ прiѧ́тное послꙋ́шахъ тѧ̀ и҆ въ де́нь сп҃се́нiѧ помого́хъ тебѣ̀. и҆ созда́хъ тѧ̀ и҆ да́хъ тѧ̀ въ завѣ́тъ ꙗ҆зы́кѡвъ, є҆́же ѹ҆стро́ити зе́млю и҆ наслѣ́дити наслѣ́дiе пꙋсты́ни. глаго́люща сꙋ́щымъ во ѹ҆́захъ: и҆зыди́те и҆ сꙋ́щымъ во тмѣ̀: ѿкры́йтесѧ на всѣ́хъ пꙋтѣ́хъ пасти́сѧ бꙋ́дꙋтъ, и҆ на всѣ́хъ стезѧ́хъ па́жить и҆́хъ. не вза́лчꙋтъ, нижѐ вжа́ждꙋтъ, нижѐ порази́тъ и҆̀хъ зно́й, нижѐ со́лнце, но ми́лꙋѧй и҆̀хъ ѹ҆тѣ́шитъ ѧ҆̀ и҆ сквозѣ̀ и҆сто́чники во́дъ проведе́тъ ѧ҆̀. и҆ положꙋ̀ всѧ́кꙋю го́рꙋ въ пꙋ́ть и҆ всѧ́кꙋю стезю̀ въ па́ствꙋ и҆̀хъ. сѐ сíи и҆здале́ча прiи́дꙋтъ, сíи ѿ сѣ́вера и҆ мо́рѧ, и҆нíи же ѿ землѝ пе́рсскiѧ. да веселѧ́тсѧ небеса̀, и҆ ра́дꙋетсѧ землѧ̀, да ѿры́гнꙋтъ го́ры весе́лiе и҆ хо́лми пра́вдꙋ, ꙗ҆́кѡ поми́лова бг҃ъ лю́ди своѧ̑ и҆ смирє́нныѧ люде́й ѹ҆тѣ́ши. рече́ же сiѡ́нъ: ѡ҆ста́ви мѧ̀ гдⷭ҇ь, и҆ бг҃ъ забы́ мѧ. є҆да̀ забꙋ́детъ жена̀ ѻ҆троча̀ своѐ; и҆лѝ не поми́лꙋетъ и҆зча̑дiѧ чре́ва своегѡ̀; а҆́ще ли же и҆ си́хъ забꙋ́детъ жена̀, но а҆́зъ не забꙋ́дꙋ тебѐ, глаго́летъ гдⷭ҇ь.

Премꙋ́дрости i҆исꙋ́са, сы́на сiра́хова, чте́нiе (глава̀ м҃д, а҃<->д҃_i):

Восхва́лимъ ѹ҆́бѡ мꙋ́жы сла̑вны и҆ ѻ҆тцы̀ на́шѧ въ бытiѝ. мно́гꙋ сла́вꙋ созда̀ гдⷭ҇ь въ ни́хъ вели́чiемъ свои́мъ ѿ вѣ́ка. госпо́дствꙋюще въ ца́рствiихъ свои́хъ и҆ мꙋ́жы, и҆мени́ти си́лою, совѣ́тꙋюще ра́зꙋмомъ свои́мъ, провѣща́вшiи во проро́чествахъ: старѣ̑йшины людíй въ совѣ́тѣхъ и҆ въ ра́зꙋмѣ писа́нiѧ людíй. премꙋ̑драѧ словеса̀ въ наказа́нiи и҆́хъ: и҆́щꙋще гла́са мꙋсiкíйска и҆ повѣ́дающе пѡ́вѣсти во писа́нiихъ, мꙋ́жы бога́тiи, ѡ҆бдарова́ни крѣ́постiю, ми́рнѡ живꙋ́ще въ жили́щихъ свои́хъ. всѝ сíи въ ро́дѣхъ просла́влени бы́ша, и҆ во дне́хъ и҆́хъ похвала̀. сꙋ́ть ѿ  ни́хъ и҆̀же ѡ҆ста́виша и҆́мѧ, є҆́же повѣ́дати хвалы̀: и҆ сꙋ́ть, и҆́хже нѣ́сть па́мѧти, и҆ погибо́ша, ꙗ҆́кѡ не сꙋ́щiи, и҆ бы́ша ꙗ҆́кѡ не бы́вше, и҆ ча̑да и҆́хъ по ни́хъ. но сíи мꙋ́жiе ми́лостивiи, и҆́хже пра́вды не забвє́ны бы́ша, съ сѣ́менемъ и҆́хъ пребꙋ́детъ до́брое наслѣ́дiе, и҆зча̑дiѧ и҆́хъ въ завѣ́тѣхъ. ѡ҆ста́сѧ сѣ́мѧ и҆́хъ и҆ ча̑да и҆́хъ по ни́хъ, до вѣ́ка пребꙋ́детъ сѣ́мѧ и҆́хъ, и҆ сла́ва и҆́хъ не потреби́тсѧ. тѣлеса̀ и҆́хъ въ мíрѣ погребє́на бы́ша, а҆ и҆мена̀ и҆́хъ живꙋ́тъ въ ро́ды. премꙋ́дрость и҆́хъ повѣ́дѧтъ лю́дiе, и҆ похвалꙋ̀ и҆́хъ и҆сповѣ́сть цр҃ковь.

Премꙋ́дрости соломѡ́новы чте́нiе. (глава̀ г҃, а҃<- >ѳ҃):

Првⷣныхъ дꙋ́ши въ рꙋцѣ̀ бж҃iей, и҆ не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ безꙋ́мныхъ ѹ҆мре́ти, и҆ вмѣни́сѧ ѡ҆sлобле́нiе и҆схо́дъ и҆́хъ, и҆ є҆́же ѿ на́съ ше́ствiе сокрꙋше́нiе, ѻ҆ни́ же сꙋ́ть въ ми́рѣ. И҆́бо предꙿ лице́мъ чл҃вѣ́ческимъ а҆́ще и҆ мꙋ́кꙋ прiи́мꙋтъ, ѹ҆пова́нiе и҆́хъ безсме́ртiѧ и҆спо́лнено. И҆ вма́лѣ нака́зани бы́вше, вели́кими благодѣ́тельствовани бꙋ́дꙋтъ, ꙗ҆́кѡ бг҃ъ и҆скꙋсѝ ѧ҆̀ и҆ ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ горни́лѣ, и҆скꙋсѝ и҆̀хъ и҆, ꙗ҆́кѡ всепло́дiе же́ртвенное, прiѧ́тъ ѧ҆̀. И҆ во вре́мѧ посѣще́нiѧ и҆́хъ возсiѧ́ютъ, и҆ ꙗ҆́кѡ и҆́скры по сте́блiю, потекꙋ́тъ. Сꙋ́дѧтъ ꙗ҆зы́кѡмъ, и҆ ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки. Надѣ́ющiисѧ на́нь ѹ҆разꙋмѣ́ютъ и҆́стинꙋ, и҆ вѣ́рнiи въ любвѝ пребꙋ́дꙋтъ є҆мꙋ̀, ꙗ҆́кѡ бл҃года́ть и҆ млⷭ҇ть въ прпⷣбныхъ є҆гѡ̀ и҆ посѣще́нiе во и҆збра́нныхъ є҆гѡ̀.

На лiтíи стiхи̑ры ст҃ы́хъ всѝ.

Самогла́сенъ, гла́съ и҃:

Сра́дꙋйтесѧ съ на́ми, всѝ ли́цы ст҃ы́хъ и҆ всѧ̑ а҆́гг҃льскаѧ чинонача̑лiѧ, дх҃о́внѣ совокꙋ́пльшесѧ, прiи́демъ и҆ воспои́мъ  бл҃года́рнꙋю пѣ́снь хрⷭ҇тꙋ̀ бг҃ꙋ: се́ бо безчи́сленный со́нмъ сро́дникѡвъ на́шихъ предстои́тъ цр҃ю̀ сла́вы и҆ моле́бнѡ хода́тайствꙋетъ ѡ҆ на́съ. сíи сꙋ́ть столпѝ и҆ красота̀ вѣ́ры правосла́вныѧ: сíи ѹ҆чє́нiи, и҆ дѣ́лы, и҆ крове́й и҆злiѧ̑нiи цр҃ковь бж҃iю просла́виша: сíи ѿ всѣ́хъ предѣ̑лъ землѝ на́шеѧ возсiѧ́ша, и҆ вѣ́рꙋ правосла́внꙋю въ не́й чꙋдесы̀ и҆ зна̑менiи ѹ҆тверди́ша, и҆ во и҆ны̑ѧ страны̑ пронесо́ша, а҆по́стольски ревнꙋ́юще: и҆нíи же пꙋсты́ни и҆ гра́ды ѻ҆би́тельми ст҃ы́ми ѹ҆краси́ша, а҆́гг҃льское житiѐ показꙋ́юще: мно́зи рꙋга̑нiи, и҆ ра́нами, и҆ лю́тою сме́ртiю ѿ сынѡ́въ вѣ́ка сегѡ̀ и҆скꙋси́шасѧ, мно́зи же и҆ и҆нѣ́ми ви́ды, во всѧ́цѣмъ чи́нѣ подвиза́вшесѧ, на́мъ терпѣ́нiѧ и҆ sлострада́нiѧ ѻ҆́бразъ пода́ша, и҆ всѝ вкꙋ́пѣ мо́лѧтъ ны́нѣ гдⷭ҇а ѿ бѣ́дъ и҆зба́витисѧ ѻ҆те́чествꙋ на́шемꙋ и҆ всѣ̑мъ на́мъ сп҃сти́сѧ.

И҆́ны стiхи̑ры, подѡ́бны на ѻ҆́смь гла́сѡвъ.

Гла́съ а҃. Подо́бенъ: Ѽ, ди́вное чꙋ́до:

Ѽ, ди́вное чꙋ́до! и҆сто́чницы бл҃гоче́стiѧ въ рѡссíи ꙗ҆влѧ́ютсѧ, и҆ пꙋтеводи́телiе къ нб҃сѝ ст҃íи срѡ́дницы на́мъ быва́ютъ. весели́сѧ, рꙋ́сь правосла́внаѧ, си́хъ ѻ҆те́чество земно́е. возопiи́мъ, вѣ́рнiи, таковы̑ѧ и҆мꙋ́ще въ бѣда́хъ застꙋ́пники: бл҃же́ннiи и҆ ст҃íи, бг҃а не преста́йте ѡ҆ на́съ моли́ти, подаю́щагѡ ва́ми землѝ на́шей ве́лiю млⷭ҇ть.

Гла́съ в҃. Подо́бенъ: Е҆гда̀ ѿ дре́ва:

Свѣти́те ѻ҆те́чествꙋ ва́шемꙋ всегда̀, сла́внiи чꙋдотво́рцы рꙋ́сстiи, ꙗ҆́коже sвѣ́зды свѣ̑тлыѧ, покрыва́ете бо при́снѡ сiѐ ѿ па́гꙋбы врагѡ́въ и҆ и҆збавлѧ́ете ѡ҆sлобле́нiѧ и҆ бꙋ́ри всѧ́кiѧ. тѣ́мже ра́достнѡ пра́зднꙋетъ, лѣ́тнюю па́мѧть, бл҃же́нни, соверша́юще, вѣ́рою и҆ любо́вiю пою́ще гдⷭ҇а, ва́съ просла́вльшаго. 

Гла́съ г҃. Подо́бенъ: Ве́лiѧ мч҃никъ:

Ве́лiѧ ст҃ы́хъ твои́хъ, хрⷭ҇тѐ, си́ла: во гробѣ́хъ бо лежа́ще, дꙋ́хи прогонѧ́ютъ и҆ ѹ҆праздни́ша вра́жiю вла́сть, вѣ́рою трⷪ҇ческою подви́гшесѧ во бл҃гоче́стiи.

Гла́съ д҃. Подо́бенъ: Да́лъ є҆сѝ:

Да́лъ є҆сѝ зна́менiе боѧ́щымсѧ тебѐ, гдⷭ҇и, кре́стъ тво́й чⷭ҇тны́й, и҆́мже тíи, посрами́вше нача́ла тмы̀ и҆ вла́сти, на ст҃ѣ́й рꙋсѝ правосла́вiе ѹ҆тверди́ша. тѣ́мже твоѐ чл҃вѣколю́бное смотре́нiе сла́вимъ, i҆и҃се всеси́льне, сп҃се дꙋ́шъ на́шихъ.

Гла́съ є҃. Подо́бенъ: Ра́дꙋйсѧ:

Прiиди́те, нбⷭ҇нiи предста́телiе на́ши, къ на́мъ, ва́шегѡ тре́бꙋющымъ ми́лостивагѡ посѣще́нiѧ, и҆ и҆зба́вите ѡ҆sло́блєнныѧ мꙋчи́тельскими прещє́нiи и҆ лю́тагѡ неи́стовства невѣ́рныхъ, ѿ ни́хже, ꙗ҆́кѡ плѣ́нницы и҆ на́зи, гони́ми є҆смы̀, ѿ мѣ́ста на мѣ́сто ча́сто преходѧ́ще и҆ заблꙋжда́юще въ верте́пѣхъ и҆ гора́хъ. ѹ҆ще́дрите ѹ҆́бѡ, прехва́льнiи, и҆ да́рꙋйте на́мъ ѡ҆сла́бꙋ, ѹ҆толи́те бꙋ́рю и҆ ѹ҆гаси́те є҆́же на ны̀ негодова́нiе, бг҃а молѧ́ще, подаю́щаго ва́ми землѝ на́шей ве́лiю млⷭ҇ть.

Гла́съ s҃. Подо́бенъ: Всѐ ѿло́жше:

Всѐ ѿложи́вше жите́йское томле́нiе и҆ сла́дость текꙋ́щꙋю презрѣ́вше, кре́стъ взѧ́сте, ꙗ҆́кѡ и҆́го бжⷭ҇твенное, и҆ хрⷭ҇тꙋ̀ послѣ́довасте, и҆ къ нбⷭ҇номꙋ поко́ю чꙋ́днѡ всели́стесѧ. ѽ дрꙋ́зи хрⷭ҇тѡ́ви, сосꙋ́ди чⷭ҇тнíи, ст҃íи. всѝ, въ рѡссíи просíѧвшiи, прiиди́те посредѣ̀ на́съ неви́димѡ, предначина́юще торжество̀ и҆ пѣ́нiе и҆ сподоблѧ́юще дарѡ́въ невеще́ственныхъ ва́шъ пра́здникъ соверша́ющихъ свѣтолѣ́пнѡ.

Гла́съ з҃. Подо́бенъ: Не ктомꙋ̀ возбранѧ́еми:

Не лише́ни є҆смы̀ наде́жди сп҃се́нiѧ, ст҃ы̑ѧ бо сро́дники на́шѧ и҆́мамы, ѡ҆ на́съ молѧ́щыѧсѧ. гдⷭ҇и, сла́ва тебѣ̀. 

Гла́съ и҃. Подо́бенъ: Гдⷭ҇и, а҆́ще и҆ сꙋди́щꙋ:

Гдⷭ҇и, а҆́ще и҆ на́мъ по всемꙋ̀ подо́бни бы́ша ст҃íи, но, пристра́стiѧ земна́гѡ ѿве́ргшесѧ, любо́вiю къ тебѣ̀ крѣ́пкѡ привѧза́шасѧ, и҆ вѣнча́вшесѧ ны́нѣ рꙋко́ю твое́ю, предꙿзащища́ютъ дꙋ́шы на́шѧ.

Сла́ва, и҆ ны́нѣ, гла́съ то́йже, бг҃оро́диченъ, самогла́сенъ:

Сра́дꙋйтесѧ съ на́ми, ѹ҆́мнаѧ чинонача̑лiѧ, дх҃о́вный совокꙋ́пльше ли́къ, ви́дѧще цр҃и́цꙋ и҆ влⷣчицꙋ всѣ́хъ, многоиме́ннѣ вѣ́рными сла́вимꙋ: ра́дꙋютсѧ же и҆ дꙋ́си пра́ведныхъ, сꙋ́щiи зри́телiе видѣ́нiѧ, на воздꙋ́сѣ моле́бнѡ простира́ющꙋ всечⷭ҇тнѣ́и своѝ рꙋ́цѣ, просѧ́щꙋ ѹ҆мире́нiѧ мíрꙋ, и҆ странѣ̀ рѡссíйстѣй ѹ҆твержде́нiѧ, и҆ сп҃се́нiѧ дꙋ́шъ на́шихъ.

На лiтíи въ мл҃твѣ Сп҃сѝ бж҃е: помина́етъ дiа́конъ и҆збра́нныхъ рꙋ́сскихъ ст҃ы́хъ, въ мл҃твѣ же Влⷣко многоми́лостиве: помина́етъ предстоѧ́тель всѣ́хъ ст҃ы́хъ, въ землѝ рѡссíйстѣй просiѧ́вшихъ (зрѝ ѹ҆ста́въ на лiтíи, страни́ца 552).

И҆ вхо́димъ въ хра́мъ, пою́ще стiхи̑ры стiхѡ́вны воскрє́сны а҃-гѡ гла́са: Стра́стiю твое́ю: Да ра́дꙋетсѧ: Цр҃ь сы́й: Жєны̀ мѷронѡ́сицы: со стiхѝ и҆́хъ. Сла́ва, ст҃ы́хъ, гла́съ в҃: Но́вый до́ме: И҆ ны́нѣ, бг҃оро́диченъ, гла́съ то́йже: Вы́шнiи ли́цы: И҆лѝ и҆́нъ бг҃оро́диченъ, гла́съ и҃: Ѽ, пресла́внагѡ чꙋдесѐ! нб҃сѐ и҆ землѝ цр҃и́ца:

На стiхо́внѣ стiхи̑ры ст҃ы́хъ, гла́съ в҃. Подо́бенъ: До́ме є҆ѵфра́ѳовъ:

Землѐ рꙋ́сскаѧ, гра́де ст҃ы́й, ѹ҆краша́й тво́й до́мъ, въ не́мже бжⷭ҇твенный ве́лiй со́нмъ ст҃ы́хъ просла́ви. 

Стíхъ: Гдⷭ҇и, гдⷭ҇ь на́шъ, ꙗ҆́кѡ чꙋ́дно и҆́мѧ твоѐ по всѣ́й землѝ.

Цр҃ковь рꙋ́сскаѧ, красꙋ́йсѧ и҆ ликꙋ́й, се́ бо ча̑да твоѧ̑ прⷭ҇то́лꙋ влⷣчню во сла́вѣ предстоѧ́тъ, ра́дꙋющесѧ.

Стíхъ: Ст҃ы̑мъ, и҆́е сꙋ́ть на землѝ є҆гѡ̀, ѹ҆дивѝ гдⷭ҇ь всѧ̑ хотѣ̑нiѧ своѧ̑ въ ни́хъ.

Собо́ре ст҃ы́хъ рꙋ́сскихъ, по́лче бжⷭ҇твенный, моли́тесѧ ко гдⷭ҇ꙋ ѡ҆ земно́мъ ѻ҆те́чествѣ ва́шемъ и҆ почита́ющихъ ва́съ любо́вiю.

Сла́ва, гла́съ и҆ подо́бенъ то́йже:

Но́вый до́ме є҆ѵфра́ѳовъ, ѹ҆дѣ́ле и҆збра́нный, рꙋ́сь ст҃а́ѧ, хранѝ вѣ́рꙋ правосла́внꙋю, въ не́йже тебѣ̀ ѹ҆твержде́нiе.

И҆ ны́нѣ, гла́съ и҆ подо́бенъ то́йже:

Вы́шнiи ли́цы, бцⷣе дв҃о, пою́тъ съ ни́жними, сла́вѧще непреста́ннѡ ржⷭ҇тво̀ твоѐ пречⷭ҇тое.

И҆́нъ бг҃оро́диченъ, гла́съ и҃. Подо́бенъ: Ѽ, пресла́внаго чꙋдесѐ:

Ѽ, пресла́внагѡ чꙋдесѐ! нб҃сѐ и҆ землѝ цр҃и́ца, ѿ ст҃ы́хъ сро́дникѡвъ на́шихъ ѹ҆молѧ́емаѧ, до ны́нѣ зе́млю рꙋ́сскꙋю покрыва́етъ и҆ ли́ка своегѡ̀ и҆зꙿѡбражє́нiи ми́лостивнѡ ѡ҆богаща́етъ. ѽ влⷣчице держа́внаѧ! не преста́ни и҆ на бꙋ́дꙋщее вре́мѧ во ѹ҆твержде́нiе на рꙋсѝ правосла́вiѧ ми́лѡсти и҆ чꙋдеса̀ и҆злива́ти до вѣ́ка. а҆ми́нь.

На бл҃гослове́нiи хлѣ́бѡвъ. Бцⷣе дв҃о: два́жды, и҆ тропа́рь ст҃ы́хъ, гла́съ и҃, є҆ди́ножды.

Тропа́рь ст҃ы́хъ, гла́съ и҃:

Ꙗ҆́коже пло́дъ кра́сный твоегѡ̀ сп҃си́тельнагѡ сѣ́ѧнiѧ, землѧ̀ рѡссíйскаѧ прино́ситъ тѝ, гдⷭ҇и, всѧ̑ ст҃ы̑ѧ въ то́й просiѧ́вшыѧ. тѣ́хъ мл҃твами въ ми́рѣ глꙋбо́цѣ, цр҃ковь и҆ странꙋ̀ на́шꙋ бцⷣею соблюдѝ, многоми́лостиве. 



На ѹ҆́трени

На Бг҃ъ гдⷭ҇ь: тропа́рь воскре́сенъ, гла́съ а҃: Ка́мени запеча́танꙋ: є҆ди́ножды, и҆ ст҃ы́хъ тропа́рь, гла́съ и҃: Ꙗ҆́коже пло́дъ: є҆ди́ножды.

Сла́ва, и҆́нъ тропа́рь, гла́съ д҃:

I҆ерꙋсали́ма вы́шнѧгѡ гра́жданы, ѿ землѝ на́шеѧ возсiѧ́вшыѧ и҆ бг҃ꙋ во всѧ́цѣмъ чинꙋ̀ и҆ всѧ́кимъ по́двигомъ ѹ҆годи́вшыѧ, прiиди́те, воспои́мъ, вѣ́рнiи: ѽ всебл҃же́ннiи землѝ рѡссíскiѧ застꙋ̑пницы, моли́тесѧ ко гдⷭ҇ꙋ, да поми́лꙋетъ сiю̀ ѿ гнѣ́ва своегѡ̀, и҆сцѣлѧ́ѧ сокрꙋше́нiе є҆ѧ̀, и҆ вѣ̑рныѧ лю́ди своѧ̑ ѹ҆тѣ́шитъ.

И҆ ны́нѣ, бг҃оро́диченъ, гла́съ то́йже:

Дне́сь свѣ́тлѡ красꙋ́етсѧ правосла́внаѧ рꙋ́сь, ꙗ҆́кѡ зарю̀ со́лнечнꙋю воспрiи́мши, влⷣчице, чꙋдотво́рнꙋю твою̀ i҆кѡ́нꙋ влади́мiрскꙋю, къ не́йже ны́нѣ мы̀ притека́юще и҆ молѧ́щесѧ тебѣ̀, взыва́емъ си́це: ѽ пречꙋ́днаѧ влⷣчице бцⷣе, моли́сѧ и҆зꙿ тебѐ воплоще́нномꙋ хрⷭ҇тꙋ̀ бг҃ꙋ на́шемꙋ, да и҆зба́витъ зе́млю рꙋ́сскꙋю и҆ всѧ̑ страны̑ хрⷭ҇тiа̑нскiѧ неврѣди̑мы ѿ всѣ́хъ навѣ̑тъ вра́жiихъ и҆ сп҃се́тъ дꙋ́шы на́шѧ, ꙗ҆́кѡ милосе́рдъ.

По стiхосло́вiихъ сѣда́льны воскрє́сны а҃-гѡ гла́са со стiхѝ и҆́хъ. По полѷеле́и ѵ҆пакоѝ воскре́сенъ, гла́съ а҃: Разбо́йничо покаѧ́нiе: и҆ и҆́ны сѣда́льны ст҃ы́хъ ѿ а҃-гѡ стiхосло́вiѧ, гла́съ г҃: Мꙋжа́йсѧ, хрⷭ҇то́ва цр҃ковь: и҆ ѿ в҃-гѡ стiхосло́вiѧ, гла́съ а҃: А҆́ще и҆ глаго́лютъ: Та́же сѣда́льны ст҃ы́хъ по полѷеле́и, гла́съ є҃: Красꙋ́йсѧ, свѣти́сѧ рꙋ́сь: Сла́ва, гла́съ г҃: Свѣ́тлѡ соверша́юще: И҆ ны́нѣ, бг҃оро́диченъ, гла́съ д҃: Ꙗ҆́кѡ неѡбори́мꙋю стѣ́нꙋ: 

По а҃-мъ стiхосло́вiи сѣда́ленъ ст҃ы́хъ, гла́съ в҃.

Подо́бенъ: А҆по́столе, хрⷭ҇тꙋ̀ бг҃ꙋ:

Со́лнце пра́вды, хрⷭ҇то́съ, ва́съ посла̀, ꙗ҆́коже лꙋчѝ, просвѣща́ющiи зе́млю рꙋ́сскꙋю, ѹ҆гѡ́дницы бж҃iи, ѿ ро́да на́шегѡ просiѧ́вшiи. тѣ́мже моли́те є҆го̀, ст҃íи, ѡ҆блежа́щiй на́съ ны́нѣ ѻ҆́блакъ невѣ́рiѧ разгна́ти и҆ дарова́ти на́мъ ми́ръ и҆ ве́лiю млⷭ҇ть.

Сла́ва, и҆́нъ сѣда́ленъ, гла́съ г҃. Подо́бенъ: Дв҃а дне́сь:

Мꙋжа́йсѧ, хрⷭ҇то́ва цр҃ковь, и҆ держа́вствꙋй надꙿ всꙋ́е борю́щими: хрⷭ҇тѡ́ви бо дрꙋ́зи ѡ҆ тебѣ̀ пекꙋ́тсѧ, и҆ предстоѧ́ще, и҆ ѡ҆бстоѧ́ще, и҆́хже ѻ҆́бщiй пра́здникъ ны́нѣ соверша́еши свѣ́тлѡ.

И҆ ны́нѣ, бг҃оро́диченъ, гла́съ є҃:

Предꙿ ст҃о́ю твое́ю i҆кѡ́ною, влⷣчце, молѧ́щiисѧ и҆сцѣле́нiй сподоблѧ́ютсѧ, вѣ́ры и҆́стинныѧ позна́нiе прiе́млютъ и҆ а҆га̑рѧнскаѧ нашє́ствiѧ ѿража́ютъ. тѣ́мже и҆ на́мъ, къ тебѣ̀ припа́дающымъ, грѣхѡ́въ ѡ҆ставле́нiе и҆спросѝ, по́мыслы бл҃гоче́стiѧ сердца̀ на̑ша просвѣтѝ и҆ къ сн҃ꙋ твоемꙋ̀ мл҃твꙋ вознесѝ ѡ҆ сп҃се́нiи дꙋ́шъ на́шихъ.

По в҃-мъ стiхосло́вiи сѣда́ленъ, гла́съ а҃. Подо́бенъ: Гро́бъ тво́й:

Ꙗ҆́кѡ со́лнце свѣ́тлое, ꙗ҆́кѡ блиста́ющаѧ денни́ца, па́мѧть чⷭ҇тна́ѧ въ землѝ рꙋ́сстѣй просiѧ́вшихъ ст҃ы́хъ возсiѧ̀, всѣ́хъ на́съ ѡ҆свѣща́ющи и҆ согрѣва́ющи сердца̀ на́ша къ подража́нiю житiю̀ и҆́хъ бжⷭ҇твенномꙋ и҆ къ ре́вности ѡ҆ вѣ́рѣ.

Сла́ва, и҆́нъ сѣда́ленъ, гла́съ то́йже: Подо́бенъ: Ка́мени запеча́танꙋ:

А҆́ще и҆ глаго́лютъ сы́нове вѣ́ка сегѡ̀: прiиди́те, ѡ҆ста́вимъ всѧ̑ пра́здники бж҃iѧ ѿ землѝ, но црⷭ҇тво гдⷭ҇не и҆ є҆щѐ  держа́вствовати и҆́мать, де́рзость врагѡ́въ ѿража́ющее. тѣ́мже настоѧ́щее торжество̀ свѣ́тлѡ пра́зднꙋюще, є҆ди́номꙋ цр҃ю̀ и҆ бг҃ꙋ на́шемꙋ возопiи́мъ: сла́ва тебѣ̀, рꙋ́сь правосла́вiемъ ѡ҆ст҃и́вшемꙋ: сла́ва тебѣ̀, ст҃ы́ѧ мнѡ́гiѧ въ не́й просла́вльшемꙋ: сла́ва тебѣ̀, и҆ доны́нѣ вѣ̑рнымъ крѣ́пость да́рꙋющемꙋ.

И҆ ны́нѣ, бг҃оро́диченъ, гла́съ то́йже:

Бг҃олюби́ваѧ цр҃и́це, неискꙋсомꙋ́жнаѧ дв҃о, бцⷣе мр҃íе, молѝ за ны̀ тебѐ возлюби́вшаго и҆ ро́ждшагосѧ ѿ тебѐ сн҃а твоего̀, хрⷭ҇та̀ бг҃а на́шего, пода́ти на́мъ ѡ҆ставле́нiе прегрѣше́нiй, мíрови ми́ръ, землѝ плодѡ́въ и҆зꙿѻби́лiе, па́стырємъ ст҃ы́ню и҆ всемꙋ̀ чл҃вѣ́чꙋ ро́дꙋ сп҃се́нiе, гра́ды и҆ страны̑ рѡссȋйскiѧ ѿ нахожде́нiѧ и҆ноплеме́нныхъ застꙋпѝ и҆ ѿ междоꙋсо́бныѧ бра́ни сохранѝ. ѽ мт҃и бг҃олюби́ваѧ дв҃о, ѽ цр҃и́це всепѣ́таѧ! ри́зою свое́ю покры́й на́съ ѿ всѧ́кагѡ sла̀, ѿ ви́димыхъ и҆ неви́димыхъ вра̑гъ защитѝ и҆ сп҃сѝ дꙋ́шы на́шѧ.

Полѷеле́й.

А҆́ще нѣ́сть i҆кѡ́ны всѣ́хъ рꙋ́сскихъ ст҃ы́хъ, поставлѧ́емъ i҆кѡ́нꙋ прест҃ы́ѧ трⷪ҇цы. По ѡ҆конча́нiи ѱалмѡ́въ полѷеле́йныхъ сщ҃еннослꙋжи́тели пою́тъ велича́нiе прест҃ѣ́й трⷪ҇цѣ: Велича́емъ тѧ̀, трiѷпоста́сный влⷣко: и҆ а҆́бiе сщ҃еннослꙋжи́тели же пою́тъ велича́нiе прест҃ѣ́й бцⷣѣ: Досто́йно є҆́сть: Посе́мъ пое́мъ на ѻ҆́ба ли̑ка ѱало́мъ и҆збра́нный: Бла́го є҆́сть: и҆ припѣва́емъ велича́нiе ст҃ы̑мъ: Ѹ҆бл҃жа́емъ ва́съ: къ стiха́мъ сегѡ̀ ѱалма̀, ко всѣ̑мъ и҆лѝ то́кмо къ нѣ́кѡторымъ, ꙗ҆́коже ѹ҆каза́сѧ. Посе́мъ не пѣ́вше: Сла́ва, и҆ ны́нѣ: а҃ ли́къ пое́тъ: Бл҃гослове́нъ є҆сѝ, гдⷭ҇и, наꙋчи́ мѧ ѡ҆правда́нiємъ твои̑мъ. а҆́гг҃льскiй собо́ръ: и҆ про́чiи тропарѝ воскрє́сныѧ по непоро́чныхъ. 

А҆́ще пра́зднество соверша́емъ во и҆́нъ де́нь, сщ҃еннослꙋжи́тели пою́тъ велича́нiе прест҃ѣ́й трⷪ҇цѣ и҆ посе́мъ пое́мъ ѱало́мъ и҆збра́нный и҆но́й: Воскли́кните гдⷭ҇еви, всѧ̑ землѧ̀ (зрѝ страни́цꙋ 588). Къ стiха́мъ сегѡ̀ ѱалма̀, ко всѣ̑мъ и҆лѝ то́кмо къ нѣ́кѡторымъ, ꙗ҆́коже ѹ҆каза́сѧ, припѣва́емъ велича́нiе ст҃ы̑мъ. Сла́ва, и҆ ны́нѣ: А҆ллилꙋ́iа, три́жды. И҆ коне́чное велича́нiе прест҃ѣ́й бцⷣѣ.

По полѷеле́йныхъ ѱалмѣ́хъ сщ҃е́нницы пою́тъ велича́нiе прест҃ѣ́й трⷪ҇цѣ:

Велича́емъ тѧ̀, трiѷпоста́сный влⷣко, вѣ́рою правосла́вною зе́млю рꙋ́сскꙋю ѡ҆зари́вшаго и҆ ст҃ы́хъ сро́дникѡвъ на́шихъ со́нмъ ве́лiй въ не́й просла́вльшаго.

И҆ а҆́бiе сщ҃еннослꙋжи́тели же пою́тъ велича́нiе прест҃ѣ́й бцⷣѣ:

Досто́йно є҆́сть велича́ти тѧ̀, бцⷣе, землѝ рꙋ́сскiѧ цр҃и́цꙋ нбⷭ҇нꙋю и҆ люде́й правосла́вныхъ влⷣчицꙋ держа́внꙋю.

Посе́мъ стíхъ а҃-й ѱалма̀ и҆збра́ннагѡ Бла́го є҆́сть: и҆ велича́нiе ст҃ы̑мъ:

Ѹ҆блажа́емъ ва́съ, чꙋдотво́рцы на́ши сла́внiи, зе́млю рꙋ́сскꙋю добродѣ́тельми ва́шими ѡ҆зари́вшiи и҆ ѻ҆́бразъ сп҃се́нiѧ на́мъ свѣтоѧвле́ннѡ показа́вшiи.

Ѱало́мъ и҆збра́нный, пое́мый въ недѣ́лю в҃-ю по пѧтидесѧ́тницѣ:

а҃ ли́къ: Бла́го є҆́сть и҆сповѣ́датисѧ гдⷭ҇еви и҆ пѣ́ти и҆́мени твоемꙋ̀, вы́шнiй, возвѣща́ти заꙋ́тра млⷭ҇ть твою̀ и҆ и҆́стинꙋ твою̀ на всѧ́кꙋ но́щь. Ѹ҆блажа́емъ ва́съ: в҃ ли́къ: Ве́лiй гдⷭ҇ь и҆ хва́ленъ sѣлѡ̀, во гра́дѣ бг҃а на́шегѡ, въ горѣ̀ ст҃ѣ́й є҆гѡ̀. а҃. Ро́дъ и҆ ро́дъ восхва́лѧтъ дѣла̀ твоѧ̑ и҆ си́лꙋ твою̀ возвѣстѧ́тъ. в҃. Великолѣ́пiе сла́вы ст҃ы́ни твоеѧ̀ возглаго́лютъ и҆ чꙋдеса̀ твоѧ̑ повѣ́дѧтъ. а҃. Па́мѧть мнѡ́жества бл҃гости твоеѧ̀ ѿры́гнꙋтъ и҆ пра́вдою твое́ю возра́дꙋютсѧ. в҃. Гдⷭ҇ь крѣ́пость лю́демъ свои̑мъ да́стъ, гдⷭ҇ь бл҃гослови́тъ лю́ди своѧ̑ ми́ромъ.  а҃. Ꙗ҆́кѡ бл҃говоли́тъ гдⷭ҇ь въ лю́дехъ свои́хъ и҆ вознесе́тъ крѡ́ткiѧ во сп҃се́нiе. в҃. Возвеселѧ́тсѧ всѝ ѹ҆пова́ющiи на тѧ̀, во вѣ́къ возра́дꙋютсѧ, и҆ всели́шисѧ въ ни́хъ, и҆ похва́лѧтсѧ ѡ҆ тебѣ̀ лю́бѧщiи и҆́мѧ твоѐ. Ѹ҆блажа́емъ ва́съ: а҃. Се́й ро́дъ и҆́щꙋщихъ гдⷭ҇а, и҆́щꙋщихъ лицѐ бг҃а i҆а́кѡвлѧ. в҃. Мнѣ́ же sѣлѡ̀ чⷭ҇тни бы́ша дрꙋ́зи твоѝ, бж҃е, sѣлѡ̀ ѹ҆тверди́шасѧ влⷣчєствiѧ и҆́хъ. а҃. И҆зочтꙋ̀ и҆́хъ, и҆ па́че песка̀ ѹ҆мно́жатсѧ. в҃. Ѹ҆вѣ́дите, ꙗ҆́кѡ гдⷭ҇ь, то́й є҆́сть бг҃ъ на́шъ, то́й сотворѝ на́съ, а҆ не мы̀, мы́ же лю́дiе є҆гѡ̀ и҆ ѻ҆́вцы па́жити є҆гѡ̀. а҃. Млⷭ҇ти твоѧ̑, гдⷭ҇и, во вѣ́къ воспою̀, въ ро́дъ и҆ ро́дъ возвѣщꙋ̀ и҆́стинꙋ твою̀ ѹ҆сты̀ мои́ми. в҃. Млⷭ҇ть же гдⷭ҇нѧ ѿ вѣ́ка и҆ до вѣ́ка на боѧ́щихсѧ є҆гѡ̀. а҃. Боѧ́щiисѧ гдⷭ҇а ѹ҆пова́ша на гдⷭ҇а, помо́щникъ и҆ защи́титель и҆̀мъ є҆́сть. в҃. Ра́дꙋйтесѧ бг҃ꙋ, помо́щникꙋ на́шемꙋ, воскли́кните бг҃ꙋ i҆а́кѡвлю. а҃. Возра́дꙋемсѧ ѡ҆ сп҃се́нiи твое́мъ и҆ во и҆́мѧ гдⷭ҇а бг҃а на́шегѡ возвели́чимсѧ. ѹ҆блажа́емъ ва́съ: в҃. Гдⷭ҇ь ѹ҆твержде́нiе люде́й свои́хъ и҆ защи́титель сп҃се́нiй хрⷭ҇та̀ своегѡ̀ є҆́сть. а҃. Ѡ҆ бз҃ѣ сотвори́мъ си́лꙋ, и҆ то́й ѹ҆ничижи́тъ стꙋжа́ющыѧ на́мъ. в҃. Гдⷭ҇и, си́лою твое́ю возвесели́тсѧ ца́рь, и҆ ѡ҆ сп҃се́нiи твое́мъ возра́дꙋетсѧ sѣлѡ̀. а҃. Ѡ҆ бз҃ѣ похва́лимсѧ ве́сь де́нь, и҆ ѡ҆ и҆́мени твое́мъ и҆сповѣ́мысѧ во вѣ́къ. в҃. Землѧ̀ дадѐ пло́дъ сво́й, бл҃гослови́ ны, бж҃е, бж҃е на́шъ, бл҃гослови́ ны, бж҃е, и҆ да ѹ҆боѧ́тсѧ є҆гѡ̀ всѝ концы̀ землѝ. а҃. Спаси́ ны, гдⷭ҇и бж҃е на́шъ, и҆ собери́ ны ѿ ꙗ҆зы̑къ и҆сповѣ́датисѧ и҆́мени твоемꙋ̀ ст҃о́мꙋ и҆ хвали́тисѧ во хвалѣ̀ твое́й. в҃. Бл҃гослове́нъ гдⷭ҇ь, бг҃ъ i҆и҃левъ, ѿ вѣ́ка и҆ до вѣ́ка, и҆ рекꙋ́тъ всѝ лю́дiе: бꙋ́ди, бꙋ́ди. ѹ҆блажа́емъ ва́съ: 

Посе́мъ тропарѝ воскрє́сныѧ по непоро́чнахъ. Е҆ктенiа̀ ма́лаѧ. Ѵ҆пакоѝ воскре́сенъ, гла́съ а҃: Разбо́йничо покаѧ́нiе: и҆ и҆́ны сѣда́льны ст҃ы́хъ ѿ а҃-гѡ стiхосло́вiѧ, гла́съ а҃: Мꙋжа́йсѧ, хрⷭ҇то́ва цр҃ковь: и҆ ѿ в҃-гѡ стiхосло́вiѧ, гла́съ а҃: А҆́ще и҆ глаго́лютъ: (зрѝ страни́цꙋ 521).

Та́же сѣда́льны ст҃ы́хъ по полѷеле́и, гла́съ є҃:

Красꙋ́йсѧ, свѣти́сѧ, рꙋ́сь правосла́внаѧ, лꙋча́ми креста̀, є҆го́же и҆́маши всѣ̑мъ вѣ̑рнымъ храни́телѧ, ты́ же мно́жество всѐ де́мѡнское, тмы̀ и҆спо́лньшесѧ, ѿве́ргни.

Сла́ва, гла́съ г҃. Подо́бенъ: Да веселѧ́тсѧ:

Свѣ́тлѡ соверша́юще настоѧ́щее торжество̀, восхва́лимъ и҆ а҆ндре́ѧ первозва́ннаго, ꙗ҆́кѡ рꙋ́сскiѧ землѝ а҆по́стола, пе́рваго є҆ѵⷢ҇льскимъ благовѣ́стiемъ сiю̀ ѡ҆гласи́вшаго, то́й бо, ꙗ҆́коже дре́вле пра́ѻтцємъ на́шымъ, та́кѡ и҆ на́мъ ны́нѣ взыва́етъ: прiиди́те, ѡ҆брѣто́хомъ жела́емаго.

И҆ ны́нѣ, бг҃оро́диченъ, гла́съ д҃:

Ꙗ҆́кѡ неѡбори́мꙋю стѣ́нꙋ и҆ и҆сто́чникъ чꙋде́съ стѧжа́вше тѧ̀, рабѝ твоѝ, бцⷣе пречⷭ҇таѧ, сопроти́вныхъ ѡ҆полчє́нiѧ низлага́емъ. тѣ́мже мо́лимъ тѧ̀: ми́ръ землѝ рꙋ́сстѣй да́рꙋй и҆ дꙋша́мъ на́шымъ ве́лiю млⷭ҇ть.

А҆́ще в҃-ѧ недѣ́лѧ по пѧтидесѧ́тницѣ, степе́нна воскре́сна, а҃-гѡ гла́са. Прокíменъ воскре́сный, гла́съ а҃: Ны́нѣ воскреснꙋ̀, глаго́летъ гдⷭ҇ь, положꙋ́сѧ во сп҃се́нiе, не ѡ҆биню́сѧ ѡ҆ не́мъ. Стíхъ: Словеса̀ гдⷭ҇нѧ, словеса̀ чи̑ста. Всѧ́кое дыха́нiе: Е҆ѵⷢ҇лiе воскре́сное в҃-е, ѿ ма́рка, зача́ло ѻ҃. Воскресе́нiе хрⷭ҇то́во: Ѱало́мъ н҃. Сла́ва: Мл҃твами а҆по́столѡвъ: И҆ ны́нѣ: Мл҃твами бцⷣы: Стiхи́ра: Воскре́съ i҆и҃съ ѿ гро́ба: 

А҆́ще хра́мъ всѣ́хъ рꙋ́сскихъ ст҃ы́хъ, степе́нна воскре́сна а҃-гѡ гла́са. Прокíменъ ст҃ы́хъ, гла́съ д҃: Ра́дꙋйтесѧ пра́веднiи ѡ҆ гдⷭ҇ѣ, пра̑вымъ подоба́етъ похвала̀. Стíхъ: Бꙋ́ди, гдⷭ҇и, млⷭ҇ть твоѧ̀ на на́съ, ꙗ҆́коже ѹ҆пова́хомъ на тѧ̀. Всѧ́кое дыха́нiе: Е҆ѵⷢ҇лiе хра́ма всѣ́хъ ст҃ы́хъ рꙋ́сскихъ, ѿ матѳе́а, зача́ло _i҃. Воскресе́нiе хрⷭ҇то́во: Ѱало́мъ н҃. Сла́ва: Мл҃твами всѣ́хъ ст҃ы́хъ рꙋ́сскихъ, ми́лостиве, ѡ҆чи́сти мно́жество согрѣше́нiй на́шихъ. И҆ ны́нѣ: Мл҃твами бцⷣы, ми́лостиве, ѡ҆чи́сти мно́жество согрѣше́нiй на́шихъ. Поми́лꙋй мѧ̀, бж҃е, по вели́цѣй млⷭ҇ти твое́й, и҆ по мно́жествꙋ щедро́тъ твои́хъ ѡ҆чи́сти беззако́нiе моѐ. Стiхи́ра, гла́съ s҃: Е҆желѣ́тнюю па́мѧть:

Стiхи́ра ст҃ы́хъ по н҃ ѱалмѣ̀, гла́съ s҃:

Е҆желѣ́тнюю па́мѧть дне́сь ст҃ы́хъ сро́дникѡвъ на́шихъ соверша́юще, досто́йнѡ сiѧ̑ да ѹ҆бл҃жи́мъ. тíи вои́стиннꙋ чрезꙿ всѧ̑ блажє́нства гдⷭ҇нѧ проидо́ша: ѡ҆бнища́вше бо дх҃омъ ѡ҆богати́шасѧ и҆ крѡ́тцы бы́вше зе́млю кро́ткихъ наслѣ́доваша, пла́кавше ѹ҆тѣ́шишасѧ, а҆лка́вше пра́вды насы́тишасѧ, ми́ловавше поми́ловани бы́ша, чи́сти бы́вше се́рдцемъ бг҃а ꙗ҆́коже мо́щно ѹ҆зрѣ́ша, миротвори́вше бжⷭ҇твеннагѡ сподо́бишасѧ сыноположе́нiѧ, гони́ми же и҆ мꙋ́чими пра́вды ра́ди и҆ бл҃гоче́стiѧ бы́вше на нб҃сѣ́хъ ны́нѣ веселѧ́тсѧ и҆ ра́дꙋютсѧ и҆ прилѣ́жнѡ мо́лѧтсѧ гдⷭ҇еви поми́ловатисѧ ѻ҆те́чествꙋ на́шемꙋ.

А҆́ще пое́мъ слꙋ́жбꙋ всѣ́хъ ст҃ы́хъ рꙋ́сскихъ во и҆́нъ де́нь, степе́нна, а҃-й а҆нтiфѡ́нъ д҃-гѡ гла́са. Прокíменъ, є҆ѵⷢ҇лiе и҆ стiхи́ра по н҃-мъ ѱалмѣ̀ ст҃ы́хъ. И҆ глаго́летъ дiа́конъ: Сп҃сѝ, бж҃е, лю́ди твоѧ̑: (зрѝ страни́цꙋ 551).

А҆́ще в҃-ѧ недѣ́лѧ по пѧтидесѧ́тницѣ, пое́мъ канѡ́ны си́це: ѻ҆ктѡ́иха воскре́сный а҃-гѡ гла́са со i҆рмосо́мъ на д҃ и҆ бцⷣы а҃-гѡ гла́са на в҃, канѡ́нъ всѣ́хъ рꙋ́сскихъ ст҃ы́хъ, гла́съ и҃,  на и҃. А҆́ще во и҆́нъ де́нь, пое́мъ канѡ́ны си́це: бцⷣы, гла́съ в҃: Ꙗ҆̀же всѣ̑мъ ѹ҆до́бь послꙋ́шнаѧ: (зрѝ ѻ҆ктѡ́ихъ, повече́рiе сꙋббѡ́ты и҆лѝ слꙋ́жбꙋ ѹ҆толѝ моѧ̑ печа̑ли, i҆анꙋа́рiа к҃є) со i҆рмосо́мъ на s҃, i҆рмосы̀ по два́жды. И҆ канѡ́нъ всѣ́хъ рꙋ́сскихъ ст҃ы́хъ, гла́съ и҃, на и҃.

Канѡ́нъ всѣ̑мъ ст҃ы̑мъ, въ землѝ рѡссíйстѣй просiѧ́вшымъ, гла́съ и҃.

Пѣ́снь а҃. I҆рмо́съ:

Въ чермнѣ́мъ фараѡ́на съ колесни́цами погрꙋзи́лъ є҆сѝ и҆ лю́ди мѡѷсе́омъ сп҃слъ є҆сѝ, пою́щыѧ тебѣ̀, гдⷭ҇и, пѣ́снь побѣ́днꙋю. ꙗ҆́кѡ и҆зба́вителю на́шемꙋ бг҃ꙋ.

Всѝ въ пѣ́снехъ дх҃о́вныхъ воспои́мъ согла́снѡ во бл҃гоче́стiи просiѧ́вшыѧ бжⷭ҇твєнныѧ ѻ҆тцы̀ на́шѧ, ꙗ҆̀же и҆знесѐ рꙋ́сскiѧ землѝ всѧ́ко мѣ́сто и҆ страна̀ и҆ ꙗ҆́же цр҃ковь рꙋ́сскаѧ воспита̀.

Ра́дꙋйтесѧ, ст҃и́телiе седмочи́сленнiи: васíлiе, є҆фре́ме, є҆ѵге́нiе, є҆лпíдiе, а҆гаѳодѡ́ре, є҆ѵѳе́рiе и҆ капiтѡ́не{Требник, Общая Минея и Типикон дают в этом имени ударение другое: капíтѡн-. Прим.  оrthlib}, въ херсо́нѣ є҆пíскопствовавшiи и҆ зе́млю на́шꙋ кровмѝ свои́ми ѡ҆ст҃и́вшiи.

Прiиди́те, мч҃николю́бцы вѣ́рнiи, пѣ́снми почти́мъ первомч҃ники рꙋ́сскiѧ, ѳео́дѡра и҆ ю҆́нагѡ i҆ѡа́нна, i҆́дѡлѡмъ не послꙋжи́вшыѧ и҆ крѡ́ви своѧ̑ за хрⷭ҇та̀ да́вшыѧ.

Вели́чiе на́ше и҆ похвала̀ ты̀ є҆сѝ, ѻ҆́льго бг҃омꙋ́драѧ, тобо́ю бо свободи́хомсѧ ѿ бѣсо́вскагѡ прельще́нiѧ, не преста́й и҆ ны́нѣ моли́ти за лю́ди, ꙗ҆̀же бг҃ꙋ привела̀ є҆сѝ.

Ра́дꙋйсѧ и҆ весели́сѧ, ра́бе хрⷭ҇то́въ, кн҃же вели́кiй и҆ мꙋ́дрый влади́мiре, просвѣти́телю на́шъ, тобо́ю бо и҆зба́вихомсѧ ѿ дꙋшепа́гꙋбнагѡ i҆дѡлослꙋже́нiѧ, тѣ́мже, ра́дꙋйсѧ, вопiе́мъ тебѣ̀.

Сiѧ́етъ, ꙗ҆́кѡ sвѣзда̀ на нб҃сѝ, бж҃iй i҆ера́рхъ мiхаи́лъ, зе́млю рꙋ́сскꙋю просвѣти́вый свѣ́томъ позна́нiѧ бжⷭ҇твенныѧ  вѣ́ры и҆ влⷣцѣ приведы́й лю́ди нѡ́вы, ба́нею креще́нiѧ ѡ҆бновлє́нны.

Ѽ бл҃же́ннiи страстоте́рпцы хрⷭ҇тѡ́вы, кн҃зiе бори́се, глѣ́бе, и҆ и҆́горе, и҆ мiхаи́ле съ болѧ́риномъ ѳео́дѡромъ! не забꙋ́дите ѻ҆те́чества ва́шегѡ, гла́дъ и҆ ѡ҆sлобле́нiе ѿгони́те, ѿ грѣхопаде́нiй междоꙋсо́бiй и҆зба́вите ны̀.

Бг҃оро́диченъ:

Съ чи́нми а҆́гг҃лъ, влⷣчице, со проро́ки, и҆ а҆по́столы, и҆ со всѣ́ми ст҃ы́ми за ны̀, грѣ̑шныѧ, бг҃ꙋ помоли́сѧ, твоегѡ̀ покро́ва пра́здникъ въ рѡссíйстѣй землѝ просла́вльшыѧ.

Катава́сiа: Ѿве́рзꙋ ѹ҆ста̀ моѧ̑:

Пѣ́снь г҃. I҆рмо́съ:

Нбⷭ҇нагѡ крꙋ́га верхотво́рче, гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нiй кра́ю, вѣ́рныхъ ѹ҆твержде́нiе, є҆ди́не чл҃вѣколю́бче.

Проповѣ́дꙋетъ пресла́внѡ и҆ па́че трꙋбы̀ вопiе́тъ вели́каѧ ла́ѵра пече́рскаѧ, тобо́ю нача́ло прiи́мшаѧ, ѻ҆́тче прпⷣбне, а҆нтѡ́нiе сла́вне, всѣ́хъ рѡссíйскихъ мона́хѡвъ первонача́льниче.

Воспои́мъ свѣ́тлѡ мона́шескагѡ ѻ҆́бщагѡ житiѧ̀ въ рꙋ́сстѣй землѝ ѹ҆строи́телѧ, бл҃же́ннагѡ ѳеодо́сiѧ, съ ни́мъ и҆ не́стѡра, достопа́мѧтныхъ дѣѧ́нiй списа́телѧ, и҆ а҆лѵ́пiѧ, живописа́нiѧ въ рѡссíи нача́льника.

Ра́й мы́сленный є҆сѝ, пече́рскаѧ ст҃а́ѧ горо̀, ѹ҆мно́жившаѧ дх҃ѡ́внаѧ древеса̀, бл҃жє́нныѧ ѻ҆тцы̀, и҆́хже и҆счестѝ по є҆ди́номꙋ не могꙋ́ще, ѡ҆ всѣ́хъ вкꙋ́пѣ хвалꙋ̀ принесе́мъ є҆ди́номꙋ влⷣцѣ.

А҆нтѡ́нiе, i҆ѡа́нне и҆ є҆ѵста́ѳiе, тве́рдiи и҆сповѣ̑дницы правосла́вныѧ вѣ́ры, и҆здре́вле въ землѝ рѡссíйско-лито́встѣй  насажде́ннiи, мл҃твами ва́шими ѡ҆ sловрѣ́дныхъ и҆новѣ́рныхъ мꙋдрова́нiй соѻ́тчичей ва́шихъ и҆ всѣ́хъ на́съ ѡ҆гражда́йте.

Хода́таи бꙋ́дите за ѻ҆те́чество ва́ше земно́е, а҆ѳана́сiе прпⷣбномꙋ́чениче, и҆ ты̀, ѻ҆́троче гаврiи́ле, наꙋчи́те ѹ҆̀бо и҆ на́съ правосла́вiе дерзнове́ннѡ и҆сповѣ́дати и҆ стра́ха вра́жiѧ не боѧ́тисѧ.

Да почти́тсѧ i҆́ѡвъ прпⷣбный, ла́ѵры поча́евскiѧ ѹ҆краше́нiе, вкꙋ́пѣ со всѣ́ми ѹ҆го́дники и҆ чꙋдотво́рцы волы́нскими, дѣ́лы свои́ми и҆ чꙋдесы̀ ѡ҆блиста́вшiи пресла́внѡ землѝ на́шеѧ концы̀.

Пѣ́снми сщ҃е́нными восхва́лимъ а҆ѳана́сiѧ, царегра́дскаго ст҃и́телѧ, своѐ бл҃гослове́нiе землѝ рѡссíйстѣй прине́сшаго и҆ чⷭ҇тны̑ѧ своѧ̑ мо́щы, ꙗ҆́кѡ зало́гъ є҆дине́нiѧ со вселе́нскою цр҃ковiю, на́мъ ѡ҆ста́вльшаго.

Бг҃оро́диченъ:

Сѐ вре́мѧ застꙋпле́нiѧ прест҃ы́ѧ бцⷣы прiи́де, ѹ҆мно́жившымсѧ собла́знѡмъ, сѐ вре́мѧ на́шихъ къ не́й воздыха́нiй, ѽ бра́тiе, рце́мъ ѹ҆̀бо ѿ всегѡ̀ се́рдца на́шегѡ: влⷣчице, влⷣчице, помозѝ лю́демъ твои̑мъ.

А҆́ще в҃-ѧ недѣ́лѧ по пѧтидесѧ́тницѣ, по є҆ктенiѝ конда́къ и҆ i҆́косъ ст҃ы́хъ (зрѝ страни̑цы 534, 535). Та́же сѣда́льны ст҃ы́хъ.

Сѣда́ленъ ст҃ы́хъ, гла́съ з҃:

Нощнѣ́й тмѣ̀ ѡ҆гꙋстѣва́ющей, ѹ҆множа́етсѧ sвѣ́здный бле́скъ, и҆ къ томꙋ̀ ѻ҆́чи заблꙋ́ждшихъ ра́достнѡ возво́дѧтсѧ. та́кѡ и҆ ѹ҆мно́жившейсѧ на землѝ грѣхо́внѣй тмѣ̀, возведе́мъ горѣ̀ ѻ҆́чи на́ши, бра́тiе, и҆ сiѧ́нiе дх҃о́вныхъ sвѣ́здъ, зе́млю на́шꙋ ѡ҆зарѧ́ющихъ, ѹ҆зрѣ́вше, къ нбⷭ҇номꙋ ѻ҆те́чествꙋ потщи́мсѧ, є҆гѡ́же да не лиши́тъ гдⷭ҇ь на́съ, грѣ́шныхъ, мл҃твами ст҃ы́хъ свои́хъ. 

Сла́ва, и҆ ны́нѣ, гла́съ д҃:

Притеце́мъ, вѣ́рнiи, къ бжⷭ҇твеннѣй и҆ цѣльбоно́снѣй ри́зѣ сп҃си́телѧ на́шегѡ бг҃а, бл҃гоизво́лившагѡ сiю̀ пло́тiю носи́ти и҆ на крестѣ̀ ст҃ꙋ́ю свою̀ кро́вь и҆злiѧ́ти, є҆́юже и҆скꙋпѝ на́съ ѿ рабо́ты вра́жiѧ. тѣ́мже бл҃года́рственнѡ вопiе́мъ є҆мꙋ̀: сп҃сѝ первосвѧти́телѧ на́шего и҆ а҆рхiере́и, ѻ҆те́чество на́ше и҆ всѧ̀ лю́ди чⷭ҇тно́ю твое́ю ри́зою защитѝ и҆ спасѝ дꙋ́шы на́шѧ, ꙗ҆́кѡ чл҃вѣколю́бецъ.

Пѣ́снь д҃. I҆рмо́съ:

Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованiе, не ѡ҆ста́вль нѣ́дра ѻ҆́ч҃а и҆ на́шꙋ нищетꙋ̀ посѣти́въ. тѣ́мъ съ проро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.

Первонача́льника и҆ ѹ҆строи́телѧ гра́да москвы̀, бл҃же́нне кн҃же данiи́ле, показа́ тѧ гдⷭ҇ь, къ немꙋ́ же непреста́ннѡ молѧ́сѧ, гра́дъ тво́й ѡ҆хранѧ́й, зе́млю на́шꙋ ѿ бѣ́дъ сп҃са́й, правосла̑вныѧ же рꙋ̑сскiѧ лю́ди посѣща́ти ми́лостивнѡ не преста́й.

Мо́лимъ ва́съ, ст҃и́телiе хрⷭ҇тѡ́вы пе́тре, а҆леѯíе, i҆ѡ́но, фiлíппе и҆ i҆нноке́нтiе, фѡ́тiе, кѷпрiа́не и҆ ѳеогнѡ́сте и҆ всѝ про́чiи моско́встiи чꙋдотво́рцы: дꙋше́вное смꙋще́нiе и҆ печа́ли на́шеѧ бꙋ́рю разори́те и҆ тишинꙋ̀ на́мъ пода́йте ва́шими къ бг҃ꙋ мл҃твами.

И҆ первопресто́льникъ рѡссíйскiѧ цр҃кве, и҆ и҆сповѣ́дникъ правосла́вныѧ вѣ́ры, и҆ ѡ҆бличи́тель грѣхолюби́выхъ и҆ мѧте́жныхъ, и҆ строи́тель рꙋ́сскiѧ землѝ бы́лъ є҆сѝ, ст҃и́телю є҆рмоге́не, и҆ за сiѐ темни́цею и҆ гла́домъ мꙋ́чимь бы́лъ є҆сѝ и҆ прiе́мь ѿ бг҃а неꙋвѧда́емый вѣне́цъ, со ст҃и́тели и҆ мч҃ники весели́шисѧ.

Ра́дꙋетсѧ сла́вный гра́дъ москва̀, и҆ весе́лiѧ и҆сполнѧ́етсѧ всѧ̀ рѡссíѧ, на твоѧ̑ мл҃твы надѣ́ющесѧ, се́ргiе бг҃облаже́нне,  ѻ҆би́тель же твоѧ̀ красꙋ́етсѧ, хранѧ́щи чⷭ҇тны̑ѧ твоѧ̑ мо́щы, ꙗ҆́кѡ сокро́вище сщ҃е́нное.

Пѣ́снми сщ҃е́нными восхва́лимъ прпⷣбнаго нíкѡна, послꙋша́нiѧ рачи́телѧ, съ ни́мже воспои́мъ мiхе́ѧ, са́ввꙋ и҆ дiонѵ́сiѧ, стефа́на, а҆ндронíка и҆ са́ввꙋ и҆ всѧ̑ прпⷣбныѧ ѹ҆ченикѝ и҆ собесѣ́дники вели́кагѡ се́ргiѧ, и҆́хже мл҃твами сы́нове рѡссíйстiи сп҃са́ютсѧ.

Ѽ премꙋ́дрiи и҆ бл҃же́ннiи васíлiе, маѯíме и҆ i҆ѡа́нне моско́встiи и҆ всѝ хрⷭ҇та̀ ра́ди ю҆ро́дивiи рѡссíйстiи, чꙋ́днiи житiе́мъ и҆ ра́зꙋмомъ, мо́лимъ ва́съ прилѣ́жнѡ: моли́те хрⷭ҇та̀ бг҃а на́шего за земно́е ѻ҆те́чество ва́ше и҆ всѣ̑мъ вѣ̑рнымъ спасе́нiе и҆спроси́те.

Но́вый сто́лпникъ въ дѣ́бри калꙋ́жстѣй ꙗ҆ви́лсѧ є҆сѝ, прпⷣбне тѵ́хѡне, и҆ кꙋ́пнѡ съ прпⷣбнымъ пафнꙋ́тiемъ, и҆́ночества стро́гимъ ревни́телемъ, и҆ бл҃же́ннымъ лаѵре́нтiемъ ко гра́дꙋ го́рнемꙋ въ странѣ̀ твое́й пꙋ́ть вѣ́рный проложи́лъ є҆сѝ, на не́мже ѹ҆пасѝ и҆ на́съ мл҃твами твои́ми.

Бг҃оро́диченъ:

Подо́бiемъ i҆кѡ́ны i҆́верскiѧ не то́чiю а҆ѳѡ́нъ просвѣща́етсѧ, но и҆ гра́дъ москва̀ ѹ҆краша́етсѧ и҆ и҆нíи гра́ды и҆ вє́си ѡ҆сщ҃а́ютсѧ, ѿ тоѧ̀ чꙋде́снꙋю по́мощь прiе́млюще и҆ и҆сто́чникъ ѹ҆тѣше́нiѧ въ не́й ѡ҆брѣта́юще, и҆ на́мъ, бл҃га́ѧ врата́рнице, двє́ри ра̑йскiѧ ѿве́рзи.

Пѣ́снь є҃. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋ́ждаѧ тма̀ ѡ҆каѧ́ннаго, но ѡ҆брати́ мѧ и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.

Вели́кагѡ новагра́да первопа́стырiе, нiки́то, нíфонте, i҆ѡа́нне, ѳеоктíсте, мѡѷсе́е, є҆ѵѳѵ́мiе, i҆ѡ́но и҆ серапiѡ́не, и҆ про́чiи чꙋ́днiи ст҃и́телiе, въ домꙋ̀ премꙋ́дрости бж҃iѧ, ꙗ҆́кѡ фíнiѯы, процвѣлѝ є҆стѐ, словесы̀ бл҃гопло́дными и҆ непоро́чнымъ житiе́мъ. 

Свѣ́тлѡ да похва́лѧтсѧ кн҃зiе новгоро́дстiи, влади́мiръ, ст҃ы́ѧ софíи пречꙋ́дныѧ ѹ҆строи́тель, съ ма́терiю свое́ю а҆́нною, и҆ мстисла́въ, и҆ ѳео́дѡръ, съ ни́ми же и҆ всѝ ѿ ро́да кн҃зе́й рѡссíйскихъ житiе́мъ бг҃оꙋго́днымъ просiѧ́вшiи, бжⷭ҇твенными да воспою́тсѧ пѣ́снми.

Ди́внаго варлаа́ма, вели́кагѡ новагра́да сла́вꙋ и҆ ѹ҆краше́нiе, всерѡссíйскаго мл҃твенника, и҆ а҆нтѡ́нiѧ сла́внаго, ѿ ве́тхагѡ ри́ма на ка́мени по волна́мъ морски̑мъ преплы́вшаго, са́ввꙋ же, и҆ є҆фре́ма, и҆ мiхаи́ла кто̀ досто́йнѡ просла́витъ ѿ земны́хъ;

Е҆де́мскагѡ раѧ̀, прiиди́те, ви́димъ цвѣты̀ присножи́знєнныѧ и҆ бг҃опрозѧбє́нныѧ, по́двиги ѻ҆тє́цъ, въ предѣ́лѣхъ новгоро́дскихъ просiѧ́вшихъ, и҆́хже є҆́сть є҆ди́нъ дѣ́латель гдⷭ҇ь.

Все́володъ кро́ткiй и҆ довмо́нтъ, пско́вꙋ стѣна̀ неѡбори́маѧ, и҆ нiко́ла бл҃же́нный и҆ корни́лiй прпⷣбный, ст҃ы́мъ креще́нiемъ чꙋ́дь лiво́нскꙋю просвѣти́вый, пѣ́снми да воспою́тсѧ.

Вѣ́рꙋ правосла́внꙋю предꙿ лати́ны проповѣ́давшiи, къ вѣ̑чнымъ востеко́ша ѻ҆би́телемъ i҆сíдѡръ пресвѵ́теръ и҆ съ ни́мъ собо́ръ мч҃ническiй во ю҆́рьевѣ, гра́дѣ лiво́нстѣмъ, цр҃ю̀ царе́й ны́нѣ предстоѧ́ще, мо́лѧтсѧ ѡ҆ на́съ, почита́ющихъ па́мѧть и҆́хъ.

А҆враа́мiѧ бг҃оно́снаго, смоле́нска ѹ҆краше́нiе, и҆ є҆ѵфросѵ́нiю, ра́дованiе по́лотское и҆ дѣ́вамъ сiѧ́нiе, хрⷭ҇тѐ мо́й, тебѣ̀ приво́димъ мл҃твенники, и҆́хже ра́ди сп҃сѝ на́съ.

Бг҃оро́диченъ:

Застꙋ́пница те́плаѧ и҆ногда̀ вели́комꙋ новꙋгра́дꙋ была̀ є҆сѝ и҆ ненадѣ́ющихсѧ наде́жда и҆ люде́й бѣ́дствꙋющихъ помо́щница, и҆ ны́нѣ ѻ҆́комъ милосе́рдымъ при́зри на на́съ, и҆ скѡ́рби на́шѧ ви́дѣвши и҆ воздыха́нiе ѹ҆слы́шавши, зна́менiе млⷭ҇ти ꙗ҆вѝ на́мъ, пречⷭ҇таѧ. 

Пѣ́снь s҃. I҆рмо́съ:

Во́днагѡ sвѣ́рѧ во ѹ҆тро́бѣ дла̑ни i҆ѡ́на крⷭ҇тови́днѡ распросте́ръ, сп҃си́тельнꙋю стра́сть проѡбража́ше ꙗ҆́вѣ: тѣ́мъ, тридне́венъ и҆зше́дъ, премíрное воскресе́нiе прописа́ше пло́тiю пригвожде́ннагѡ хрⷭ҇та̀ бг҃а и҆ тридне́внымъ воскресе́нiемъ мíръ просвѣ́щшаго.

Е҆ѵⷢ҇льски хрⷭ҇та̀ возлюби́вше, прпⷣбнiи зѡсíмо, савва́тiе, ге́рмане, i҆рина́рше, є҆леаза́ре и҆ про́чiи солове́цтiи чꙋдотво́рцы, мíра ѿврати́стесѧ, въ непроходи̑мыѧ и҆ пꙋсты̑ѧ ѻ҆́стровы соловє́цкiѧ заше́дше, всѧ́кiѧ добродѣ́тели ѻ҆́бразꙋ навыко́сте, мꙋ́дрѣй пчелѣ̀ подо́бѧщесѧ, и҆ селе́нiе, досто́йное прiѧ́ти дх҃а ст҃а́гѡ, бы́сте, премꙋ́дрiи.

Вели́каго въ чꙋдесѣ́хъ прпⷣбнаго трѵ́ѳѡна воспои́мъ, лопа́рскаго просвѣти́телѧ, въ послѣ́днихъ концѣ́хъ сѣ́верныѧ страны̀ ѿ го́рькагѡ ра́бства бѣсо́вскагѡ лю́ди и҆зба́вльшаго и҆ ст҃ы́мъ креще́нiемъ возроди́вшаго.

Ра́дꙋйсѧ, пꙋсты́не, пре́жде безпло́днаѧ и҆ неѡбита́емаѧ, по́слѣжде же, ꙗ҆́кѡ крíнъ, процвѣ́тшаѧ и҆ и҆́нѡкъ мно́жество возрасти́вшаѧ взыгра́йте, го́ры валаа́ма и҆ всѧ̑ древа̀ дꙋбра̑внаѧ, хва́лѧще съ на́ми се́ргiѧ и҆ ге́рмана, вкꙋ́пѣ же и҆ а҆рсе́нiѧ со а҆леѯа́ндромъ сви́рскимъ, ѻ҆тцы̀ всехва̑льныѧ.

Житiѧ̀ сегѡ̀ непостоѧ́ннꙋю пꙋчи́нꙋ немѧте́жнѡ преше́лъ є҆сѝ, прпⷣбне кѷрíлле, ко́рмчꙋю мт҃рь бж҃iю и҆мѣ́ѧ, и҆ ты̀, i҆ѡ́сифе, во́лоцкаѧ похвало̀, и҆ нíле нестѧжа́телю, на водѣ̀ поко́йнѣ и҆ на sла́цѣ воздержа́нiѧ ѹ҆чєни́къ ва́шихъ стада̀ мꙋ́дрѣ ѹ҆паслѝ є҆стѐ, и҆ ны́нѣ съ ни́ми моли́тесѧ ѡ҆ чтꙋ́щихъ па́мѧть ва́шꙋ.

Ꙗ҆́кѡ sвѣ́зды вели̑кiѧ, просiѧ́ша въ мона́шескихъ собо́рѣхъ а҆нтѡ́нiй сíйскiй и҆ трѵ́фѡнъ вѧ́тскiй, дими́трiй на прилꙋ́цѣ и҆ а҆мфiло́хiй и҆ дiонѵ́сiй, похвала̀ глꙋши́цкаѧ, григо́рiй пе́льшемскiй,  па́ѵелъ, и҆ се́ргiй, и҆ корни́лiй волого́дстiи{Для этого географического прилагательного в этой службе систематично употребляется <<осовремененное>> написание волого́д- , тогда как другие оцифрованные богослужебные тексты однозначно употребляют ударение на первом слоге: во́логод-. Прим.  orthlib}, ꙗ҆́кѡ лꙋча́ми, сiѧ́юще добродѣ́тельми житiѧ̀ своегѡ̀, прпⷣбнiи.

Бг҃ови́днѡ пожи́вше, пꙋсты́ни, ꙗ҆́кѡ гра́ды, сотвори́ли є҆стѐ, мака́рiе, варна́во и҆ тѵ́хѡне, а҆враа́мiе и҆ генна́дiе. тѣ́мже вкꙋ́пѣ съ про́чими ѻ҆тцы̀, въ предѣ́лѣхъ костромски́хъ и҆ ꙗ҆росла́вскихъ просiѧ́вшими, ѹ҆блажа́емъ ва́съ и҆ мо́лимъ: моли́те гдⷭ҇а, да не лиши́тъ и҆ на́съ є҆гѡ́же ны́нѣ наслажда́етесѧ бг҃овидѣ́нiѧ въ вѣ́чнѣмъ гра́дѣ нбⷭ҇нагѡ цр҃ѧ̀.

Ликꙋ́й, ѳиваи́до рꙋ́сскаѧ, красꙋ́йтесѧ, пꙋсты̑ни и҆ дє́бри ѻ҆лонє́цкiѧ, бѣлоезє́рскiѧ и҆ вологѡ́дскiѧ, возрасти́вшыѧ ст҃о́е и҆ сла́вное ѻ҆тє́цъ мно́жество, чꙋ́днымъ житiе́мъ всѣ́хъ наставлѧ́ющее мíрꙋ не прилѣплѧ́тисѧ, кре́стъ сво́й на ра́мена взѧ́ти и҆ во слѣ́дъ хрⷭ҇тꙋ̀ ше́ствовати.

Бг҃оро́диченъ:

Твое́ю всечⷭ҇тно́ю i҆кѡ́ною тѵ́хвинскою, ю҆́же вели́каѧ рѡссíѧ ꙗ҆́кѡ нѣ́кiй да́ръ бжⷭ҇твенный свы́ше бл҃гоговѣ́йнѡ прiѧ́тъ: при́снѡ странꙋ̀ на́шꙋ, ѽ гпⷭ҇жѐ цр҃и́це бцⷣе, покрыва́й и҆ застꙋпа́й, спаса́ющи сiю̀ ѿ всѣ́хъ навѣ̑тъ вра́жiихъ.

А҆́ще в҃-ѧ недѣ́лѧ по пѧтидесѧ́тницѣ, по є҆ктенiѝ конда́къ воскре́сенъ, гла́съ а҃: Воскре́слъ є҆сѝ: и҆ i҆́косъ воскре́сенъ: Воскре́сшаго тридне́внѡ: А҆́ще во и҆́нъ де́нь, конда́къ и҆ i҆́косъ всѣ́хъ рꙋ́сскихъ ст҃ы́хъ.

Конда́къ ст҃ы́хъ, гла́съ г҃. Подо́бенъ: Дв҃а дне́сь:

Дне́сь ли́къ ст҃ы́хъ, въ землѝ на́шей бг҃ꙋ ѹ҆годи́вшихъ, предстои́тъ въ цр҃кви и҆ неви́димѡ за ны̀ мо́литсѧ бг҃ꙋ. а҆́гг҃ли съ ни́мъ славосло́вѧтъ, и҆ всѝ ст҃íи цр҃кве хрⷭ҇то́вы є҆мꙋ̀ спра́зднꙋютъ, ѡ҆ на́съ бо мо́лѧтъ всѝ кꙋ́пнѡ превѣ́чнаго бг҃а. 

I҆́косъ:

Е҆де́мскагѡ раѧ̀ древеса̀ доброплѡ́днаѧ и҆ кра̑снаѧ ꙗ҆ви́шасѧ ст҃íи, цвѣ́ты бл҃говѡ́нныѧ ѹ҆че́нiй и҆ плоды̀ дѣ́лъ творѧ́щiи, ѿ ни́хже дꙋ́шы на́шѧ пита́ютсѧ и҆ гла́дъ на́шъ дх҃о́вный ѹ҆толѧ́етсѧ, прiиди́те ѹ҆̀бо, притеце́мъ подꙿ сѣ́нь и҆́хъ и҆ ѹ҆бл҃жи́мъ и҆̀хъ, ꙗ҆́кѡ страны̀ на́шеѧ ѻ҆тра́дꙋ и҆ ѹ҆краше́нiе и҆ ꙗ҆́кѡ житiѧ̀ ѻ҆́бразъ на́мъ и҆ начерта́нiе, тíи бо вѣнцы̀ прiѧ́ша нетлѣ̑нныѧ ѿ превѣ́чнагѡ бг҃а.

Пѣ́снь з҃. I҆рмо́съ:

Бж҃iѧ снизхожде́нiѧ ѻ҆́гнь ѹ҆стыдѣ́сѧ въ вавѷлѡ́нѣ и҆ногда̀. сегѡ̀ ра́ди ѻ҆́троцы въ пещѝ ра́дованною ного́ю, ꙗ҆́кѡ во цвѣ́тницѣ, ликꙋ́юще, поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ.

Лео́нтiй, и҆са́iѧ и҆ i҆гна́тiй, i҆а́кѡвъ и҆ ѳео́дѡръ, чⷭ҇тнíи дх҃а сосꙋ́ди и҆ росто́вꙋ ѹ҆краше́нiе, а҆враа́мiй, i҆́дѡлѡмъ покланѧ́вшыѧсѧ ко хрⷭ҇тꙋ̀ приведы́й, и҆ пе́тръ царе́вичъ, и҆ i҆рина́рхъ, самопроизво́льный страда́лецъ, кассiа́нъ и҆ паíсiй, кнѧ́зь рѡма́нъ и҆ царе́вичъ дими́трiй, и҆ всѝ росто́встiи и҆ ѹ҆́гличстiи чꙋдотво́рцы бжⷭ҇твенными да воспою́тсѧ пѣ́снми.

Да велича́етсѧ не́вскiй побѣди́тель, бл҃говѣ́рный кн҃зь а҆леѯа́ндръ, да пое́тсѧ геѡ́ргiй, во́инъ хра́брый и҆ страда́лецъ, да похва́литсѧ а҆ндре́й, пе́рвый рꙋ́сскiѧ землѝ собира́тель, вкꙋ́пѣ со глѣ́бомъ, ю҆́нымъ сы́номъ свои́мъ, да воспое́тсѧ же и҆ а҆враа́мiй мч҃никъ, гра́да влади́мiра сла́ва, ст҃ы́ѧ рꙋсѝ застꙋ̑пницы и҆ цр҃кве правосла́вныѧ ѹ҆краше́нiе.

Ѳео́дѡрꙋ и҆ i҆ѡа́ннꙋ сла́ва, сꙋ́ждальскимъ свѣти́льникѡмъ, сíмѡнꙋ и҆ дiонѵ́сiю съ ни́ми да пою́тсѧ и҆ є҆ѵѳѵ́мiй, въ по́двизѣхъ превысо́кiй, и҆ є҆ѵфросѵ́нiѧ прпⷣбнаѧ, пресвѣ́тлаѧ сꙋ́ждальскаѧ sвѣзда̀, вкꙋ́пѣ же и҆ косма̀, на ꙗ҆́хромѣ рѣцѣ̀ подвиза́выйсѧ. 

Пѣ́снь сто́лпникꙋ нiки́тѣ, покаѧ́нiѧ ѻ҆́бразъ ꙗ҆ви́вшемꙋ, хвала̀ и҆ данiи́лꙋ, ни́щихъ и҆ безро́дныхъ согрѣва́телю, сла́ва и҆ а҆ндре́ю, кнѧже́нiе ѡ҆ста́вившемꙋ и҆ въ ни́щетнѣмъ ѻ҆́бразѣ житiѐ сконча́вшемꙋ, переѧсла́вскимъ чꙋдотво́рцємъ.

Кѡнстантíне кн҃же, а҆по́столе и҆ просвѣти́телю мꙋ́ромскiѧ землѝ, съ мiхаи́ломъ и҆ ѳео́дѡромъ, ча́ды твои́ми, и҆ пе́тре и҆ феѵрѡ́нiе, и҆ пра́веднаѧ i҆ꙋлiанíе ми́лостиваѧ, мꙋ́рома застꙋ̑пницы, вкꙋ́пѣ же и҆ васíлiе ст҃и́телю и҆ кн҃же рѡма́не, рѧза́ни сла́во, ѡ҆ на́съ хрⷭ҇та̀ моли́те.

Тверска́ѧ похвало̀, а҆рсе́нiе ст҃и́телю, мiхаи́ле, кн҃же и҆ мч҃ниче, и҆ а҆́нно, гра́да ка́шина сокро́вище, нíле и҆ мака́рiе прпⷣбнiи, є҆фре́ме, гра́да торжка̀ просвѣти́телю, со а҆рка́дiемъ и҆ i҆ꙋлiанíею, цвѣ́томъ цѣломꙋ́дрiѧ, ѡ҆ на́съ хрⷭ҇та̀ моли́те.

Ѻ҆рꙋ́жiемъ ва́шихъ мл҃твъ, бл҃говѣ́рнiи кн҃зiе ѳео́дѡре и҆ давíде съ кѡнстантíномъ и҆ васíлiе и҆ кѡнстантíне, ꙗ҆росла́влѧ сла́во, ѡ҆хранѧ́йте и҆ ны́нѣ ѻ҆те́чество ва́ше и҆ люде́й правосла́вныхъ ѿ всѧ́кихъ бѣ́дъ и҆ напа́стей.

Бг҃оро́диченъ:

Ꙗ҆́кѡ благода́тное сокро́вище дарова́ла є҆сѝ ст҃ѣ́й рꙋсѝ i҆кѡ́нꙋ твою̀ влади́мiрскꙋю, є҆́юже ѻ҆тцє́мъ на́шымъ многоча́стнѣ и҆ многоѻбра́знѣ благодѣ́ѧла є҆сѝ. не ѡ҆скꙋдѣ́й и҆ ны́нѣ, ѽ мт҃и бж҃iѧ, ѹ҆толѧ́ющи лю́тое на на́съ воста́нiе, и҆ зе́млю рꙋ́сскꙋю сп҃сѝ.

Пѣ́снь и҃. I҆рмо́съ:

Побѣди́тели мꙋчи́телѧ и҆ пла́мене бл҃года́тiю твое́ю бы́вше, за́повѣдемъ твои̑мъ sѣлѡ̀ прилежа́ще, ѻ҆́троцы вопiѧ́хꙋ: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Красꙋ́йсѧ, гра́де каза́нь, и҆мѣ́ѧ мл҃твенники своѧ̑, прпⷣбныхъ ст҃и́телей гꙋ́рiѧ, варсоно́фiѧ и҆ ге́рмана, ѿгна́вшихъ ѿ тебѐ тмꙋ̀ невѣ́рiѧ, и҆ i҆ѡа́нна мч҃ника, и҆ стефа́на, и҆ петра̀, ѻ҆те́ческое  нече́стiе ѡ҆ста́вившихъ и҆ мч҃нически въ нбⷭ҇ное ѻ҆те́чество преше́дшихъ.

Сщ҃е́ннагѡ писа́нiѧ ѿ ю҆́ности наꙋчи́всѧ, бг҃оно́се стефа́не, ра́ломъ слове́съ твои́хъ ѡ҆лѧденѣ̑вшаѧ зы́рѧнскихъ люде́й сердца̀ воздѣ́лалъ є҆сѝ и҆ бжⷭ҇твенное сѣ́мѧ въ ни́хъ всѣ́ѧлъ є҆сѝ. ны́нѣ же вкꙋ́пѣ со ст҃ы́ми продолжа́тели дѣ́ла твоегѡ̀ гера́сiмомъ, пiтѷрíмомъ и҆ i҆ѡ́ною па́ствꙋ ва́шꙋ и҆ всю̀ рꙋ́сскꙋю зе́млю мл҃твами ва́шими ѡ҆гражда́йте.

Весели́сѧ, сиби́рскаѧ страно̀, въ тебѣ́ бо гдⷭ҇ь ꙗ҆вѝ ѹ҆го́дники своѧ̑: пра́веднаго сѷмеѡ́на верхотꙋ́рскаго, и҆ и҆ркꙋ́тскiѧ ст҃и́тели i҆нноке́нтiѧ и҆ сѡфро́нiѧ, и҆ i҆ѡа́нна тобо́льскаго, нѡ́выѧ ди̑вныѧ свѣти́льники и҆ чꙋдотво́рцы.

Ра́дꙋйсѧ, i҆ве́рiе и҆ всѧ̑ землѐ грꙋзи́нскаѧ, торжествꙋ́й, а҆рме́нiе, воспѣва́ющи равноапо́стольнꙋю нíнꙋ и҆ тама́рꙋ, григо́рiѧ просвѣти́телѧ и҆ и҆ны́хъ мно́гихъ, въ страна́хъ кавка́зскихъ вѣ́рꙋ правосла́внꙋю и҆сповѣ́давшихъ и҆ ны́нѣ ѡ҆ земно́мъ ѻ҆те́чествѣ хрⷭ҇тꙋ̀ молѧ́щихсѧ.

I҆ера́рше бг҃омꙋ́дре дими́трiе, житíй ст҃ы́хъ списа́телю и҆ подража́телю ѡ҆́нымъ ре́вностный, сла́вы ѻ҆́ныхъ мл҃твами твои́ми содѣ́лай на́съ ѻ҆́бщники.

Ст҃и́телю ѻ҆́тче митрофа́не, пе́рвый воро́нежꙋ па́стырю, мꙋ́жество ве́лiе ꙗ҆ви́вый, преще́нiѧ царе́ва и҆ сме́рти не ѹ҆боѧ́выйсѧ и҆ въ простотѣ̀ дꙋ́шꙋ свою̀ спасы́й, молѝ бг҃а ѡ҆ на́съ.

Ꙗ҆́кѡ пчела̀, ме́дъ сла́дкiй ѿ цвѣтѡ́въ скороꙋвѧда́ющихъ собра́лъ є҆сѝ, ѻ҆́тче тѵ́хѡне, ѿ тлѣ́ннагѡ мíра дх҃о́вное сокро́вище, и҆́мже всѣ́хъ на́съ ѹ҆слажда́еши. 

Бг҃оро́диченъ:

Застꙋ́пницꙋ ѹ҆се́рднꙋю восхва́лимъ и҆ чⷭ҇тно́мꙋ є҆ѧ̀ поклони́мсѧ ѻ҆́бразꙋ, и҆́мже въ новопросвѣще́ннѣй странѣ̀ правовѣ́рiе ѹ҆твердѝ и҆ въ годи́нꙋ лю́тꙋю ма́терь рꙋ́сскихъ градѡ́въ сп҃сѐ. се́й и҆ гра́да ст҃а́гѡ петра̀ вели́кое сокро́вище, и҆ всеѧ̀ землѝ на́шеѧ пресла́вное бога́тство.

Пѣ́снь ѳ҃. I҆рмо́съ:

Ѽ, дѣ́вства кра́й, бцⷣе пѣ́снми же сла́вными пра́здники возвыша́ющаѧ бл҃года́тей твои́хъ и҆ ны́нѣ дѣ́вственною сло́ва твоегѡ̀ па́мѧтiю наи́тiемъ та́йнымъ ѹ҆краша́ющаѧ въ не́й тѧ̀ велича́ющыѧ.

Ѽ бл҃гíй просвѣти́телю и҆ ти́хiй а҆́гг҃ле цр҃кве тамбо́вскiѧ, ст҃и́телю пiтѷрíме, весели́сѧ ѡ҆ па́ствѣ твое́й и҆ всеѧ̀ рꙋсѝ, въ не́й бо но́ваѧ и҆ вѣ́чнаѧ ра́дость процвѣтѐ, прпⷣбный серафíмъ, ди́вный трꙋ́дникъ спасе́нiѧ на́шегѡ.

Ѽ ст҃и́телiе бг҃омꙋ́дрiи ѳеодо́сiе и҆ i҆ѡаса́фе, ди́внымъ нетлѣ́нiемъ ѿ гдⷭ҇а просла́вленнiи! ва́ми возвели́чени є҆смы̀ и҆ мы̀, ча̑да сꙋ́ще цр҃кве правосла́вныѧ, въ не́йже и҆ доны́нѣ гдⷭ҇ь чꙋ̑днаѧ ꙗ҆влѧ́етъ и҆ рабѡ́въ свои́хъ прославлѧ́етъ.

Ѽ но́вый чꙋдотво́рче, i҆ѡ́сифе, ст҃и́телю и҆ мт҃ниче! гра́дъ а҆́страхань и҆ всѧ̀ пово́лжскаѧ страна̀ тобо́ю хва́литсѧ и҆ почита́етъ тѧ̀, за пра́вдꙋ ѿ невѣ́рныхъ мѧте́жникѡвъ лю́тѣ пострада́вша.

Ѽ, па́че сло́ва и҆ превы́ше похва́лъ ст҃ы́хъ страстоте́рпцєвъ по́двига! sло́бꙋ ѹ҆̀бо лю́тыхъ ѿстꙋ́пникѡвъ и҆ на́глое i҆ꙋде́йское неи́стовство претерпѣ́ша, вѣ́рꙋ хрⷭ҇то́вꙋ проти́вꙋ ѹ҆че́нiй мíра сегѡ̀, ꙗ҆́кѡ щи́тъ, держа́ще и҆ на́мъ ѻ҆́бразъ терпѣ́нiѧ и҆ sлострада́нiй досто́йнѡ ꙗ҆влѧ́юще. 

Ѽ, тве́рдости и҆ мꙋ́жества по́лка мч҃єникъ хрⷭ҇то́выхъ, ѿ хи́нѡвъ лю́тыхъ за хрⷭ҇та̀ ѹ҆бiе́нныхъ! тíи бо цр҃ковь правосла́внꙋю ѹ҆краси́ша и҆ въ странѣ̀ свое́й крѡ́ви своѧ̑, ꙗ҆́кѡ сѣ́мѧ вѣ́ры, да́ша, и҆ кꙋ́пнѡ со всѣ́ми ст҃ы́ми досто́йнѡ да почтꙋ́тсѧ.

Ѽ вели́цыи срѡ́дницы на́ши, и҆мено́ваннiи и҆ безыме́ннiи, ꙗ҆вле́ннiи и҆ неѧвле́ннiи, нбⷭ҇нагѡ сiѡ́на дости́гшiи и҆ сла́вꙋ мно́гꙋ ѿ бг҃а прiи́мшiи, ѹ҆тѣше́нiе на́мъ, въ ско́рби сꙋ́щымъ, и҆спроси́те, вѣ́рꙋ на́шꙋ па́дшꙋю возста́вите и҆ лю́ди расточє́нныѧ собери́те, ѿ на́съ, ꙗ҆́кѡ да́ръ, пѣ́снь бл҃годаре́нiѧ прiе́млюще.

Трⷪ҇ченъ:

Ѽ трⷪ҇це чⷭ҇тна́ѧ, прiимѝ, ꙗ҆́же рѡссíѧ прино́ситъ тѝ, ꙗ҆́кѡ нача́тки и҆ ꙗ҆́кѡ ѳѷмiа́мъ и҆збра́нный, всѧ̑ ѹ҆годи́вшыѧ и҆ пре́жде, и҆ по́слѣжде въ не́й, зна́ємыѧ и҆ незна́ємыѧ, и҆ мл҃твами и҆́хъ ѿ всѧ́кагѡ вре́да сiю̀ сохранѧ́й.

Бг҃оро́диченъ:

Ѽ дв҃о бл҃года́тнаѧ, гра́ды и҆ вє́си на́шѧ чⷭ҇тна́гѡ ли́ка твоегѡ̀ и҆зꙿѻбражє́нiи, ꙗ҆́кѡ бл҃говоле́нiѧ зна́мєнiи, ѡ҆богати́вшаѧ{В оригинале было  ѡ҆бѡгати́вшаѧ, что показалось неверным по смыслу. Прим.  оrthlib}, бл҃годаре́нiе на́ше прiимѝ и҆ ѿ бѣ́дъ лю́тыхъ ѻ҆те́чество на́ше и҆зба́ви, вси́ бо тѧ̀, ꙗ҆́кѡ покро́въ всемо́щный страны̀ на́шеѧ, велича́емъ.

А҆́ще в҃-ѧ недѣ́лѧ по пѧтидесѧ́тницѣ, по ѳ҃-й пѣ́сни є҆ктенiа̀ и҆ Ст҃ъ гдⷭ҇ь бг҃ъ на́шъ: Свѣти́ленъ воскре́сный в҃-й: Ка́мень ѹ҆зрѣ́вше: Сла́ва, свѣти́ленъ ст҃ы́хъ. И҆ ны́нѣ, бг҃оро́диченъ є҆гѡ̀.

Свѣти́ленъ ст҃ы́хъ. Подо́бенъ: Нб҃о sвѣзда́ми:

Въ пѣ́снехъ восхва́лимъ свѣти̑ла незахѡди́маѧ рѡссȋйскiѧ землѝ, таи́нники бжⷭ҇твеннагѡ сло́ва, хрⷭ҇та̀  сла́вѧще, си́хъ просвѣти́вшаго и҆ возлюби́вшаго и҆ помо́щники на́мъ да́вшаго въ ско́рби.

Сла́ва, и҆ ны́нѣ, бг҃оро́диченъ:

Свѣ́томъ лица̀ твоегѡ̀ ѻ҆гнезра́чнꙋю странꙋ̀ рꙋ́сскꙋю ѡ҆зари́въ, гдⷭ҇и, и҆ ны́нѣ во ст҃ы́хъ твои́хъ, ꙗ҆́кѡ въ лꙋча́хъ неизче́тныхъ, не преста́й ѡ҆зарѧ́ти на́съ премꙋ́дростiю твое́ю, ꙗ҆́же є҆́сть софíѧ преимени́таѧ.

На хвали́техъ стiхи̑ры на и҃, воскре́сны д҃, гла́съ а҃: Пое́мъ твою̀, хрⷭ҇тѐ: Кре́стъ претерпѣ́вый: А҆́да плѣни́вый: Бг҃олѣ́пное твоѐ: И҆ хвали̑тныѧ стiхи̑ры ст҃ы́хъ со сла́вникомъ на д҃: двѣ̀ послѣ̑днiѧ стiхи̑ры пое́мъ со стiхѝ ѿ стiхо́вны ма́лыѧ вече́рни: Стíхъ: Бг҃ъ на́мъ прибѣ́жище и҆ си́ла, помо́щникъ въ ско́рбехъ, ѡ҆брѣ́тшихъ ны̀ sѣлѡ̀. Стíхъ: Гдⷭ҇ь си́лъ съ на́ми, застꙋ́пникъ на́шъ бг҃ъ i҆а́кѡвль. Сла́ва, стiхи́ра є҆ѵⷢ҇льскаѧ в҃-ѧ, гла́съ в҃: Съ мѵ́ры прише́дшымъ: И҆ ны́нѣ, гла́съ то́йже: Пребл҃гослове́нна є҆сѝ:

На хвали́техъ стiхи̑ры ст҃ы́хъ, гла́съ є҃. Подо́бенъ: Ра́дꙋйсѧ:

Ра́дꙋйсѧ, цр҃ковь рѡссíйскаѧ вѣ́рнаѧ, ра́дꙋйсѧ, кн҃же бл҃говѣ́рный влади́мiре пресла́вный, ра́дꙋйсѧ, ѻ҆́льго и҆збра́ннаѧ вы́ бо є҆стѐ ко влⷣцѣ всѣ́хъ пе́рвѣйшiи на́ши хода́таи, и҆ нача̑льницы правосла́вiѧ, и҆ наста̑вницы ко и҆́стиннѣй вѣ́рѣ. ра́дꙋйсѧ, всѧ́ко мѣ́сто, и҆ страна̀, и҆ гра́дъ, гра́жданы воспита́вшiи нбⷭ҇нагѡ црⷭ҇твiѧ, сíи ст҃а̑ѧ свѣти̑ла дꙋша́мъ на́шымъ ꙗ҆ви́шасѧ, сíи чꙋде́съ заре́ю, и҆ дѣ́лы, и҆ зна́менiи просiѧ́ша мы́сленнѡ во всѧ̑ концы̀ и҆ ны́нѣ хрⷭ҇тꙋ̀ мо́лѧтсѧ пода́ти дꙋша́мъ на́шымъ ве́лiю млⷭ҇ть. 

Ра́дꙋйсѧ, землѝ рꙋ́сскiѧ ѹ҆краше́нiе, цр҃кве на́шеѧ непоколеби́мое ѹ҆твержде́нiе, сла́во правосла́вныхъ, чꙋде́съ и҆стѡ́чницы, любвѐ стрꙋѝ неистощи̑мыѧ, свѣти̑льницы многосвѣ́тлiи, дх҃а ст҃а́гѡ ѻ҆рга́ни, кро́тцыи и҆ неsло́бивiи, добродѣ́тельми ѹ҆кра́шеннiи, чл҃вѣ́цы нбⷭ҇нiи, земнíи а҆́гг҃ли, хрⷭ҇та̀ дрꙋ́зи и҆́скреннiи тогѡ̀ прилѣ́жнѡ моли́те пода́ти ва́съ чтꙋ́щымъ ве́лiю млⷭ҇ть.

Прiиди́те, нбⷭ҇нiи предста́телiе на́ши, къ на́мъ, ва́шегѡ тре́бꙋющымъ ми́лостивагѡ посѣще́нiѧ, и҆ и҆зба́вите ѡ҆sло́блєнныѧ мꙋчи́тельскими преще́нiи лю́тагѡ неи́стовства невѣ́рныхъ, ѿ ни́хже, ꙗ҆́кѡ плѣ̑нницы и҆ на́зи, гони́мы є҆смы̀, ѿ мѣ́ста на мѣ́сто ча́сто преходѧ́ще и҆ заблꙋжда́юще въ верте́пѣхъ и҆ гора́хъ. ѹ҆ще́дрите ѹ҆̀бо, прехва́льнiи, и҆ да́рꙋйте на́мъ ѡ҆сла́бꙋ, ѹ҆толи́те бꙋ́рю и҆ ѹ҆гаси́те є҆́же на ны̀ негодова́нiе, бг҃а молѧ́ще, подаю́щаго ва́ми землѝ на́шей ве́лiю млⷭ҇ть.

Сла́ва, гла́съ д҃:

Гла́съ є҆ѵⷢ҇льскiй ѹ҆слы́шавше и҆ а҆по́стольскою ре́вностiю распали́вшесѧ, въ наꙋче́нiе невѣ́рныхъ ꙗ҆зы́кѡвъ ѹ҆стреми́стесѧ, бг҃облаже́ннiи равноапо́стольнiи кꙋ́кше, лео́нтiе, стефа́не и҆ гꙋ́рiе, ге́рмане а҆лѧ́скинскiй, и҆ ст҃и́телю ѻ҆́тче нiко́лае ꙗ҆по́нскiй, и҆ досточꙋ́дный i҆нноке́нтiе, вели́кiѧ сиби́рскiѧ страны̀ а҆по́столе и҆ просвѣще́нiѧ за мо́ремъ сꙋ́щихъ но́выхъ стра́нъ во а҆ме́рицѣ первонача́льниче. тѣ́мже со всѣ́ми про́чими, во бл҃говѣ́стiи хрⷭ҇то́вѣ потрꙋди́вшимисѧ, досто́йнѡ ѹ҆блажа́етесѧ.

И҆ ны́нѣ, бг҃оро́диченъ, гла́съ то́йже:

При́снѡ страна̀ рѡссíйскаѧ ѡ҆ тебѣ̀ хва́литсѧ и҆ весели́тсѧ, и҆мꙋ́щи тѧ̀ застꙋ́пницꙋ непосты́днꙋю и҆ стѣ́нꙋ нерꙋши́мꙋю, не ѡ҆скꙋдѣ́й и҆ ны́нѣ, влⷣчице, и҆збавлѧ́ти твоѧ̑ лю́ди ѿ всѣ́хъ бѣ́дъ. 

Славосло́вiе вели́кое.

А҆́ще в҃-ѧ недѣ́лѧ по пѧтидесѧ́тницѣ, тропа́рь воскре́сенъ то́чiю: Дне́сь сп҃се́нiе мíрꙋ бы́сть: Во и҆́нъ де́нь по славосло́вiи тропа́рь ст҃ы́хъ, гла́съ д҃: I҆ерꙋсали́ма вы́шнѧгѡ гра́ждане: Сла́ва, и҆ ны́нѣ, бг҃оро́диченъ: Къ застꙋ́пницѣ страны̀ на́шеѧ: (зрѝ страни́цꙋ 501). Е҆ктєнiѝ и҆ ѿпꙋ́стъ.

Посе́мъ и҆схо́дитъ предстоѧ́тель съ кади́ломъ сѣ́верными двермѝ, предꙿ и҆дꙋ́щымъ є҆мꙋ̀ двꙋ́мъ свѣти́льникѡмъ, ко i҆кѡ́нѣ пра́здника. И҆ пою́тсѧ стiхи̑ры хра́ма всѣ́хъ рꙋ́сскихъ ст҃ы́хъ, подѡ́бны на ѻ҆́смь гласѡ́въ.

Стiхи́ры на цѣлова́нiе, гла́съ а҃. Подо́бенъ: Нбⷭ҇ныхъ чинѡ́въ:

Нбⷭ҇нiи гра́ждане, сослꙋжє́бницы мы́слєннымъ чинѡ́мъ, чꙋдотво́рцы рꙋ́сстiи, не забꙋ́дите земно́е ѻ҆те́чество ва́ше, ꙗ҆́кѡ на ва́съ ѹ҆пова́нiе по бз҃ѣ и҆ бцⷣѣ возложи́хомъ.

Гла́съ то́йже. Подо́бенъ: Прехва́льнiи мч҃єницы:

Прехва́льнiи чꙋдотво́рцы рꙋ́сстiи, ва́съ ни землѧ̀ на́ша потаи́ла є҆́сть, но не́бо прiѧ́тъ вы̀, и҆ ѿверзо́шасѧ ва́мъ ра̑йскiѧ двє́ри, и҆ внꙋ́трь раѧ̀ бы́вше, дре́ва жи́зни наслажда́етесѧ, хрⷭ҇тꙋ̀ моли́тесѧ дарова́ти ѻ҆те́чествꙋ ва́шемꙋ ми́ръ и҆ ве́лiю млⷭ҇ть.

Гла́съ в҃. Подо́бенъ: Кíими похва́льными:

Кíими похва́льными вѣнцы̀ ѹ҆вѣнча́емъ предста́тели на́шѧ; прⷭ҇то́лꙋ бж҃iю ны́нѣ предстоѧ́щыѧ и҆ дх҃о́внѡ на́съ посѣща́ющыѧ, чи́стѣ тѣ́хъ лю́бѧщихъ, всѣ́хъ ско́рбныхъ ѹ҆тѣ́шители и҆ всѣ́хъ сꙋ́щихъ въ бѣда́хъ прибѣ́жище, страны̀ на́шеѧ храни́тели, вѣ́ры и҆́стинныѧ въ не́й ѹ҆твержде́нiе, правосла́вныхъ побо́рники, и҆́хже ра́ди врагѡ́въ на́шихъ возноше́нiе хрⷭ҇то́съ низложѝ, и҆мѣ́ѧй ве́лiю млⷭ҇ть. 

Гла́съ г҃. Подо́бенъ: Крестоѻбра́знѡ мѡѷсе́й:

Крестоѻбра́знѡ мѡѷсе́й на горѣ̀ рꙋ́цѣ просте́ръ къ высотѣ̀, а҆мали́ка побѣдѝ, ст҃íи же срѡ́дницы на́ши при́снѡ ко гдⷭ҇ꙋ простира́ютъ рꙋ́цѣ своѝ, молѧ́щесѧ ѡ҆ рꙋ́сстѣй землѝ, ѡ҆хранѧ́юще ю҆̀ ѿ и҆скꙋше́нiй и҆ бѣ́дъ и҆ на́мъ ѻ҆́бразъ подаю́ще, да мл҃твою воѻрꙋжи́вшесѧ и҆ кресто́мъ, побѣжда́емъ врага̀, прославлѧ́юще сп҃са гдⷭ҇а.

Гла́съ д҃. Подо́бенъ: Зва́нный свы́ше:

Свы́ше зва́ни бы́вше, ѡ҆снова́нiе крѣ́пкѡ къ добродѣ́телемъ положи́сте въ дꙋша́хъ ва́шихъ, стра́хъ бж҃iй, се́й бо є҆́сть нача́ло премꙋ́дрости и҆ ѡ҆кормле́нiе во все́мъ житiѝ хотѧ́щымъ ѹ҆годи́ти бг҃ꙋ, и҆ на се́мъ ѡ҆снова́нiи назда́сте прекра́сныѧ добродѣ́тєли сохране́нiемъ животво́рныхъ бж҃iихъ за́повѣдей. є҆го́же моли́те сп҃стѝ и҆ просвѣти́ти дꙋ́шы на́шѧ.

Гла́съ то́йже. Подо́бенъ: Хотѣ́хъ слеза́ми ѡ҆мы́ти:

Хотѣ́хъ житiю̀ подража́ти подви́жникѡвъ бл҃гоче́стiѧ ѿ ро́да на́шегѡ и҆ про́чее житiѧ̀ моегѡ̀ дѣ́лы до́брыми бл҃гоꙋгоди́ти тебѣ̀, но вра́гъ льсти́тъ мѧ̀ и҆ бо́ретъ дꙋ́шꙋ мою̀, гдⷭ҇и, ст҃ы́хъ твои́хъ мольба́ми поми́лꙋй и҆ сп҃си́ мѧ.

Гла́съ є҃. Подо́бенъ: Прпⷣбне ѻ҆́тче:

Пресла́внiи ѻ҆тцы̀, чꙋ́вственное ѻ҆те́чество и҆мꙋ́щiи зе́млю рꙋ́сскꙋю, мы́сленный же нбⷭ҇ный гра́дъ го́рнiй сiѡ́нъ, свѣти̑льницы сꙋ́щымъ во тмѣ̀ ѿча́ѧнiѧ ꙗ҆ви́стесѧ, покаѧ́нiѧ ѹ҆́глiе пречⷭ҇тно́е, добродѣ́телей бжⷭ҇твенное би́серiе, си̑рымъ предста́телiе и҆ вдови́цамъ, зако́нѡвъ цр҃ко́вныхъ и҆сполни́тели и҆ дѣ́тельнiи свѣти̑льницы воздержа́нiѧ, хрⷭ҇та̀ моли́те, хрⷭ҇то́ви моли́тесѧ всегда̀ дарова́ти цр҃кве рꙋ́сстѣй є҆диномы́слiе и҆ землѝ на́шей ми́ръ и҆ ве́лiю млⷭ҇ть. 

Гла́съ s҃. Подо́бенъ: А҆́гг҃льскiѧ предꙿиди́те:

А҆́гг҃льскiѧ предꙿиди́те си̑лы, ꙗ҆̀же въ домꙋ̀ ѻ҆́тчи, ѹ҆гото́вайте ѡ҆би́тели: ѿ ро́да бо на́шегѡ подви̑жницы бл҃гоче́стiѧ, ꙗ҆́кѡ цр҃кве пе́рвенцы, и҆ ны́нѣ на нб҃сѣ́хъ написꙋ́ютсѧ. Тѣ́мъ мы̀, грѣ́шнiи, въ ра́дости возопiи́мъ: ди́венъ є҆сѝ, бж҃е, во ст҃ы́хъ, мл҃твами и҆́хъ и҆ на́съ поми́лꙋй.

Гла́съ то́йже. Подо́бенъ: Тридне́венъ:

Па́мѧть ст҃ы́хъ ра́дость боѧ́щихсѧ гдⷭ҇а, подвиза́вшесѧ бо хрⷭ҇та̀ ра́ди, вѣнцы̀ ѿ негѡ̀ прiѧ́ша, и҆ ны́нѣ со дерзнове́нiемъ мо́лѧтсѧ ѡ҆ рꙋ́сстѣй землѝ.

Гла́съ то́йже. Подо́бенъ: Ѿча̑ѧннаѧ:

Ѿча̑ѧни є҆смы̀ житiѧ̀ ра́ди и҆ не и҆́мамы пра́ва добродѣ́тельна, но ꙗ҆́кѡ прино́симъ тѝ мл҃твы ст҃ы́хъ срѡ́дникъ на́шихъ, не ѿве́ржи ны̀, гдⷭ҇и, ѹ҆твердѝ цр҃ковь рꙋ́сскꙋю, не пре́зри сле́зы вѣ́рныхъ сынѡ́въ, колѣ̑на предꙿ ваа́ломъ не преклонѧ́вшихъ, и҆ и҆̀хже не и҆стреби́лъ є҆сѝ, согрѣша́ющихъ, прiими́ ны, ка́ющыѧсѧ, ст҃ы́хъ твои́хъ мольба́ми.

Гла́съ з҃. Подо́бенъ: Неради́вше ѡ҆ вре́менныхъ:

Неради́вше ѡ҆ вре́менныхъ, ст҃íи соплемє́нницы на́ши, и҆ на землѝ хрⷭ҇та̀ ра́ди до́бльственнѣ подвиза́вшесѧ, воздаѧ̑нiѧ трꙋдѡ́въ ѿ негѡ̀ прiѧ́сте, но ꙗ҆́кѡ и҆мꙋ́щiи дерзнове́нiе, того̀ ѹ҆моли́те, ꙗ҆́кѡ бг҃а всеси́льна, рꙋ́сь въ правосла́вiи ѹ҆тверди́ти, всѧ̑ же собла́зны цр҃кѡ́вныѧ въ не́й до конца̀ и҆скорени́те мо́лимсѧ.

Гла́съ и҃. Подо́бенъ: Что́ ти нарече́мъ:

Что̀ ва́съ нарече́мъ: херꙋвíмы ли; ꙗ҆́кѡ на ва́съ почи́лъ є҆́сть хрⷭ҇то́съ: серафíмы ли; ꙗ҆́кѡ непреста́ннѡ просла́висте є҆го̀: а҆́гг҃ли ли; въ тѣ́лѣ бо сꙋ́ще, безпло́тныхъ житiѐ показа́сте:  си̑лы ли; дѣ́йствꙋете бо чꙋдеса̀: мнѡ́га ва́ша и҆мена̀ и҆ бѡ́льшаѧ дарова̑нiѧ. моли́те сп҃сти́сѧ на́мъ, сро́дникѡмъ ва́шымъ.

Гла́съ то́йже. Подо́бенъ: И҆́же во є҆де́мѣ:

Дре́влѣ во є҆де́мѣ въ раѝ дре́во снѣ́дное прозѧ́бло є҆́сть посредѣ̀ садѡ́въ, во всѣ́хъ же концѣ́хъ рꙋ́сскiѧ землѝ ст҃íи срѡ́дницы на́ши, ꙗ҆́кѡ фíнiѯи, процвѣто́ша, и҆ ꙗ҆́кѡ ке́дри въ лiва́нѣ, ѹ҆мно́жишасѧ, и҆́миже цр҃ковь на́ша красѧ́щисѧ па́че дре́внѧгѡ є҆де́ма, ра́достнѡ прославлѧ́етъ гдⷭ҇а, вѣ́ры ра́ди си́хъ просла́вльшаго, и҆ на́съ сла́вы ѻ҆́ныхъ прича́стники ꙗ҆вѝ, хрⷭ҇тѐ бж҃е, мл҃твами и҆́хъ разрꙋша́ѧ ꙗ҆́же на ны̀ кѡ́зни вра̑жiѧ, и҆ сподо́би на́съ црⷭ҇твiѧ твоегѡ̀, гдⷭ҇и.

Гла́съ то́йже. Подо́бенъ: Мꙋ́чєницы твоѝ:

Ст҃íи твоѝ, гдⷭ҇и, забы́ша житє́йскаѧ, небре́гше ѡ҆ тѣле́сныхъ бꙋ́дꙋщiѧ ра́ди жи́зни, тоѧ̀ наслѣ̑дницы ꙗ҆ви́шасѧ, тѣ́мже и҆ со а҆́гг҃лы ра́дꙋютсѧ. тѣ́хъ мл҃твами да́рꙋй землѝ на́шей ве́лiю млⷭ҇ть.

Сла́ва, и҆ ны́нѣ, бг҃оро́диченъ, гла́съ то́йже.

Подо́бенъ: Ѽ, пресла́внагѡ чꙋдесѐ:

Ѽ пресла́внагѡ чꙋдесѐ! нб҃сѐ и҆ землѝ цр҃и́це, ѿ ст҃ы́хъ сро́дникѡвъ на́шихъ ѹ҆молѧ́емаѧ, до ны́нѣ зе́млю рꙋ́сскꙋю покрыва́етъ и҆ ли́ка своегѡ̀ и҆зꙿѻбраже́нiи ми́лостивнѡ ѡ҆богаща́етъ. ѽ влⷣчице держа́внаѧ, не преста́ни и҆ на бꙋ́дꙋщее вре́мѧ во ѹ҆твержде́нiе на рꙋсѝ правосла́вiѧ млⷭ҇ти и҆ чꙋдеса̀ и҆злива́ти до вѣ́ка. а҆ми́нь.

И҆ быва́етъ є҆леопома́занiе. Посе́мъ мл҃тва Влⷣко многоми́лостиве: кра́тко (зрѝ ѹ҆ста́въ, стр. 584). А҆́ще во в҃-ю недѣ́лю по пѧтидесѧ́тницѣ, ѡ҆глаше́нiе стꙋди́тово и҆ тропа́рь прпⷣбномꙋ ѳео́дѡрꙋ. Ча́съ а҃-й и҆ ѿпꙋ́стъ. Та́же, соше́дшесѧ посредѣ̀ хра́ма, пое́мъ стiхѝ сíи. 

Ѹ҆твержде́нiе на тѧ̀ надѣ́ющихсѧ, ѹ҆твердѝ, гдⷭ҇и, цр҃ковь, ю҆́же стѧжа́лъ є҆сѝ чⷭ҇тно́ю твое́ю кро́вiю.

Подꙿ твою̀ млⷭ҇ть прибѣга́емъ, бцⷣе дв҃о, моле́нiй на́шихъ не пре́зри въ ско́рбехъ, но ѿ бѣ́дъ и҆зба́ви на́съ, є҆ди́на чⷭ҇таѧ и҆ бл҃гослове́ннаѧ.

Прест҃а́ѧ бцⷣе, сп҃сѝ на́съ.

Всѝ ст҃íи землѝ рꙋ́сскiѧ, моли́те бг҃а ѡ҆ на́съ.

На лiтꙋргíи

А҆́ще во в҃-ю недѣ́лю по пѧтидесѧ́тницѣ, бл҃жє́нны воскрє́сны а҃-гѡ гла́са на s҃, начина́ѧ ѿ: Бл҃же́ни кро́тцыи: и҆ ст҃ы́хъ бл҃жє́нны на д҃, гла́съ и҃, ѿ: Бл҃же́ни є҆стѐ, є҆гда̀ поно́сѧтъ ва́мъ: А҆́ще во и҆́нъ де́нь, блажє́нны ст҃ы́хъ на и҃, начина́ѧ ѿ: Бл҃же́ни ми́лостивiи:

Бл҃жє́нны ст҃ы́хъ, гла́съ и҃:

На и҃: Бл҃же́ни ми́лостивiи, ꙗ҆́кѡ тíи поми́ловани бꙋ́дꙋтъ.

Всѝ въ пѣ́снехъ дх҃о́вныхъ воспои́мъ согла́снѡ во бл҃гоче́стiи просiѧ́вшыѧ бжⷭ҇твєнныѧ ѻ҆тцы̀ на́шѧ, ꙗ҆̀же и҆знесѐ рꙋ́сскiѧ землѝ всѧ́ко мѣ́сто и҆ страна̀ и҆ ꙗ҆́же цр҃ковь рꙋ́сскаѧ воспита̀.

Бл҃же́ни чи́стiи се́рдцемъ, ꙗ҆́кѡ тíи бг҃а ѹ҆́зрѧтъ.

Ѽ вели́цыи срѡ́дницы на́ши, и҆мено́ваннiи и҆ безыме́ннiи, ꙗ҆вле́ннiи и҆ неѧвле́ннiи, нбⷭ҇нагѡ сiѡ́на дости́гшiи и҆ сла́вꙋ мно́гꙋ ѿ бг҃а прiи́мшiи, ѹ҆тѣше́нiе на́мъ, въ ско́рби сꙋ́щымъ, и҆спроси́те, вѣ́рꙋ на́шꙋ па́дшꙋю возста́вите и҆ лю́ди расточє́нныѧ собери́те, ѿ на́съ, ꙗ҆́кѡ да́ръ, пѣ́снь бл҃годаре́нiѧ прiе́млюще.

Бл҃же́ни миротво́рцы, ꙗ҆́кѡ тíи сы́нове бж҃iи нарекꙋ́тсѧ.

Ѽ трⷪ҇це чⷭ҇тна́ѧ, прiимѝ, ꙗ҆̀же рѡссíѧ прино́ситъ тѝ, ꙗ҆́кѡ нача́тки и҆ ꙗ҆́кѡ ѳѷмiа́мъ и҆збра́нный, всѧ̑ ѹ҆годи́вшыѧ и҆  пре́жде, и҆ по́слѣжде въ не́й, зна́ємыѧ и҆ незна́ємыѧ, и҆ мл҃твами и҆́хъ ѿ всѧ́кагѡ вре́да сiю̀ сохранѝ.

Бл҃же́ни и҆згна́ни пра́вды ра́ди, ꙗ҆́кѡ тѣ́хъ є҆́сть црⷭ҇тво нбⷭ҇ное.

Ѽ дв҃о бл҃года́тнаѧ, гра́ды и҆ вє́си на́шѧ чⷭ҇тна́гѡ ли́ка твоегѡ̀ и҆зꙿѻбраже́нiи, ꙗ҆́кѡ бл҃говоле́нiѧ зна́менiи, ѡ҆богати́вшаѧ, бл҃годаре́нiе на́ше прiимѝ и҆ ѿ бѣ́дъ лю́тыхъ ѻ҆те́чество на́ше и҆зба́ви, вси́ бо тѧ̀, ꙗ҆́кѡ покро́въ всемо́щный страны̀ на́шеѧ, велича́емъ.

Бл҃же́ни є҆стѐ, є҆гда̀ поно́сѧтъ ва́мъ, и҆ и҆жденꙋ́тъ и҆ рекꙋ́тъ всѧ́къ sо́лъ глаго́лъ на вы̀ лжꙋ́ще менѐ ра́ди.

Не мече́мъ на́шимъ зе́млю на́шꙋ наслѣ́дихомъ, но десни́цею твое́ю и҆ мы́шцею твое́ю, и҆ просвѣще́нiемъ лица̀ твоегѡ̀, и҆ ст҃ы́хъ твои́хъ слеза́ми, по́двиги и҆ пѡ́ты, кровмѝ и҆ ѹ҆че́нiи, ѻ҆те́чество на́ше ѹ҆тверди́сѧ.

Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша мно́га на нб҃сѣ́хъ.

Е҆гда̀ ѿстꙋпи́хомъ ѿ тебѐ и҆ за́пѡвѣди твоѧ̑ престꙋпи́хомъ, тогда̀ ѿри́нꙋлъ є҆си́ ны и҆ низложи́лъ є҆си́ ны, и҆ па́че всѣ́хъ ꙗ҆зы̑къ ѹ҆ма́лихомсѧ, но пощадѝ на́съ, бж҃е, сп҃си́телю на́шъ, ст҃ы́хъ твои́хъ мольба́ми.

Сла́ва, трⷪ҇ченъ:

Ѽ трⷪ҇це пребжⷭ҇твеннаѧ, ѹ҆врачꙋ́й болѣ̑зни и҆ скѡ́рби на́шѧ, и҆ воздви́гни дх҃ъ на́шъ ѿ лѣ́ности и҆ сна̀ грѣхо́внагѡ, да досто́йни бꙋ́демъ ѻ҆тє́цъ и҆ бра́тiй на́шихъ, по́двиги свои́ми въ землѝ на́шей и҆́мѧ твоѐ просла́вльшихъ.

И҆ ны́нѣ, бг҃оро́диченъ:

Расточє́нныѧ соберѝ, ѿлꙋчє́нныѧ возвратѝ, ѿпа́дшыѧ ѿ вѣ́ры правосла́вныѧ ѡ҆братѝ, пла́чꙋщыѧ и҆ скорбѧ́щыѧ ѹ҆тѣ́ши,  землѝ на́шеѧ пови́гшiѧсѧ сокрꙋше́нiе и҆сцѣлѝ, бл҃года́тнаѧ, со ст҃ы́ми соѻ́тчичи на́шими бг҃а ѡ҆ на́съ ѹ҆молѧ́ющи.

По вхо́дѣ тропарѝ и҆ кондакѝ, и҆ чтє́нiѧ а҆по́стола и҆ є҆ѵⷢ҇лiѧ, и҆ прича̑стны по ѹ҆ста́вꙋ в҃-й недѣ́ли по пѧтидесѧ́тницѣ (зрѝ стр. 584).

По заамво́нной мл҃твѣ и҆схо́димъ ко i҆кѡ́нѣ пра́здника, пою́ще тропа́рь ст҃ы́хъ, гла́съ и҃: Ꙗ҆́коже пло́дъ: (зрѝ стр. 498). Сла́ва, конда́къ ст҃ы́хъ, гла́съ г҃: Дне́сь ли́къ ст҃ы́хъ: (зрѝ стр. 534).

И҆ ны́нѣ, бг҃оро́диченъ, гла́съ г҃:

Бцⷣе, хрⷭ҇тiа́нѡмъ помо́щнице, твоѐ предста́тельство стѧжа́вше, рабѝ твоѝ, бл҃года́рнѡ тебѣ̀ вопiе́мъ: ра́дꙋйсѧ, пречⷭ҇таѧ бцⷣе дв҃о, и҆ ѿ всѣ́хъ на́съ бѣ́дъ твои́ми мл҃твами всегда̀ и҆зба́ви, є҆ди́на вско́рѣ предста́тельствꙋющаѧ.

Посе́мъ чте́тсѧ мл҃тва на бл҃гослове́нiе ко́лива и҆ кра́ткаѧ мл҃тва ко всѣ̑мъ ст҃ы̑мъ землѝ рꙋ́сскiѧ. (А҆́ще не соверша́лось послѣ́дованiе моле́бнагѡ пѣ́нiѧ, чте́тсѧ по лiтꙋргíи по́лнаѧ мл҃тва ко всѣ̑мъ ст҃ы̑мъ землѝ рꙋ́сскiѧ, зрѝ стр. 509).

Моли́тва ко всѣ̑мъ ст҃ы̑мъ землѝ рꙋ́сскiѧ.

Ѽ всеблаже́ннiи и҆ бг҃омꙋ́дрiи ѹ҆гѡ́дницы бж҃iи, по́двиги свои́ми зе́млю рꙋ́сскꙋю ѡ҆ст҃и́вшiи и҆ тѣлеса̀ своѧ̑, ꙗ҆́кѡ сѣ́мѧ вѣ́ры, въ не́й ѡ҆ста́вльшiи, дꙋша́ми же свои́ми прⷭ҇то́лꙋ бж҃iю предстоѧ́щiи и҆ непреста́ннѡ ѡ҆ не́й молѧ́щiисѧ! Сѐ ны́нѣ, въ де́нь ѻ҆́бщагѡ ва́шегѡ торжества̀, мы̀, грѣ́шнiи, ме́ньшiи бра́тiѧ ва́ши, дерза́емъ приноси́ти ва́мъ сiѐ хвале́бное пѣ́нiе. Велича́емъ ва́шѧ вели̑кiѧ по́двиги, дх҃о́внiи во́ини хрⷭ҇тѡ́ви, терпѣ́нiемъ и҆ мꙋ́жествомъ до конца̀ врага̀ низложи́вшiи и҆ на́съ ѿ пре́лести и҆ ко́зней є҆гѡ̀ и҆збавлѧ́ющiи. ѹ҆бл҃жа́емъ ва́ше ст҃о́е житiѐ, свѣти̑льницы бжⷭ҇твеннiи, свѣ́томъ вѣ́ры и҆ добродѣ́телей свѣтѧ́щiисѧ и҆ на́шѧ  ѹ҆мы̀ и҆ сердца̀ бг҃омꙋ́дреннѡ ѡ҆зарѧ́ющiи. Прославлѧ́емъ ва̑ша вели̑каѧ чꙋдеса̀, цвѣ́ти ра́йстiи, въ странѣ̀ на́шей сѣ́вернѣй прекра́снѣ процвѣ́тшiи и҆ а҆рѡма́ты дарова́нiй и҆ чꙋде́съ повсю́дꙋ благоꙋха́ющiи. восхвалѧ́емъ ва́шꙋ бг҃оподража́тельнꙋю любо́вь, предста́телiе на́ши и҆ покрови́телiе, и҆ ѹ҆пова́юще на по́мощь ва́шꙋ, припа́даемъ къ ва́мъ и҆ вопiе́мъ: Всѝ ст҃íи срѡ́дницы на́ши, ѿ лѣ́тъ дре́внихъ просiѧ́вшiи и҆ въ послѣ̑днiѧ дни̑ подвиза́вшiисѧ, ꙗ҆вле́ннiи и҆ неѧвле́ннiи, вѣ́домiи и҆ невѣ́домiи помѧни́те на́шꙋ не́мощь и҆ ѹ҆ничиже́нiе и҆ моли́твами ва́шими и҆спроси́те ѹ҆ хрⷭ҇та̀ бг҃а на́шегѡ, да и҆ мы̀, безбѣ́днѡ преплы́вше жите́йскꙋю пꙋчи́нꙋ и҆ невреди́мѡ соблю́дше сокро́вище вѣ́ры, въ приста́нище вѣ́чнагѡ спасе́нiѧ дости́гнемъ и҆ въ бл҃же́нныхъ ѻ҆би́телехъ го́рнѧгѡ ѻ҆те́чества вкꙋ́пѣ съ ва́ми и҆ со всѣ́ми ѹ҆годи́вшими є҆мꙋ̀ ѿ вѣ́ка ст҃ы́ми водвори́мсѧ бл҃года́тiю и҆ чл҃вѣколю́бiемъ сп҃си́телѧ на́шегѡ гдⷭ҇а i҆и҃са хрⷭ҇та̀, є҆мꙋ́же со превѣ́чнымъ ѻ҆ц҃е́мъ и҆ прест҃ы́мъ дх҃омъ подоба́етъ непреста́нное славосло́вiе и҆ поклоне́нiе ѿ всѣ́хъ тва́рей во вѣ́ки вѣкѡ́въ.

Ли́къ: А҆ми́нь.

По мл҃твѣ пое́мъ велича̑нiѧ прест҃ѣ́й трⷪ҇цѣ, бцⷣѣ и҆ ст҃ы̑мъ (зрѝ страни́цꙋ 523). Поє́мымъ велича́нiимъ си́мъ, быва́етъ цѣлова́нiе i҆кѡ́ны пра́здника. Посе́мъ: Бꙋ́ди и҆́мѧ гдⷭ҇не: Ѱало́мъ л҃г и҆ про́чее лiтꙋргíи. Ѿпꙋ́стъ и҆ многолѣ́тiе со ѻ҆со́бымъ проше́нiемъ (зрѝ ѹ҆ста́въ, страни́ца 585) и҆ стiхѝ:

Ѹ҆твержде́нiе на тѧ̀ надѣ́ющихсѧ, ѹ҆твердѝ, гдⷭ҇и, цр҃ковь, ю҆́же стѧжа́лъ є҆сѝ чⷭ҇тно́ю твое́ю кро́вiю.

Подꙿ твою̀ млⷭ҇ть прибѣга́емъ, бцⷣе дв҃о, моле́нiй на́шихъ не пре́зри въ ско́рбехъ, но ѿ бѣ́дъ и҆зба́ви на́съ, є҆ди́на чⷭ҇таѧ и҆ бл҃гослове́ннаѧ.

Прест҃а́ѧ бцⷣе, сп҃сѝ на́съ.

Всѝ ст҃íи землѝ рꙋ́сскiѧ, моли́те бг҃а ѡ҆ на́съ. 



Ѹ҆ста́въ соверше́нiѧ слꙋ́жбы всѣ̑мъ ст҃ы̑мъ, въ землѝ рѡссíйстѣй просiѧ́вшымъ.

Въ недѣ́лю в҃-ю по пѧтидесѧ́тницѣ.

На ма́лой вече́рни. На Гдⷭ҇и воззва́хъ: стiхи̑ры воскрє́сны д҃, гла́съ а҃. Сла́ва, ст҃ы́хъ, гла́съ а҃. И҆ ны́нѣ, бг҃оро́диченъ догма́тикъ ма́лыѧ вече́рни, гла́съ а҃. на стiхо́внѣ є҆ди́на стiхи́ра воскре́сна, гла́съ а҃, и҆ ст҃ы́хъ двѣ̀ стiхи̑ры, гла́съ и҃, сíи стiхѝ и҆́хъ. Сла́ва, ст҃ы́хъ, гла́съ и҃. И҆ ны́нѣ, бг҃оро́диченъ, гла́съ то́йже: Ѽ, пресла́внагѡ чꙋдесѐ! нб҃сѐ и҆ землѝ цр҃и́ца: (зрѝ на стiхо́внѣ вели́цѣй вече́рни, страни́ца 519). И҆лѝ бг҃оро́диченъ, гла́съ д҃: При́снѡ страна̀ рѡссíйскаѧ: (зрѝ на ѹ҆́трени на хвали́техъ, страни́ца 541). По ны́нѣ ѿпꙋща́еши: тропа́рь воскре́сенъ, гла́съ а҃. Сла́ва, ст҃ы́хъ, гла́съ и҃: Ꙗ҆́коже пло́дъ: И҆ ны́нѣ, бг҃оро́диченъ, гла́съ д҃: Застꙋ́пнице ѹ҆се́рднаѧ: Е҆ктенiа̀ и҆ ѿпꙋ́стъ.

По ѿпꙋ́стѣ ма́лыѧ вече́рни соверша́емъ послѣ́дованiе моле́бнагѡ пѣ́нiѧ. По г҃-й пѣ́сни є҆ктенiа̀ сꙋгꙋ́баѧ. Сѣда́ленъ, гла́съ в҃. По s҃-й пѣ́сни є҆ктенiа̀ ма́лаѧ. Конда́къ, гла́съ s҃. Прокíменъ, гла́съ д҃: Мнѣ́ же sѣлѡ̀ че́стни бы́ша дрꙋ́зи твоѝ, бж҃е. Стíхъ: И҆зочтꙋ̀ и҆̀хъ, и҆ па́че песка̀ ѹ҆мно́жатсѧ. Всѧ́кое дыха́нiе: Е҆ѵⷢ҇лiе ѿ i҆ѡа́нна, зача́ло н҃а (є҃_i, в҃_i<->к҃). Сла́ва: Мл҃твами всѣ́хъ ст҃ы́хъ рꙋ́сскихъ: И҆ ны́нѣ: Мл҃твами бцⷣы: Поми́лꙋй мѧ̀, бж҃е: И҆ стiхи́ра, гла́съ s҃. Посе́мъ глаго́летъ дiа́конъ мл҃твꙋ Спасѝ, бж҃е, лю́ди твоѧ̑: (зрѝ ѹ҆ста́въ на лiтíи, страни́ца 551). По трист҃о́мъ Ѻ҆́ч҃е на́шъ: и҆ тропа́рь, гла́съ и҃: Ꙗ҆́коже пло́дъ: Сла́ва, и҆ ны́нѣ, гла́съ то́йже: Съ вы́шнихъ призира́ѧ: Та́же є҆ктенiа̀ сꙋгꙋ́баѧ, ю҆́же глаго́летъ дiа́конъ съ кади́ломъ. Мл҃тва и҆ ѿпꙋ́стъ, на не́мже помина́емъ: ст҃а́го равноапо́стольнаго вели́каго кнѧ́зѧ влади́мiра и҆ всѣ́хъ про́чихъ чꙋдотво́рцєвъ, въ  землѝ рѡссíйстѣй просiѧ́вшихъ: По ѿпꙋ́стѣ пое́тъ дiа́конъ: Спасѝ, хрⷭ҇тѐ бж҃е: Посе́мъ стiхѝ на схо́дѣ. И҆ и҆́демъ въ трапе́зꙋ и҆ быва́етъ ѹ҆тѣше́нiе бра́тiи, трꙋда̀ ра́ди бдѣ́ннагѡ, хотѧ́щагѡ бы́ти.

На вели́цѣй вече́рни. Бл҃же́нъ мꙋ́жъ: каѳíсма всѧ̀. На Гдⷭ҇и воззва́хъ: стiхи̑ры на _i҃, воскрє́сны а҃-гѡ гла́са г҃, и҆ а҆нато́лiева а҃, и҆ ст҃ы́хъ s҃, послѣ́днюю же ѡ҆ставлѧ́емъ. Сла́ва, ст҃ы́хъ, гла́съ. г҃. И҆ ны́нѣ, догма́тикъ а҃-гѡ гла́са. Вхо́дъ, прокíменъ днѐ: Гдⷭ҇ь воцари́сѧ: И҆ чтє́нiѧ трѝ: Проро́чества и҆са́iина (м҃ѳ, и҃<->є҃_i): Премꙋ́дрости i҆исꙋ́са, сы́на сiра́хова (м҃д, а҃<->д҃_i): Премꙋ́дрости соломѡ́новы (г҃, а҃<->ѳ҃).

На лiтíи стiхи̑ры всѝ ст҃ы́хъ. гла́съ и҃: Сра́дꙋйтесѧ съ на́ми, всѝ ли́цы ст҃ы́хъ: Сла́ва, и҆ ны́нѣ, гла́съ то́йже: Сра́дꙋйтесѧ съ на́ми, ѹ҆́мнаѧ чинонача̑лiѧ: А҆́ще ѡ҆бхожде́нiе и҆лѝ и҆зво́лимъ, прилага́емъ и҆ и҆́ны стiхи̑ры подѡ́бны на ѻ҆́смь гласѡ́въ и҆ стiхи̑ры стiхѡ́вны ст҃ы́хъ съ вели́кiѧ вече́рни.

На лiтíи (и҆ на моле́бномъ пѣ́нiи, и҆ на ѹ҆́трени) мл҃тва: Спасѝ, бж҃е:

Спасѝ, бж҃е, лю́ди твоѧ̑ и҆ бл҃гословѝ достоѧ́нiе твоѐ, посѣтѝ мíръ тво́й млⷭ҇тiю и҆ щедро́тами, возвы́си ро́гъ хрⷭ҇тiа́нъ правосла́вныхъ и҆ низпослѝ на ны̀ ми́лѡсти твоѧ̑ бога̑тыѧ, мл҃твами всепречⷭ҇тыѧ влⷣчицы на́шеѧ бцⷣы и҆ приснодв҃ы мр҃íи, си́лою чⷭ҇тна́гѡ и҆ животворѧ́щагѡ креста̀, чⷭ҇тны́ѧ же и҆ многоцѣле́бныѧ ри́зы твоеѧ̀, предста́тельствы чⷭ҇тны́хъ нбⷭ҇ныхъ си́лъ безпло́тныхъ, чⷭ҇тна́гѡ сла́внагѡ проро́ка, предте́чи и҆ крести́телѧ i҆ѡа́нна, ст҃а́гѡ сла́внагѡ и҆ всехва́льнагѡ а҆по́стола а҆ндре́ѧ первозва́ннагѡ и҆ всѣ́хъ ст҃ы́хъ сла́вныхъ и҆ всехва́льныхъ а҆по́столѡвъ, ст҃а́гѡ сла́внагѡ проро́ка и҆лiѝ, и҆̀же во ст҃ы́хъ  ѻ҆тє́цъ на́шихъ и҆ вселе́нскихъ вели́кихъ ѹ҆чи́телей и҆ ст҃и́телей: васíлiѧ вели́кагѡ, григо́рiѧ бг҃осло́ва и҆ i҆ѡа́нна златоꙋ́стагѡ, и҆́же во ст҃ы́хъ ѻ҆тца̀ на́шегѡ нiкола́ѧ, а҆рхiепíскопа мѵ́ръ лѷкíйскихъ, чꙋдотво́рца, ст҃ы́хъ равноапо́стольныхъ меѳо́дiѧ и҆ кѷрíлла, ѹ҆чи́телей слове́нскихъ, ст҃ы́хъ равноапо́стольныхъ вели́кагѡ кн҃зѧ влади́мiра и҆ вели́кiѧ кн҃ги́ни ѻ҆́льги, ю҆́же во ст҃ы́хъ ѻ҆тє́цъ на́шихъ и҆ всеѧ̀ рѡссíи чꙋдотво́рцєвъ: мiхаи́ла, митрополíта кíевскагѡ, петра̀, а҆леѯíѧ, i҆ѡ́ны, фiлíппа, сщ҃енномꙋ́ченика патрiа́рха є҆рмоге́на и҆ i҆нноке́нтiѧ, ст҃и́телей моско́вскихъ, нiки́ты и҆ i҆ѡа́нна новгоро́дскихъ, лео́нтiѧ и҆ дими́трiѧ росто́вскихъ, прпⷣбныхъ и҆ бг҃оно́сныхъ ѻ҆тє́цъ на́шихъ а҆нтѡ́нiѧ и҆ ѳеодо́сiѧ кíево-пече́рскихъ, се́ргiѧ и҆ нíкѡна ра́донежскихъ, а҆нтѡ́нiѧ ри́млѧнина и҆ варлаа́ма хꙋ́тынскагѡ, новгоро́дскихъ, зѡсíмы и҆ савва́тiѧ солове́цкихъ, се́ргiѧ и҆ ге́рмана валаа́мскихъ, серафíма саро́вскагѡ и҆ всѣ́хъ про́чихъ чꙋдотво́рцєвъ, въ землѝ рѡссíйстѣй просiѧ́вшихъ, и҆́хже па́мѧть соверша́емъ ны́нѣ, ст҃ы́хъ сла́вныхъ добропобѣ́дныхъ мꙋ́ченикѡвъ, прпⷣбныхъ и҆ бг҃оно́сныхъ ѻ҆тє́цъ на́шихъ, ст҃ы́хъ и҆ пра́ведныхъ бг҃оѻтє́цъ i҆ѡакíма и҆ а҆́нны и҆ всѣ́хъ ст҃ы́хъ, мо́лимъ тѧ̀, многоми́лостиве гдⷭ҇и, ѹ҆слы́ши на́съ, грѣ́шныхъ, молѧ́щихсѧ тебѣ̀, и҆ поми́лꙋй на́съ.

На лiтíи мл҃тва Влⷣко, многоми́лостиве: въ не́йже всѝ ст҃íи, въ землѝ рѡссíйстѣй просiѧ́вшiи, по и҆менѡ́мъ помѧ́нꙋты сꙋ́ть:

Влⷣко многоми́лостиве, гдⷭ҇и i҆и҃се хрⷭ҇тѐ, бж҃е на́шъ, мл҃твами всепречⷭ҇тыѧ влⷣчицы на́шеѧ бцⷣы и҆ приснодв҃ы мр҃íи, си́лою чⷭ҇тна́гѡ животворѧ́щагѡ креста̀ и҆ многоцѣле́бныѧ ри́зы твоеѧ̀, предста́тельствомъ чⷭ҇тна́гѡ а҆рхiстрати́га мiхаи́ла и҆ про́чихъ  нбⷭ҇ныхъ си́лъ безпло́тныхъ, ст҃а́гѡ сла́внагѡ проро́ка, предте́чи и҆ крести́телѧ i҆ѡа́нна, ст҃ы́хъ сла́вныхъ и҆ всехва́льныхъ а҆по́столѡвъ: а҆ндре́ѧ первозва́ннагѡ, сíмѡна канани́та, варѳоломе́ѧ и҆ про́чихъ ст҃ы́хъ сла́вныхъ и҆ всехва́льныхъ а҆по́столѡвъ, ст҃а́гѡ сла́внагѡ проро́ка и҆лiѝ, ст҃ы́хъ сла́вныхъ и҆ добропобѣ́дныхъ мч҃никѡвъ i҆ѡа́нна младе́нца, ѿ и҆́рѡда ѹ҆бiе́ннагѡ, i҆́нны, пíнны и҆ рíммы го́тѳскихъ, трѵ́фѡна, парѳе́нiѧ и҆ калоге́ра, са́ввы стратила́та и҆ съ ни́мъ седми́десѧти во́инѡвъ мч҃никѡвъ го́тѳскихъ, космы̀ и҆ дамiа́на ри́мскихъ, васiлíска кома́нскагѡ, са́ввы чтеца̀, го́тѳскагѡ, мч҃никѡвъ го́тѳскихъ ваѳꙋ́сiѧ и҆ ве́рка пресвѵ́терѡвъ, а҆рпѵ́лы мона́ха, а҆ви́ва, а҆́гна, реа́са, и҆гаѳра́ѯа, и҆ско́ѧ, сíлы, сѷгíца, сонiрíла, сꙋíмвла, ѳе́рма, ѳíлла, кѡнста́нса, царе́вича а҆гаѳѡ́на и҆ мч҃ницъ го́тѳскихъ а҆́нны, а҆́ллы, ларíсы, мѡи́ко{Требник дает другое написание сего имени:  мѡiкѡ̀. Прим.  оrthlib}, мамѵ́ки, ѹ҆iркѡ̀, а҆нiмаи́сы, наа́ѳы цари́цы го́тѳскiѧ и҆ про́чихъ, и҆ дꙋклíды, царе́вны го́тѳскiѧ, є҆рмiнiгге́льда, царе́вича го́тѳскагѡ, во́ина и҆са́iи, кн҃зѧ мангꙋ́пскагѡ, го́тѳскагѡ, ст҃ы́хъ вели́кихъ мч҃никѡвъ геѡ́ргiѧ побѣдоно́сца, пантелеи́мона цѣли́телѧ, дими́трiѧ солꙋ́нскагѡ, нiки́ты го́тѳскагѡ, ст҃ы́ѧ великомч҃ницы варва́ры и҆ про́чихъ ст҃ы́хъ мч҃никѡвъ, прпⷣбныхъ и҆ бг҃оно́сныхъ ѻ҆тє́цъ на́шихъ, маѯíма и҆сповѣ́дника и҆ про́чихъ прпⷣбныхъ ѻ҆тє́цъ, и҆̀же во ст҃ы́хъ ѻ҆тє́цъ на́шихъ вели́кихъ вселе́нскихъ ѹ҆чи́телей и҆ ст҃и́телей: васíлiѧ вели́кагѡ, григо́рiѧ бг҃осло́ва и҆ i҆ѡа́нна златоꙋ́стагѡ, и҆́же во ст҃ы́хъ ѻ҆тца̀ на́шегѡ нiкола́ѧ, а҆рхiепíскопа мѵ́ръ лѷкíйскихъ, чꙋдотво́рца, ст҃ы́хъ сщ҃енномꙋ́ченикѡвъ, въ херсо́нѣ є҆пíскопствовавшихъ: васíлiѧ, є҆фре́ма, капiтѡ́на, є҆ѵге́нiѧ, є҆ѳе́рiѧ, є҆лпíдiѧ и҆ а҆гаѳодѡ́ра, и҆̀же во ст҃ы́хъ ѻ҆тє́цъ на́шихъ кли́мента съ фíвою и҆ мартíна, па́пъ ри́мскихъ, фѡ́тiѧ  и҆ григо́рiѧ, патрiа́рхѡвъ кѡнстантiнопо́льскихъ, стефа́на, са́ввы и҆ васíлiѧ а҆рхiепíскопѡвъ сꙋ́рожскихъ, и҆ i҆ѡа́нна, є҆пíскопа го́тѳскагѡ, геѡ́ргiѧ, митрополíта митиле́нскагѡ, и҆сповѣ́дника, ст҃а́гѡ бл҃же́ннагѡ а҆ндре́ѧ, хрⷭ҇та̀ ра́ди ю҆ро́дивагѡ, славѧни́на, ст҃ы́ѧ равноапо́стольныѧ нíны, просвѣти́тельницы i҆ве́рiи, ст҃ы́хъ бл҃говѣ́рныхъ царѧ̀ давíда возꙿѡбнови́телѧ и҆ цари́цы тама́ры, грꙋзи́нскихъ, и҆ всѣ́хъ ст҃ы́хъ, въ страна́хъ кавка́зскихъ просiѧ́вшихъ, ст҃а́гѡ сщ҃енномꙋ́ченика григо́рiѧ просвѣти́телѧ и҆ про́чихъ ст҃ы́хъ вели́кiѧ а҆рме́нiи,

ст҃ы́хъ равноапо́стольныхъ

кѷрíлла и҆ меѳо́дiѧ, ѹ҆чи́телей слове́нскихъ,

вели́кiѧ бл҃говѣ́рныѧ кнѧги́ни рѡссíйскiѧ ѻ҆́льги (въ креще́нiи є҆ле́ны),

вели́кагѡ бл҃говѣ́рнагѡ кнѧ́зѧ рѡссíйскагѡ влади́мiра (въ креще́нiи васíлiѧ)

i҆нноке́нтiѧ, митрополíта моско́вскагѡ и҆ коло́менскагѡ, а҆по́стола сиби́ри и҆ а҆ме́рики,

нiкола́ѧ, а҆рхiепíскопа токíйскагѡ, а҆по́стола ꙗ҆по́нiи

и҆ всѣ́хъ про́чихъ ѻ҆тє́цъ рѡссíйскихъ, во благовѣ́стiи хрⷭ҇то́вѣ потрꙋди́вшихсѧ:

и҆̀же во ст҃ы́хъ ѻ҆тє́цъ на́шихъ ст҃и́телей и҆ чꙋдотво́рцєвъ рѡссíйскихъ

мiхаи́ла, митрополíта кíевскагѡ и҆ всеѧ̀ рꙋсѝ,

ѳео́дѡра, є҆пíскопа росто́вскагѡ,

i҆ѡакíма ко́рсꙋнѧнина, є҆пíскопа новгоро́дскагѡ,

i҆лларiѡ́на, митрополíта кíевскагѡ и҆ всеѧ̀ рꙋсѝ,

лꙋкѝ, є҆пíскопа новгоро́дскагѡ,

лео́нтiѧ сщ҃енномꙋ́ченика, є҆пíскопа росто́вскагѡ,

нiкола́ѧ, є҆пíскопа тмꙋтарака́нскагѡ,

i҆ѡа́нна II, прⷪ҇рка, митрополíта кíевскагѡ и҆ всеѧ̀ рꙋсѝ,

лꙋкѝ, є҆пíскопа бѣлгоро́дскагѡ,

и҆са́iи, є҆пíскопа росто́вскагѡ,

стефа́на, є҆пíскопа влади́мiро-волы́нскагѡ, 

марíна, є҆пíскопа ю҆́рьевскагѡ,

ге́рмана, є҆пíскопа новгоро́дскагѡ,

є҆фре́ма, є҆пíскопа переѧсла́вскагѡ,

нiкола́ѧ, митрополíта кíевскагѡ и҆ всеѧ̀ рꙋсѝ,

нiки́ты. є҆пíскопа новгоро́дскагѡ,

ми́ны, є҆пíскопа по́лоцкагѡ,

а҆мфiло́хiѧ, є҆пíскопа влади́мiро-волы́нскагѡ,

ѳеоктíста, є҆пíскопа черни́говскагѡ,

пантелеи́мона. є҆пíскопа черни́говскагѡ,

є҆ѵѳѵ́мiѧ, є҆пíскопа переѧсла́вскагѡ,

сíмѡна, є҆пíскопа сꙋ́ждальскагѡ,

ни́фѡнта, є҆пíскопа новгоро́дскагѡ,

кѡнстантíна, митрополíта кíевскагѡ и҆ всеѧ̀ рꙋсѝ,

а҆рка́дiѧ, є҆пíскопа новгоро́дскагѡ,

дiонѵ́сiѧ, є҆пíскопа по́лоцкагѡ,

кѷрíлла, є҆пíскопа тꙋ́ровскагѡ,

i҆ѡа́нна, а҆рхiепíскопа новгоро́дскагѡ,

лꙋкѝ, є҆пíскопа росто́вскагѡ,

григо́рiѧ, а҆рхiепíскопа новгоро́дскагѡ,

лаѵре́нтiѧ, є҆пíскопа тꙋ́ровскагѡ,

мартѵ́рiѧ, а҆рхiепíскопа новгоро́дскагѡ,

i҆гна́тiѧ, є҆пíскопа смоле́нскагѡ,

i҆ѡа́нна, є҆пíскопа росто́вскагѡ,

сíмѡна, є҆пíскопа влади́мiрскагѡ,

а҆нтѡ́нiѧ, а҆рхiепíскопа новгоро́дскагѡ,

меркꙋ́рiѧ, є҆пíскопа смоле́нскагѡ,

кѷрíлла, є҆пíскопа росто́вскагѡ,

серапiѡ́на, є҆пíскопа влади́мiрскагѡ,

кѷрíлла II, митрополíта кíевскагѡ и҆ всеѧ̀ рꙋсѝ,

ѳео́дѡра, є҆пíскопа влади́мiрскагѡ,

i҆гна́тiѧ, є҆пíскопа росто́вскагѡ, 

сѷмеѡ́на, є҆пíскопа тверска́гѡ,

васíлiѧ, є҆пíскопа рѧза́нскагѡ,

маѯíма, митрополíта кíевскагѡ и҆ всеѧ̀ рꙋсѝ, влади́мiрскагѡ,

ѳеоктíста, а҆рхiепíскопа новгоро́дскагѡ,

петра̀, митрополíта кíевскагѡ и҆ всеѧ̀ рꙋсѝ, моско́вскагѡ,

про́хора, є҆пíскопа росто́вскагѡ (въ схи́мѣ трѵ́ѳѡна)

а҆нтѡ́нiѧ, є҆пíскопа росто́вскагѡ,

васíлiѧ кали́ки, а҆рхiепíскопа новгоро́дскагѡ,

ѳеогно́ста, митрополíта кíевскагѡ и҆ всеѧ̀ рꙋсѝ, моско́вскагѡ,

мѡѷсе́ѧ, а҆рхiепíскопа новгоро́дскагѡ,

ѳео́дѡра до́брагѡ, є҆пíскопа тверска́гѡ,

i҆ѡа́нна, є҆пíскопа сꙋ́ждальскагѡ,

а҆леѯíѧ, митрополíта кíевскагѡ и҆ всеѧ̀ рꙋсѝ, моско́вскагѡ,

кѷрíлла, є҆пíскопа росто́вскагѡ,

дiонѵ́сiѧ, а҆рхiепíскопа сꙋ́ждальскагѡ,

i҆а́кѡва, є҆пíскопа росто́вскагѡ,

ѳео́дѡра, а҆рхiепíскопа росто́вскагѡ,

стефа́на, а҆рхiепíскопа великопе́рмскагѡ,

мiхаи́ла, є҆пíскопа смоле́нскагѡ,

кѷпрiа́на, митрополíта кíевскагѡ и҆ всеѧ̀ рꙋсѝ, моско́вскагѡ,

а҆рсе́нiѧ, є҆пíскопа тверска́гѡ,

григо́рiѧ премꙋ́драгѡ, а҆рхiепíскопа росто́вскагѡ,

сѷмеѡ́на, а҆рхiепíскопа новгоро́дскагѡ,

дiонѵ́сiѧ гре́ка, а҆рхiепíскопа росто́вскагѡ,

фѡ́тiѧ, митрополíта кíевскагѡ и҆ всеѧ̀ рꙋсѝ, моско́вскагѡ,

є҆фре́ма, а҆рхiепíскопа росто́вскагѡ,

є҆ѵфѵ́мiѧ, а҆рхiепíскопа новгоро́дскагѡ,

i҆ѡ́ны, митрополíта моско́вскагѡ и҆ всеѧ̀ рꙋсѝ,

трѵ́фѡна, а҆рхiепíскопа росто́вскагѡ,

i҆ѡ́ны, а҆рхiепíскопа великопе́рмскагѡ,

i҆ѡ́ны, а҆рхiепíскопа новгоро́дскагѡ, 

фiлíппа I, митрополíта моско́вскагѡ и҆ всеѧ̀ рꙋсѝ,

ѳеодо́сiѧ, митрополíта моско́вскагѡ и҆ всеѧ̀ рꙋсѝ,

вассiа́на I, а҆рхiепíскопа росто́вскагѡ,

ѳео́фiла, а҆рхiепíскопа новгоро́дскагѡ,

герѡ́нтiѧ, митрополíта моско́вскагѡ и҆ всеѧ̀ рꙋсѝ,

генна́дiѧ, а҆рхiепíскопа новгоро́дскагѡ,

сíмѡна, митрополíта моско́вскагѡ и҆ всеѧ̀ рꙋсѝ,

вассiа́на II, а҆рхiепíскопа росто́вскагѡ,

серапiѡ́на, а҆рхiепíскопа новгоро́дскагѡ,

i҆ѡаса́фа, митрополíта моско́вскагѡ и҆ всеѧ̀ рꙋсѝ,

гꙋ́рiѧ, а҆рхiепíскопа каза́нскагѡ и҆ свiѧ́жскагѡ,

мака́рiѧ, чꙋ́днагѡ, митрополíта моско́вскагѡ и҆ всеѧ̀ рꙋсѝ,

а҆ка́кiѧ, є҆пíскопа тверска́гѡ,

ге́рмана сщ҃енномꙋ́ченика, а҆рхiепíскопа каза́нскагѡ и҆ свiѧ́жскагѡ,

фiлíппа II, сщ҃енномꙋ́ченика, митрополíта моско́вскагѡ и҆ всеѧ̀ рꙋсѝ,

пíмена, а҆рхiепíскопа новгоро́дскагѡ,

варсоно́фiѧ, є҆пíскопа тверска́гѡ,

а҆нтѡ́нiѧ, є҆пíскопа волого́дскагѡ,

григо́рiѧ, є҆пíскопа сꙋ́ждальскагѡ,

а҆леѯа́ндра, є҆пíскопа переѧсла́вскагѡ,

а҆леѯа́ндра, є҆пíскопа тверска́гѡ,

ѳеодо́сiѧ, а҆рхiепíскопа а҆страха́нскагѡ,

i҆́ѡва, пе́рвагѡ ст҃ѣ́йшагѡ патрiа́рха моско́вскагѡ и҆ всеѧ̀ рꙋсѝ,

а҆рсе́нiѧ, а҆рхiепíскопа сꙋ́ждальскагѡ,

а҆ѳѡ́нiѧ, митрополíта новгоро́дскагѡ,

софрѡ́нiѧ, а҆рхiепíскопа сꙋ́ждальскагѡ,

а҆ѳана́сiѧ, патрiа́рха царегра́дскагѡ, лꙋбе́нскагѡ и҆ ха́рьковскагѡ,

серапiѡ́на, митрополíта са́рскагѡ и҆ подо́нскагѡ,

марке́лла, а҆рхiепíскопа волого́дскагѡ и҆ бѣлоезе́рскагѡ, солове́цкагѡ,

некта́рiѧ, а҆рхiепíскопа тобо́льскагѡ и҆ всеѧ̀ сиби́ри,

ѳеодо́сiѧ, а҆рхiепíскопа черни́говскагѡ, 

пiтѷрíма, є҆пíскопа тамбо́вскагѡ,

сѷмеѡ́на, митрополíта смоле́нскагѡ,

митрофа́на, є҆пíскопа воро́нежскагѡ,

i҆ларiѡ́на, митрополíта сꙋ́ждальскагѡ и҆ ю҆́рьевскагѡ,

дими́трiѧ, митрополíта росто́вскагѡ,

i҆ѡа́нна, митрополíта тобо́льскагѡ и҆ всеѧ̀ сиби́ри,

фiлоѳе́ѧ, митрополíта тобо́льскагѡ и҆ всеѧ̀ сиби́ри (въ схи́мѣ ѳео́дѡра),

i҆нноке́нтiѧ, є҆пíскопа и҆ркꙋ́тскагѡ,

а҆нтѡ́нiѧ, митрополíта тобо́льскагѡ и҆ всеѧ̀ сиби́ри,

i҆ѡаса́фа, є҆пíскопа бѣлгоро́дскагѡ,

па́ѵла, митрополíта тобо́льскагѡ и҆ всеѧ̀ сиби́ри,

софрѡ́нiѧ, є҆пíскопа и҆ркꙋ́тскагѡ,

тѵ́хѡна, є҆пíскопа воро́нежскагѡ,

варлаа́ма, а҆рхiепíскопа тобо́льскагѡ и҆ всеѧ̀ сиби́ри,

меле́тiѧ, а҆рхiепíскопа ха́рьковскагѡ и҆ а҆хты́рскагѡ,

фiларе́та, митрополíта кíевскагѡ (въ схи́мѣ ѳеодо́сiѧ),

гера́сiма, є҆пíскопа а҆страха́нскагѡ,

меле́тiѧ, є҆пíскопа рѧза́нскагѡ,

мака́рiѧ, митрополíта моско́вскагѡ и҆ всеѧ̀ рꙋсѝ,

i҆гна́тiѧ, є҆пíскопа кавка́зскагѡ и҆ черномо́рскагѡ,

ѳеофа́на є҆пíскопа, затво́рника вы́шенскагѡ,

фiларе́та, митрополíта моско́вскагѡ

и҆ всѣ́хъ про́чихъ ст҃и́телей и҆ чꙋдотво́рцєвъ рѡссíйскихъ, ꙗ҆́кѡ пра̑вила вѣ́ры, ѻ҆́брази кро́тости и҆ воздержа́нiѧ ѹ҆чи́телiе, просла́вльшихсѧ:

Ст҃ы́хъ бл҃говѣ́рныхъ рѡссíйскихъ кнѧзе́й и҆ кнѧги́нь

бори́са и҆ глѣ́ба мꙋ́ромскихъ, страстоте́рпцєвъ рѡссíйскихъ (въ креще́нiи рѡма́на и҆ давíда),

ꙗ҆росла́ва мꙋ́драгѡ, кíевскагѡ (въ креще́нiи геѡ́ргiѧ), а҆́нны новгоро́дскiѧ и҆ сы́на и҆́хъ влади́мiра новгоро́дскагѡ,

свѧтосла́ва кíевскагѡ, 

и҆зѧсла́ва кíевскагѡ (въ креще́нiи дими́трiѧ),

ꙗ҆ропо́лка влади́мiро-волы́нскагѡ (въ креще́нiи петра̀),

давíда черни́говскагѡ,

влади́мiра монома́ха, кíевскагѡ (въ креще́нiи васíлiѧ),

кѡнстантíна, i҆ри́ны и҆ ча́дъ и҆́хъ мiхаи́ла и҆ ѳео́дѡра, мꙋ́ромскихъ,

мстисла́ва кíевскагѡ (въ креще́нiи ѳео́дѡра),

все́волода пско́вскагѡ (въ креще́нiи гаврiи́ла),

и҆́горѧ черни́говскагѡ и҆ кíевскагѡ, страстоте́рпца,

бори́са тꙋ́ровскагѡ,

и҆зѧсла́ва влади́мiрскагѡ,

глѣ́ба городе́нскагѡ, кíевскагѡ,

ростисла́ва кíевскагѡ,

мстисла́ва влади́мiрскагѡ,

а҆ндре́ѧ бг҃олю́бскагѡ, страстоте́рпца,

глѣ́ба влади́мiрскагѡ (въ креще́нiи геѡ́ргiѧ),

мiхаи́ла влади́мiрскагѡ,

мстисла́ва хра́брагѡ, новгоро́дскагѡ (въ креще́нiи геѡ́ргiѧ),

марíи влади́мiрскiѧ (въ и҆́ночествѣ ма́рѳы),

васíлiѧ новгоро́дскагѡ,

петра̀ и҆ феврѡ́нiи мꙋ́ромскихъ (во и҆́ноцѣхъ давíда и҆ є҆ѵфросѵ́нiи),

мстисла́ва новгоро́дскагѡ,

ѳео́дѡра новгоро́дскагѡ,

ѳео́дѡра, є҆ѵпра́ѯiи и҆ сы́на и҆́хъ i҆ѡа́нна, зара́йскихъ мꙋ́ченикѡвъ,

геѡ́ргiѧ влади́мiрскагѡ, мч҃ника,

васíлiѧ росто́вскагѡ, мч҃ника,

все́волода, мстисла́ва, влади́мiра, дими́трiѧ младе́нца, влади́мiрскихъ, мꙋ́ченикѡвъ,

а҆га́аiи, ѳеодѡ́ры, марíи, хрiсто́ны, влади́мiрскихъ, мч҃ницъ,

ꙗ҆росла́ва (въ креще́нiи ѳео́дѡра) и҆ ѳеодо́сiи (въ и҆́ночествѣ є҆ѵфросѵ́нiи) влади́мiрскихъ,

мiхаи́ла черни́говскагѡ и҆ болѧ́рина є҆гѡ̀ ѳео́дѡра, мч҃никѡвъ и҆ и҆сповѣ́дникѡвъ, 

ѻ҆ле́га кра́снагѡ, про́нскаго, мч҃ника,

мiхаи́ла смоле́нскагѡ,

свѧтосла́ва ю҆́рьевскагѡ (въ креще́нiи гаврiи́ла),

васíлiѧ и҆ кѡнстантíна ꙗ҆росла́вскихъ,

а҆леѯа́ндра не́вскагѡ (въ схи́мѣ а҆леѯíѧ),

сы́на є҆гѡ̀ дими́трiѧ влади́мiрскагѡ,

и҆ дще́ри є҆гѡ̀ є҆ѵдокíи влади́мiрскiѧ,

рѡма́на рѧза́нскагѡ, мч҃ника,

глѣ́ба росто́вскагѡ, бѣлоезе́рскагѡ,

рѡма́на ѹ҆́глечскагѡ,

ѻ҆ле́га брѧ́нскагѡ,

дими́трiѧ влади́мiрскагѡ,

довмо́нта (въ креще́нiи тiмоѳе́ѧ) и҆ марíи (въ и҆́ночествѣ ма́рѳы) пско́вскихъ,

ѳео́дѡра смоле́нскагѡ и҆ ча́дъ є҆гѡ̀ давíда и҆ кѡнстантíна ꙗ҆росла́вскихъ,

влади́мiра и҆ а҆грѷппíны рже́вскихъ,

i҆ѡа́нна пꙋти́вльскагѡ, мч҃ника,

данiи́ла моско́вскагѡ,

ѯе́нiи тверскíѧ (въ и҆́ночествѣ марíи),

мiхаи́ла тверска́гѡ, мч҃ника, и҆ преподо́бныѧ а҆́нны ка́шинскiѧ,

дими́трiѧ тверска́гѡ, мч҃ника,

ѳео́дѡра стародꙋ́бскагѡ, мч҃ника,

а҆леѯа́ндра и҆ сы́на є҆гѡ̀ ѳео́дѡра тверски́хъ, мч҃никѡвъ,

i҆ѡа́нна калиты̀, моско́вскагѡ,

васíлiѧ ꙗ҆росла́вскагѡ,

а҆ндре́ѧ сꙋ́ждальскагѡ и҆ прпⷣбныѧ ѳеодѡ́ры нижегоро́дскiѧ (въ мiрꙋ̀ а҆настасíи),

дими́трiѧ моско́вскагѡ, донска́гѡ и҆ є҆ѵдокíи моско́вскiѧ (въ и҆́ночествѣ є҆ѵфросѵ́нiи),

мiхаи́ла тверска́гѡ и҆ мiкꙋ́линскагѡ (въ и҆́ночествѣ матѳе́ѧ),

сѷмеѡ́на вѧ́земскагѡ и҆ i҆ꙋлiанíи вѧ́земскiѧ и҆ новото́ржскiѧ, мч҃никѡвъ,

а҆ндре́ѧ смоле́нскагѡ,

глѣ́ба смоле́нскагѡ, 

дими́трiѧ и҆ марíи заѻзе́рскихъ, волого́дскихъ,

ѳео́дѡра волого́дскагѡ,

васíлiѧ требово́льскагѡ,

дими́трiѧ кра́снагѡ, га́лицкагѡ и҆ бѣ́жецкагѡ,

а҆ндре́ѧ ѹ҆́глечскагѡ,

дими́трiѧ ѹ҆́глечскагѡ, прилꙋ́цкагѡ,

дими́трiѧ, царе́вича моско́вскагѡ, ѹ҆́глечскагѡ страстоте́рпца,

ѳео́дѡра, царѧ̀ и҆ вели́кагѡ кн҃зѧ моско́вскагѡ

и҆ всѣ́хъ про́чихъ бл҃говѣ́рныхъ кн҃зе́й и҆ кн҃ги́нь рѡссíйскихъ, за вѣ́рꙋ во хрⷭ҇та̀ и҆ ѻ҆те́чество жи́знь свою̀ положи́вшихъ и҆ въ по́двизѣхъ по́стническихъ просiѧ́вшихъ.

Прпⷣбныхъ и҆ бг҃оно́сныхъ ѻ҆тє́цъ на́шихъ

а҆нтѡ́нiѧ кíево-пече́рскагѡ, первонача́льника мона́шескагѡ житiѧ̀ на рꙋсѝ, въ бли́жнихъ пеще́рахъ почива́ющагѡ,

и҆ ѳеодо́сiѧ кíево-пече́рскагѡ, ѻ҆́бщихъ житíй нача́льника, въ да́льнихъ пеще́рахъ почива́ющагѡ,

и҆ прпⷣбныхъ ѻ҆тє́цъ кíево-пече́рскихъ, въ бли́жнихъ пеще́рахъ почива́ющихъ:

варлаа́ма и҆гꙋ́мена,

i҆еремíи прозорли́вагѡ,

дамiа́на пресвѵ́тера, цѣле́бника,

матѳе́ѧ прозорли́вагѡ,

нíкѡна и҆гꙋ́мена,

i҆саа́кiѧ затво́рника,

i҆ѡа́нна и҆гꙋ́мена,

двана́десѧти гре́кѡвъ, зда́телей вели́кiѧ це́ркве кíево-пече́рскiѧ ѻ҆би́тели,

а҆гапи́та, врача̀ безме́зднагѡ,

i҆ѡа́нна и҆ сы́на є҆гѡ̀ заха́рiи,

ма́рка гробокопа́телѧ,

ѳео́фiла слезоточи́вагѡ,

i҆ѡа́нна бг҃оꙋго́дника,

ѳео́фiла дрꙋга́гѡ, 

ѳеодо́сiѧ дрꙋга́гѡ,

i҆ѡа́нна дрꙋга́гѡ,

про́хора чꙋдотво́рца, лебедника̀,

пíмена многоболѣ́зненнагѡ,

а҆лѵ́пiѧ i҆кѡнопи́сца,

григо́рiѧ i҆кѡнопи́сца,

нíкѡна сꙋха́гѡ,

не́стѡра лѣтопи́сца,

пíмена по́стника,

и҆са́iи чꙋдотво́рца,

спѷрiдѡ́на просфо́рника,

нiкоди́ма просфо́рника,

нiко́лы свѧто́ши, кн҃зѧ черни́говскагѡ,

ѻ҆нiсíфора и҆сповѣ́дника,

i҆ѡа́нна многострада́льнагѡ,

є҆ра́зма чернори́зца,

а҆ѳана́сiѧ затво́рника,

полѷка́рпа а҆рхiмандрíта,

и҆лiѝ мꙋ́ромца,

а҆ре́ѳы затво́рника,

тíта i҆еромона́ха,

сiльве́стра чꙋдотво́рца,

некта́рiѧ послꙋшли́вагѡ,

i҆ѡа́нна по́стника,

мака́рiѧ по́стника,

ѳеофа́на по́стника,

а҆нато́лiѧ затво́рника,

а҆враа́мiѧ затво́рника,

ѻ҆нꙋ́фрiѧ молчали́вагѡ,

са́ввы бг҃оꙋго́дника,

а҆враа́мiѧ трꙋдолюби́вагѡ, 

є҆лла́дiѧ затво́рника,

лꙋкѝ i҆коно́ма,

се́ргiѧ послꙋшли́вагѡ,

сiсѡ́ѧ затво́рника,

ѳео́фiла затво́рника,

ѻ҆ни́сiма затво́рника,

а҆леѯíѧ затво́рника,

три́десѧти ѻ҆тє́цъ мѷроточи́выхъ гла́въ,

є҆фре́ма пресвѵ́тера,

є҆ѵста́ѳiѧ зла́тарѧ,

i҆ерони́ма затво́рника,

мела́дiѧ ста́рца,

пе́ргiѧ ста́рца,

па́ѵла чꙋдеснопослꙋшли́вагѡ,

меле́тiѧ i҆ере́ѧ,

серапiѡ́на i҆ере́ѧ,

фiларе́та i҆ере́ѧ,

а҆за́рiи по́стника,

вассiа́на,

давíда.

є҆лiссе́ѧ,

i҆нноке́нтiѧ,

и҆сѵ́хiѧ,

i҆ѡакíма,

нiки́фора,

ни́фѡнта,

се́ргiѧ дрꙋга́гѡ,

сiлꙋа́на дрꙋга́гѡ,

сiльве́стра дрꙋга́гѡ,

сiсѡ́ѧ канѡнархи́ста,

стефа́на по́стника, 

тiмоѳе́ѧ и҆́нока

и҆ прпⷣбныхъ ѻ҆тє́цъ кíево-пече́рскихъ, въ да́льнихъ пеще́рахъ почива́ющихъ:

i҆ларiѡ́на схи́мника,

тiмоѳе́ѧ и҆гꙋ́мена,

пíмена по́стника, и҆гꙋ́мена,

а҆враа́мiѧ и҆гꙋ́мена,

досiѳе́ѧ I и҆гꙋ́мена,

а҆кiндѵ́на I и҆гꙋ́мена,

досiѳе́ѧ II и҆гꙋ́мена,

а҆кiндѵ́на II и҆гꙋ́мена,

сiсѡ́ѧ схи́мника,

па́мвы i҆еромона́ха, затво́рника,

пафнꙋ́тiѧ затво́рника,

а҆ѳана́сiѧ затво́рника,

софрѡ́нiѧ затво́рника,

а҆нато́лiѧ затво́рника,

пiо́ра затво́рника,

i҆сíдѡра затво́рника,

лаѵре́нтiѧ затво́рника,

кассiа́на затво́рника,

ѳео́дѡра молчали́вагѡ,

а҆ммѡ́на затво́рника,

марда́рiѧ затво́рника,

панкра́тiѧ затво́рника,

є҆ѵло́гiѧ ста́рца,

па́ѵла послꙋшли́вагѡ,

мѡѷсе́ѧ чꙋдотво́рца,

мартѵ́рiѧ дiа́кона,

мартѵ́рiѧ затво́рника,

григо́рiѧ затво́рника,

мака́рiѧ дiа́кона, 

заха́рiи по́стника,

сiлꙋа́на схи́мника,

а҆гаѳѡ́на чꙋдотво́рца,

ло́ггина вра́тарѧ,

а҆рсе́нiѧ трꙋдолюби́вагѡ,

зинѡ́на по́стника,

ѵ҆па́тiѧ цѣле́бника,

i҆ѡ́сифа многоболѣ́зненнагѡ,

не́стєра некни́жнагѡ,

рꙋ́ѳа затво́рника,

венiами́на затво́рника,

є҆ѵѳѵ́мiѧ схи́мника,

тíта во́ина,

а҆хíлы дiа́кона,

паíсiѧ бг҃оꙋго́дника,

меркꙋ́рiѧ по́стника,

герѡ́нтiѧ канѡна́рха,

лео́нтiѧ канѡна́рха,

а҆наста́сiѧ дрꙋга́гѡ,

варсоно́фiѧ,

генна́дiѧ,

гера́сiма,

данiи́ла ста́рца,

дими́трiѧ,

петра̀,

i҆гна́тiѧ а҆рхiмандрíта,

ѳео́дѡра, кн҃зѧ ѻ҆стро́жскагѡ,

дiонѵ́сiѧ i҆еромона́ха

и҆ про́чихъ прпⷣбныхъ ѻ҆тє́цъ кíево-пече́рскихъ, и҆́хже и҆мена̀ ты̀ са́мъ, гдⷭ҇и, вѣ́си:

и҆ прпⷣбныхъ ѻ҆тє́цъ 

є҆фре́ма новото́ржскагѡ,

сꙋдисла́ва, кн҃зѧ пско́вскагѡ, затво́рника кíевскагѡ (въ креще́нiи геѡ́ргiѧ),

а҆враа́мiѧ, а҆рхiмандрíта росто́вскагѡ,

а҆рка́дiѧ вѧ́земскагѡ и҆ новото́ржскагѡ,

мартíна тꙋ́ровскагѡ,

а҆нтѡ́нiѧ ри́млѧнина, новгоро́дскагѡ,

а҆ндре́ѧ и҆гꙋ́мена, новгоро́дскагѡ,

а҆враа́мiѧ ми́рожскагѡ,

гера́сiма волого́дскагѡ,

нiки́ты сто́лпника, переѧсла́вскагѡ,

варлаа́ма хꙋ́тынскагѡ,

кѷрíлла и҆гꙋ́мена, новгоро́дскагѡ,

а҆враа́мiѧ и҆гꙋ́мена, ꙗ҆росла́вскагѡ,

а҆враа́мiѧ и҆ є҆фре́ма смоле́нскихъ,

а҆нтѡ́нiѧ ды́мскагѡ,

кѡнстантíна и҆ космы̀ ко́синскихъ,

є҆лiссе́ѧ лаврише́вскагѡ,

ѳео́дѡра ка́менскагѡ,

ѯенофѡ́нта робе́йскагѡ,

кѷпрiа́на ѹ҆́стюжскагѡ,

петра̀, царе́вича ѻ҆рды́нскагѡ,

мiхаи́ла, вери́жника вѧзнико́вскагѡ,

мака́рiѧ пꙋсты́нника, новгоро́дскагѡ,

вассiа́на крестомíровскагѡ,

се́ргiѧ и҆ ге́рмана валаа́мскихъ,

а҆враа́мiѧ га́личскагѡ,

варлаа́ма и҆ гедеѡ́на серпꙋховски́хъ,

кѷрíлла челмого́рскагѡ,

сiльве́стра ѻ҆бно́рскагѡ,

леоѡ́нтiѧ стромы́нскагѡ,

пахѡ́мiѧ не́рехтскагѡ, 

а҆ѳана́сiѧ и҆ ѳеодо́сiѧ чернове́цкихъ,

ла́зарѧ и҆ а҆ѳана́сiѧ мꙋ́рманскихъ, ѻ҆лоне́цкихъ,

є҆леаза́ра, наза́рiѧ и҆ є҆ѵме́нiѧ мꙋ́рманскихъ, ѻ҆лоне́цкихъ,

дими́трiѧ прилꙋ́цкагѡ,

се́ргiѧ и҆ нíкѡна, и҆гꙋ́менѡвъ ра́донежскихъ и҆ всеѧ̀ рѡссíи чꙋдотво́рцєвъ,

кѷрíлла и҆ марíи схимона́хѡвъ, ра́донежскихъ,

стефа́на моско́вскагѡ,

митрофа́на и҆гꙋ́мена-ста́рца, ра́донежскагѡ,

васíлiѧ сꙋха́гѡ, ра́донежскагѡ,

i҆а́кѡва посо́льника, ра́донежскагѡ,

ѻ҆ни́сiма вра́тарѧ и҆ сы́на є҆гѡ̀ є҆лiссе́ѧ дiа́кона, ра́донежскихъ,

сíмѡна, а҆рхiмандрíта смоле́нскагѡ, ра́донежскагѡ,

i҆саа́кiѧ молча́льника, ра́донежскагѡ,

мака́рiѧ ра́донежскагѡ,

и҆лiѝ ке́ларѧ, ра́донежскагѡ,

сíмѡна є҆кклисiа́рха, ра́донежскагѡ,

мiхе́ѧ ра́донежскагѡ,

некта́рiѧ вѣ́стника, ра́донежскагѡ,

а҆леѯа́ндра пересвѣ́та и҆ а҆ндре́ѧ-ѻ҆слѧ́би, схимона́хѡвъ-во́инѡвъ ра́донежскихъ,

варѳоломе́ѧ и҆ наꙋ́ма, ра́донежскихъ,

i҆ѡаннíкiѧ ра́донежскагѡ,

i҆гна́тiѧ ра́донежскагѡ,

є҆пiфа́нiѧ премꙋ́драгѡ, ра́донежскагѡ,

меѳо́дiѧ пѣ́шношскагѡ,

са́ввы и҆ i҆а́кѡва стромы́нскихъ,

рѡма́на киржа́чскагѡ,

а҆ѳана́сiѧ высо́цкагѡ, серпꙋховска́гѡ, мла́дшагѡ,

а҆ѳана́сiѧ, высо́цкагѡ, серпꙋховска́гѡ, ста́ршагѡ,

а҆ндронíка, са́ввы и҆ а҆леѯа́ндра, и҆гꙋ́менѡвъ спа́сскихъ, моско́вскихъ,

а҆ндре́ѧ и҆ данiи́ла i҆кѡнопи́сцєвъ, моско́вскихъ,

григо́рiѧ голꙋ́твинскагѡ, 

дими́трiѧ цилиби́нскагѡ,

нiки́ты, кѷрíлла, нiки́фора, кли́мента, i҆саа́кiѧ и҆ двꙋ́хъ бра́тiй и҆́хъ, соко́льницкихъ, новгоро́дскихъ,

є҆ѵѳѵ́мiѧ сꙋ́ждальскагѡ,

стефа́на ма́хрищскагѡ,

са́ввы стороже́вскагѡ, звенигоро́дскагѡ,

ѳео́дѡра и҆ па́ѵла росто́вскихъ,

се́ргiѧ нꙋ́ромскагѡ, волого́дскагѡ,

ѳео́фiла и҆ i҆а́кѡва ѻ҆мꙋ́чскихъ,

нiки́фора и҆ нiки́ты бо́ровскихъ,

ѳерапо́нта борове́нскагѡ,

корни́лiѧ и҆ а҆враа́мiѧ палеѻстро́вскихъ, ѻ҆лоне́цкихъ,

па́ѵла, пꙋсты́нника глꙋши́цкагѡ,

ѳерапо́нта можа́йскагѡ, бѣлоезе́рскагѡ,

кѷрíлла бѣлоезе́рскагѡ,

i҆гна́тiѧ молча́льника и҆ досiѳе́ѧ ста́рца, бѣлоезе́рскихъ,

па́ѵла ко́мельскагѡ, ѻ҆бно́рскагѡ,

мака́рiѧ пи́семскагѡ, костромска́гѡ,

лео́нтiѧ кари́ховскагѡ, новгоро́дскагѡ,

савва́тiѧ тверска́гѡ,

є҆ѵѳѵ́мiѧ, а҆нтѡ́нiѧ и҆ фе́лиѯа каре́льскихъ,

дiонѵ́сiѧ, тара́сiѧ и҆ ѳеодо́сiѧ глꙋши́цкихъ,

а҆леѯа́ндра и҆ а҆нтѡ́нiѧ кꙋ́штскихъ, волого́дскихъ,

варѳоломе́ѧ строи́телѧ, i҆ѡа́нна злата́гѡ, ке́ларѧ, и҆ i҆гна́тiѧ i҆кѡ́нника, сíмѡновскихъ, моско́вскихъ,

i҆а́кѡва желѣзноборо́вскагѡ,

i҆а́кѡва брыле́евскагѡ,

i҆а́кѡва га́личскагѡ,

григо́рiѧ пе́льшемскагѡ,

мака́рiѧ ѹ҆́нженскагѡ, 

варна́вы ветлꙋ́жскагѡ,

а҆рсе́нiѧ ко́невскагѡ,

а҆мфiло́хiѧ глꙋши́цкагѡ,

i҆ѡаса́фа ка́менскагѡ,

мiхаи́ла кло́пскагѡ,

фiлíппа раба́нгскагѡ,

варсоно́фiѧ тверска́гѡ,

є҆ѵфросѵ́на тверска́гѡ,

паíсiѧ га́личскагѡ,

варлаа́ма ѹ҆ле́йминскагѡ, ѹ҆́глечскагѡ,

са́ввы и҆ а҆ндре́ѧ ви́шерскихъ,

варлаа́ма и҆ паíсiѧ ва́жскихъ, пи́нежскихъ,

кассiа́на ка́менскагѡ,

петра̀ и҆ пахѡ́мiѧ ка́менскихъ,

стефа́на и҆ тiмоѳе́ѧ кꙋ́бенскихъ,

тiмоѳе́ѧ и҆гꙋ́мена, волого́дскагѡ,

кѷрíлла, спѷрiдѡ́на и҆ фа́ѵста, пꙋсты́нникѡвъ волого́дскихъ,

є҆ѵѳѵ́мiѧ сѧ́нжемскагѡ,

са́ввы тверска́гѡ,

i҆ларiѡ́на гдо́вскагѡ, псковоезе́рскагѡ,

пафнꙋ́тiѧ и҆ и҆лiѝ бо́ровскихъ,

зѡсíмы, савва́тiѧ и҆ ге́рмана солове́цкихъ,

i҆ѡа́нна свѣщено́сца, солове́цкагѡ,

васíлiѧ келе́йника, солове́цкагѡ,

мака́рiѧ рыболо́вца, солове́цкагѡ,

ѻ҆нꙋ́фрiѧ, пꙋсты́нника солове́цкагѡ,

гера́сiма, ѿше́льника солове́цкагѡ,

i҆аннꙋа́рiѧ солове́цкагѡ,

стефа́на, трꙋ́дника солове́цкагѡ,

фiлíппа, пꙋсты́нника солове́цкагѡ,

досiѳе́ѧ, затво́рника солове́цкагѡ, 

а҆леѯа́ндра ѻ҆шеве́нскагѡ,

мака́рiѧ глꙋши́цкагѡ,

ма́рка, i҆ѡ́ны и҆ ва́ссы пско́во-пече́рскихъ,

є҆ѵфросѵ́на и҆ серапiѡ́на пско́вскихъ,

i҆гна́тiѧ, харала́мпiѧ и҆ памфíла пско́вскихъ,

досiѳе́ѧ верхнеѻстро́вскагѡ, пско́вскагѡ,

а҆нтѡ́нiѧ краснохо́лмскагѡ,

мартiнiа́на бѣлоезе́рскагѡ,

мака́рiѧ калѧ́зинскагѡ,

космы̀ ꙗ҆́хромскагѡ,

мѡѷсе́ѧ бѣлоезе́рскагѡ,

некта́рiѧ, и҆гꙋ́мена введе́нскагѡ, бѣ́жецкагѡ,

некта́рiѧ, и҆гꙋ́мена покро́вскагѡ, тверска́гѡ,

є҆фре́ма и҆ рѡма́на переко́мскихъ,

тѵ́хѡна и҆ нiки́фора калꙋ́жскихъ,

леѵкíѧ{Перенесено ударение в соответствии со статистикой по другим изданиям. В оригинале  ле́ѵкiѧ. Прим.  оrthlib} волокола́мскагѡ,

зѡсíмы и҆ а҆дрiа́на волокола́мскихъ,

са́ввы кры́пецкагѡ,

i҆́ѡва, а҆рхiмандрíта влади́мiрскагѡ,

а҆враа́мiѧ и҆ ко́прiѧ пече́негскихъ,

а҆ѵѯе́нтiѧ и҆ ѻ҆нꙋ́фрiѧ перцо́вскихъ, волого́дскихъ,

є҆лiссе́ѧ сꙋ́мскагѡ, солове́цкагѡ,

а҆леѯа́ндра во́чскагѡ, га́личскагѡ,

севастiа́на сохо́тскагѡ, пошехо́нскагѡ,

тѵ́хѡна лꙋ́ховскагѡ костромска́гѡ,

варлаа́ма (гера́сiма) и҆ фѡ́тiѧ (ѳадде́ѧ) лꙋ́ховскихъ,

паíсiѧ, а҆дрiа́на и҆ боголѣ́па ѹ҆́глечскихъ,

кассiа́на гре́ка, ѹ҆́глечскагѡ,

галактiѡ́на бѣлоезе́рскагѡ,

ге́рмана ди́внагѡ, бѣлоезе́рскагѡ,

нíла со́рскагѡ, 

вассiа́на рѧ́бовскагѡ, ѹ҆́глечскагѡ,

вассiа́на стро́кинскагѡ, каргопо́льскагѡ,

харiтѡ́на сѧ́нжемскагѡ,

i҆ѡ́сифа волокола́мскагѡ,

гера́сiма че́рнагѡ, кассiа́на боса́гѡ и҆ фѡ́тiѧ ста́рца, волокола́мскихъ,

пахѡ́мiѧ и҆ пафнꙋ́тiѧ ке́нскихъ,

генна́дiѧ важеѻзе́рскагѡ,

давíда серпꙋховска́гѡ,

i҆нноке́нтiѧ ко́мельскагѡ,

влади́мiра бѣлопесо́цкагѡ, серпꙋховска́гѡ,

є҆ѵѳѵ́мiѧ а҆рхангелогоро́дскагѡ,

i҆гна́тiѧ прилꙋ́цкагѡ,

фiлíппа и҆ра́пскагѡ,

ѳеогно́ста перемы́шльскагѡ,

кѷрíлла новоезе́рскагѡ,

ѻ҆нꙋ́фрiѧ катро́мскагѡ,

мака́рiѧ ѻ҆ре́дежскагѡ,

а҆леѯа́ндра сви́рскагѡ,

i҆гна́тiѧ, леѡнíда, дiонѵ́сiѧ, ѳео́дѡра, ѳерапо́нта, корни́лiѧ и҆ а҆ѳана́сiѧ ѻ҆стро́вскихъ,

i҆ѡ́ны климене́цкагѡ,

корни́лiѧ, кассiа́на и҆ лаѵре́нтiѧ ко́мельскихъ,

ло́ггина корѧ́жемскагѡ,

данiи́ла переѧсла́вскагѡ,

и҆родiѡ́на и҆лоєзе́рскагѡ,

стефа́на ѻ҆зе́рскагѡ, ко́мельскагѡ,

i҆ѡа́нна и҆ ло́нгина ꙗ҆ре́нгскихъ,

леѡнíда пошехо́нскагѡ,

кѷпрiа́на тро́пскаго, ꙗ҆росла́вскагѡ,

зѡсíмы ворбозо́мскагѡ,

а҆рсе́нiѧ ко́мельскагѡ, 

i҆ѡакíма ѻ҆по́чскагѡ,

нíфѡнта телѣ́говскагѡ, ѹ҆́стюжскагѡ,

гера́сiма бо́лдинскагѡ,

а҆рка́дiѧ дорогобꙋ́жскагѡ,

нíла столобе́нскагѡ,

маѯíма гре́ка,

а҆нтѡ́нiѧ сíйскагѡ,

а҆леѯа́ндра, i҆ѡакíма и҆ и҆лiѝ сíйскихъ,

нiки́фора важеѻзе́рскагѡ,

вассiа́на и҆ i҆ѡ́ны пертоми́нскихъ,

сíмѡна сойги́нскагѡ.

i҆ѡ́ны и҆ некта́рiѧ каза́нскихъ,

генна́дiѧ костромска́гѡ и҆ любимогра́дскагѡ,

ни́фѡнта кожеезе́рскагѡ.

i҆ѡаса́фа, затво́рника нижегоро́дскагѡ,

дими́трiѧ и҆́нока, нижегоро́дскагѡ,

ѳеодо́сiѧ то́темскагѡ,

зино́вiѧ ѻ҆́тенскагѡ,

а҆рсе́нiѧ новгоро́дскагѡ,

ѳеодѡрíта, просвѣти́телѧ ко́льскагѡ,

хрiстофо́ра сольвычего́дскагѡ,

кѷрíлла а҆страха́нскагѡ,

а҆ѳана́сiѧ сѧ́нжемскагѡ,

а҆на́нiи i҆кѡнопи́сца, новгоро́дскагѡ,

нíкѡна и҆ дiонѵ́сiѧ новгоро́дскихъ,

нiка́ндра пско́вскагѡ,

трѵ́фѡна пече́негскагѡ, просвѣти́телѧ ко́льскагѡ,

варлаа́ма, и҆гꙋ́мена ма́хрищскагѡ, є҆пⷭ҇кпа сꙋ́ждальскагѡ,

се́ргiѧ малопи́нежскагѡ,

i҆ѡ́ны ꙗ҆шезе́рскагѡ,

i҆гна́тiѧ и҆ i҆саа́кiѧ ло́мскихъ, ꙗ҆росла́вскихъ, 

ѻ҆нꙋ́фрiѧ ма́льскагѡ, пско́вскагѡ,

серапiѡ́на и҆збо́рскагѡ, пско́вскагѡ,

про́хора и҆ вассiа́на ꙗ҆́стребскихъ, влади́мiрскихъ,

стефа́на гꙋси́нскагѡ,

ѳерапо́нта мо́нзенскагѡ,

кѷпрiа́на стороже́нскагѡ,

а҆нтѡ́нiѧ черноезе́рскагѡ,

кѷрíлла сы́рьинскагѡ,

нíкѡна, васíлiѧ и҆ тѵ́хѡна соколо́вскихъ, и҆́стринскихъ,

тѵ́хѡна караче́вскагѡ,

данiи́ла шꙋ́жгорскагѡ,

харiтѡ́на кꙋ́динскагѡ,

варлаа́ма ке́ретскагѡ,

а҆ѳана́сiѧ на́волоцкагѡ,

мака́рiѧ ри́млѧнина, новгоро́дскагѡ,

ѯенофѡ́нта тꙋта́нскагѡ, тверска́гѡ,

вiке́нтiѧ волого́дскагѡ,

петра̀, i҆ере́ѧ черевко́вскагѡ, сольвычего́дскагѡ,

нiка́ндра городноезе́рскагѡ,

пафнꙋ́тiѧ балахни́нскагѡ,

мартѵ́рiѧ зелене́цкагѡ,

гꙋ́рiѧ ша́лацкагѡ.

се́ргiѧ шꙋ́хтомскагѡ,

а҆дрiа́на мо́нзенскагѡ,

ѳеодо́сiѧ трꙋ́дника, мо́нзенскагѡ,

стефа́на костромска́гѡ,

серапiѡ́на кожеезе́рскагѡ,

корни́лiѧ, ло́ггина, ге́рмана и҆ боголѣ́па кожеезе́рскихъ,

а҆нтѡ́нiѧ леохно́вскагѡ.

i҆ѡ́сифа, а҆нтѡ́нiѧ и҆ i҆ѡаннíкiѧ заѻники́евскихъ,

а҆враа́мiѧ, и҆гꙋ́мена спа́сскагѡ, корѧ́жемскагѡ, 

трѵ́фѡна вѧ́тскагѡ,

а҆нтѡ́нiѧ солове́цкагѡ,

i҆а́кѡва солове́цкагѡ, костромска́гѡ,

ге́рмана столобе́нскагѡ,

i҆рина́рха, затво́рника росто́вскагѡ,

i҆ѡа́нна, затво́рника пско́вскагѡ,

полѷка́рпа брѧ́нскагѡ,

i҆рина́рха пономарѧ̀, ра́донежскагѡ,

дѡроѳе́ѧ книгохрани́телѧ, ра́донежскагѡ,

дѡроѳе́ѧ и҆ i҆ларiѡ́на ю҆́гскихъ,

i҆ѡа́нна, трꙋ́дника каргопо́льскагѡ, власа́тагѡ (въ и҆́ночествѣ i҆ѡ́ны),

мака́рiѧ жа́бынскаго, бѣ́левскагѡ,

вассiа́на ти́ксненскагѡ,

i҆рина́рха солове́цкагѡ,

ма́рка бѣла́винскагѡ,

дiонѵ́сiѧ ра́донежскагѡ,

дiодѡ́ра и҆ про́хора (порфѵ́рiѧ) ю҆рьего́рскихъ,

а҆ндре́ѧ, пꙋсты́нника солове́цкагѡ,

нiки́фора новгоро́дца, пꙋсты́нника солове́цкагѡ,

мiсаи́ла i҆еромона́ха, пꙋсты́нника солове́цкагѡ,

а҆дрiа́на, пꙋсты́нника солове́цкагѡ,

не́стѡра, пꙋсты́нника солове́цкагѡ,

тiмоѳе́ѧ а҆ле́ѯинца (въ схи́мѣ ѳео́дѡра), пꙋсты́нника солове́цкагѡ.

са́ввы, пꙋсты́нника солове́цкагѡ,

є҆фре́ма че́рнагѡ, пꙋсты́нника солове́цкагѡ,

а҆леѯíѧ калꙋжа́нина, пꙋсты́нника солове́цкагѡ,

i҆ѡ́сифа I, пꙋсты́нника солове́цкагѡ,

тѵ́хѡна москвитѧ́нина, пꙋсты́нника солове́цкагѡ,

ѳеодꙋ́ла рѧза́нца, пꙋсты́нника солове́цкагѡ,

трѵ́фѡна, пꙋсты́нника солове́цкагѡ,

i҆ѡ́сифа II млада́гѡ, пꙋсты́нника солове́цкагѡ, 

севастiа́на, пꙋсты́нника солове́цкагѡ,

гꙋ́рiѧ, и҆́нока чꙋ́днагѡ, солове́цкагѡ,

кѵ́рiка (кѷрiа́ка), больни́чнагѡ ста́рца, пꙋсты́нника солове́цкагѡ,

кассiа́на мꙋезе́рскагѡ, солове́цкагѡ,

а҆ѵѯе́нтiѧ, а҆́ѯiѧ и҆ тара́сiѧ, и҆́нокѡвъ солове́цкихъ, кашка́ренскихъ,

а҆нтѡ́нiѧ ке́нскагѡ, кожее́рскагѡ (въ схи́мѣ а҆враа́мiѧ),

нiкоди́ма кожеезе́рскагѡ,

мака́рiѧ холмого́рскагѡ, краснопо́льскагѡ,

є҆ѵфросѵ́на кꙋ́ржескагѡ, каргопо́льскагѡ,

а҆нтѡ́нiѧ краснохо́лмскагѡ,

дiонѵ́сiѧ переѧсла́вскагѡ,

i҆ѡакíма ша́ртомскагѡ,

далма́та пе́рмскагѡ,

генна́дiѧ i҆кѡнопи́сца, черни́говскагѡ,

i҆́ѡва поча́евскагѡ,

леѡнíда ѹ҆стьнедꙋ́мскагѡ,

лꙋкiа́на а҆леѯа́ндровскагѡ,

є҆леаза́ра а҆́нзерскагѡ,

фiлíппа сꙋхо́нскагѡ,

тѵ́хѡна крестого́рскагѡ, во́хмовскагѡ,

корни́лiѧ а҆леѯа́ндровскагѡ,

мака́рiѧ высокоезе́рскагѡ,

мака́рiѧ меню́жскагѡ,

ѳеодо́сiѧ сíйскагѡ,

и҆са́iи и҆ нiкано́ра сíйскихъ, рꙋчье́вскихъ,

а҆враа́мiѧ и҆гꙋ́мена богоро́дицкагѡ, пи́нежскагѡ,

корни́лiѧ переѧсла́вскагѡ,

кѷрíлла, схимона́ха борисоглѣ́бскагѡ,

пíмена, затво́рника и҆ вери́жника росто́вскагѡ,

ка́рпа моско́вскагѡ,

тíта, пꙋсты́нника ю҆́рьевскагѡ, пово́лжскагѡ, 

зѡсíмы а҆леѯа́ндровскагѡ,

i҆́ѡва а҆нзе́рскагѡ (въ схи́мѣ i҆исꙋ́са),

сине́сiѧ схiархiмандрíта, сиби́рскагѡ,

мiсаи́ла, i҆еромона́ха а҆бала́цкагѡ,

а҆ндре́ѧ и҆гꙋ́мена рафаи́ловскагѡ, тобо́льскагѡ,

серафíма саро́вскагѡ,

ге́рмана а҆лѧ́скинскагѡ,

данiи́ла а҆́чинскагѡ, сиби́рскагѡ,

варлаа́ма, пꙋсты́нника чико́йскагѡ, сиби́рскагѡ,

мака́рiѧ миссiоне́ра а҆лта́йскагѡ,

а҆ре́ѳы верхотꙋ́рскагѡ, сиби́рскагѡ,

паíсiѧ нѧ́мецкагѡ,

а҆мвро́сiѧ ѻ҆́птинскагѡ,

сiлꙋа́на а҆ѳѡ́нскагѡ,

прпⷣбныхъ же́нъ и҆ матере́й

а҆́нны, кнѧжны̀ кíевскiѧ,

є҆ѵфросѵ́нiи и҆гꙋ́менiи, по́лоцкiѧ,

є҆ѵпра́ѯiи, кнѧги́ни пско́вскiѧ,

є҆ѵфросѵ́нiи, кнѧжны̀ сꙋ́ждальскiѧ,

харiтíны, кнѧжны̀ лито́вскiѧ,

параске́ѵы, и҆гꙋ́менiи рже́вскiѧ,

софíи, вели́кiѧ кнѧги́ни моско́вскiѧ, сꙋ́ждальскiѧ,

є҆ле́ны и҆гꙋ́менiи, моско́вскiѧ,

i҆ꙋлiанíи дѣ́вы, ѻ҆льша́нскiѧ,

софíи кнѧжны̀, слꙋ́цкiѧ

и҆ всѣ́хъ про́чихъ прпⷣбныхъ ѻ҆тє́цъ и҆ ма́терей, въ по́двизѣхъ по́стническихъ просiѧ́вшихъ,

ст҃ы́хъ и҆ добропобѣ́дныхъ мч҃никѡвъ рѡссíйскихъ

ѳео́дѡра варѧ́га и҆ сы́на є҆гѡ̀ i҆ѡа́нна, кíевскихъ,

геѡ́ргiѧ ѻ҆́трока,

а҆враа́мiѧ болга́рскагѡ, влади́мiрскагѡ, 

меркꙋ́рiѧ смоле́нскагѡ,

ѳео́дѡра фiло́софа, ка́мскагѡ,

а҆нтѡ́нiѧ, i҆ѡа́нна и҆ є҆ѵста́фiѧ лито́вскихъ,

i҆ѡа́нна каза́нскагѡ,

стефа́на и҆ петра̀ каза́нскихъ,

бори́са, i҆а́кѡва, ѳео́дѡра, сiльва́на, ѳео́дѡра, васíлiѧ, ѳео́дѡра, дими́трiѧ, мiхаи́ла, i҆ѡа́нна и҆ васíлiѧ каза́нскихъ,

сѷмеѡ́на, кѷпрiа́на, i҆ѡ́сифа, васíлiѧ и҆ и҆̀же съ ни́ми, и҆рге́нскихъ, сиби́рскихъ,

па́ѵла рꙋ́сскагѡ,

гаврiи́ла младе́нца, бѣлосто́кскагѡ,

па́ѵла ви́ленскагѡ,

є҆ѵста́ѳiѧ ѻ҆́трока, кры́мскагѡ,

пахѡ́мiѧ рꙋ́сскагѡ, а҆ѳѡ́нскагѡ,

и҆ всѣ́хъ про́чихъ рѡссíйскихъ мч҃никѡвъ и҆ мч҃ницъ, за вѣ́рꙋ во хрⷭ҇та̀ и҆ бл҃гоче́стiе страда̑нiѧ претерпѣ́вшихъ:

ст҃ы́хъ сщ҃енномꙋ́ченикѡвъ рѡссíйскихъ

кꙋ́кши, просвѣти́телѧ вѧ́тичей, кíево-пече́рскагѡ,

митрофа́на а҆рхiепíскопа, пахѡ́мiѧ а҆рхiмандрíта, данiи́ла и҆гꙋ́мена и҆ ѳеодо́сiѧ и҆гꙋ́мена, влади́мiрскихъ,

сѷмеѡ́на, є҆пíскопа переѧсла́вскагѡ,

лꙋкiа́на кíево-пече́рскагѡ,

а҆нѳíма, є҆пíскопа са́рскагѡ,

патрíкiѧ i҆ере́ѧ, влади́мiрскагѡ,

гера́сiма, є҆пíскопа великопе́рмскагѡ,

пiтѷрíма, є҆пíскопа великопе́рмскагѡ,

i҆сíдѡра пресвѵ́тера и҆ и҆̀же съ ни́мъ седми́десѧти двꙋ́хъ ст҃ы́хъ мч҃никѡвъ, ю҆́рьевскихъ,

мака́рiѧ, митрополíта кíевскагѡ и҆ всеѧ̀ рꙋсѝ и҆ и҆̀же съ ни́мъ,

ѳеоктíста, а҆рхiепíскопа тверска́гѡ,

є҆рмоге́на, ст҃ѣ́йшагѡ патрiа́рха моско́вскагѡ и҆ всеѧ̀ рꙋсѝ,

мiсаи́ла, а҆рхiепíскопа рѧза́нскагѡ, 

i҆ѡ́сифа, митрополíта а҆страха́нскагѡ,

нiки́фора i҆еромона́ха, кры́мскагѡ,

кѡнста́нцiѧ рꙋ́сскагѡ,

нiки́ты славѧни́на, i҆еромона́ха пантелеи́монова монастырѧ̀, а҆ѳѡ́нскагѡ

и҆ всѣ́хъ про́чихъ ст҃ы́хъ сщ҃енномꙋ́ченикѡвъ рѡссíйскихъ, за вѣ́рꙋ во хрⷭ҇та̀ и҆ цр҃ковь хрⷭ҇то́вꙋ страда̑нiѧ претерпѣ́вшихъ:

ст҃ы́хъ прпⷣбномꙋ́ченикѡвъ рѡссíйскихъ

мѡѷсе́ѧ ѹ҆́грина, кíево-пече́рскагѡ,

григо́рiѧ чꙋдотво́рца, кíево-пече́рскагѡ, є҆ѵстра́тiѧ кíево-пече́рскагѡ,

кли́мента, и҆гꙋ́мена кíево-sвѣри́нецкагѡ, и҆ и҆̀же съ ни́мъ,

ѳео́дѡра и҆ васíлiѧ дiа́кона, кíево-пече́рскихъ,

а҆наста́сiѧ дiа́кона, кíево-пече́рскагѡ,

i҆ѡаса́фа снетого́рскаго и҆ васíлiѧ мiро́жскагѡ и҆ съ ни́ми i҆ѡ́сифа и҆ кѡнстантíна пресвѵ́терѡвъ, пско́вскихъ,

григо́рiѧ и҆ кассiа́на а҆вне́жскихъ, а҆нтѡ́нiѧ, и҆́нока чꙋ́довскагѡ, моско́вскагѡ,

са́ввы и҆ венiами́на, и҆гꙋ́менѡвъ желѣзнобо́ровскихъ,

є҆фре́ма, дiонíсiѧ, i҆ерѡнѵ́ма и҆ i҆саа́кiѧ ѻ҆бно́рскихъ,

а҆дрiа́на ѻ҆ндрꙋ́совскагѡ,

а҆дрiа́на пошехо́нскагѡ,

корни́лiѧ и҆ ѹ҆ченика̀ є҆гѡ̀ вассiа́на пско́во- пече́рскихъ,

гела́сiѧ и҆гꙋ́мена, новгоро́дскагѡ,

а҆гапи́та маркꙋше́вскагѡ,

i҆ѡ́ны, гꙋ́рiѧ и҆ ге́рмана пече́негскихъ, ко́льскихъ,

григо́рiѧ сщ҃еннои́нока,

данiи́ла, и҆гꙋ́мена грѣхозарꙋ́цкагѡ, и҆ съ ни́мъ три́десѧти преподобномꙋ́ченикѡвъ и҆ двꙋхсо́тъ мч҃никѡвъ мiрѧ́нъ, ѹ҆́глечскихъ,

кѡнстантíна, и҆гꙋ́мена новото́ржскагѡ съ бра́тiею,

а҆настасíи и҆гꙋ́менiи, и҆ съ не́ю три́десѧти пѧтѝ сесте́ръ мона́хинь, ѹ҆́глечскихъ,

а҆нтѡ́нiѧ и҆гꙋ́мена покро́вскагѡ, гера́сiма а҆рхiмандрíта, є҆ѵѳѵ́мiѧ и҆ варсоно́фiѧ сщ҃еннои́нокѡвъ и҆ бра́тiй и҆́нокѡвъ мака́рiѧ, матѳíѧ, вассiа́на, гꙋ́рiѧ, i҆́ѡва, i҆ларiѡ́на, i҆́ѡва, а҆ка́кiѧ, ѻ҆нꙋ́фрiѧ, i҆ѡ́сифа, герѡ́нтiѧ, лео́нтiѧ, тѵ́хѡна,  фiларе́та, гела́сiѧ, i҆ѡ́сифа, вассiа́на, хрiстофо́ра, серапiѡ́на, ге́рмана, марке́лла, нiки́ты, а҆рсе́нiѧ, ѳеодо́сiѧ, i҆ѡ́ны, i҆ꙋ́ды, сѷмеѡ́на, мiхаи́ла, i҆ѡа́нна, мака́рiѧ, ма́манта, григо́рiѧ, нiки́фора, i҆ларiѡ́на, а҆ѳана́сiѧ, полѷе́ѵкта, космы̀ и҆ съ ни́ми ты́сѧчи мч҃никѡвъ мiрѧ́нъ, ѹ҆́глечскихъ,

i҆ѡаса́фа бо́ровскагѡ, а҆рхiмандрíта трⷪ҇цкагѡ, съ бра́тiею,

є҆ѵфросѵ́на синоезе́рскагѡ,

галактiѡ́на волого́дскагѡ,

i҆́ѡва ѹ҆ще́льскагѡ,

сíмѡна во́ломскагѡ,

а҆ѳана́сiѧ бре́стскагѡ,

мака́рiѧ ка́невскагѡ, а҆рхiмандрíта ѻ҆брꙋ́чскагѡ

и҆ всѣ́хъ про́чихъ ст҃ы́хъ прпⷣбномꙋ́ченикѡвъ и҆ рѡссíйскихъ, за вѣ́рꙋ во хрⷭ҇та̀, ѻ҆те́чество и҆ бл҃гоче́стiе страда̑нiѧ претерпѣ́вшихъ:

ст҃ы́хъ новомꙋ́ченикѡвъ рѡссíйскихъ

тѵ́хѡна, ст҃ѣ́йшагѡ патрiа́рха моско́вскагѡ и҆ всеѧ̀ рꙋсѝ,

влади́мiра, митрополíта кíевскагѡ и҆ га́лицкагѡ,

венiамíна, митрополíта петрогра́дскагѡ и҆ гдо́вскагѡ,

се́ргiѧ а҆рхiмандрíта,

ю҆́рiѧ и҆ i҆ѡа́нна,

i҆ѡа́нна и҆ а҆леѯа́ндра i҆ере́євъ,

є҆лiсаве́ты, вели́кiѧ кнѧги́ни и҆ варва́ры и҆́нокини

и҆ всѣ́хъ про́чихъ ст҃ы́хъ новомꙋ́ченикѡвъ рѡссíйскихъ, за вѣ́рꙋ во хрⷭ҇та̀, ѻ҆те́чество и҆ бл҃гоче́стiе страда̑нiѧ претерпѣ́вшихъ:

ст҃ы́хъ бл҃же́нныхъ, хрⷭ҇та̀ ра́ди ю҆ро́дивыхъ и҆ чꙋдотво́рцєвъ рѡссíйскихъ

проко́пiѧ ѹ҆́стюжскагѡ,

заха́рiи i҆ере́ѧ,

ѳео́дѡра новгоро́дскагѡ,

нiкола́ѧ коча́нова, новгоро́дскагѡ,

геѡ́ргiѧ новгоро́дскагѡ,

маѯíма моско́вскагѡ,

геѡ́ргiѧ шенкꙋ́рскагѡ, 

i҆сíдѡра твердисло́ва, росто́вскагѡ,

леѡ́нтiѧ ѹ҆́стюжскагѡ,

i҆ѡа́нна ѹ҆́стюжскагѡ,

кѷрíлла ве́льскагѡ,

васíлiѧ ка́менскагѡ,

трофíма сꙋ́ждальскагѡ,

лаѵре́нтiѧ калꙋ́жскагѡ,

се́ргiѧ схимона́ха, переѧсла́вскагѡ,

васíлiѧ моско́вскагѡ,

тiмофе́ѧ ѻ҆по́чскагѡ, пско́вскагѡ,

нiкола́ѧ са́лоса пско́вскагѡ,

i҆ѡа́нна ми́лостивагѡ, власа́тагѡ, росто́вскагѡ,

парѳе́нiѧ сꙋ́ждальскагѡ,

сíмѡна ю҆́рьевецкагѡ,

i҆ѡа́нна, большо́й колпа́къ, моско́вскагѡ,

стефа́на росто́вскагѡ,

кѡнстантíна новото́ржскагѡ,

i҆ѡа́нна можа́йскагѡ,

i҆а́кѡва трꙋ́дника, моско́вскагѡ,

ѳео́дѡра,

кѷпрiа́на сꙋ́ждальскагѡ,

проко́пiѧ вѧ́тскагѡ,

ма́рѳы моско́вскiѧ,

и҆лiѝ дани́ловскагѡ, ꙗ҆росла́вскагѡ,

i҆ѡа́нна I и҆ i҆ѡа́нна II, солове́цкихъ,

маѯíма i҆ере́ѧ пра́веднагѡ, то́темскагѡ,

ѳѡмы̀, и҆родiѡ́на, мiхаи́ла, i҆ѡа́нна и҆ васíлiѧ сольвычего́дскихъ,

а҆ндре́ѧ тоте́мскагѡ,

а҆ѳана́сiѧ росто́вскагѡ,

ѻ҆нꙋ́фрiѧ рѡма́новскагѡ, ꙗ҆росла́вскагѡ,

кѷпрiа́на кара́чевскагѡ, 

i҆ѡа́нна верхотꙋ́рскагѡ, сиби́рскагѡ,

космы̀ верхотꙋ́рскагѡ, сиби́рскагѡ,

є҆ѵдокíи сꙋ́ждальскiѧ,

до́мны ста́рицы, то́мскiѧ, сиби́рскiѧ,

ѯе́нiи петербꙋ́ргскiѧ

и҆ всѣ́хъ про́чихъ ст҃ы́хъ бл҃же́нныхъ ѻ҆тє́цъ и҆ ма́терей рѡссíйскихъ, хрⷭ҇та̀ ра́ди въ по́двизѣхъ ю҆ро́дства просiѧ́вшихъ:

ст҃ы́хъ пра́ведныхъ ѻ҆тє́цъ и҆ ма́терей рѡссíйскихъ

i҆ѡа́нна и҆ марíи ѹ҆стю́жскихъ,

i҆ꙋлiанíи новгоро́дскiѧ,

васíлiѧ и҆ i҆ри́ны ка́шинскихъ,

се́ргiѧ и҆ варва́ры сви́рскихъ,

ѳе́клы переѧсла́вскiѧ,

глѷке́рiи дѣ́вы, новгоро́дскiѧ,

i҆а́кѡва борови́чскагѡ,

а҆рте́мiѧ, ѻ҆́трока верко́льскагѡ, и҆ сестры̀ є҆гѡ̀ параске́ѵы пирими́нскiѧ,

варсоно́фiи моско́вскiѧ,

пелагíи рже́вскiѧ,

i҆а́кѡва и҆ i҆ѡа́нна, ѻ҆́трокѡвъ меню́жскихъ,

са́ввы i҆ере́ѧ, мошо́кскагѡ, влади́мiрскагѡ,

гаврiи́ла и҆ а҆настасíи, васíлевскихъ, влади́мiрскихъ,

васíлiѧ мч҃ника, мангазе́йскагѡ, сиби́рскагѡ,

i҆ꙋлiанíи ми́лостивыѧ, геѡ́ргiѧ и҆ и҆́нокини ѳеодо́сiи ла́заревскихъ, мꙋ́ромскихъ,

сѷмеѡ́на верхотꙋ́рскагѡ, сиби́рскагѡ,

i҆ѡа́нна младе́нца мч҃ника, ѹ҆́глечскагѡ,

боголѣ́па ѻ҆́трока-схимона́ха, черноѧ́рскагѡ,

ка́рпа медꙋше́вскагѡ ковро́вскагѡ,

проко́пiѧ ѹ҆стьѧ́нскагѡ,

григо́рiѧ i҆ере́ѧ, дими́трiѧ, а҆рте́мiѧ и҆ є҆ѵфросѵ́нiи, шꙋ́йскихъ, влади́мiрскихъ,

i҆ꙋлiанíи сольвычего́дскiѧ,

параске́ѵы кевро́льскiѧ, а҆рха́нгельскiѧ, 

i҆ѡа́нна и҆сповѣ́дника, рꙋ́сскагѡ,

петра̀ ѻ҆́трока, то́мскагѡ, сиби́рскагѡ.

ѳео́дѡра то́мскагѡ, сиби́рскагѡ,

стефа́на ѻ҆́мскагѡ, сиби́рскагѡ

i҆ѡа́нна, прѡтоiере́ѧ кроншта́дтскагѡ, чꙋдотво́рца

и҆ всѣ́хъ про́чихъ ѻ҆тє́цъ, бра́тiй, же́нъ, ма́терей и҆ сесте́ръ рѡссíйскихъ, хрⷭ҇та̀ ра́ди во бл҃гоче́стiи и҆ пра́ведности подвиза́вшихсѧ, и҆ всѣ́хъ про́чихъ ст҃ы́хъ, въ землѝ рѡссíйстѣй просiѧ́вшихъ, и҆́хже и҆мена̀ ты̀ са́мъ, гдⷭ҇и, вѣ́си, ст҃ы́хъ пра́ведныхъ бг҃оѻтє́цъ i҆ѡакíма и҆ а҆́нны и҆ всѣ́хъ ст҃ы́хъ твои́хъ, бл҃гопрiѧ́тнꙋ сотворѝ мл҃твꙋ на́шꙋ, да́рꙋй на́мъ ѡ҆ставле́нiе прегрѣше́нiй на́шихъ, покры́й на́съ кро́вомъ крилꙋ̀ твое́ю, ѿженѝ ѿ на́съ всѧ́каго врага̀ и҆ сꙋпоста́та, ѹ҆мирѝ на́шꙋ жи́знь, гдⷭ҇и, поми́лꙋй на́съ и҆ мíръ тво́й и҆ сп҃сѝ дꙋ́шы на́шѧ, ꙗ҆́кѡ бл҃гъ и҆ чл҃вѣколю́бецъ.

И҆ вхо́димъ въ хра́мъ, пою́ще стiхи̑ры стiхѡ́вны воскрє́сны, а҃-гѡ гла́са: Сла́ва, ст҃ы́хъ в҃, гла́съ в҃: Но́вый до́ме: И҆ ны́нѣ, бг҃оро́диченъ, гла́съ то́йже: Вы́шнiи ли́цы: И҆лѝ и҆́нъ бг҃оро́диченъ, гла́съ и҃: Ѽ, пресла́внагѡ чꙋдесѐ! нб҃сѐ и҆ землѝ цр҃и́ца:

На бл҃гослове́нiи хлѣ́бѡвъ Бцⷣе дв҃о: два́жды и҆ тропа́рь ст҃ы́хъ, гла́съ и҃: Ꙗ҆́коже пло́дъ: є҆ди́ножды.

На ѹ҆́трени. На Бг҃ъ гдⷭ҇ь: тропа́рь воскре́сенъ є҆ди́ножды и҆ ст҃ы́хъ тропа́рь, гла́съ и҃: Ꙗ҆́коже пло́дъ: є҆ди́ножды: сла́ва, и҆́нъ тропа́рь ст҃ы́хъ, гла́съ д҃: I҆ерꙋсали́ма вы́шнѧгѡ: И҆ ны́нѣ, бг҃оро́диченъ, гла́съ то́йже: Дне́сь свѣ́тлѡ красꙋ́етсѧ:

По а҃-мъ и҆ в҃-мъ стiхосло́вiи сѣда́льны воскрє́сны а҃-гѡ гла́са со стiхѝ и҆́хъ. По полѷеле́и велича̑нiѧ прест҃ѣ́й трⷪ҇цѣ и҆ бцⷣѣ, ѱало́мъ и҆збра́нный Бл҃го є҆́сть: и҆ припѣва́емъ ко стiхѡ́мъ є҆гѡ̀ велича́нiе ст҃ы̑мъ. Посе́мъ, не пѣ́вше Сла́ва, и҆ ны́нѣ: тропарѝ воскрє́сныѧ по непоро́чныхъ: А҆́гг҃льскiй собо́ръ: Ѵ҆пакоѝ воскре́сенъ а҃-гѡ гла́са и҆ и҆́ны сѣда́льны ст҃ы́хъ а҃-гѡ и҆ в҃-гѡ  стiхосло́вiи безꙿ бг҃оро́дичнѡвъ, пе́рвый сѣда́ленъ ст҃ы́хъ по полѷеле́и. Сла́ва, и҆́нъ сѣда́ленъ ст҃ы́хъ по полѷеле́и. И҆ ны́нѣ, бг҃оро́диченъ є҆гѡ̀.

Степе́нна воскре́сна а҃-гѡ гла́са. Прокíменъ воскре́сный, гла́съ а҃: Ны́нѣ воскреснꙋ̀: Е҆ѵⷢ҇лiе воскре́сное в҃-е, ѿ ма́рка, зача́ло ѻ҃. Воскресе́нiе хрⷭ҇то́во: По н҃-ъ ѱалмѣ̀ стiхи́ра, гла́съ s҃: Воскре́съ i҆и҃съ.

А҆́ще же хра́мъ всѣ́хъ рꙋ́сскихъ ст҃ы́хъ. Степе́нна воскре́сна а҃-гѡ гла́са. Прокíменъ ст҃ы́хъ, гла́съ д҃: Ра́дꙋйтесѧ, пра́веднiи, ѡ҆ гдⷭ҇ѣ, пра̑вымъ подоба́етъ похвала̀. Стíхъ: Бꙋ́ди, гдⷭ҇и, млⷭ҇ть твоѧ̀ на на́съ, ꙗ҆́коже ѹ҆пова́хомъ на тѧ̀. Всѧ́кое дыха́нiе: Е҆ѵⷢ҇лiе хра́ма всѣ́хъ рꙋ́сскихъ ст҃ы́хъ, ѿ матѳе́а, зача́ло _i҃. Воскресе́нiе хрⷭ҇то́во: Ѱало́мъ н҃. Сла́ва: Мл҃твами всѣ́хъ ст҃ы́хъ рꙋ́сскихъ: И҆ ны́нѣ: Мл҃твами бцⷣы: По н҃-мъ ѱалмѣ̀ стiхи́ра ст҃ы́хъ, гла́съ s҃: Е҆желѣ́тнюю па́мѧть: Посе́мъ глаго́летъ дiа́конъ мл҃твꙋ Спасѝ, бж҃е, лю́ди твоѧ̑: (зрѝ ѹ҆ста́въ на лiтíи, страни́ца 551).

Канѡ́нъ воскре́сенъ ѻ҆ктѡ́иха а҃-гѡ гла́са со i҆рмосо́мъ на д҃, канѡ́нъ бцⷣѣ воскре́сный а҃-гѡ гла́са на в҃, и҆ канѡ́нъ всѣ́хъ рꙋ́сскихъ ст҃ы́хъ, гла́съ и҃, на и҃. Катава́сiѧ: Ѿве́рзꙋ ѹ҆ста̀ моѧ̑: По г҃-й пѣ́сни конда́къ, i҆́косъ и҆ сѣда́ленъ съ бг҃оро́дичномъ є҆гѡ̀ ст҃ы́хъ. По s҃-й пѣ́снь конда́къ и҆ i҆́косъ воскре́сенъ. По ѳ҃-й пѣ́сни Ст҃ъ гдⷭ҇ь: Свѣти́ленъ воскре́сенъ. Сла́ва, ст҃ы́хъ. И҆ ны́нѣ, бг҃оро́диченъ є҆гѡ̀.

На хвали́техъ стiхи̑ры на и҃, воскрє́сны д҃, гла́съ а҃ и҆ ст҃ы́хъ д҃ со сла́вникомъ, со стiхѝ ѿ стiхо́вны ма́лыѧ вече́рни. Сла́ва, стiхи́ра є҆ѵⷢ҇льскаѧ, втора́ѧ. И҆ ны́нѣ, гла́съ в҃: Пребл҃гослове́нна є҆сѝ, бцⷣе дв҃о: По вели́комъ славосло́вiи тропа́рь воскре́сенъ то́чiю: Дне́сь сп҃се́нiе мíрꙋ бы́сть: Е҆ктенiа̀ и҆ ѿпꙋ́стъ, на не́мже помина́емъ: ст҃а́го равноапо́стольнаго вели́каго кнѧ́зѧ влади́мiра и҆ всѣ́хъ про́чихъ чꙋдотво́рцєвъ, въ землѝ рѡссíйстѣй просiѧ́вшихъ: И҆ пое́мъ многолѣ́тны.

Посе́мъ ѻ҆бы́чное и҆схожде́нiе. Поє́мымъ же стiхи́рамъ хра́ма всѣ́хъ рꙋ́сскихъ ст҃ы́хъ на ѻ҆́смь гласѡ́въ, кади́тъ предстоѧ́тель i҆кѡ́нꙋ пра́здника  и҆ быва́етъ пома́занiе ѿ лампа́ды ст҃ы́мъ є҆ле́емъ. По пома́занiи же ст҃ы́мъ є҆ле́емъ глаго́летъ предстоѧ́тель: Ми́ръ всѣ̑мъ. Ли́къ: И҆ дх҃ови твоемꙋ̀. Дiа́конъ: Главы̑ на́шѧ гдⷭ҇еви прикло́нимъ. Ли́къ: Тебѣ̀ гдⷭ҇и. И҆ чте́тъ предстоѧ́тель мл҃твꙋ: Влⷣко многоми́лостиве: кра́ткѡ, присовокꙋплѧ́ѧ то́кмѡ: ст҃а́го равноапо́стольнаго вели́кагѡ кнѧ́зѧ влади́мiра и҆ всѣ́хъ про́чихъ чꙋдотво́рцєвъ, въ землѝ рѡссíйстѣй просiѧ́вшихъ, и҆́хже па́мѧть соверша́емъ ны́нѣ: Ѡ҆глаше́нiе стꙋди́тово: тропа́рь прпⷣбномꙋ ѳео́дѡрꙋ и҆ ча́съ а҃.

На часѣ́хъ тропа́рь воскре́сенъ. Сла́ва, ст҃ы́хъ тропарѝ и҃-гѡ и҆ д҃-гѡ гла́сѡвъ, премѣнѧ́юще глаго́лемъ. Конда́къ на а҃-мъ и҆ s҃-мъ часѣ́хъ воскре́сенъ, на г҃-мъ и҆ ѳ҃-мъ часѣ́хъ конда́къ ст҃ы́хъ.

На лiтꙋргíи. Бл҃жє́нны воскрє́сны а҃-гѡ гла́са на s҃, начина́ѧ ѿ: Бл҃же́ни кро́тцыи: и҆ ст҃ы́хъ бл҃жє́нны на д҃, гла́съ и҃, ѿ: Бл҃же́ни є҆стѐ, є҆гда̀ поно́сѧтъ ва́мъ:

По вхо́дѣ. Тропа́рь воскре́сенъ, гла́съ а҃, и҆ ст҃ы́хъ ѻ҆́ба тропарѧ̀ и҃-гѡ и҆ д҃-гѡ гла́сѡвъ. Конда́къ воскре́сенъ, гла́съ а҃. Сла́ва, конда́къ ст҃ы́хъ, гла́съ г҃. И҆ ны́нѣ, конда́къ ѹ҆спе́нiѧ бцⷣы, гла́съ в҃: Въ мл҃твахъ: Прокíменъ воскре́сенъ, гла́съ а҃: Бꙋ́ди, гдⷭ҇и, ми́лость твоѧ̀ на на́съ, ꙗ҆́коже ѹ҆пова́хомъ на тѧ̀. Стíхъ: Ра́дꙋйтесѧ, пра́веднiи ѡ҆ гдⷭ҇ѣ, пра̑вымъ подоба́етъ похвала̀. Прокíменъ ст҃ы́хъ, гла́съ д҃: Ст҃ы̑мъ, и҆̀же сꙋ́ть на землѝ є҆гѡ̀ ѹ҆дивѝ гдⷭ҇ь всѧ̑ хотѣ̑нiѧ своѧ̑ въ ни́хъ. Стíхъ: Сохрани́ мѧ, гдⷭ҇и, ꙗ҆́кѡ на тѧ̀ ѹ҆пова́хъ. А҆по́столъ воскре́сенъ къ ри́млѧнѡмъ, зача́ло п҃а ѿ полꙋ̀ и҆ ст҃ы́хъ а҆по́стѡлъ къ колоса́ємъ: зача́ло сн҃s ѿ полꙋ̀. А҆лиллꙋ́iѧ, гла́съ а҃. Стíхъ: Бг҃ъ даѧ́й ѿмще́нiе мнѣ̀, и҆ покори́вый лю́ди подꙿ мѧ̀. Стíхъ в҃: Велича́ѧй сп҃се́нiѧ царе́ва, и҆ творѧ́й млⷭ҇ть хрiстꙋ̀ своемꙋ̀ давíдꙋ, и҆ сѣ́мени є҆гѡ̀ до вѣ́ка. И҆ ст҃ы́хъ, гла́съ стíхъ: Бж҃е, ѹ҆ши́ма на́шима ѹ҆слы́шахомъ, и҆ ѻ҆тцы̀ на́ши возвѣсти́ша на́мъ. Стíхъ в҃: Спа́слъ є҆сѝ на́съ ѿ стꙋжа́ющихъ на́мъ и҆ ненави́дѧщихъ на́съ посрами́лъ  є҆сѝ. Е҆ѵⷢ҇лiе воскре́сное ѿ матѳе́а, зача́ло ѳ҃ и҆ ст҃ы́хъ є҆ѵⷢ҇лiе ѿ лꙋкѝ, зача́ло ѯ҃з. Прича́стенъ воскре́сенъ: Хвали́те гдⷭ҇а съ нб҃съ, хвали́те є҆го̀ въ вы́шнихъ. И҆ ст҃ы́хъ: Бл҃говоли́тъ гдⷭ҇ь въ лю́дехъ свои́хъ и҆ вознесе́тъ крѡ́ткiѧ во сп҃се́нiе.

По заамво́нной мл҃твѣ и҆схо́димъ ко i҆кѡ́нѣ пра́здника, пою́ще тропа́рь ст҃ы́хъ, гла́съ и҃. Сла́ва, конда́къ ст҃ы́хъ, гла́съ г҃. И҆ ны́нѣ, бг҃оро́диченъ, гла́съ г҃. Посе́мъ чте́тсѧ мл҃тва на бл҃гослове́нiе ко́лива, въ че́сть и҆ па́мѧть всѣ́хъ ст҃ы́хъ, въ землѝ рѡссíйстѣй просiѧ́вшихъ. И҆ мл҃тва ко всѣ̑мъ ст҃ы̑мъ землѝ рꙋ́сскiѧ. По мл҃твѣ пое́мъ велича̑нiѧ прест҃ѣ́й трⷪ҇цѣ, бцⷣѣ и҆ ст҃ы̑мъ. Бꙋ́ди и҆́мѧ гдⷭ҇не: ѱало́мъ л҃г и҆ про́чее лiтꙋргíи. Ѿпꙋ́стъ, на не́мже помина́емъ: ст҃а́го равноапо́стольнаго вели́каго кнѧ́зѧ влади́мiра и҆ всѣ́хъ про́чихъ чꙋдотво́рцєвъ, въ землѝ рѡссíйстѣй просiѧ́вшихъ.

По ѿпꙋ́стѣ лiтꙋргíи быва́етъ многолѣ́тiе и҆ присоединѧ́емъ проше́нiе сiѐ:

Хрⷭ҇тiа́нскагѡ бл҃гоче́стiѧ ревни́телємъ и҆ защи́тникѡмъ хрⷭ҇то́вы цр҃кве и҆ всѣ̑мъ правосла̑внымъ хрⷭ҇тiа́нѡмъ пода́ждь, гдⷭ҇и, тишинꙋ̀ и҆ бл҃годе́нствiе, и҆ и҆зꙿѻби́лiе плодѡ́въ земны́хъ, и҆ мнѡ́гаѧ лѣ̑та.

И҆ по многолѣ́тiи пое́мъ стiхѝ.



Ѡ҆бꙿ ѿда́нiи пра́здника хра́ма всѣ́хъ ст҃ы́хъ, въ землѝ рѡссíйстѣй просiѧ́вшихъ.

Въ ве́черъ же днѐ тогѡ̀ быва́етъ ѿда́нiе пра́здника сегѡ̀ по чинꙋ̀ ѿда́нiѧ пра́здника ст҃ы́хъ ѻ҆тцє́въ пе́рвагѡ вселе́нскагѡ собо́ра въ недѣ́лю з҃-ю по па́сцѣ. Къ вече́рни трезво́нъ безꙿ больша́гѡ. На вече́рни каѳȋсмы не стiхосло́вимъ. На Гдⷭ҇и, воззва́хъ: стiхи̑ры ст҃ы́хъ г҃ ѿ ма́лыѧ вече́рни, гла́съ д҃: Ꙗ҆́кѡ и҆збра́нныхъ ѿ люде́й рꙋ́сскихъ: Вѣ́ры бронѧ́ми: Ꙗ҆́кѡ  sвѣ́зды многосвѣ̑тлыѧ: (зрѝ страни̑цы 495, 496). И҆ ст҃а́гѡ мине́и стiхи̑ры г҃. Сла́ва, ст҃ы́хъ гла́съ а҃: Весели́сѧ ѡ҆ гдⷭ҇ѣ. рꙋ́сь правосла́внаѧ: (зрѝ страни́цꙋ 513). И҆ ны́нѣ, бг҃оро́диченъ догма́тикъ, гла́съ то́йже: Всемíрнꙋю сла́вꙋ: Вхо́да нѣ́сть. Прокíменъ днѐ. Сподо́би, гдⷭ҇и: є҆ктенiа̀ проси́тельнаѧ. И҆ стiхи́ры ст҃ы́хъ на стiхо́внѣ ѿ ма́лыѧ вече́рни, гла́съ и҃: Ѽ, пресла́внагѡ чꙋдесѐ! на нб҃сѝ: Ѽ, пресла́внагѡ чꙋдесѐ! чꙋде́съ: Ѽ, пресла́внагѡ чꙋдесѐ! хрⷭ҇та̀ ра́ди: (зрѝ страни́цꙋ 497). Сла́ва, гла́съ s҃: Е҆желѣ́тнюю па́мѧть дне́сь (зрѝ страни́цꙋ 526). И҆ ны́нѣ, бг҃оро́диченъ, гла́съ є҃: Вострꙋ́бимъ трꙋбо́ю: (зрѝ страни́цꙋ 498). По трист҃о́мъ тропа́рь ст҃ы́хъ, гла́съ и҃: Ꙗ҆́коже пло́дъ: (зрѝ страни́цꙋ 498). Сла́ва, тропа́рь ст҃а́гѡ и҆зꙿ мине́и. И҆ ны́нѣ, бг҃оро́диченъ, гла́съ д҃: Дне́сь свѣ́тлѡ красꙋ́етсѧ: (зрѝ страни́цꙋ 520). Е҆ктенiа̀ сꙋгꙋ́баѧ и҆ ѿпꙋ́стъ, на не́мже помина́емъ ст҃а́го равноапо́стольнаго вели́кагѡ кнѧ́зѧ влади́мiра и҆ ст҃а́го, (и҆́мⷬ҇къ, а҆́ще бꙋ́детъ наꙋ́трiе па́мѧть рꙋ́сскагѡ ст҃а́гѡ) и҆ всѣ́хъ про́чихъ чꙋдотво́рцєвъ, въ землѝ рѡссíйстѣй просiѧ́вшихъ, ст҃а́го (и҆́мⷬ҇къ вселе́нскагѡ ст҃а́гѡ, є҆го́же па́мѧть бꙋ́детъ наꙋ́трiе).

А҆́ще наꙋ́трiе пра́здникъ въ понедѣ́льникъ бꙋ́детъ два̀ ст҃ы́хъ, на вече́рни пое́мъ стiхи̑ры є҆ди́нагѡ ст҃а́гѡ, дрꙋга́гѡ же ст҃а́гѡ пое́мъ стiхи̑ры на ѹ҆́трени на хвали́техъ. А҆́ще же бꙋ́детъ ст҃ы́й, и҆мѣ́ѧй славосло́вiе и҆лѝ полѷеле́й, и҆ тогда̀ слꙋ́жбꙋ си́хъ ст҃ы́хъ пое́мъ во и҆́нъ де́нь, и҆ли́ же, а҆́ще неꙋдо́бь перенестѝ сiѐ пра́зднованiе на и҆́нъ де́нь, ѿда́нiѧ хра́ма не быва́етъ.

Въ хра́мѣ всѣ́хъ рꙋ́сскихъ ст҃ы́хъ, и҆дѣ́же по ѹ҆ста́вꙋ пое́тсѧ канѡ́нъ хра́ма, ꙗ҆́коже въ сꙋббѡ́тꙋ на ѹ҆́трени, є҆гда̀ нѣ́сть пра́зднꙋемагѡ ст҃а́гѡ, пое́мъ канѡ́нъ ст҃ы́хъ, и҆́же на моле́бномъ пѣ́нiи положе́нъ (зрѝ страни́цꙋ 502).



Ѹ҆ста́въ соверше́нiѧ слꙋ́жбы всѣ̑мъ ст҃ы̑мъ,  въ землѝ рѡссíйстѣй просiѧ́вшымъ, во и҆́нъ де́нь.

На ма́лой вече́рни. На Гдⷭ҇и, воззва́хъ: стiхи̑ры ст҃ы́хъ на д҃, гла́съ и҃, повторѧ́юще пе́рвꙋю стiхи́рꙋ два́жды. Сла́ва, ст҃ы́хъ, гла́съ д҃. И҆ ны́нѣ, бг҃оро́диченъ, гла́съ то́йже: Бцⷣѣ, всѣ́хъ цр҃и́це: На стiхо́внѣ стiхи̑ры ст҃ы́хъ, гла́съ и҃. Сла́ва, гла́съ а҃. И҆ ны́нѣ, гла́съ є҃: Вострꙋ́бимъ трꙋбо́ю: И҆лѝ бг҃оро́диченъ, гла́съ и҃: Ѽ, пресла́внагѡ чꙋдесѐ! нб҃сѐ и҆ землѝ цр҃и́ца: (зрѝ на стiхо́внѣ вели́цѣй вече́рни, страни́ца 519). По Ны́нѣ ѿпꙋща́еши: тропа́рь ст҃ы́хъ, гла́съ и҃: Ꙗ҆́коже пло́дъ: Сла́ва, и҆ ны́нѣ, бг҃оро́диченъ, гла́съ д҃: Застꙋ́пнице ѹ҆се́рднаѧ: є҆ктенiа̀ и҆ ѿпꙋ́стъ.

По ѿпꙋ́стѣ ма́лыѧ вече́рни соверша́емъ послѣ́дованiе моле́бнагѡ пѣ́нiѧ (зрѝ порѧ́докъ соверше́нiѧ є҆гѡ̀ во ѹ҆ста́вѣ недѣ́ли в҃-й по пѧтидесѧ́тницѣ, страни́ца 550).

На вели́цѣй вече́рни, Бл҃же́нъ мꙋ́жъ: а҃-й а҆нтiфѡ́нъ. На Гдⷭ҇и, воззва́хъ: стiхи̑ры ст҃ы́хъ на и҃, повторѧ́юще пе́рвꙋю два́жды. Сла́ва, гла́съ а҃: Весели́сѧ ѡ҆ гдⷭ҇ѣ: И҆ ны́нѣ: Всемíрнꙋю сла́вꙋ: Вхо́дъ, прокíменъ днѐ. И҆ чтє́нiѧ трѝ. На лiтíи стiхи̑ры всѝ ст҃ы́хъ. Мл҃твы Сп҃сѝ, бж҃е: и҆ Влⷣко многоми́лостиве: (зрѝ во ѹ҆ста́вѣ недѣ́ли в҃-й по пѧтидесѧ́тницѣ, страни̑цы 551, 552). На стiхо́внѣ стiхи̑ры ст҃ы́хъ, гла́съ в҃. Сла́ва, ст҃ы́хъ, гла́съ в҃. И҆ ны́нѣ, бг҃оро́диченъ, гла́съ то́йже. И҆лѝ и҆́нъ бг҃оро́диченъ, гла́съ и҃: Ѽ, пресла́внагѡ чꙋдесѐ! нб҃сѐ и҆ землѝ цр҃и́ца: На благослове́нiи хлѣ́бѡвъ тропа́рь ст҃ы́хъ, гла́съ и҃: Ꙗ҆́коже пло́дъ: два́жды. И҆ Бцⷣе дв҃о: є҆ди́ножды.

На ѹ҆́трени. На Бг҃ъ гдⷭ҇ь: тропа́рь ст҃ы́хъ, гла́съ и҃: Ꙗ҆́коже пло́дъ: два́жды. Сла́ва, и҆́нъ тропа́рь ст҃ы́хъ, гла́съ д҃: I҆ерꙋсали́ма вы́шнѧгѡ: И҆ ны́нѣ, бг҃оро́диченъ: Дне́сь свѣ́тлѡ красꙋ́етсѧ:

По а҃-мъ и҆ в҃-мъ стiхосло́вiихъ сѣда́льны ст҃ы́хъ съ бг҃орѡ́дичны и҆́хъ. По полѷеле́и велича́нiе прест҃ѣ́й трⷪ҇цѣ:

Велича́емъ тѧ̀, трiѷпоста́сный влⷣко, вѣ́рою правосла́вною зе́млю  рꙋ́сскꙋю ѡ҆зари́вшаго и҆ ст҃ы́хъ сро́дникѡвъ на́шихъ со́нмъ ве́лiй въ не́й просла́вльшаго.

Посе́мъ пое́мъ на ѻ҆́ба ли̑ка ѱало́мъ и҆збра́нный: Воскли́кните гдⷭ҇еви: и҆ припѣва́емъ къ стiха́мъ сегѡ̀ ѱалма̀, ко всѣ̑мъ и҆лѝ то́кмѡ къ нѣ́которымъ, ꙗ҆́коже ѹ҆каза́сѧ, велича́нiе ст҃ы̑мъ.

Ѹ҆блажа́емъ ва́съ, чꙋдотво́рцы на́ши сла́внiи, зе́млю рꙋ́сскꙋю добродѣ́тельми ва́шими ѡ҆зари́вшiи и҆ ѻ҆́бразъ спасе́нiѧ на́мъ свѣтоѧвле́ннѡ показа́вшiи.

Ѱало́мъ и҆збра́нный, пое́мый во и҆́нъ де́нь:

а҃ ли́къ: Воскли́кните гдⷭ҇еви всѧ̀ землѧ̀, по́йте же и҆́мени є҆гѡ̀, дади́те сла́вꙋ хвалѣ̀ є҆гѡ̀. Ѹ҆блажа́емъ ва́съ: в҃ ли́къ: Ꙗ҆́кѡ бг҃ъ ве́лiй гдⷭ҇ь и҆ цр҃ь ве́лiй по всѣ́й землѝ, ꙗ҆́кѡ въ рꙋ́цѣ є҆гѡ̀ всѝ концы̀ землѝ и҆ высѡты̀ го́ръ тогѡ̀ сꙋ́ть. а҃. Прiиди́те, поклони́мсѧ и҆ припаде́мъ є҆мꙋ̀ и҆ воспла́чемсѧ предꙿ гдⷭ҇емъ, сотво́ршимъ на́съ. в҃. Бж҃е, ѹ҆ши́ма на́шима ѹ҆слы́шахомъ и҆ ѻ҆тцы̀ на́ши возвѣсти́ша на́мъ дѣ́ло, є҆́же содѣ́лалъ є҆сѝ во дне́хъ и҆́хъ, во дне́хъ дре́внихъ. а҃. Ѿве́рзꙋ въ при́тчахъ ѹ҆ста̀ моѧ̑, провѣща́ю гана̑нiѧ и҆спе́рва. в҃ Е҆ли̑ка слы́шахомъ и҆ позна́хомъ ѧ҆̀ и҆ ѻ҆тцы̀ на́шѧ повѣ́даша на́мъ. а҃. Не ѹ҆таи́шасѧ ѿ ча́дъ и҆́хъ въ ро́дъ и҆́нъ, возвѣща́юще хвалы̑ гдⷭ҇ни и҆ си̑лы є҆гѡ̀, и҆ чꙋдеса̀ є҆гѡ̀, ꙗ҆̀же сотворѝ. в҃. Гдⷭ҇и бж҃е на́шъ, ты̀ послꙋ́шалъ є҆сѝ и҆̀хъ, бж҃е, ты̀ млⷭ҇тивъ быва́лъ є҆сѝ и҆̀мъ и҆ мща́ѧ на всѧ̑ начина̑нiѧ и҆́хъ. а҃. На тѧ̀ ѹ҆пова́ша ѻ҆тцы̀ на́ши, ѹ҆пова́ша и҆ и҆зба́вилъ є҆сѝ ѧ҆̀. в҃. Къ тебѣ̀ воззва́ша и҆ спасо́шасѧ, на тѧ̀ ѹ҆пова́ша и҆ не постыде́шасѧ. Ѹ҆блажа́емъ ва́съ: а҃. И҆ да ѹ҆пова́ютъ на тѧ̀ зна́ющiи и҆́мѧ твоѐ, ꙗ҆́кѡ не ѡ҆ста́вилъ є҆сѝ взыска́ющихъ тѧ̀, гдⷭ҇и. в҃. Не бо мече́мъ свои́мъ наслѣ́диша зе́млю и҆ мы́шца и҆́хъ не спасѐ и҆̀хъ. а҃. Но десни́ца твоѧ̑ и҆ мы́шца твоѧ̑ и҆ просвѣще́нiе лица̀ твоегѡ̀, ꙗ҆́кѡ бл҃говоли́лъ є҆сѝ въ ни́хъ. в҃. Бг҃ъ на́мъ прибѣ́жище и҆ си́ла, помо́щникъ  въ ско́рбехъ, ѡ҆брѣ́тшихъ ны̀ sѣлѡ̀. а҃. Бж҃е, ѿри́нꙋлъ ны̀ є҆сѝ и҆ низложи́лъ є҆сѝ на́съ, разгнѣ́валсѧ є҆сѝ и҆ ѹ҆ще́дрилъ є҆сѝ на́съ. в҃. Ꙗ҆́кѡ а҆́ще не гдⷭ҇ь бы бы́лъ въ на́съ, внегда̀ воста́ти человѣ́кѡмъ на ны̀, ѹ҆̀бо живы́хъ поже́рли бы́ша на́съ. а҃. Бл҃гослове́нъ гдⷭ҇ь, и҆́же не дадѐ на́съ въ лови́твꙋ зꙋбѡ́мъ и҆́хъ. в҃. Ꙗ҆́кѡ не ѿри́нетъ гдⷭ҇ь люде́й свои́хъ и҆ достоѧ́нiѧ своегѡ̀ не ѡ҆ста́витъ. а҃. Спа́слъ бо є҆сѝ на́съ ѿ стꙋжа́ющихъ на́мъ и҆ ненави́дѧщихъ на́съ посрами́лъ є҆сѝ. Ѹ҆блажа́емъ ва́съ: в҃. По́мощь на́ша во и҆́мѧ гдⷭ҇а, сотво́ршагѡ нб҃о и҆ зе́млю. а҃. Не на́мъ, гдⷭ҇и, не на́мъ, но и҆́мени твоемꙋ̀ да́ждь сла́вꙋ ѡ҆ млⷭ҇ти твое́й и҆ и҆́стинѣ твое́й. в҃. Гдⷭ҇ь си́лъ съ на́ми, застꙋ́пникъ на́шъ бг҃ъ i҆а́кѡвль. а҃. По́йте бг҃ꙋ на́шемꙋ, по́йте, по́йте цр҃е́ви на́шемꙋ, по́йте, ꙗ҆́кѡ цр҃ь всеѧ̀ землѝ бг҃ъ, по́йте разꙋ́мнѡ. в҃. Гдⷭ҇ь цр҃ь во вѣ́къ и҆ въ вѣ́къ вѣ́ка, поги́бнете, ꙗ҆зы́цы, ѿ землѝ є҆гѡ̀. а҃. Мы́ же лю́дiе твоѝ и҆ ѻ҆́вцы па́жити твоеѧ̀, и҆сповѣ́мысѧ тебѣ̀, бж҃е, во вѣ́къ, въ ро́дъ и҆ ро́дъ возвѣсти́мъ хвалꙋ̀ твою̀. в҃. Бл҃гослове́нъ гдⷭ҇ь бг҃ъ i҆и҃левъ, творѧ́й чꙋдеса̀ є҆ди́нъ, и҆ бл҃гослове́но и҆́мѧ сла́вы є҆гѡ̀ во вѣ́къ и҆ въ вѣ́къ вѣ́ка, и҆ и҆спо́лнитсѧ сла́вы є҆гѡ̀ всѧ̀ землѧ̀, бꙋ́ди, бꙋ́ди. Ѹ҆блажа́емъ ва́съ: а҃. Сла́ва: Ѹ҆блажа́емъ ва́съ: в҃. И҆ ны́нѣ: Ѹ҆блажа́емъ ва́съ: а҃. А҆ллилꙋ́iа, а҆ллилꙋ́iа, а҆ллилꙋ́iа, сла́ва тебѣ̀, бж҃е. в҃. А҆ллилꙋ́iа.

Сщ҃еннослꙋжи́тели: А҆ллилꙋ́iа: И҆ коне́чное велича́нiе бцⷣѣ:

Досто́йнѡ є҆́сть велича́ти тѧ̀, бцⷣе, землѝ рꙋ́сскiѧ цр҃и́цꙋ нбⷭ҇нꙋю и҆ люде́й правосла́вныхъ влⷣчицꙋ держа́внꙋю.

По полѷеле́и сѣда́льны ст҃ы́хъ. И҆ ны́нѣ, бг҃оро́диченъ. Степе́нна, а҃-й а҆нтiфѡ́нъ д҃-гѡ гла́са. Прокíменъ, гла́съ д҃: Ра́дꙋйтесѧ, пра́веднiи, ѡ҆ гдⷭ҇ѣ, пра̑вымъ подоба́етъ похвала̀. Стíхъ: Бꙋ́ди, гдⷭ҇и, млⷭ҇ть твоѧ̀ на на́съ, ꙗ҆́коже ѹ҆пова́хомъ на тѧ̀. Всѧ́кое дыха́нiе: Е҆ѵⷢ҇лiе ѿ матѳе́а, зача́ло _i҃. Ѱало́мъ н҃. Сла́ва: Мл҃твами всѣ́хъ ст҃ы́хъ рꙋ́сскихъ: И҆ ны́нѣ: Мл҃твами бцⷣы: По н҃-мъ  ѱалмѣ̀ стiхи́ра, гла́съ s҃: Е҆желѣ́тнюю па́мѧть: Посе́мъ глаго́летъ дiа́конъ мл҃твꙋ Сп҃сѝ, бж҃е, лю́ди твоѧ̑: (зрѝ во ѹ҆ста́вѣ на лiтíи въ недѣ́лю в҃-ю по пѧтидесѧ́тницѣ, страни́ца 551).

Канѡ́нъ бцⷣы, гла́съ в҃: Ꙗ҆́же всѣ̑мъ ѹ҆до́бь послꙋ́шнаѧ: (зрѝ ѻ҆ктѡ́ихъ, повече́рiе сꙋббѡ́ты, и҆лѝ слꙋ́жбꙋ Ѹ҆толѝ моѧ̑ печа̑ли, i҆аннꙋа́рiѧ к҃є) со i҆рмосо́мъ на s҃, i҆рмосы̀ по два́жды. И҆ канѡ́нъ всѣ́хъ рꙋ́сскихъ ст҃ы́хъ, гла́съ и҃, на и҃. По г҃-й пѣ́сни сѣда́ленъ ст҃ы́хъ съ бг҃оро́дичнымъ є҆гѡ̀. По s҃-й пѣ́сни конда́къ и҆ i҆́косъ ст҃ы́хъ. По ѳ҃-й пѣ́сни свѣти́ленъ ст҃ы́хъ съ бг҃оро́дичномъ є҆гѡ̀.

На хвали́техъ стiхи̑ры ст҃ы́хъ на д҃, гла́съ є҃, повторѧ́юще пе́рвꙋю два́жды. Сла́ва, гла́съ д҃. И҆ ны́нѣ, гла́съ то́йже: При́снѡ страна̀ рѡссíйскаѧ: По вели́комъ славосло́вiи тропа́рь ст҃ы́хъ, гла́съ д҃: I҆ерꙋсали́ма вы́шнѧгѡ: Сла́ва, и҆ ны́нѣ, бг҃оро́диченъ, гла́съ то́йже: Въ застꙋ́пницѣ страны̀ на́шеѧ: (зрѝ въ послѣ́дованiи моле́бнагѡ пѣ́нiѧ, страни́ца 519). Е҆ктенiа̀ и҆ ѿпꙋ́стъ, на не́мже помина́емъ: ст҃а́го равноапо́стольнаго вели́кагѡ кн҃зѧ влади́мiра и҆ всѣ́хъ про́чiихъ чꙋдотво́рцєвъ, въ землѝ рѡссíйстѣй просiѧ́вшихъ: И҆ пое́мъ многолѣ́тны.

Посе́мъ и҆схожде́нiе и҆ пою́тсѧ стiхи̑ры хра́ма всѣ́хъ рꙋ́сскихъ ст҃ы́хъ на ѻ҆́смь гласѡ́въ. И҆ быва́етъ пома́занiе. Ѡ҆ се́мъ зрѝ во ѹ҆ста́вѣ в҃-й недѣ́ли по пѧтидесѧ́тницѣ (страни́цы 499), то́кмѡ ѡ҆глаше́нiе стꙋди́тово и҆ тропа́рь прпⷣбномꙋ ѳео́дѡрꙋ не глаго́лемъ. И҆ ча́съ а҃-й. На часѣ́хъ ѻ҆́ба тропарѧ̀ ст҃ы́хъ, и҃-гѡ и҆ д҃-гѡ гласѡ́въ, глаго́лемъ и҆ конда́къ ст҃ы́хъ.

На лiтꙋргíи. Бл҃жє́нны ст҃ы́хъ на и҃, начина́ѧ ѿ: Бл҃же́ни ми́лостиви: По вхо́дѣ ѻ҆́ба тропарѧ̀ ст҃ы́хъ и҃-гѡ и҆ д҃-гѡ гласѡ́въ. Сла́ва, конда́къ ст҃ы́хъ, гла́съ г҃. И҆ ны́нѣ, конда́къ ѹ҆спе́нiѧ бцⷣы, гла́съ г҃: Въ мл҃твахъ: Прокíменъ ст҃ы́хъ, гла́съ д҃: Ст҃ы̑мъ, и҆̀же сꙋ́ть на землѝ є҆гѡ̀, ѹ҆дивѝ гдⷭ҇ь  всѧ̑ хотѣ̑нiѧ своѧ̑ въ ни́хъ. Стíхъ: Сохрани́ мѧ, гдⷭ҇и, ꙗ҆́кѡ на тѧ̀ ѹ҆пова́хъ. А҆по́столъ ст҃ы́хъ, ко є҆вре́ємъ, зача́ло т҃л. А҆ллилꙋ́iа, гла́съ д҃: Бж҃е, ѹ҆ши́ма на́шима ѹ҆слы́шахомъ, и҆ ѻ҆тцы̀ на́ши возвѣсти́ша на́мъ. Стíхъ: Спа́слъ бо є҆сѝ на́съ ѿ стꙋжа́ющихъ на́мъ и҆ ненави́дѧщихъ на́съ посрами́лъ є҆сѝ. Е҆ѵⷢ҇лiе ст҃ы́хъ, ѿ матѳе́а, зача́ло а҃_i. Прича́стенъ ст҃ы́хъ: Бл҃говоли́тъ гдⷭ҇ь въ лю́дехъ свои́хъ и҆ вознесе́тъ крѡ́ткiѧ во сп҃се́нiе.

И҆ про́чее послѣ́дованiе, ꙗ҆́коже во в҃-ю недѣ́лю по пѧтидесѧ́тницѣ ѹ҆каза́сѧ. Ѡ҆бꙿ ѿда́нiи пра́здника зрѝ вы́ше (страни́цꙋ 585).


