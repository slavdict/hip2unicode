  OCR:

  Библиотека святоотеческой литературы

  http://orthlib.ru



По бл҃гослове́нiю Ст҃ѣ́йшагѡ Патрiа́рха Моско́вскагѡ и҆ всеѧ̀ Рꙋсѝ Пíмена



Разꙋ́мно да бꙋ́детъ, ка́кѡ подоба́етъ ѻ҆со́бь пѣ́ти ѱалти́рь.

А҆́ще i҆ере́й, глаго́летъ:

Бл҃гослове́нъ бг҃ъ на́шъ, всегда̀, ны́нѣ и҆ при́снѡ, и҆ во вѣ́ки вѣкѡ́въ. А҆́ще ли нѝ, глаго́ли ѹ҆миле́ннѡ:

Мл҃твами ст҃ы́хъ ѻ҆тє́цъ на́шихъ, гдⷭ҇и i҆и҃се хрⷭ҇тѐ бж҃е на́шъ, поми́лꙋй на́съ, а҆ми́нь.

Цр҃ю̀ нбⷭ҇ный: Трист҃о́е. По Ѻ҆́ч҃е на́шъ:

И҆ тропарѝ сiѧ̑, гла́съ s҃:

Поми́лꙋй на́съ гдⷭ҇и, поми́лꙋй на́съ: всѧ́кагѡ бо ѿвѣ́та недоꙋмѣ́юще, сiю́ ти мл҃твꙋ ꙗ҆́кѡ влⷣцѣ грѣ́шнiи прино́симъ: поми́лꙋй на́съ.

Сла́ва: Чⷭ҇тно́е прⷪ҇ро́ка твоегѡ̀ гдⷭ҇и, торжество̀, не́бо цр҃ковь показа̀, съ человѣ́ки ликꙋ́ютъ а҆́гг҃ли. тогѡ̀ мл҃твами хрⷭ҇тѐ бж҃е, въ ми́рѣ ѹ҆пра́ви живо́тъ на́шъ, да пое́мъ тѝ: а҆ллилꙋ́iа.

И҆ ны́нѣ: Мнѡ́гаѧ мно́жєства мои́хъ бцⷣе, прегрѣше́нiй, къ тебѣ̀ прибѣго́хъ чⷭ҇таѧ, сп҃се́нiѧ тре́бꙋѧ: посѣтѝ немощствꙋ́ющꙋю мою̀ дꙋ́шꙋ, и҆ молѝ сн҃а твоего̀ и҆ бг҃а на́шего, да́ти мѝ ѡ҆ставле́нiе, ꙗ҆̀же содѣ́ѧхъ лю́тыхъ, є҆ди́на бл҃гослове́ннаѧ.

Гдⷭ҇и поми́лꙋй, м҃.

И҆ поклони́сѧ є҆ли́кѡ тѝ мо́щно.

Та́же, мл҃тва ст҃ѣ́й живонача́льнѣй трⷪ҇цѣ.

Всест҃а́ѧ трⷪ҇це, бж҃е и҆ содѣ́телю всегѡ̀ мíра, поспѣшѝ и҆ напра́ви се́рдце моѐ, нача́ти съ ра́зꙋмомъ, и҆ конча́ти дѣ́лы бл҃ги́ми бг҃одꙋхновє́нныѧ сiѧ̑ кни̑ги, ꙗ҆̀же ст҃ы́й дх҃ъ ѹ҆сты̀ дв҃дѡвы ѿры́гнꙋ, и҆̀хже ны́нѣ хощꙋ̀ глаго́лати а҆́зъ недосто́йный: разꙋмѣ́ѧ же своѐ невѣ́жество, припа́даѧ молю́сѧ тѝ, и҆ є҆́же ѿ тебѐ по́мощи просѧ̀: гдⷭ҇и, ѹ҆пра́ви ѹ҆́мъ мо́й, и҆ ѹ҆твердѝ се́рдце моѐ, не ѡ҆ глаго́ланiи ѹ҆сте́нъ стꙋжа́ти сѝ, но ѡ҆ ра́зꙋмѣ глаго́лемыхъ весели́тисѧ, и҆ пригото́витисѧ на творе́нiе до́брыхъ дѣ́лъ, ꙗ҆̀же ѹ҆чꙋ́сѧ, и҆ глаго́лю: да до́брыми дѣ́лы просвѣще́нъ, на сꙋди́щи десны́ѧ тѝ страны̀ прича́стникъ бꙋ́дꙋ, со всѣ́ми и҆збра́нными твои́ми. и҆ ны́нѣ влⷣко, бл҃гословѝ, да воздохнꙋ́въ ѿ се́рдца, и҆ ѧ҆зы́комъ воспою̀, глаго́лѧ си́це:

Прiиди́те, поклони́мсѧ цр҃е́ви на́шемꙋ бг҃ꙋ.

Прiиди́те, поклони́мсѧ и҆ припаде́мъ хрⷭ҇тꙋ̀ цр҃е́ви на́шемꙋ бг҃ꙋ.

Прiиди́те, поклони́мсѧ и҆ припаде́мъ самомꙋ̀ хрⷭ҇тꙋ̀ цр҃е́ви и҆ бг҃ꙋ на́шемꙋ.

Та́же посто́й ма́лѡ, до́ндеже ѹ҆тиша́тсѧ всѧ̑ чꙋ́вства: тогда̀ сотворѝ нача́ло не вско́рѣ, безꙿ лѣ́ности, со ѹ҆миле́нiемъ и҆ сокрꙋше́ннымъ се́рдцемъ. Рцы̀ сiѐ: Бл҃же́нъ мꙋ́жъ: ти́хъ и҆ разꙋ́мнѡ, со внима́нiемъ, а҆ не борзѧ́сѧ, ꙗ҆́коже и҆ ѹ҆мо́мъ разꙋмѣва́ти глаго́лємаѧ.



Дв҃да прⷪ҇ро́ка и҆ цр҃ѧ̀ пѣ́снь

Каѳíсма а҃.

Ѱало́мъ дв҃дꙋ, не надпи́санъ ѹ҆ є҆врє́й, а҃.

а҃. Бл҃же́нъ мꙋ́жъ, и҆́же не и҆́де на совѣ́тъ нечести́выхъ, и҆ на пꙋтѝ грѣ́шныхъ не ста̀, и҆ на сѣда́лищи гꙋби́телей не сѣ́де:

в҃. Но въ зако́нѣ гдⷭ҇ни во́лѧ є҆гѡ̀, и҆ въ зако́нѣ є҆гѡ̀ поꙋчи́тсѧ де́нь и҆ но́щь.

г҃. И҆ бꙋ́детъ ꙗ҆́кѡ дре́во насажде́ное при и҆схо́дищихъ во́дъ, є҆́же пло́дъ сво́й да́стъ во вре́мѧ своѐ, и҆ ли́стъ є҆гѡ̀ не ѿпаде́тъ: и҆ всѧ̑, є҆ли̑ка а҆́ще твори́тъ, ѹ҆спѣ́етъ.

д҃. Не та́кѡ нечести́вiи, не та́кѡ: но ꙗ҆́кѡ пра́хъ, є҆го́же возмета́етъ вѣ́тръ ѿ лица̀ землѝ.

є҃. Сегѡ̀ ра́ди не воскре́снꙋтъ нечести́вiи на сꙋ́дъ, нижѐ грѣ̑шницы въ совѣ́тъ првⷣныхъ.

s҃. Ꙗ҆́кѡ вѣ́сть гдⷭ҇ь пꙋ́ть првⷣныхъ, и҆ пꙋ́ть нечести́выхъ поги́бнетъ.

Ѱало́мъ дв҃дꙋ, в҃.

Вскꙋ́ю шата́шасѧ ꙗ҆зы́цы, и҆ лю́дiе поꙋчи́шасѧ тщє́тнымъ;

в҃. Предста́ша ца́рiе зе́мстiи, и҆ кнѧ̑зи собра́шасѧ вкꙋ́пѣ на гдⷭ҇а и҆ на хрⷭ҇та̀ є҆гѡ̀.

г҃. @Расто́рггемъ@{@расто́ргнимъ@} ѹ҆́зы и҆́хъ и҆ @@ѿве́ржемъ@@{@@ѿве́ржимъ@@} ѿ на́съ и҆́го и҆́хъ.

д҃. Живы́й на нб҃сѣ́хъ посмѣе́тсѧ и҆̀мъ, и҆ гдⷭ҇ь порꙋга́етсѧ и҆̀мъ.

є҃. Тогда̀ возглаго́летъ къ ни̑мъ гнѣ́вомъ свои́мъ и҆ ꙗ҆́ростiю свое́ю смѧте́тъ ѧ҆̀:

s҃. А҆́зъ же поста́вленъ є҆́смь цр҃ь ѿ негѡ̀ надꙿ сiѡ́номъ, горо́ю ст҃о́ю є҆гѡ̀,

з҃. Возвѣща́ѧй повелѣ́нiе гдⷭ҇не. Гдⷭ҇ь речѐ ко мнѣ̀: сн҃ъ мо́й є҆сѝ ты̀, а҆́зъ дне́сь роди́хъ тѧ̀:

и҃. Просѝ ѿ менѐ, и҆ да́мъ тѝ ꙗ҆зы́ки достоѧ́нiе твоѐ, и҆ ѡ҆держа́нiе твоѐ концы̀ землѝ:

ѳ҃. Ѹ҆пасе́ши ѧ҆̀ жезло́мъ желѣ́знымъ, ꙗ҆́кѡ сосꙋ́ды скꙋдє́льничи сокрꙋши́ши ѧ҆̀.

_i҃. И҆ ны́нѣ, ца́рiе, разꙋмѣ́йте, накажи́тесѧ всѝ сꙋдѧ́щiи землѝ.

а҃_i. Рабо́тайте гдⷭ҇еви со стра́хомъ, и҆ ра́дꙋйтесѧ є҆мꙋ̀ со тре́петомъ.

в҃_i. Прiими́те наказа́нiе, да не когда̀ прогнѣ́ваетсѧ гдⷭ҇ь, и҆ поги́бнете ѿ пꙋтѝ првⷣнагѡ, є҆гда̀ возгори́тсѧ вско́рѣ ꙗ҆́рость є҆гѡ̀: бл҃же́ни всѝ надѣ́ющiисѧ на́нь.

а҃. Ѱало́мъ дв҃дꙋ, внегда̀ ѿбѣга́ше ѿ лица̀ а҆вессалѡ́ма сы́на своегѡ̀, г҃.

в҃. Гдⷭ҇и, что́ сѧ ѹ҆мно́жиша стꙋжа́ющiи мѝ; мно́зи востаю́тъ на мѧ̀,

г҃. Мно́зи глаго́лютъ дꙋшѝ мое́й: нѣ́сть сп҃се́нiѧ є҆мꙋ̀ въ бз҃ѣ є҆гѡ̀.

д҃. Ты́ же, гдⷭ҇и, застꙋ́пникъ мо́й є҆сѝ, сла́ва моѧ̀, и҆ возносѧ́й главꙋ̀ мою̀.

є҃. Гла́сомъ мои́мъ ко гдⷭ҇ꙋ воззва́хъ, и҆ ѹ҆слы́ша мѧ̀ ѿ горы̀ ст҃ы́ѧ своеѧ̀.

s҃. А҆́зъ ѹ҆снꙋ́хъ, и҆ спа́хъ, воста́хъ, ꙗ҆́кѡ гдⷭ҇ь застꙋ́питъ мѧ̀.

з҃. Не ѹ҆бою́сѧ ѿ тє́мъ люде́й, ѡ҆́крестъ напа́дающихъ на мѧ̀.

и҃. Воскрⷭ҇нѝ, гдⷭ҇и, сп҃си́ мѧ, бж҃е мо́й: ꙗ҆́кѡ ты̀ порази́лъ є҆сѝ всѧ̑ враждꙋ́ющыѧ мѝ всꙋ́е, зꙋ́бы грѣ́шникѡвъ сокрꙋши́лъ є҆сѝ.

ѳ҃. Гдⷭ҇не є҆́сть сп҃се́нiе, и҆ на лю́дехъ твои́хъ бл҃гослове́нiе твоѐ.

Сла́ва:

а҃. Въ коне́цъ, въ пѣ́снехъ, ѱало́мъ дв҃дꙋ, д҃.

в҃. Внегда̀ призва́ти мѝ, ѹ҆слы́ша мѧ̀ бг҃ъ пра́вды моеѧ̀: въ ско́рби распространи́лъ мѧ̀ є҆сѝ: ѹ҆ще́дри мѧ̀ и҆ ѹ҆слы́ши моли́твꙋ мою̀.

г҃. Сы́нове человѣ́честiи, доко́лѣ тѧжкосе́рдiи; вскꙋ́ю лю́бите сꙋетꙋ̀ и҆ и҆́щете лжѝ;

д҃. И҆ ѹ҆вѣ́дите, ꙗ҆́кѡ ѹ҆дивѝ гдⷭ҇ь прпⷣбнаго своего̀. Гдⷭ҇ь ѹ҆слы́шитъ мѧ̀, внегда̀ воззва́ти мѝ къ немꙋ̀.

є҃. Гнѣ́вайтесѧ, и҆ не согрѣша́йте, ꙗ҆̀же глаго́лете въ сердца́хъ ва́шихъ, на ло́жахъ ва́шихъ ѹ҆мили́тесѧ:

s҃. Пожри́те же́ртвꙋ пра́вды и҆ ѹ҆пова́йте на гдⷭ҇а.

з҃. Мно́зи глаго́лютъ: кто̀ ꙗ҆ви́тъ на́мъ бл҃га̑ѧ; зна́менасѧ на на́съ свѣ́тъ лица̀ твоегѡ̀, гдⷭ҇и.

и҃. Да́лъ є҆сѝ весе́лiе въ се́рдцы мое́мъ: ѿ плода̀ пшени́цы, вiна̀ и҆ є҆ле́а своегѡ̀ ѹ҆мно́жишасѧ:

ѳ҃. Въ ми́рѣ вкꙋ́пѣ ѹ҆снꙋ̀ и҆ почíю, ꙗ҆́кѡ ты̀, гдⷭ҇и, є҆ди́наго на ѹ҆пова́нiи всели́лъ мѧ̀ є҆сѝ.

а҃. Ѡ҆ наслѣ́дствꙋющемъ, ѱало́мъ дв҃дꙋ, є҃.

в҃. Глаго́лы моѧ̑ внꙋшѝ, гдⷭ҇и, разꙋмѣ́й зва́нiе моѐ.

г҃. Вонмѝ гла́сꙋ моле́нiѧ моегѡ̀, цр҃ю̀ мо́й и҆ бж҃е мо́й: ꙗ҆́кѡ къ тебѣ̀ помолю́сѧ, гдⷭ҇и.

д҃. Заꙋ́тра ѹ҆слы́ши гла́съ мо́й: заꙋ́тра предста́нꙋ тѝ, и҆ ѹ҆́зриши мѧ̀:

є҃. Ꙗ҆́кѡ бг҃ъ не хотѧ́й беззако́нiѧ ты̀ є҆сѝ: не присели́тсѧ къ тебѣ̀ лꙋка́внꙋѧй,

s҃. Нижѐ пребꙋ́дꙋтъ беззакѡ́нницы предꙿ ѻ҆чи́ма твои́ма: возненави́дѣлъ є҆сѝ всѧ̑ дѣ́лающыѧ беззако́нiе,

з҃. Погꙋби́ши всѧ̑ глаго́лющыѧ лжꙋ̀: мꙋ́жа крове́й и҆ льсти́ва гнꙋша́етсѧ гдⷭ҇ь.

и҃. А҆́зъ же мно́жествомъ млⷭ҇ти твоеѧ̀ вни́дꙋ въ до́мъ тво́й, поклоню́сѧ ко хра́мꙋ ст҃о́мꙋ твоемꙋ̀, въ стра́сѣ твое́мъ.

ѳ҃. Гдⷭ҇и, наста́ви мѧ̀ пра́вдою твое́ю, вра̑гъ мои́хъ ра́ди и҆спра́ви предꙿ тобо́ю пꙋ́ть мо́й.

_i҃. Ꙗ҆́кѡ нѣ́сть во ѹ҆стѣ́хъ и҆́хъ и҆́стины, се́рдце и҆́хъ сꙋ́етно, гро́бъ ѿве́рстъ горта́нь и҆́хъ, ѧ҆зы́ки свои́ми льща́хꙋ.

а҃_i. Сꙋдѝ и҆̀мъ, бж҃е, да ѿпадꙋ́тъ ѿ мы́слей свои́хъ: по мно́жествꙋ нече́стiѧ и҆́хъ и҆зри́ни ѧ҆̀, ꙗ҆́кѡ преѡгорчи́ша тѧ̀, гдⷭ҇и.

в҃_i. И҆ да возвеселѧ́тсѧ всѝ ѹ҆пова́ющiи на тѧ̀, во вѣ́къ возра́дꙋютсѧ, и҆ всели́шисѧ въ ни́хъ: и҆ похва́лѧтсѧ ѡ҆ тебѣ̀ лю́бѧщiи и҆́мѧ твоѐ.

г҃_i. Ꙗ҆́кѡ ты̀ бл҃гослови́ши првⷣника, гдⷭ҇и, ꙗ҆́кѡ ѻ҆рꙋ́жiемъ бл҃говоле́нiѧ вѣнча́лъ є҆сѝ на́съ.

а҃. Въ коне́цъ, въ пѣ́снехъ ѡ҆ ѻ҆смо́мъ, ѱало́мъ дв҃дꙋ, s҃.

в҃. Гдⷭ҇и, да не ꙗ҆́ростiю твое́ю ѡ҆бличи́ши менѐ, нижѐ гнѣ́вомъ твои́мъ нака́жеши менѐ.

г҃. Поми́лꙋй мѧ̀, гдⷭ҇и, ꙗ҆́кѡ не́мощенъ є҆́смь: и҆сцѣли́ мѧ, гдⷭ҇и, ꙗ҆́кѡ смѧто́шасѧ кѡ́сти моѧ̑,

д҃. И҆ дꙋша̀ моѧ̀ смѧте́сѧ sѣлѡ̀: и҆ ты̀, гдⷭ҇и, доко́лѣ;

є҃. Ѡ҆брати́сѧ, гдⷭ҇и, и҆зба́ви дꙋ́шꙋ мою̀, сп҃си́ мѧ ра́ди млⷭ҇ти твоеѧ̀:

s҃. Ꙗ҆́кѡ нѣ́сть въ сме́рти помина́ѧй тебѐ, во а҆́дѣ же кто̀ и҆сповѣ́стсѧ тебѣ̀;

з҃. Ѹ҆трꙋди́хсѧ воздыха́нiемъ мои́мъ, и҆змы́ю на всѧ́кꙋ но́щь ло́же моѐ, слеза́ми мои́ми посте́лю мою̀ ѡ҆мочꙋ̀.

и҃. Смѧте́сѧ ѿ ꙗ҆́рости ѻ҆́ко моѐ, ѡ҆бетша́хъ во всѣ́хъ вразѣ́хъ мои́хъ.

ѳ҃. Ѿстꙋпи́те ѿ менѐ, всѝ дѣ́лающiи беззако́нiе, ꙗ҆́кѡ ѹ҆слы́ша гдⷭ҇ь гла́съ пла́ча моегѡ̀,

_i҃. Ѹ҆слы́ша гдⷭ҇ь моле́нiе моѐ, гдⷭ҇ь моли́твꙋ мою̀ прiѧ́тъ.

а҃_i. Да постыдѧ́тсѧ и҆ смѧтꙋ́тсѧ всѝ вразѝ моѝ, да возвратѧ́тсѧ и҆ ѹ҆стыдѧ́тсѧ sѣлѡ̀ вско́рѣ.

Сла́ва:

а҃. Ѱало́мъ дв҃дꙋ, є҆го́же воспѣ́тъ гдⷭ҇еви ѡ҆ словесѣ́хъ хꙋсíевыхъ, сы́на i҆еменíина, з҃.

в҃. Гдⷭ҇и бж҃е мо́й, на тѧ̀ ѹ҆пова́хъ, сп҃си́ мѧ ѿ всѣ́хъ гонѧ́щихъ мѧ̀ и҆ и҆зба́ви мѧ̀:

г҃. Да не когда̀ похи́титъ ꙗ҆́кѡ ле́въ дꙋ́шꙋ мою̀, не сꙋ́щꙋ и҆збавлѧ́ющꙋ, нижѐ спаса́ющꙋ.

д҃. Гдⷭ҇и бж҃е мо́й, а҆́ще сотвори́хъ сiѐ, а҆́ще є҆́сть непра́вда въ рꙋкꙋ̀ моє́ю,

є҃. А҆́ще возда́хъ воздаю́щымъ мѝ sла̑, да ѿпадꙋ̀ ѹ҆̀бо ѿ вра̑гъ мои́хъ то́щъ:

s҃. Да пожене́тъ ѹ҆́бѡ вра́гъ дꙋ́шꙋ мою̀, и҆ да пости́гнетъ, и҆ попере́тъ въ зе́млю живо́тъ мо́й, и҆ сла́вꙋ мою̀ въ пе́рсть всели́тъ.

з҃. Воскрⷭ҇нѝ, гдⷭ҇и, гнѣ́вомъ твои́мъ, вознеси́сѧ въ конца́хъ вра̑гъ твои́хъ, и҆ воста́ни, гдⷭ҇и бж҃е мо́й, повелѣ́нiемъ, и҆́мже заповѣ́далъ є҆сѝ,

и҃. И҆ со́нмъ люде́й ѡ҆бы́детъ тѧ̀: и҆ ѡ҆ то́мъ на высотꙋ̀ ѡ҆брати́сѧ.

ѳ҃. Гдⷭ҇ь сꙋ́дитъ лю́демъ: сꙋди́ ми, гдⷭ҇и, по пра́вдѣ мое́й и҆ по неsло́бѣ мое́й на мѧ̀.

_i҃. Да сконча́етсѧ sло́ба грѣ́шныхъ, и҆ и҆спра́виши првⷣнаго, и҆спыта́ѧй сердца̀ и҆ ѹ҆трѡ́бы, бж҃е, првⷣнѡ.

а҃_i. По́мощь моѧ̀ ѿ бг҃а, сп҃са́ющагѡ пра̑выѧ се́рдцемъ.

в҃_i. Бг҃ъ сꙋди́тель првⷣнъ, и҆ крѣ́покъ, и҆ долготерпѣли́въ, и҆ не гнѣ́въ наводѧ́й на всѧ́къ де́нь.

г҃_i. А҆́ще не ѡ҆братите́сѧ, ѻ҆рꙋ́жiе своѐ ѡ҆чи́ститъ, лꙋ́къ сво́й напрѧжѐ, и҆ ѹ҆гото́ва и҆̀,

д҃_i. И҆ въ не́мъ ѹ҆гото́ва сосꙋ́ды смє́ртныѧ, стрѣ́лы своѧ̑ сгара́ємымъ содѣ́ла.

є҃_i. Сѐ, болѣ̀ непра́вдою, зача́тъ болѣ́знь и҆ родѝ беззако́нiе:

s҃_i. Ро́въ и҆зры̀ и҆ и҆скопа̀ и҆̀, и҆ паде́тъ въ ꙗ҆́мꙋ, ю҆́же содѣ́ла.

з҃_i. Ѡ҆брати́тсѧ болѣ́знь є҆гѡ̀ на главꙋ̀ є҆гѡ̀, и҆ на ве́рхъ є҆гѡ̀ непра́вда є҆гѡ̀ сни́детъ.

и҃_i. И҆сповѣ́мсѧ гдⷭ҇еви по пра́вдѣ є҆гѡ̀ и҆ пою̀ и҆́мени гдⷭ҇а вы́шнѧгѡ.

а҃. Въ коне́цъ, ѡ҆ точи́лѣхъ, ѱало́мъ дв҃дꙋ, и҃.

в҃. Гдⷭ҇и гдⷭ҇ь на́шъ, ꙗ҆́кѡ чꙋ́дно и҆́мѧ твоѐ по все́й землѝ, ꙗ҆́кѡ взѧ́тсѧ великолѣ́пiе твоѐ превы́ше нб҃съ.

г҃. И҆зꙿ ѹ҆́стъ младе́нєцъ и҆ ссꙋ́щихъ соверши́лъ є҆сѝ хвалꙋ̀, вра̑гъ твои́хъ ра́ди, є҆́же разрꙋши́ти врага̀ и҆ ме́стника.

д҃. Ꙗ҆́кѡ ѹ҆зрю̀ небеса̀, дѣла̀ пє́рстъ твои́хъ, лꙋнꙋ̀ и҆ sвѣ́зды, ꙗ҆̀же ты̀ ѡ҆снова́лъ є҆сѝ:

є҃. что̀ є҆́сть человѣ́къ, ꙗ҆́кѡ по́мниши є҆го̀; и҆лѝ сы́нъ человѣ́чь, ꙗ҆́кѡ посѣща́еши є҆го̀;

s҃. Ѹ҆ма́лилъ є҆сѝ є҆го̀ ма́лымъ чи́мъ ѿ а҆́гг҃лъ, сла́вою и҆ че́стiю вѣнча́лъ є҆сѝ є҆го̀:

з҃. И҆ поста́вилъ є҆сѝ є҆го̀ надꙿ дѣ́лы рꙋкꙋ̀ твоє́ю, всѧ̑ покори́лъ є҆сѝ подꙿ но́зѣ є҆гѡ̀:

и҃. Ѻ҆́вцы и҆ волы̀ всѧ̑, є҆ще́ же и҆ скоты̀ пѡльскíѧ,

ѳ҃. Пти̑цы небє́сныѧ и҆ ры̑бы морскȋѧ, преходѧ́щыѧ стєзѝ морскȋѧ.

_i҃. Гдⷭ҇и гдⷭ҇ь на́шъ, ꙗ҆́кѡ чꙋ́дно и҆́мѧ твоѐ по все́й землѝ.

Сла́ва:



Каѳíсма в҃.

а҃. Въ коне́цъ, ѡ҆ та́йныхъ сы́на, ѱало́мъ дв҃дꙋ, ѳ҃.

в҃. И҆сповѣ́мсѧ тебѣ̀, гдⷭ҇и, всѣ́мъ се́рдцемъ мои́мъ, повѣ́мъ всѧ̑ чꙋдеса̀ твоѧ̑.

г҃. Возвеселю́сѧ и҆ возра́дꙋюсѧ ѡ҆ тебѣ̀, пою̀ и҆́мени твоемꙋ̀, вы́шнiй.

д҃. Внегда̀ возврати́тисѧ врагꙋ̀ моемꙋ̀ вспѧ́ть, и҆знемо́гꙋтъ и҆ поги́бнꙋтъ ѿ лица̀ твоегѡ̀.

є҃. Ꙗ҆́кѡ сотвори́лъ є҆сѝ сꙋ́дъ мо́й и҆ прю̀ мою̀: сѣ́лъ є҆сѝ на прⷭ҇то́лѣ, сꙋдѧ́й пра́вдꙋ.

s҃. Запрети́лъ є҆сѝ ꙗ҆зы́кѡмъ, и҆ поги́бе нечести́вый: и҆́мѧ є҆гѡ̀ потреби́лъ є҆сѝ въ вѣ́къ и҆ въ вѣ́къ вѣ́ка.

з҃. Врагꙋ̀ ѡ҆скꙋдѣ́ша ѻ҆рꙋ̑жiѧ въ коне́цъ, и҆ гра́ды разрꙋши́лъ є҆сѝ: поги́бе па́мѧть є҆гѡ̀ съ шꙋ́момъ.

и҃. И҆ гдⷭ҇ь во вѣ́къ пребыва́етъ, ѹ҆гото́ва на сꙋ́дъ прⷭ҇то́лъ сво́й:

ѳ҃. И҆ то́й сꙋди́ти и҆́мать вселе́ннѣй въ пра́вдꙋ, сꙋди́ти и҆́мать лю́демъ въ правотѣ̀.

_i҃. И҆ бы́сть гдⷭ҇ь прибѣ́жище ѹ҆бо́гомꙋ, помо́щникъ во бл҃говре́менiихъ, въ ско́рбехъ.

а҃_i. И҆ да ѹ҆пова́ютъ на тѧ̀ зна́ющiи и҆́мѧ твоѐ, ꙗ҆́кѡ не ѡ҆ста́вилъ є҆сѝ взыска́ющихъ тѧ̀, гдⷭ҇и.

в҃_i. По́йте гдⷭ҇еви, живꙋ́щемꙋ въ сiѡ́нѣ, возвѣсти́те во ꙗ҆зы́цѣхъ начина̑нiѧ є҆гѡ̀:

г҃_i. Ꙗ҆́кѡ взыска́ѧй крѡ́ви и҆́хъ помѧнꙋ̀, не забы̀ зва́нiѧ ѹ҆бо́гихъ.

д҃_i. Поми́лꙋй мѧ̀, гдⷭ҇и, ви́ждь смире́нiе моѐ ѿ вра̑гъ мои́хъ, возносѧ́й мѧ̀ ѿ вра́тъ сме́ртныхъ:

є҃_i. Ꙗ҆́кѡ да возвѣщꙋ̀ всѧ̑ хвалы̑ твоѧ̑ во вратѣ́хъ дще́ре сiѡ́ни: возра́дꙋемсѧ ѡ҆ сп҃се́нiи твое́мъ.

s҃_i. Ѹ҆глѣбо́ша ꙗ҆зы́цы въ па́гꙋбѣ, ю҆́же сотвори́ша: въ сѣ́ти се́й, ю҆́же скры́ша, ѹ҆вѧзѐ нога̀ и҆́хъ.

з҃_i. Зна́емь є҆́сть гдⷭ҇ь сꙋдьбы̑ творѧ́й: въ дѣ́лѣхъ рꙋкꙋ̀ своє́ю ѹ҆вѧзѐ грѣ́шникъ.

и҃_i. Да возвратѧ́тсѧ грѣ̑шницы во а҆́дъ, всѝ ꙗ҆зы́цы забыва́ющiи бг҃а.

ѳ҃_i. Ꙗ҆́кѡ не до конца̀ забве́нъ бꙋ́детъ ни́щiй, терпѣ́нiе ѹ҆бо́гихъ не поги́бнетъ до конца̀.

к҃. Воскрⷭ҇нѝ, гдⷭ҇и, да не крѣпи́тсѧ человѣ́къ, да сꙋ́дѧтсѧ ꙗ҆зы́цы предꙿ тобо́ю.

к҃а. Поста́ви, гдⷭ҇и, законоположи́телѧ надꙿ ни́ми, да разꙋмѣ́ютъ ꙗ҆зы́цы, ꙗ҆́кѡ человѣ́цы сꙋ́ть.

к҃в. Вскꙋ́ю, гдⷭ҇и, ѿстоѧ̀ дале́че, презира́еши во бл҃говре́менiихъ, въ ско́рбехъ;

к҃г. Внегда̀ горди́тисѧ нечести́вомꙋ, возгара́етсѧ ни́щiй: ѹ҆вѧза́ютъ въ совѣ́тѣхъ, ꙗ҆̀же помышлѧ́ютъ.

к҃д. Ꙗ҆́кѡ хвали́мь є҆́сть грѣ́шный въ по́хотехъ дꙋшѝ своеѧ̀, и҆ ѡ҆би́дѧй бл҃гослови́мь є҆́сть.

к҃є. Раздражѝ гдⷭ҇а грѣ́шный: по мно́жествꙋ гнѣ́ва своегѡ̀ не взы́щетъ: нѣ́сть бг҃а предꙿ ни́мъ.

к҃s. Ѡ҆сквернѧ́ютсѧ пꙋтiѐ є҆гѡ̀ на всѧ́ко вре́мѧ: ѿе́млютсѧ сꙋдьбы̑ твоѧ̑ ѿ лица̀ є҆гѡ̀: всѣ́ми врагѝ свои́ми ѡ҆блада́етъ.

к҃з. Рече́ бо въ се́рдцы свое́мъ: не подви́жꙋсѧ ѿ ро́да въ ро́дъ безꙿ sла̀:

к҃и. Е҆гѡ́же клѧ́твы ѹ҆ста̀ є҆гѡ̀ пѡ́лна сꙋ́ть, и҆ го́рести и҆ льстѝ: подꙿ ѧ҆зы́комъ є҆гѡ̀ трꙋ́дъ и҆ болѣ́знь.

к҃ѳ. Присѣди́тъ въ лови́тельствѣ съ бога́тыми въ та́йныхъ, є҆́же ѹ҆би́ти непови́ннаго: ѻ҆́чи є҆гѡ̀ на ни́щаго призира́етѣ.

л҃. Лови́тъ въ та́йнѣ ꙗ҆́кѡ ле́въ во ѡ҆гра́дѣ свое́й, лови́тъ є҆́же восхи́тити ни́щаго, восхи́тити ни́щаго, внегда̀ привлещѝ и҆̀ въ сѣ́ти свое́й.

л҃а. Смири́тъ є҆го̀: преклони́тсѧ и҆ паде́тъ, внегда̀ є҆мꙋ̀ ѡ҆блада́ти ѹ҆бо́гими.

л҃в. Рече́ бо въ се́рдцы свое́мъ: забы̀ бг҃ъ, ѿвратѝ лицѐ своѐ, да не ви́дитъ до конца̀.

л҃г. Воскрⷭ҇нѝ, гдⷭ҇и бж҃е мо́й, да вознесе́тсѧ рꙋка̀ твоѧ̀, не забꙋ́ди ѹ҆бо́гихъ твои́хъ до конца̀.

л҃д. Чесѡ̀ ра́ди прогнѣ́ва нечести́вый бг҃а; рече́ бо въ се́рдцы свое́мъ: не взы́щетъ.

л҃є. Ви́диши, ꙗ҆́кѡ ты̀ болѣ́знь и҆ ꙗ҆́рость смотрѧ́еши, да пре́данъ бꙋ́детъ въ рꙋ́цѣ твоѝ: тебѣ̀ ѡ҆ста́вленъ є҆́сть ни́щiй, си́рꙋ ты̀ бꙋ́ди помо́щникъ.

л҃s. Сокрꙋшѝ мы́шцꙋ грѣ́шномꙋ и҆ лꙋка́вомꙋ: взы́щетсѧ грѣ́хъ є҆гѡ̀ и҆ не ѡ҆брѧ́щетсѧ.

л҃з. Гдⷭ҇ь цр҃ь во вѣ́къ и҆ въ вѣ́къ вѣ́ка: поги́бнете, ꙗ҆зы́цы, ѿ землѝ є҆гѡ̀.

л҃и. Жела́нiе ѹ҆бо́гихъ ѹ҆слы́шалъ є҆сѝ, гдⷭ҇и, ѹ҆гото́ванiю се́рдца и҆́хъ внѧ́тъ ѹ҆́хо твоѐ.

л҃ѳ. Сꙋдѝ си́рꙋ и҆ смире́нꙋ, да не приложи́тъ ктомꙋ̀ велича́тисѧ человѣ́къ на землѝ.

Въ коне́цъ, ѱало́мъ дв҃дꙋ, _i҃.

а҃. На гдⷭ҇а ѹ҆пова́хъ, ка́кѡ рече́те дꙋшѝ мое́й: превита́й по гора́мъ, ꙗ҆́кѡ пти́ца;

в҃. Ꙗ҆́кѡ сѐ, грѣ̑шницы налѧко́ша лꙋ́къ, ѹ҆гото́ваша стрѣ́лы въ тꙋ́лѣ, сострѣлѧ́ти во мра́цѣ пра̑выѧ се́рдцемъ.

г҃. Занѐ ꙗ҆̀же ты̀ соверши́лъ є҆сѝ, ѻ҆нѝ разрꙋши́ша: првⷣникъ же что̀ сотворѝ;

д҃. Гдⷭ҇ь во хра́мѣ ст҃ѣ́мъ свое́мъ. Гдⷭ҇ь, на нб҃сѝ прⷭ҇то́лъ є҆гѡ̀: ѻ҆́чи є҆гѡ̀ на ни́щаго призира́етѣ, вѣ́жди є҆гѡ̀ и҆спыта́етѣ сы́ны человѣ́чєскiѧ.

є҃. Гдⷭ҇ь и҆спыта́етъ првⷣнаго и҆ нечести́ваго: любѧ́й же непра́вдꙋ ненави́дитъ свою̀ дꙋ́шꙋ.

s҃. Ѡ҆дожди́тъ на грѣ́шники сѣ̑ти: ѻ҆́гнь и҆ жꙋ́пелъ, и҆ дꙋ́хъ бꙋ́ренъ ча́сть ча́ши и҆́хъ.

з҃. Ꙗ҆́кѡ првⷣнъ гдⷭ҇ь и҆ пра̑вды возлюбѝ: правѡты̀ ви́дѣ лицѐ є҆гѡ̀.

Сла́ва:

а҃. Въ коне́цъ, ѡ҆ ѻ҆смѣ́й, ѱало́мъ дв҃дꙋ, а҃_i.

в҃. Сп҃си́ мѧ, гдⷭ҇и, ꙗ҆́кѡ ѡ҆скꙋдѣ̀ прпⷣбный: ꙗ҆́кѡ ѹ҆ма́лишасѧ и҆́стины ѿ сынѡ́въ человѣ́ческихъ.

г҃. Сꙋ́єтнаѧ глаго́ла кíйждо ко и҆́скреннемꙋ своемꙋ̀: ѹ҆стнѣ̀ льсти̑выѧ въ се́рдцы, и҆ въ се́рдцы глаго́лаша sла̑ѧ.

д҃. Потреби́тъ гдⷭ҇ь всѧ̑ ѹ҆стны̀ льсти̑выѧ, ѧ҆зы́къ велерѣ́чивый,

є҃. Ре́кшыѧ: ѧ҆зы́къ на́шъ возвели́чимъ, ѹ҆стны̀ на̑ша при на́съ сꙋ́ть: кто̀ на́мъ гдⷭ҇ь є҆́сть;

s҃. Стра́сти ра́ди ни́щихъ и҆ воздыха́нiѧ ѹ҆бо́гихъ ны́нѣ воскрⷭ҇нꙋ̀, гл҃етъ гдⷭ҇ь: положꙋ́сѧ во сп҃се́нiе, не ѡ҆биню́сѧ ѡ҆ не́мъ.

з҃. Словеса̀ гдⷭ҇нѧ словеса̀ чи̑ста, сребро̀ разжже́но, и҆скꙋше́но землѝ, ѡ҆чище́но седмери́цею.

и҃. Ты̀, гдⷭ҇и, сохрани́ши ны̀ и҆ соблюде́ши ны̀ ѿ ро́да сегѡ̀ и҆ во вѣ́къ.

ѳ҃. Ѡ҆́крестъ нечести́вiи хо́дѧтъ: по высотѣ̀ твое́й ѹ҆мно́жилъ є҆сѝ сы́ны человѣ́чєскiѧ.

а҃. Въ коне́цъ, ѱало́мъ дв҃дꙋ, в҃_i.

в҃. Доко́лѣ, гдⷭ҇и, забꙋ́деши мѧ̀ до конца̀; доко́лѣ ѿвраща́еши лицѐ твоѐ ѿ менѐ;

г҃. Доко́лѣ положꙋ̀ совѣ́ты въ дꙋшѝ мое́й, бѡлѣ́зни въ се́рдцы мое́мъ де́нь и҆ но́щь; доко́лѣ вознесе́тсѧ вра́гъ мо́й на мѧ̀;

д҃. При́зри, ѹ҆слы́ши мѧ̀, гдⷭ҇и бж҃е мо́й: просвѣтѝ ѻ҆́чи моѝ, да не когда̀ ѹ҆снꙋ̀ въ сме́рть:

є҃. Да не когда̀ рече́тъ вра́гъ мо́й: ѹ҆крѣпи́хсѧ на него̀.

s҃. Стꙋжа́ющiи мѝ возра́дꙋютсѧ, а҆́ще подви́жꙋсѧ.

з҃. А҆́зъ же на млⷭ҇ть твою̀ ѹ҆пова́хъ: возра́дꙋетсѧ се́рдце моѐ ѡ҆ сп҃се́нiи твое́мъ: воспою̀ гдⷭ҇еви бл҃годѣ́ѧвшемꙋ мнѣ̀ и҆ пою̀ и҆́мени гдⷭ҇а вы́шнѧгѡ.

Въ коне́цъ, ѱало́мъ дв҃дꙋ, г҃_i.

а҃. Речѐ безꙋ́менъ въ се́рдцы свое́мъ: нѣ́сть бг҃ъ. Растлѣ́ша и҆ ѡ҆мерзи́шасѧ въ начина́нiихъ: нѣ́сть творѧ́й бл҃госты́ню.

в҃. Гдⷭ҇ь съ нб҃сѐ прини́че на сы́ны человѣ́чєскiѧ, ви́дѣти, а҆́ще є҆́сть разꙋмѣва́ѧй, и҆лѝ взыска́ѧй бг҃а.

г҃. Всѝ ѹ҆клони́шасѧ, вкꙋ́пѣ неключи́ми бы́ша: нѣ́сть творѧ́й бл҃госты́ню, нѣ́сть до є҆ди́нагѡ.

д҃. Ни лѝ ѹ҆разꙋмѣ́ютъ всѝ дѣ́лающiи беззако́нiе, снѣда́ющiи лю́ди моѧ̑ въ снѣ́дь хлѣ́ба; гдⷭ҇а не призва́ша.

є҃. Та́мѡ ѹ҆боѧ́шасѧ стра́ха, и҆дѣ́же не бѣ̀ стра́хъ: ꙗ҆́кѡ гдⷭ҇ь въ ро́дѣ првⷣныхъ.

s҃. Совѣ́тъ ни́щагѡ посрами́сте: гдⷭ҇ь же ѹ҆пова́нiе є҆гѡ̀ є҆́сть.

з҃. Кто̀ да́стъ ѿ сiѡ́на сп҃се́нiе i҆и҃лево;

и҃. Внегда̀ возврати́тъ гдⷭ҇ь плѣне́нiе люде́й свои́хъ, возра́дꙋетсѧ i҆а́кѡвъ, и҆ возвесели́тсѧ i҆и҃ль.

Сла́ва:

Въ коне́цъ, ѱало́мъ дв҃дꙋ, д҃_i.

а҃. Гдⷭ҇и, кто̀ ѡ҆бита́етъ въ жили́щи твое́мъ; и҆лѝ кто̀ всели́тсѧ во ст҃ꙋ́ю го́рꙋ твою̀;

в҃. Ходѧ́й непоро́ченъ и҆ дѣ́лаѧй пра́вдꙋ, глаго́лѧй и҆́стинꙋ въ се́рдцы свое́мъ:

г҃. И҆́же не ѹ҆льстѝ ѧ҆зы́комъ свои́мъ и҆ не сотворѝ и҆́скреннемꙋ своемꙋ̀ sла̀, и҆ поноше́нiѧ не прiѧ́тъ на бли̑жнiѧ своѧ̑:

д҃. Ѹ҆ничиже́нъ є҆́сть предꙿ ни́мъ лꙋка́внꙋѧй, боѧ́щыѧжесѧ гдⷭ҇а сла́витъ: клены́йсѧ и҆́скреннемꙋ своемꙋ̀ и҆ не ѿмета́ѧсѧ:

є҃. Сребра̀ своегѡ̀ не дадѐ въ ли́хвꙋ и҆ мзды̀ на непови́нныхъ не прiѧ́тъ. Творѧ́й сiѧ̑ не подви́житсѧ во вѣ́къ.

Столпописа́нiе, дв҃дꙋ, є҃_i.

а҃. Сохрани́ мѧ, гдⷭ҇и, ꙗ҆́кѡ на тѧ̀ ѹ҆пова́хъ.

в҃. Рѣ́хъ гдⷭ҇еви: гдⷭ҇ь мо́й є҆сѝ ты̀, ꙗ҆́кѡ благи́хъ мои́хъ не тре́бꙋеши.

г҃. Ст҃ы̑мъ, и҆̀же сꙋ́ть на землѝ є҆гѡ̀, ѹ҆дивѝ гдⷭ҇ь всѧ̑ хотѣ̑нiѧ своѧ̑ въ ни́хъ.

д҃. Ѹ҆мно́жишасѧ не́мѡщи и҆́хъ, по си́хъ ѹ҆скори́ша: не соберꙋ̀ собо́ры и҆́хъ ѿ крове́й, ни помѧнꙋ́ же и҆ме́нъ и҆́хъ ѹ҆стна́ма мои́ма.

є҃. Гдⷭ҇ь ча́сть достоѧ́нiѧ моегѡ̀ и҆ ча́ши моеѧ̀: ты̀ є҆сѝ ѹ҆строѧ́ѧй достоѧ́нiе моѐ мнѣ̀.

s҃. Ѹ҆́жѧ нападо́ша мѝ въ держа́вныхъ мои́хъ: и҆́бо достоѧ́нiе моѐ держа́вно є҆́сть мнѣ̀.

з҃. Бл҃гословлю̀ гдⷭ҇а вразꙋми́вшаго мѧ̀: є҆ще́ же и҆ до но́щи наказа́ша мѧ̀ ѹ҆трѡ́бы моѧ̑.

и҃. Предзрѣ́хъ гдⷭ҇а предо мно́ю вы́нꙋ, ꙗ҆́кѡ ѡ҆деснꙋ́ю менѐ є҆́сть, да не подви́жꙋсѧ.

ѳ҃. Сегѡ̀ ра́ди возвесели́сѧ се́рдце моѐ, и҆ возра́довасѧ ѧ҆зы́къ мо́й: є҆ще́ же и҆ пло́ть моѧ̀ всели́тсѧ на ѹ҆пова́нiи.

_i҃. Ꙗ҆́кѡ не ѡ҆ста́виши дꙋ́шꙋ мою̀ во а҆́дѣ, нижѐ да́си прпⷣбномꙋ твоемꙋ̀ ви́дѣти и҆стлѣ́нiѧ.

а҃_i. Сказа́лъ мѝ є҆сѝ пꙋти̑ живота̀: и҆спо́лниши мѧ̀ весе́лiѧ съ лице́мъ твои́мъ: @красота̀@{@сла́дость@} въ десни́цѣ твое́й въ коне́цъ.

Моли́тва дв҃дꙋ, s҃_i.

а҃. Ѹ҆слы́ши, гдⷭ҇и, пра́вдꙋ мою̀, вонмѝ моле́нiю моемꙋ̀, внꙋшѝ моли́твꙋ мою̀ не во ѹ҆стна́хъ льсти́выхъ.

в҃. Ѿ лица̀ твоегѡ̀ сꙋдьба̀ моѧ̀ и҆зы́детъ: ѻ҆́чи моѝ да ви́дита правоты̑.

г҃. И҆скꙋси́лъ є҆сѝ се́рдце моѐ, посѣти́лъ є҆сѝ но́щiю: и҆скꙋси́лъ мѧ̀ є҆сѝ, и҆ не ѡ҆брѣ́тесѧ во мнѣ̀ непра́вда.

д҃. Ꙗ҆́кѡ да не возглаго́лютъ ѹ҆ста̀ моѧ̑ дѣ́лъ человѣ́ческихъ, за словеса̀ ѹ҆сте́нъ твои́хъ а҆́зъ сохрани́хъ пꙋти̑ же́стѡки.

є҃. Совершѝ стѡпы̀ моѧ̑ во стезѧ́хъ твои́хъ, да не подви́жꙋтсѧ стѡпы̀ моѧ̑.

s҃. А҆́зъ воззва́хъ, ꙗ҆́кѡ ѹ҆слы́шалъ мѧ̀ є҆сѝ, бж҃е: приклонѝ ѹ҆́хо твоѐ мнѣ̀ и҆ ѹ҆слы́ши глаго́лы моѧ̑.

з҃. Ѹ҆дивѝ млⷭ҇ти твоѧ̑, сп҃са́ѧй ѹ҆пова́ющыѧ на тѧ̀ ѿ проти́вѧщихсѧ десни́цѣ твое́й:

и҃. Сохрани́ мѧ, гдⷭ҇и, ꙗ҆́кѡ зѣ́ницꙋ ѻ҆́ка: въ кро́вѣ крилꙋ̑ твоє́ю покры́еши мѧ̀

ѳ҃. Ѿ лица̀ нечести́выхъ @ѡ҆стра́стшихъ@{@ѡ҆би́дѧщихъ@} мѧ̀: вразѝ моѝ дꙋ́шꙋ мою̀ ѡ҆держа́ша

_i҃. Тꙋ́къ сво́й затвори́ша, ѹ҆ста̀ и҆́хъ глаго́лаша горды́ню.

а҃_i. И҆згонѧ́щiи мѧ̀ ны́нѣ ѡ҆быдо́ша мѧ̀, ѻ҆́чи своѝ возложи́ша ѹ҆клони́ти на зе́млю.

в҃_i. Ѡ҆бꙿѧ́ша мѧ̀ ꙗ҆́кѡ ле́въ гото́въ на ло́въ и҆ ꙗ҆́кѡ скѵ́менъ ѡ҆бита́ѧй въ та́йныхъ.

г҃_i. Воскрⷭ҇нѝ, гдⷭ҇и, предварѝ ѧ҆̀ и҆ запнѝ и҆̀мъ: и҆зба́ви дꙋ́шꙋ мою̀ ѿ нечести́вагѡ, ѻ҆рꙋ́жiе твоѐ

д҃_i. Ѿ вра̑гъ рꙋкѝ твоеѧ̀, гдⷭ҇и, ѿ ма́лыхъ ѿ землѝ: раздѣлѝ ѧ҆̀ въ животѣ̀ и҆́хъ, и҆ сокрове́нныхъ твои́хъ и҆спо́лнисѧ чре́во и҆́хъ: насы́тишасѧ сынѡ́въ, и҆ ѡ҆ста́виша ѡ҆ста́нки младе́нцємъ свои̑мъ.

є҃_i. А҆́зъ же пра́вдою ꙗ҆влю́сѧ лицꙋ̀ твоемꙋ̀, насы́щꙋсѧ, внегда̀ ꙗ҆ви́тимисѧ сла́вѣ твое́й.

Сла́ва:

Каѳíсма г҃.

а҃. Въ коне́цъ, ѻ҆́трокꙋ гдⷭ҇ню дв҃дꙋ, ꙗ҆̀же глаго́ла гдⷭ҇еви словеса̀ пѣ́сни сеѧ̀, въ де́нь, во́ньже и҆зба́ви є҆го̀ гдⷭ҇ь ѿ рꙋкѝ всѣ́хъ вра̑гъ є҆гѡ̀ и҆ и҆зꙿ рꙋкѝ саꙋ́ли: и҆ речѐ: з҃_i.

в҃. Возлюблю́ тѧ, гдⷭ҇и, крѣ́посте моѧ̀:

г҃. Гдⷭ҇ь ѹ҆твержде́нiе моѐ, и҆ прибѣ́жище моѐ, и҆ и҆зба́витель мо́й, бг҃ъ мо́й, помо́щникъ мо́й, и҆ ѹ҆пова́ю на него̀: защи́титель мо́й, и҆ ро́гъ сп҃се́нiѧ моегѡ̀, и҆ застꙋ́пникъ мо́й.

д҃. Хвалѧ̀ призовꙋ̀ гдⷭ҇а и҆ ѿ вра̑гъ мои́хъ спасꙋ́сѧ.

є҃. Ѡ҆держа́ша мѧ̀ бѡлѣ́зни смє́ртныѧ, и҆ пото́цы беззако́нiѧ смѧто́ша мѧ̀:

s҃. Бѡлѣ́зни а҆́дѡвы ѡ҆быдо́ша мѧ̀, предвари́ша мѧ̀ сѣ̑ти смє́ртныѧ.

з҃. И҆ внегда̀ скорбѣ́ти мѝ, призва́хъ гдⷭ҇а и҆ къ бг҃ꙋ моемꙋ̀ воззва́хъ: ѹ҆слы́ша ѿ хра́ма ст҃а́гѡ своегѡ̀ гла́съ мо́й, и҆ во́пль мо́й предꙿ ни́мъ вни́детъ во ѹ҆́шы є҆гѡ̀.

и҃. И҆ подви́жесѧ и҆ тре́петна бы́сть землѧ̀, и҆ ѡ҆снова̑нiѧ го́ръ смѧто́шасѧ и҆ подвиго́шасѧ, ꙗ҆́кѡ прогнѣ́васѧ на нѧ̀ бг҃ъ.

ѳ҃. Взы́де ды́мъ гнѣ́вомъ є҆гѡ̀, и҆ ѻ҆́гнь ѿ лица̀ є҆гѡ̀ воспла́менитсѧ: ѹ҆́глiе возгорѣ́сѧ ѿ негѡ̀.

_i҃. И҆ приклонѝ нб҃са̀ и҆ сни́де, и҆ мра́къ подꙿ нога́ма є҆гѡ̀.

а҃_i. И҆ взы́де на херꙋвíмы и҆ летѣ̀, летѣ̀ на крилꙋ̑ вѣ́трєню.

в҃_i. И҆ положѝ тмꙋ̀ закро́въ сво́й: ѡ҆́крестъ є҆гѡ̀ селе́нiе є҆гѡ̀: темна̀ вода̀ во ѻ҆́блацѣхъ воздꙋ́шныхъ.

г҃_i. Ѿ ѡ҆блиста́нiѧ предꙿ ни́мъ ѻ҆́блацы проидо́ша, гра́дъ и҆ ѹ҆́глiе ѻ҆́гненное.

д҃_i. И҆ возгремѣ̀ съ нб҃сѐ гдⷭ҇ь, и҆ вы́шнiй дадѐ гла́съ сво́й.

є҃_i. Низпосла̀ стрѣ́лы и҆ разгна̀ ѧ҆̀, и҆ мѡ́лнiи ѹ҆мно́жи и҆ смѧтѐ ѧ҆̀.

s҃_i. И҆ ꙗ҆ви́шасѧ и҆сто́чницы воднíи, и҆ ѿкры́шасѧ ѡ҆снова̑нiѧ вселе́нныѧ ѿ запреще́нiѧ твоегѡ̀, гдⷭ҇и, ѿ дохнове́нiѧ дꙋ́ха гнѣ́ва твоегѡ̀.

з҃_i. Низпосла̀ съ высоты̀ и҆ прiѧ́тъ мѧ̀, воспрiѧ́тъ мѧ̀ ѿ во́дъ мно́гихъ.

и҃_i. И҆зба́витъ мѧ̀ ѿ врагѡ́въ мои́хъ си́льныхъ и҆ ѿ ненави́дѧщихъ мѧ̀: ꙗ҆́кѡ ѹ҆тверди́шасѧ па́че менѐ.

ѳ҃_i. Предвари́ша мѧ̀ въ де́нь ѡ҆sлобле́нiѧ моегѡ̀: и҆ бы́сть гдⷭ҇ь ѹ҆твержде́нiе моѐ.

к҃. И҆ и҆зведе́ мѧ на широтꙋ̀: и҆зба́витъ мѧ̀, ꙗ҆́кѡ восхотѣ́ мѧ.

к҃а. И҆ возда́стъ мѝ гдⷭ҇ь по пра́вдѣ мое́й, и҆ по чистотѣ̀ рꙋкꙋ̀ моє́ю возда́стъ мѝ,

к҃в. Ꙗ҆́кѡ сохрани́хъ пꙋти̑ гдⷭ҇ни и҆ не нече́ствовахъ ѿ бг҃а моегѡ̀.

к҃г. Ꙗ҆́кѡ всѧ̑ сꙋдьбы̑ є҆гѡ̀ предо мно́ю, и҆ ѡ҆правда̑нiѧ є҆гѡ̀ не ѿстꙋпи́ша ѿ менѐ.

к҃д. И҆ бꙋ́дꙋ непоро́ченъ съ ни́мъ и҆ сохраню́сѧ ѿ беззако́нiѧ моегѡ̀.

к҃є. И҆ возда́стъ мѝ гдⷭ҇ь по пра́вдѣ мое́й и҆ по чистотѣ̀ рꙋкꙋ̀ моє́ю предꙿ ѻ҆чи́ма є҆гѡ̀.

к҃s. Съ прпⷣбнымъ прпⷣбенъ бꙋ́деши, и҆ съ мꙋ́жемъ непови́ннымъ непови́ненъ бꙋ́деши,

к҃з. И҆ со и҆збра́ннымъ и҆збра́нъ бꙋ́деши, и҆ со стропти́вымъ разврати́шисѧ.

к҃и. Ꙗ҆́кѡ ты̀ лю́ди смирє́нныѧ сп҃се́ши и҆ ѻ҆́чи го́рдыхъ смири́ши.

к҃ѳ. Ꙗ҆́кѡ ты̀ просвѣти́ши свѣти́льникъ мо́й, гдⷭ҇и: бж҃е мо́й, просвѣти́ши тмꙋ̀ мою̀.

л҃. Ꙗ҆́кѡ тобо́ю и҆зба́влюсѧ ѿ и҆скꙋше́нiѧ, и҆ бг҃омъ мои́мъ прейдꙋ̀ стѣ́нꙋ.

л҃а. Бг҃ъ мо́й, непоро́ченъ пꙋ́ть є҆гѡ̀: словеса̀ гдⷭ҇нѧ разжжє́на. Защи́титель є҆́сть всѣ́хъ ѹ҆пова́ющихъ на него̀.

л҃в. Ꙗ҆́кѡ кто̀ бг҃ъ, ра́звѣ гдⷭ҇а; и҆лѝ кто̀ бг҃ъ, ра́звѣ бг҃а на́шегѡ;

л҃г. Бг҃ъ препоѧсꙋ́ѧй мѧ̀ си́лою, и҆ положѝ непоро́ченъ пꙋ́ть мо́й:

л҃д. Соверша́ѧй но́зѣ моѝ ꙗ҆́кѡ є҆ле́ни, и҆ на высо́кихъ поставлѧ́ѧй мѧ̀:

л҃є. Наꙋча́ѧй рꙋ́цѣ моѝ на бра́нь, и҆ положи́лъ є҆сѝ лꙋ́къ мѣ́дѧнъ мы̑шца моѧ̑:

л҃s. И҆ да́лъ мѝ є҆сѝ защище́нiе сп҃се́нiѧ, и҆ десни́ца твоѧ̀ воспрiѧ́тъ мѧ̀: и҆ наказа́нiе твоѐ и҆спра́витъ мѧ̀ въ коне́цъ, и҆ наказа́нiе твоѐ то̀ мѧ̀ наꙋчи́тъ.

л҃з. Ѹ҆шири́лъ є҆сѝ стѡпы̀ моѧ̑ подо мно́ю, и҆ не и҆знемого́стѣ плеснѣ̀ моѝ.

л҃и. Поженꙋ̀ врагѝ моѧ̑, и҆ пости́гнꙋ ѧ҆̀, и҆ не возвращꙋ́сѧ, до́ндеже сконча́ютсѧ:

л҃ѳ. Ѡ҆скорблю̀ и҆̀хъ, и҆ не возмо́гꙋтъ ста́ти, падꙋ́тъ подꙿ нога́ма мои́ма.

м҃. И҆ препоѧ́салъ мѧ̀ є҆сѝ си́лою на бра́нь, спѧ́лъ є҆сѝ всѧ̑ востаю́щыѧ на мѧ̀ подꙿ мѧ̀.

м҃а. И҆ врагѡ́въ мои́хъ да́лъ мѝ є҆сѝ хребе́тъ и҆ ненави́дѧщыѧ мѧ̀ потреби́лъ є҆сѝ.

м҃в. Воззва́ша, и҆ не бѣ̀ спаса́ѧй: ко гдⷭ҇ꙋ, и҆ не ѹ҆слы́ша и҆́хъ.

м҃г. И҆ и҆стню̀ ѧ҆̀ ꙗ҆́кѡ пра́хъ предꙿ лице́мъ вѣ́тра, ꙗ҆́кѡ бре́нiе пꙋте́й погла́ждꙋ ѧ҆̀.

м҃д. И҆зба́виши мѧ̀ ѿ прерѣка́нiѧ люде́й: поста́виши мѧ̀ во главꙋ̀ ꙗ҆зы́кѡвъ: лю́дiе, и҆́хже не вѣ́дѣхъ, рабо́таша мѝ,

м҃є. Въ слꙋ́хъ ѹ҆́ха послꙋ́шаша мѧ̀. Сы́нове чꙋждíи солга́ша мѝ,

м҃s. Сы́нове чꙋждíи ѡ҆бетша́ша и҆ ѡ҆хромо́ша ѿ сте́зь свои́хъ.

м҃з. Жи́въ гдⷭ҇ь, и҆ бл҃гослове́нъ бг҃ъ, и҆ да вознесе́тсѧ бг҃ъ сп҃се́нiѧ моегѡ̀,

м҃и. Бг҃ъ даѧ́й ѿмще́нiе мнѣ̀ и҆ покори́вый лю́ди подꙿ мѧ̀,

м҃ѳ. И҆зба́витель мо́й ѿ вра̑гъ мои́хъ гнѣвли́выхъ: ѿ востаю́щихъ на мѧ̀ вознесе́ши мѧ̀, ѿ мꙋ́жа непра́ведна и҆зба́виши мѧ̀.

н҃. Сегѡ̀ ра́ди и҆сповѣ́мсѧ тебѣ̀ во ꙗ҆зы́цѣхъ, гдⷭ҇и, и҆ и҆́мени твоемꙋ̀ пою̀:

н҃а. Велича́ѧй спасє́нiѧ царє́ва и҆ творѧ́й млⷭ҇ть хрiстꙋ̀ своемꙋ̀ дв҃дꙋ и҆ сѣ́мени є҆гѡ̀ до вѣ́ка.

Сла́ва:

а҃. Въ коне́цъ, ѱало́мъ дв҃дꙋ, и҃_i.

в҃. Небеса̀ повѣ́даютъ сла́вꙋ бж҃iю, творе́нiе же рꙋкꙋ̀ є҆гѡ̀ возвѣща́етъ тве́рдь.

г҃. Де́нь днѝ ѿрыга́етъ глаго́лъ, и҆ но́щь но́щи возвѣща́етъ ра́зꙋмъ.

д҃. Не сꙋ́ть рѣ̑чи, нижѐ словеса̀, и҆́хже не слы́шатсѧ гла́си и҆́хъ.

є҃. Во всю̀ зе́млю и҆зы́де вѣща́нiе и҆́хъ, и҆ въ концы̀ вселе́нныѧ глаго́лы и҆́хъ: въ со́лнцѣ положѝ селе́нiе своѐ:

s҃. И҆ то́й ꙗ҆́кѡ жени́хъ и҆сходѧ́й ѿ черто́га своегѡ̀, возра́дꙋетсѧ ꙗ҆́кѡ и҆споли́нъ тещѝ пꙋ́ть.

з҃. Ѿ кра́ѧ небесѐ и҆схо́дъ є҆гѡ̀, и҆ срѣ́тенiе є҆гѡ̀ до кра́ѧ небесѐ: и҆ нѣ́сть, и҆́же ѹ҆кры́етсѧ теплоты̀ є҆гѡ̀.

и҃. Зако́нъ гдⷭ҇ень непоро́ченъ, ѡ҆браща́ѧй дꙋ́шы: свидѣ́тельство гдⷭ҇не вѣ́рно, ѹ҆мꙋдрѧ́ющее младе́нцы.

ѳ҃. Ѡ҆правда̑нiѧ гдⷭ҇нѧ пра̑ва, веселѧ̑щаѧ се́рдце: за́повѣдь гдⷭ҇нѧ свѣтла̀, просвѣща́ющаѧ ѻ҆́чи.

_i҃. Стра́хъ гдⷭ҇ень чи́стъ, пребыва́ѧй въ вѣ́къ вѣ́ка: сꙋдьбы̑ гдⷭ҇ни и҆́стинны, ѡ҆правда̑нны вкꙋ́пѣ,

а҃_i. Вожделѣ̑нны па́че зла́та и҆ ка́мене че́стна мно́га, и҆ сла́ждшѧ па́че ме́да и҆ со́та.

в҃_i. И҆́бо ра́бъ тво́й храни́тъ ѧ҆̀: внегда̀ сохрани́ти ѧ҆̀, воздаѧ́нiе мно́го.

г҃_i. Грѣхопадє́нiѧ кто̀ разꙋмѣ́етъ; ѿ та́йныхъ мои́хъ ѡ҆чи́сти мѧ̀,

д҃_i. И҆ ѿ чꙋжди́хъ пощадѝ раба̀ твоего̀: а҆́ще не ѡ҆блада́ютъ мно́ю, тогда̀ непоро́ченъ бꙋ́дꙋ, и҆ ѡ҆чи́щꙋсѧ ѿ грѣха̀ вели́ка.

є҃_i. И҆ бꙋ́дꙋтъ во бл҃говоле́нiе словеса̀ ѹ҆́стъ мои́хъ, и҆ поꙋче́нiе се́рдца моегѡ̀ предꙿ тобо́ю вы́нꙋ, гдⷭ҇и, помо́щниче мо́й и҆ и҆зба́вителю мо́й.

а҃. Въ коне́цъ, ѱало́мъ дв҃дꙋ, ѳ҃_i.

в҃. Ѹ҆слы́шитъ тѧ̀ гдⷭ҇ь въ де́нь печа́ли, защи́титъ тѧ̀ и҆́мѧ бг҃а i҆а́кѡвлѧ.

г҃. По́слетъ тѝ по́мощь ѿ ст҃а́гѡ, и҆ ѿ сiѡ́на застꙋ́питъ тѧ̀.

д҃. Помѧне́тъ всѧ́кꙋ же́ртвꙋ твою̀, и҆ всесожже́нiе твоѐ тꙋ́чно бꙋ́ди.

є҃. Да́стъ тѝ гдⷭ҇ь по се́рдцꙋ твоемꙋ̀, и҆ ве́сь совѣ́тъ тво́й и҆спо́лнитъ.

s҃. Возра́дꙋемсѧ ѡ҆ сп҃се́нiи твое́мъ, и҆ во и҆́мѧ гдⷭ҇а бг҃а на́шегѡ возвели́чимсѧ: и҆спо́лнитъ гдⷭ҇ь всѧ̑ прошє́нiѧ твоѧ̑.

з҃. Ны́нѣ позна́хъ, ꙗ҆́кѡ сп҃сѐ гдⷭ҇ь хрiста̀ своего̀: ѹ҆слы́шитъ є҆го̀ съ нб҃сѐ ст҃а́гѡ своегѡ̀: въ си́лахъ сп҃се́нiе десни́цы є҆гѡ̀.

и҃. Сíи на колесни́цахъ, и҆ сíи на ко́нехъ: мы́ же во и҆́мѧ гдⷭ҇а бг҃а на́шегѡ призове́мъ.

ѳ҃. Тíи спѧ́ти бы́ша и҆ падо́ша: мы́ же воста́хомъ и҆ и҆спра́вихомсѧ.

_i҃. Гдⷭ҇и, спасѝ царѧ̀, и҆ ѹ҆слы́ши ны̀, во́ньже а҆́ще де́нь призове́мъ тѧ̀.

а҃. Ѱало́мъ дв҃дꙋ, к҃.

в҃. Гдⷭ҇и, си́лою твое́ю возвесели́тсѧ ца́рь, и҆ ѡ҆ сп҃се́нiи твое́мъ возра́дꙋетсѧ sѣлѡ̀.

г҃. Жела́нiе се́рдца є҆гѡ̀ да́лъ є҆сѝ є҆мꙋ̀, и҆ хотѣ́нiѧ ѹ҆стнꙋ̀ є҆гѡ̀ нѣ́си лиши́лъ є҆го̀.

д҃. Ꙗ҆́кѡ предвари́лъ є҆сѝ є҆го̀ бл҃гослове́нiемъ бл҃госты́ннымъ, положи́лъ є҆сѝ на главѣ̀ є҆гѡ̀ вѣне́цъ ѿ ка́мене че́стна.

є҃. Живота̀ проси́лъ є҆́сть ѹ҆ тебє̀, и҆ да́лъ є҆сѝ є҆мꙋ̀ долготꙋ̀ днíй во вѣ́къ вѣ́ка.

s҃. Ве́лiѧ сла́ва є҆гѡ̀ сп҃се́нiемъ твои́мъ: сла́вꙋ и҆ велелѣ́пiе возложи́ши на него̀.

з҃. Ꙗ҆́кѡ да́си є҆мꙋ̀ бл҃гослове́нiе во вѣ́къ вѣ́ка: возвесели́ши є҆гѡ̀ ра́достiю съ лице́мъ твои́мъ.

и҃. Ꙗ҆́кѡ ца́рь ѹ҆пова́етъ на гдⷭ҇а, и҆ млⷭ҇тiю вы́шнѧгѡ не подви́житсѧ.

ѳ҃. Да ѡ҆брѧ́щетсѧ рꙋка̀ твоѧ̀ всѣ̑мъ врагѡ́мъ твои̑мъ, десни́ца твоѧ̀ да ѡ҆брѧ́щетъ всѧ̑ ненави́дѧщыѧ тебѐ.

_i҃. Ꙗ҆́кѡ положи́ши и҆̀хъ ꙗ҆́кѡ пе́щь ѻ҆́гненнꙋю во вре́мѧ лица̀ твоегѡ̀: гдⷭ҇ь гнѣ́вомъ свои́мъ смѧте́тъ ѧ҆̀, и҆ снѣ́сть и҆̀хъ ѻ҆́гнь.

а҃_i. Пло́дъ и҆́хъ ѿ землѝ погꙋби́ши, и҆ сѣ́мѧ и҆́хъ ѿ сынѡ́въ человѣ́ческихъ.

в҃_i. Ꙗ҆́кѡ ѹ҆клони́ша на тѧ̀ sла̑ѧ, помы́слиша совѣ́ты, и҆̀хже не возмо́гꙋтъ соста́вити.

г҃_i. Ꙗ҆́кѡ положи́ши ѧ҆̀ хребе́тъ: во и҆збы́тцѣхъ твои́хъ ѹ҆гото́виши лицѐ и҆́хъ.

д҃_i. Вознеси́сѧ, гдⷭ҇и, си́лою твое́ю: воспое́мъ и҆ пое́мъ си̑лы твоѧ̑.

Сла́ва:

а҃. Въ коне́цъ, ѡ҆ застꙋпле́нiи ѹ҆́треннѣмъ, ѱало́мъ дв҃дꙋ, к҃а.

в҃. Бж҃е, бж҃е мо́й, вонми́ ми, вскꙋ́ю ѡ҆ста́вилъ мѧ̀ є҆сѝ; дале́че ѿ сп҃се́нiѧ моегѡ̀ словеса̀ грѣхопаде́нiй мои́хъ.

г҃. Бж҃е мо́й, воззовꙋ̀ во днѝ, и҆ не ѹ҆слы́шиши, и҆ въ нощѝ, и҆ не въ безꙋ́мiе мнѣ̀.

д҃. Ты́ же во ст҃ѣ́мъ живе́ши, хвало̀ i҆и҃лева.

є҃. На тѧ̀ ѹ҆пова́ша ѻ҆тцы̀ на́ши: ѹ҆пова́ша, и҆ и҆зба́вилъ є҆сѝ ѧ҆̀:

s҃. Къ тебѣ̀ воззва́ша, и҆ спасо́шасѧ: на тѧ̀ ѹ҆пова́ша, и҆ не постыдѣ́шасѧ.

з҃. А҆́зъ же є҆́смь че́рвь, а҆ не человѣ́къ, поноше́нiе человѣ́кѡвъ и҆ ѹ҆ничиже́нiе люде́й.

и҃. Всѝ ви́дѧщiи мѧ̀ порꙋга́шамисѧ, глаго́лаша ѹ҆стна́ми, покива́ша главо́ю:

ѳ҃. Ѹ҆пова̀ на гдⷭ҇а, да и҆зба́витъ є҆го̀, да сп҃се́тъ є҆го̀, ꙗ҆́кѡ хо́щетъ є҆го̀.

_i҃. Ꙗ҆́кѡ ты̀ є҆сѝ и҆сто́ргiй мѧ̀ и҆зꙿ чре́ва, ѹ҆пова́нiе моѐ ѿ сѡсцꙋ̀ ма́тере моеѧ̀.

а҃_i. Къ тебѣ̀ приве́рженъ є҆́смь ѿ ложе́снъ, ѿ чре́ва ма́тере моеѧ̀ бг҃ъ мо́й є҆сѝ ты̀.

в҃_i. Да не ѿстꙋ́пиши ѿ менѐ, ꙗ҆́кѡ ско́рбь бли́зꙿ, ꙗ҆́кѡ нѣ́сть помога́ѧй мѝ.

г҃_i. Ѡ҆быдо́ша мѧ̀ тельцы̀ мно́зи, ю҆нцы̀ тꙋ́чнiи ѡ҆держа́ша мѧ̀:

д҃_i. Ѿверзо́ша на мѧ̀ ѹ҆ста̀ своѧ̑, ꙗ҆́кѡ ле́въ восхища́ѧй и҆ рыка́ѧй.

є҃_i. Ꙗ҆́кѡ вода̀ и҆злiѧ́хсѧ, и҆ разсы́пашасѧ всѧ̑ кѡ́сти моѧ̑: бы́сть се́рдце моѐ ꙗ҆́кѡ во́скъ та́ѧй посредѣ̀ чре́ва моегѡ̀.

s҃_i. И҆́зсше ꙗ҆́кѡ скꙋде́ль крѣ́пость моѧ̀, и҆ ѧ҆зы́къ мо́й прильпѐ горта́ни моемꙋ̀, и҆ въ пе́рсть сме́рти све́лъ мѧ̀ є҆сѝ.

з҃_i. Ꙗ҆́кѡ ѡ҆быдо́ша мѧ̀ псѝ мно́зи, со́нмъ лꙋка́выхъ ѡ҆держа́ша мѧ̀: и҆скопа́ша рꙋ́цѣ моѝ и҆ но́зѣ моѝ.

и҃_i. И҆счето́ша всѧ̑ кѡ́сти моѧ̑: тíи же смотри́ша и҆ презрѣ́ша мѧ̀.

ѳ҃_i. Раздѣли́ша ри̑зы моѧ̑ себѣ̀, и҆ ѡ҆ ѻ҆де́жди мое́й мета́ша жре́бiй.

к҃. Ты́ же, гдⷭ҇и, не ѹ҆далѝ по́мощь твою̀ ѿ менѐ: на застꙋпле́нiе моѐ вонмѝ.

к҃а. И҆зба́ви ѿ ѻ҆рꙋ́жiѧ дꙋ́шꙋ мою̀, и҆ и҆зꙿ рꙋкѝ пе́сiи є҆диноро́днꙋю мою̀.

к҃в. Сп҃си́ мѧ ѿ ѹ҆́стъ льво́выхъ, и҆ ѿ рѡ́гъ є҆динорѡ́жъ смире́нiе моѐ.

к҃г. Повѣ́мъ и҆́мѧ твоѐ бра́тiи мое́й, посредѣ̀ цр҃кве воспою̀ тѧ̀.

к҃д. Боѧ́щiисѧ гдⷭ҇а, восхвали́те є҆го̀, всѐ сѣ́мѧ i҆а́кѡвле, просла́вите є҆го̀, да ѹ҆бои́тсѧ же ѿ негѡ̀ всѐ сѣ́мѧ i҆и҃лево:

к҃є. Ꙗ҆́кѡ не ѹ҆ничижѝ, нижѐ негодова̀ моли́твы ни́щагѡ, нижѐ ѿвратѝ лицѐ своѐ ѿ менѐ, и҆ є҆гда̀ воззва́хъ къ немꙋ̀, ѹ҆слы́ша мѧ̀.

к҃s. Ѿ тебє̀ похвала̀ моѧ̀, въ цр҃кви вели́цѣй и҆сповѣ́мсѧ тебѣ̀: моли̑твы моѧ̑ возда́мъ предꙿ боѧ́щимисѧ є҆гѡ̀.

к҃з. Ꙗ҆дѧ́тъ ѹ҆бо́зiи, и҆ насы́тѧтсѧ, и҆ восхва́лѧтъ гдⷭ҇а взыска́ющiи є҆го̀: жива̑ бꙋ́дꙋтъ сердца̀ и҆́хъ въ вѣ́къ вѣ́ка.

к҃и. Помѧнꙋ́тсѧ и҆ ѡ҆братѧ́тсѧ ко гдⷭ҇ꙋ всѝ концы̀ землѝ, и҆ покло́нѧтсѧ предꙿ ни́мъ всѧ̑ ѻ҆те́чєствiѧ ꙗ҆зы̑къ:

к҃ѳ. Ꙗ҆́кѡ гдⷭ҇не є҆́сть црⷭ҇твiе, и҆ то́й ѡ҆блада́етъ ꙗ҆зы́ки.

л҃. Ꙗ҆до́ша и҆ поклони́шасѧ всѝ тꙋ́чнiи землѝ: предꙿ ни́мъ припадꙋ́тъ всѝ низходѧ́щiи въ зе́млю: и҆ дꙋша̀ моѧ̀ томꙋ̀ живе́тъ.

л҃а. И҆ сѣ́мѧ моѐ порабо́таетъ є҆мꙋ̀: возвѣсти́тъ гдⷭ҇еви ро́дъ грѧдꙋ́щiй:

л҃в. И҆ возвѣстѧ́тъ пра́вдꙋ є҆гѡ̀ лю́демъ @ро́ждшымсѧ@ {@роди́тисѧ и҆мꙋ́щымъ@}, ꙗ҆̀же сотворѝ гдⷭ҇ь.

Ѱало́мъ дв҃дꙋ, к҃в.

а҃. Гдⷭ҇ь пасе́тъ мѧ̀, и҆ ничто́же мѧ̀ лиши́тъ.

в҃. На мѣ́сте sла́чнѣ, та́мѡ всели́ мѧ, на водѣ̀ поко́йнѣ воспита́ мѧ.

г҃. Дꙋ́шꙋ мою̀ ѡ҆братѝ, наста́ви мѧ̀ на стєзѝ пра́вды, и҆́мене ра́ди своегѡ̀.

д҃. А҆́ще бо и҆ пойдꙋ̀ посредѣ̀ сѣ́ни сме́ртныѧ, не ѹ҆бою́сѧ sла̀, ꙗ҆́кѡ ты̀ со мно́ю є҆сѝ: же́злъ тво́й и҆ па́лица твоѧ̀, та̑ мѧ̀ ѹ҆тѣ́шиста.

є҃. Ѹ҆гото́валъ є҆сѝ предо мно́ю трапе́зꙋ сопроти́въ стꙋжа́ющымъ мнѣ̀: ѹ҆ма́стилъ є҆сѝ є҆ле́омъ главꙋ̀ мою̀, и҆ ча́ша твоѧ̀ ѹ҆поѧва́ющи мѧ̀, ꙗ҆́кѡ держа́вна.

s҃. И҆ млⷭ҇ть твоѧ̀ пожене́тъ мѧ̀ всѧ̑ дни̑ живота̀ моегѡ̀, и҆ є҆́же всели́тимисѧ въ до́мъ гдⷭ҇ень въ долготꙋ̀ днíй.

Ѱало́мъ дв҃дꙋ, є҆ди́ныѧ ѿ сꙋббѡ́тъ, к҃г.

а҃. Гдⷭ҇нѧ землѧ̀, и҆ и҆сполне́нiе є҆ѧ̀, вселе́ннаѧ и҆ всѝ живꙋ́щiи на не́й.

в҃. То́й на морѧ́хъ ѡ҆снова́лъ ю҆̀ є҆́сть и҆ на рѣка́хъ ѹ҆гото́валъ ю҆̀ є҆́сть.

г҃. Кто̀ взы́детъ на го́рꙋ гдⷭ҇ню; и҆лѝ кто̀ ста́нетъ на мѣ́стѣ ст҃ѣ́мъ є҆гѡ̀;

д҃. Непови́ненъ рꙋка́ма и҆ чи́стъ се́рдцемъ, и҆́же не прiѧ́тъ всꙋ́е дꙋ́шꙋ свою̀ и҆ не клѧ́тсѧ ле́стiю и҆́скреннемꙋ своемꙋ̀:

є҃. Се́й прiи́метъ бл҃гослове́нiе ѿ гдⷭ҇а и҆ млⷭ҇тыню ѿ бг҃а сп҃са своегѡ̀.

s҃. Се́й ро́дъ и҆́щꙋщихъ гдⷭ҇а, и҆́щꙋщихъ лицѐ бг҃а i҆а́кѡвлѧ.

з҃. Возми́те врата̀ кнѧ̑зи ва̑ша, и҆ возми́тесѧ врата̀ вѣ̑чнаѧ: и҆ вни́детъ цр҃ь сла́вы.

и҃. Кто́ є҆сть се́й цр҃ь сла́вы; гдⷭ҇ь крѣ́покъ и҆ си́ленъ, гдⷭ҇ь си́ленъ въ бра́ни.

ѳ҃. Возми́те врата̀ кнѧ̑зи ва̑ша, и҆ возми́тесѧ врата̀ вѣ̑чнаѧ: и҆ вни́детъ цр҃ь сла́вы.

_i҃. Кто́ є҆сть се́й цр҃ь сла́вы; гдⷭ҇ь си́лъ, то́й є҆́сть цр҃ь сла́вы.

Сла́ва:

Каѳíсма д҃.

Ѱало́мъ дв҃дꙋ, к҃д.

а҃. Къ тебѣ̀, гдⷭ҇и, воздвиго́хъ дꙋ́шꙋ мою̀, бж҃е мо́й, на тѧ̀ ѹ҆пова́хъ, да не постыжꙋ́сѧ во вѣ́къ, нижѐ да посмѣю́тъ ми сѧ вразѝ моѝ:

в҃. И҆́бо всѝ терпѧ́щiи тѧ̀ не постыдѧ́тсѧ.

г҃. Да постыдѧ́тсѧ беззако́ннꙋющiи вотщѐ.

д҃. Пꙋти̑ твоѧ̑, гдⷭ҇и, скажи́ ми и҆ стезѧ́мъ твои̑мъ наꙋчи́ мѧ.

є҃. Наста́ви мѧ̀ на и҆́стинꙋ твою̀ и҆ наꙋчи́ мѧ: ꙗ҆́кѡ ты̀ є҆сѝ бг҃ъ сп҃съ мо́й, и҆ тебѐ терпѣ́хъ ве́сь де́нь.

s҃. Помѧнѝ щедрѡ́ты твоѧ̑, гдⷭ҇и, и҆ млⷭ҇ти твоѧ̑, ꙗ҆́кѡ ѿ вѣ́ка сꙋ́ть.

з҃. Грѣ̑хъ ю҆́ности моеѧ̀ и҆ невѣ́дѣнiѧ моегѡ̀ не помѧнѝ: по млⷭ҇ти твое́й помѧни́ мѧ ты̀, ра́ди бл҃гости твоеѧ̀, гдⷭ҇и.

и҃. Бл҃гъ и҆ пра́въ гдⷭ҇ь, сегѡ̀ ра́ди законоположи́тъ согрѣша́ющымъ на пꙋтѝ.

ѳ҃. Наста́витъ крѡ́ткiѧ на сꙋ́дъ, наꙋчи́тъ крѡ́ткiѧ пꙋтє́мъ свои̑мъ.

_i҃. Всѝ пꙋтiѐ гдⷭ҇ни млⷭ҇ть и҆ и҆́стина, взыска́ющымъ завѣ́та є҆гѡ̀ и҆ свидѣ́нiѧ є҆гѡ̀.

а҃_i. Ра́ди и҆́мене твоегѡ̀, гдⷭ҇и, и҆ ѡ҆чи́сти грѣ́хъ мо́й, мно́гъ бо є҆́сть.

в҃_i. Кто́ є҆сть человѣ́къ боѧ́йсѧ гдⷭ҇а; законоположи́тъ є҆мꙋ̀ на пꙋтѝ, є҆го́же и҆зво́ли.

г҃_i. Дꙋша̀ є҆гѡ̀ во благи́хъ водвори́тсѧ, и҆ сѣ́мѧ є҆гѡ̀ наслѣ́дитъ зе́млю.

д҃_i. Держа́ва гдⷭ҇ь боѧ́щихсѧ є҆гѡ̀, и҆ завѣ́тъ є҆гѡ̀ ꙗ҆ви́тъ и҆̀мъ.

є҃_i. Ѻ҆́чи моѝ вы́нꙋ ко гдⷭ҇ꙋ, ꙗ҆́кѡ то́й и҆сто́ргнетъ ѿ сѣ́ти но́зѣ моѝ.

s҃_i. При́зри на мѧ̀ и҆ поми́лꙋй мѧ̀, ꙗ҆́кѡ є҆диноро́дъ и҆ ни́щь є҆́смь а҆́зъ.

з҃_i. Скѡ́рби се́рдца моегѡ̀ ѹ҆мно́жишасѧ, ѿ нꙋ́ждъ мои́хъ и҆зведи́ мѧ.

и҃_i. Ви́ждь смире́нiе моѐ и҆ трꙋ́дъ мо́й, и҆ ѡ҆ста́ви всѧ̑ грѣхѝ моѧ̑.

ѳ҃_i. Ви́ждь врагѝ моѧ̑, ꙗ҆́кѡ ѹ҆мно́жишасѧ, и҆ ненавидѣ́нiемъ непра́веднымъ возненави́дѣша мѧ̀.

к҃. Сохранѝ дꙋ́шꙋ мою̀ и҆ и҆зба́ви мѧ̀, да не постыжꙋ́сѧ, ꙗ҆́кѡ ѹ҆пова́хъ на тѧ̀.

к҃а. Неsло́бивiи и҆ пра́вiи прилѣплѧ́хꙋсѧ мнѣ̀, ꙗ҆́кѡ потерпѣ́хъ тѧ̀, гдⷭ҇и.

к҃в. И҆зба́ви, бж҃е, i҆и҃лѧ ѿ всѣ́хъ скорбе́й є҆гѡ̀.

Ѱало́мъ дв҃дꙋ, к҃є.

а҃. Сꙋди́ ми, гдⷭ҇и, ꙗ҆́кѡ а҆́зъ неsло́бою мое́ю ходи́хъ: и҆ на гдⷭ҇а ѹ҆пова́ѧ не и҆знемогꙋ̀.

в҃. И҆скꙋси́ мѧ, гдⷭ҇и, и҆ и҆спыта́й мѧ̀, разжжѝ ѹ҆трѡ́бы моѧ̑ и҆ се́рдце моѐ.

г҃. Ꙗ҆́кѡ млⷭ҇ть твоѧ̀ предꙿ ѻ҆чи́ма мои́ма є҆́сть, и҆ бл҃гоꙋгоди́хъ во и҆́стинѣ твое́й.

д҃. Не сѣдо́хъ съ со́нмомъ сꙋ́етнымъ, и҆ со законопрестꙋ́пными не вни́дꙋ.

є҃. Возненави́дѣхъ це́рковь лꙋка́внꙋющихъ, и҆ съ нечести́выми не сѧ́дꙋ.

s҃. Ѹ҆мы́ю въ непови́нныхъ рꙋ́цѣ моѝ, и҆ ѡ҆бы́дꙋ же́ртвенникъ тво́й, гдⷭ҇и,

з҃. Е҆́же ѹ҆слы́шати мѝ гла́съ хвалы̀ твоеѧ̀ и҆ повѣ́дати всѧ̑ чꙋдеса̀ твоѧ̑.

и҃. Гдⷭ҇и, возлюби́хъ бл҃голѣ́пiе до́мꙋ твоегѡ̀ и҆ мѣ́сто селе́нiѧ сла́вы твоеѧ̀.

ѳ҃. Да не погꙋби́ши съ нечести́выми дꙋ́шꙋ мою̀ и҆ съ мꙋ̑жи крове́й живо́тъ мо́й,

_i҃. И҆́хже въ рꙋкꙋ̀ беззакѡ́нiѧ, десни́ца и҆́хъ и҆спо́лнисѧ мзды̀.

а҃_i. А҆́зъ же неsло́бою мое́ю ходи́хъ: и҆зба́ви мѧ̀, гдⷭ҇и, и҆ поми́лꙋй мѧ̀.

в҃_i. Нога̀ моѧ̀ ста̀ на правотѣ̀: въ цр҃квахъ бл҃гословлю́ тѧ, гдⷭ҇и.

Ѱало́мъ дв҃дꙋ, пре́жде пома́занiѧ, к҃s.

а҃. Гдⷭ҇ь просвѣще́нiе моѐ и҆ сп҃си́тель мо́й, когѡ̀ ѹ҆бою́сѧ; гдⷭ҇ь защи́титель живота̀ моегѡ̀, ѿ когѡ̀ ѹ҆страшꙋ́сѧ;

в҃. Внегда̀ приближа́тисѧ на мѧ̀ sло́бꙋющымъ, є҆́же снѣ́сти плѡ́ти моѧ̑, ѡ҆скорблѧ́ющiи мѧ̀ и҆ вразѝ моѝ, тíи и҆знемого́ша и҆ падо́ша.

г҃. А҆́ще ѡ҆полчи́тсѧ на мѧ̀ по́лкъ, не ѹ҆бои́тсѧ се́рдце моѐ: а҆́ще воста́нетъ на мѧ̀ бра́нь, на него̀ а҆́зъ ѹ҆пова́ю.

д҃. Е҆ди́но проси́хъ ѿ гдⷭ҇а, то̀ взыщꙋ̀: є҆́же жи́ти мѝ въ домꙋ̀ гдⷭ҇ни всѧ̑ дни̑ живота̀ моегѡ̀, зрѣ́ти мѝ красотꙋ̀ гдⷭ҇ню и҆ посѣща́ти хра́мъ ст҃ы́й є҆гѡ̀.

є҃. Ꙗ҆́кѡ скры́ мѧ въ селе́нiи свое́мъ въ де́нь sѡ́лъ мои́хъ, покры́ мѧ въ та́йнѣ селе́нiѧ своегѡ̀, на ка́мень вознесе́ мѧ.

s҃. И҆ ны́нѣ сѐ, вознесѐ главꙋ̀ мою̀ на врагѝ моѧ̑: ѡ҆быдо́хъ и҆ пожро́хъ въ селе́нiи є҆гѡ̀ же́ртвꙋ хвале́нiѧ и҆ воскликнове́нiѧ: пою̀ и҆ воспою̀ гдⷭ҇еви.

з҃. Ѹ҆слы́ши, гдⷭ҇и, гла́съ мо́й, и҆́мже воззва́хъ, поми́лꙋй мѧ̀ и҆ ѹ҆слы́ши мѧ̀.

и҃. Тебѣ̀ речѐ се́рдце моѐ: гдⷭ҇а взыщꙋ̀, взыска̀ тебѐ лицѐ моѐ, лица̀ твоегѡ̀, гдⷭ҇и, взыщꙋ̀.

ѳ҃. Не ѿвратѝ лица̀ твоегѡ̀ ѿ менѐ и҆ не ѹ҆клони́сѧ гнѣ́вомъ ѿ раба̀ твоегѡ̀: помо́щникъ мо́й бꙋ́ди, не ѿри́ни менѐ и҆ не ѡ҆ста́ви менѐ, бж҃е, сп҃си́телю мо́й.

_i҃. Ꙗ҆́кѡ ѻ҆те́цъ мо́й и҆ ма́ти моѧ̀ ѡ҆ста́виста мѧ̀, гдⷭ҇ь же воспрiѧ́тъ мѧ̀.

а҃_i. Законоположи́ ми, гдⷭ҇и, въ пꙋтѝ твое́мъ, и҆ наста́ви мѧ̀ на стезю̀ пра́вꙋю вра̑гъ мои́хъ ра́ди.

в҃_i. Не преда́ждь менѐ въ дꙋ́шы стꙋжа́ющихъ мѝ: ꙗ҆́кѡ воста́ша на мѧ̀ свидѣ́телє непра́веднiи, и҆ солга̀ непра́вда себѣ̀.

г҃_i. Вѣ́рꙋю ви́дѣти бл҃га̑ѧ гдⷭ҇нѧ на землѝ живы́хъ.

д҃_i. Потерпѝ гдⷭ҇а, мꙋжа́йсѧ, и҆ да крѣпи́тсѧ се́рдце твоѐ, и҆ потерпѝ гдⷭ҇а.

Сла́ва:

Ѱало́мъ дв҃дꙋ, к҃з.

а҃. Къ тебѣ̀, гдⷭ҇и, воззовꙋ̀, бж҃е мо́й: да не премолчи́ши @ѿ менѐ@{@ѡ҆ мнѣ̀@}: да не когда̀ премолчи́ши @ѿ менѐ@{@ѡ҆ мнѣ̀@}, и҆ ѹ҆подо́блюсѧ низходѧ́щымъ въ ро́въ.

в҃. Ѹ҆слы́ши, гдⷭ҇и, гла́съ моле́нiѧ моегѡ̀, внегда̀ моли́ти ми сѧ къ тебѣ̀, внегда̀ воздѣ́ти мѝ рꙋ́цѣ моѝ ко хра́мꙋ ст҃о́мꙋ твоемꙋ̀.

г҃. Не привлецы̀ менѐ со грѣ̑шники, и҆ съ дѣ́лающими непра́вдꙋ не погꙋбѝ менѐ, глаго́лющими ми́ръ съ бли́жними свои́ми, sла̑ѧ же въ сердца́хъ свои́хъ.

д҃. Да́ждь и҆̀мъ, гдⷭ҇и, по дѣлѡ́мъ и҆́хъ и҆ по лꙋка́вствꙋ начина́нiй и҆́хъ, по дѣлѡ́мъ рꙋкꙋ̀ и҆́хъ да́ждь и҆̀мъ, возда́ждь воздаѧ́нiе и҆́хъ и҆̀мъ.

є҃. Ꙗ҆́кѡ не разꙋмѣ́ша въ дѣла̀ гдⷭ҇нѧ и҆ въ дѣла̀ рꙋкꙋ̀ є҆гѡ̀: разори́ши ѧ҆̀ и҆ не сози́ждеши ѧ҆̀.

s҃. Бл҃гослове́нъ гдⷭ҇ь, ꙗ҆́кѡ ѹ҆слы́ша гла́съ моле́нiѧ моегѡ̀.

з҃. Гдⷭ҇ь помо́щникъ мо́й и҆ защи́титель мо́й: на него̀ ѹ҆пова̀ се́рдце моѐ, и҆ помо́же мѝ, и҆ процвѣтѐ пло́ть моѧ̀: и҆ во́лею мое́ю и҆сповѣ́мсѧ є҆мꙋ̀.

и҃. Гдⷭ҇ь ѹ҆твержде́нiе люде́й свои́хъ и҆ защи́титель спасе́нiй хрiста̀ своегѡ̀ є҆́сть.

ѳ҃. Сп҃сѝ лю́ди твоѧ̑, и҆ блгⷭ҇вѝ достоѧ́нiе твоѐ, и҆ ѹ҆пасѝ ѧ҆̀, и҆ @@возмѝ@@{@@и҆ вознесѝ@@} ѧ҆̀ до вѣ́ка.

Ѱало́мъ дв҃дꙋ, и҆схо́да ски́нiи, к҃и.

а҃. Принеси́те гдⷭ҇еви, сы́нове бж҃iи, принеси́те гдⷭ҇еви сы́ны ѻ҆́вни, принеси́те гдⷭ҇еви сла́вꙋ и҆ че́сть:

в҃. Принеси́те гдⷭ҇еви сла́вꙋ и҆́мени є҆гѡ̀: поклони́тесѧ гдⷭ҇еви во дворѣ̀ ст҃ѣ́мъ є҆гѡ̀.

г҃. Гла́съ гдⷭ҇ень на вода́хъ, бг҃ъ сла́вы возгремѣ̀, гдⷭ҇ь на вода́хъ мно́гихъ.

д҃. Гла́съ гдⷭ҇ень въ крѣ́пости, гла́съ гдⷭ҇ень въ великолѣ́пiи.

є҃. Гла́съ гдⷭ҇а, сокрꙋша́ющагѡ ке́дры: и҆ стры́етъ гдⷭ҇ь ке́дры лiва̑нскiѧ,

s҃. И҆ и҆стни́тъ ѧ҆̀ ꙗ҆́кѡ тельца̀ лiва́нска: и҆ возлю́бленный ꙗ҆́кѡ сы́нъ є҆диноро́жь.

з҃. Гла́съ гдⷭ҇а, пресѣца́ющагѡ пла́мень ѻ҆гнѧ̀.

и҃. Гла́съ гдⷭ҇а, стрѧса́ющагѡ пꙋсты́ню: и҆ стрѧсе́тъ гдⷭ҇ь пꙋсты́ню каддíйскꙋю.

ѳ҃. Гла́съ гдⷭ҇ень, сверша́ющiй є҆лє́ни, и҆ ѿкры́етъ дꙋбра̑вы: и҆ въ хра́мѣ є҆гѡ̀ всѧ́кiй глаго́летъ сла́вꙋ.

_i҃. Гдⷭ҇ь пото́пъ населѧ́етъ, и҆ сѧ́детъ гдⷭ҇ь цр҃ь въ вѣ́къ.

а҃_i. Гдⷭ҇ь крѣ́пость лю́демъ свои̑мъ да́стъ, гдⷭ҇ь бл҃гослови́тъ лю́ди своѧ̑ ми́ромъ.

а҃. Ѱало́мъ пѣ́сни ѡ҆бновле́нiѧ до́мꙋ дв҃дова, к҃ѳ.

в҃. Вознесꙋ́ тѧ, гдⷭ҇и, ꙗ҆́кѡ подꙿѧ́лъ мѧ̀ є҆сѝ, и҆ не возвесели́лъ є҆сѝ врагѡ́въ мои́хъ ѡ҆ мнѣ̀.

г҃. Гдⷭ҇и бж҃е мо́й, воззва́хъ къ тебѣ̀, и҆ и҆сцѣли́лъ мѧ̀ є҆сѝ.

д҃. Гдⷭ҇и, возве́лъ є҆сѝ ѿ а҆́да дꙋ́шꙋ мою̀, сп҃слъ мѧ̀ є҆сѝ ѿ низходѧ́щихъ въ ро́въ.

є҃. По́йте гдⷭ҇еви, прпⷣбнiи є҆гѡ̀, и҆ и҆сповѣ́дайте па́мѧть ст҃ы́ни є҆гѡ̀:

s҃. Ꙗ҆́кѡ гнѣ́въ въ ꙗ҆́рости є҆гѡ̀, и҆ живо́тъ въ во́ли є҆гѡ̀: ве́черъ водвори́тсѧ пла́чь, и҆ заꙋ́тра ра́дость.

з҃. А҆́зъ же рѣ́хъ во ѻ҆би́лiи мое́мъ: не подви́жꙋсѧ во вѣ́къ.

и҃. Гдⷭ҇и, во́лею твое́ю пода́ждь добро́тѣ мое́й си́лꙋ: ѿврати́лъ же є҆сѝ лицѐ твоѐ, и҆ бы́хъ смꙋще́нъ.

ѳ҃. Къ тебѣ̀, гдⷭ҇и, воззовꙋ̀, и҆ къ бг҃ꙋ моемꙋ̀ помолю́сѧ.

_i҃. Ка́ѧ по́льза въ кро́ви мое́й, внегда̀ сходи́ти мѝ во и҆стлѣ́нiе; є҆да̀ и҆сповѣ́стсѧ тебѣ̀ пе́рсть; и҆лѝ возвѣсти́тъ и҆́стинꙋ твою̀;

а҃_i. Слы́ша гдⷭ҇ь и҆ поми́лова мѧ̀: гдⷭ҇ь бы́сть помо́щникъ мо́й.

в҃_i. Ѡ҆брати́лъ є҆сѝ пла́чь мо́й въ ра́дость мнѣ̀, растерза́лъ є҆сѝ вре́тище моѐ и҆ препоѧ́салъ мѧ̀ є҆сѝ весе́лiемъ,

г҃_i. Ꙗ҆́кѡ да воспое́тъ тебѣ̀ сла́ва моѧ̀, и҆ не ѹ҆милю́сѧ. Гдⷭ҇и бж҃е мо́й, во вѣ́къ и҆сповѣ́мсѧ тебѣ̀.

Сла́ва:

а҃. Въ коне́цъ, ѱало́мъ дв҃дꙋ, и҆зстꙋпле́нiѧ, л҃.

в҃. На тѧ̀, гдⷭ҇и, ѹ҆пова́хъ, да не постыжꙋ́сѧ во вѣ́къ: пра́вдою твое́ю и҆зба́ви мѧ̀ и҆ и҆зми́ мѧ.

г҃. Приклонѝ ко мнѣ̀ ѹ҆́хо твоѐ, ѹ҆скорѝ и҆зꙿѧ́ти мѧ̀: бꙋ́ди мѝ въ бг҃а защи́тителѧ и҆ въ до́мъ прибѣ́жища, є҆́же сп҃сти́ мѧ.

д҃. Ꙗ҆́кѡ держа́ва моѧ̀ и҆ прибѣ́жище моѐ є҆сѝ ты̀: и҆ и҆́мене твоегѡ̀ ра́ди наста́виши мѧ̀ и҆ препита́еши мѧ̀.

є҃. И҆зведе́ши мѧ̀ ѿ сѣ́ти сеѧ̀, ю҆́же скры́ша мѝ: ꙗ҆́кѡ ты̀ є҆сѝ защи́титель мо́й, гдⷭ҇и.

s҃. Въ рꙋ́цѣ твоѝ предложꙋ̀ дꙋ́хъ мо́й: и҆зба́вилъ мѧ̀ є҆сѝ, гдⷭ҇и бж҃е и҆́стины.

з҃. Возненави́дѣлъ є҆сѝ хранѧ́щыѧ сꙋєты̀ вотщѐ: а҆́зъ же на гдⷭ҇а ѹ҆пова́хъ.

и҃. Возра́дꙋюсѧ и҆ возвеселю́сѧ ѡ҆ млⷭ҇ти твое́й, ꙗ҆́кѡ призрѣ́лъ є҆сѝ на смире́нiе моѐ, сп҃слъ є҆сѝ ѿ нꙋ́ждъ дꙋ́шꙋ мою̀

ѳ҃. И҆ нѣ́си менѐ затвори́лъ въ рꙋка́хъ вра́жiихъ, поста́вилъ є҆сѝ на простра́ннѣ но́зѣ моѝ.

_i҃. Поми́лꙋй мѧ̀, гдⷭ҇и, ꙗ҆́кѡ скорблю̀: смѧте́сѧ ꙗ҆́ростiю ѻ҆́ко моѐ, дꙋша̀ моѧ̀ и҆ ѹ҆тро́ба моѧ̀.

а҃_i. Ꙗ҆́кѡ и҆счезѐ въ болѣ́зни живо́тъ мо́й, и҆ лѣ̑та моѧ̑ въ воздыха́нiихъ: и҆знемо́же нището́ю крѣ́пость моѧ̀, и҆ кѡ́сти моѧ̑ смѧто́шасѧ.

в҃_i. Ѿ всѣ́хъ вра̑гъ мои́хъ бы́хъ поноше́нiе, и҆ сосѣ́дѡмъ мои̑мъ sѣлѡ̀, и҆ стра́хъ зна́ємымъ мои̑мъ: ви́дѧщiи мѧ̀ во́нъ бѣжа́ша ѿ менѐ.

г҃_i. Забве́нъ бы́хъ ꙗ҆́кѡ ме́ртвъ ѿ се́рдца: бы́хъ ꙗ҆́кѡ сосꙋ́дъ погꙋбле́нъ.

д҃_i. Ꙗ҆́кѡ слы́шахъ @гажде́нiе@{@ѹ҆коре́нiе@} мно́гихъ живꙋ́щихъ ѡ҆́крестъ: внегда̀ собра́тисѧ и҆̀мъ вкꙋ́пѣ на мѧ̀, прiѧ́ти дꙋ́шꙋ мою̀ совѣща́ша.

є҃_i. А҆́зъ же на тѧ̀, гдⷭ҇и, ѹ҆пова́хъ, рѣ́хъ: ты̀ є҆сѝ бг҃ъ мо́й.

s҃_i. Въ рꙋкꙋ̀ твоє́ю жрє́бiи моѝ: и҆зба́ви мѧ̀ и҆зꙿ рꙋкѝ вра̑гъ мои́хъ и҆ ѿ гонѧ́щихъ мѧ̀.

з҃_i. Просвѣтѝ лицѐ твоѐ на раба̀ твоего̀: сп҃си́ мѧ млⷭ҇тiю твое́ю.

и҃_i. Гдⷭ҇и, да не постыжꙋ́сѧ, ꙗ҆́кѡ призва́хъ тѧ̀: да постыдѧ́тсѧ нечести́вiи, и҆ сни́дꙋтъ во а҆́дъ.

ѳ҃_i. Нѣ̑мы да бꙋ́дꙋтъ ѹ҆стны̀ льсти̑выѧ, глаго́лющыѧ на првⷣнаго беззако́нiе, горды́нею и҆ ѹ҆ничиже́нiемъ.

к҃. Ко́ль мно́гое мно́жество бл҃гости твоеѧ̀, гдⷭ҇и, ю҆́же скры́лъ є҆сѝ боѧ́щымсѧ тебє̀, содѣ́лалъ є҆сѝ ѹ҆пова́ющымъ на тѧ̀, предꙿ сы́ны человѣ́ческими:

к҃а. Скры́еши и҆̀хъ въ та́йнѣ лица̀ твоегѡ̀ ѿ мѧте́жа человѣ́ческа, покры́еши и҆̀хъ въ кро́вѣ ѿ прерѣка́нiѧ ѧ҆зы̑къ.

к҃в. Бл҃гослове́нъ гдⷭ҇ь, ꙗ҆́кѡ ѹ҆дивѝ млⷭ҇ть свою̀ во гра́дѣ ѡ҆гражде́нiѧ.

к҃г. А҆́зъ же рѣ́хъ во и҆зстꙋпле́нiи мое́мъ: ѿве́рженъ є҆́смь ѿ лица̀ ѻ҆́чiю твоє́ю: сегѡ̀ ра́ди ѹ҆слы́шалъ є҆сѝ гла́съ моли́твы моеѧ̀, внегда̀ воззва́хъ къ тебѣ̀.

к҃д. Возлюби́те гдⷭ҇а, всѝ прпⷣбнiи є҆гѡ̀: ꙗ҆́кѡ и҆́стины взыска́етъ гдⷭ҇ь и҆ воздае́тъ и҆зли́ше творѧ́щымъ горды́ню.

к҃є. Мꙋжа́йтесѧ, и҆ да крѣпи́тсѧ се́рдце ва́ше, всѝ ѹ҆пова́ющiи на гдⷭ҇а.

Ѱало́мъ дв҃дꙋ, ра́зꙋма, л҃а.

а҃. Бл҃же́ни, и҆́хже ѡ҆ста́вишасѧ беззакѡ́нiѧ, и҆ и҆́хже прикры́шасѧ грѣсѝ.

в҃. Бл҃же́нъ мꙋ́жъ, є҆мꙋ́же не вмѣни́тъ гдⷭ҇ь грѣха̀, нижѐ є҆́сть во ѹ҆стѣ́хъ є҆гѡ̀ ле́сть.

г҃. Ꙗ҆́кѡ ѹ҆молча́хъ, ѡ҆бетша́ша кѡ́сти моѧ̑, ѿ є҆́же зва́ти мѝ ве́сь де́нь,

д҃. Ꙗ҆́кѡ де́нь и҆ но́щь ѡ҆тѧготѣ̀ на мнѣ̀ рꙋка̀ твоѧ̀: возврати́хсѧ на стра́сть, є҆гда̀ ѹ҆нзе́ ми те́рнъ.

є҃. Беззако́нiе моѐ позна́хъ и҆ грѣха̀ моегѡ̀ не покры́хъ, рѣ́хъ: и҆сповѣ́мъ на мѧ̀ беззако́нiе моѐ гдⷭ҇еви: и҆ ты̀ ѡ҆ста́вилъ є҆сѝ нече́стiе се́рдца моегѡ̀.

s҃. За то̀ помо́литсѧ къ тебѣ̀ всѧ́къ прпⷣбный во вре́мѧ бл҃гопотре́бно: ѻ҆ба́че въ пото́пѣ во́дъ мно́гихъ къ немꙋ̀ не прибли́жатсѧ.

з҃. Ты̀ є҆сѝ прибѣ́жище моѐ ѿ ско́рби ѡ҆бдержа́щiѧ мѧ̀: ра́досте моѧ̀, и҆зба́ви мѧ̀ ѿ ѡ҆быше́дшихъ мѧ̀.

и҃. Вразꙋмлю́ тѧ, и҆ наста́влю тѧ̀ на пꙋ́ть се́й, во́ньже по́йдеши: ѹ҆твержꙋ̀ на тѧ̀ ѻ҆́чи моѝ.

ѳ҃. Не бꙋ́дите ꙗ҆́кѡ ко́нь и҆ ме́скъ, и҆́мже нѣ́сть ра́зꙋма: брозда́ми и҆ ѹ҆здо́ю чє́люсти и҆́хъ востѧ́гнеши, не приближа́ющихсѧ къ тебѣ̀.

_i҃. Мнѡ́ги ра̑ны грѣ́шномꙋ: ѹ҆пова́ющаго же на гдⷭ҇а млⷭ҇ть ѡ҆бы́детъ.

а҃_i. Весели́тесѧ ѡ҆ гдⷭ҇ѣ и҆ ра́дꙋйтесѧ првⷣнiи, и҆ хвали́тесѧ, всѝ пра́вiи срⷣцемъ.

Сла́ва:

Каѳíсма є҃.

Ѱало́мъ дв҃дꙋ, не надпи́санъ ѹ҆ є҆врє́й, л҃в.

а҃. Ра́дꙋйтесѧ, првⷣнiи, ѡ҆ гдⷭ҇ѣ: пра̑вымъ подоба́етъ похвала̀.

в҃. И҆сповѣ́дайтесѧ гдⷭ҇еви въ гꙋ́слехъ, во ѱалти́ри десѧтострꙋ́ннѣмъ по́йте є҆мꙋ̀:

г҃. Воспо́йте є҆мꙋ̀ пѣ́снь но́вꙋ, до́брѣ по́йте є҆мꙋ̀ со восклица́нiемъ:

д҃. Ꙗ҆́кѡ пра́во сло́во гдⷭ҇не, и҆ всѧ̑ дѣла̀ є҆гѡ̀ въ вѣ́рѣ.

є҃. Лю́битъ млⷭ҇тыню и҆ сꙋ́дъ гдⷭ҇ь, млⷭ҇ти гдⷭ҇ни и҆спо́лнь землѧ̀.

s҃. Сло́вомъ гдⷭ҇нимъ небеса̀ ѹ҆тверди́шасѧ, и҆ дх҃омъ ѹ҆́стъ є҆гѡ̀ всѧ̀ си́ла и҆́хъ:

з҃. Собира́ѧй ꙗ҆́кѡ мѣ́хъ во́ды морскȋѧ, полага́ѧй въ сокро́вищихъ бе́здны.

и҃. Да ѹ҆бои́тсѧ гдⷭ҇а всѧ̀ землѧ̀, ѿ негѡ́же да подви́жꙋтсѧ всѝ живꙋ́щiи по вселе́ннѣй:

ѳ҃. Ꙗ҆́кѡ то́й речѐ, и҆ бы́ша: то́й повелѣ̀, и҆ созда́шасѧ.

_i҃. Гдⷭ҇ь разорѧ́етъ совѣ́ты ꙗ҆зы́кѡвъ, ѿмета́етъ же мы̑сли люде́й и҆ ѿмета́етъ совѣ́ты кнѧзе́й.

а҃_i. Совѣ́тъ же гдⷭ҇ень во вѣ́къ пребыва́етъ, помышлє́нiѧ срⷣца є҆гѡ̀ въ ро́дъ и҆ ро́дъ.

в҃_i. Бл҃же́нъ ꙗ҆зы́къ, є҆мꙋ́же є҆́сть гдⷭ҇ь бг҃ъ є҆гѡ̀, лю́дiе, ꙗ҆̀же и҆збра̀ въ наслѣ́дiе себѣ̀.

г҃_i. Съ нб҃сѐ призрѣ̀ гдⷭ҇ь, ви́дѣ всѧ̑ сы́ны человѣ́чєскiѧ:

д҃_i. Ѿ гото́вагѡ жили́ща своегѡ̀ призрѣ̀ на всѧ̑ живꙋ́щыѧ на землѝ:

є҃_i. Созда́вый на є҆ди́нѣ сердца̀ и҆́хъ, разꙋмѣва́ѧй на всѧ̑ дѣла̀ и҆́хъ.

s҃_i. Не спаса́етсѧ ца́рь мно́гою си́лою, и҆ и҆споли́нъ не спасе́тсѧ мно́жествомъ крѣ́пости своеѧ̀.

з҃_i. Ло́жь ко́нь во спасе́нiе, во мно́жествѣ же си́лы своеѧ̀ не спасе́тсѧ.

и҃_i. Сѐ, ѻ҆́чи гдⷭ҇ни на боѧ́щыѧсѧ є҆гѡ̀, ѹ҆пова́ющыѧ на млⷭ҇ть є҆гѡ̀:

ѳ҃_i. И҆зба́вити ѿ сме́рти дꙋ́шы и҆́хъ, и҆ препита́ти ѧ҆̀ въ гла́дъ.

к҃. Дꙋша́ же на́ша ча́етъ гдⷭ҇а, ꙗ҆́кѡ помо́щникъ и҆ защи́титель на́шъ є҆́сть:

к҃а. Ꙗ҆́кѡ ѡ҆ не́мъ возвесели́тсѧ се́рдце на́ше, и҆ во и҆́мѧ ст҃о́е є҆гѡ̀ ѹ҆пова́хомъ.

к҃в. Бꙋ́ди, гдⷭ҇и, млⷭ҇ть твоѧ̀ на на́съ, ꙗ҆́коже ѹ҆пова́хомъ на тѧ̀.

а҃. Ѱало́мъ дв҃дꙋ, внегда̀ и҆змѣнѝ лицѐ своѐ предꙿ а҆вiмеле́хомъ: и҆ ѿпꙋстѝ є҆го̀, и҆ ѿи́де, л҃г.

в҃. Бл҃гословлю̀ гдⷭ҇а на всѧ́кое вре́мѧ, вы́нꙋ хвала̀ є҆гѡ̀ во ѹ҆стѣ́хъ мои́хъ.

г҃. Ѡ҆ гдⷭ҇ѣ похва́литсѧ дꙋша̀ моѧ̀: да ѹ҆слы́шатъ кро́тцыи и҆ возвеселѧ́тсѧ.

д҃. Возвели́чите гдⷭ҇а со мно́ю, и҆ вознесе́мъ и҆́мѧ є҆гѡ̀ вкꙋ́пѣ.

є҃. Взыска́хъ гдⷭ҇а, и҆ ѹ҆слы́ша мѧ̀ и҆ ѿ всѣ́хъ скорбе́й мои́хъ и҆зба́ви мѧ̀.

s҃. Пристꙋпи́те къ немꙋ̀ и҆ просвѣти́тесѧ, и҆ ли́ца ва̑ша не постыдѧ́тсѧ.

з҃. Се́й ни́щiй воззва̀, и҆ гдⷭ҇ь ѹ҆слы́ша и҆̀, и҆ ѿ всѣ́хъ скорбе́й є҆гѡ̀ сп҃сѐ и҆̀.

и҃. Ѡ҆полчи́тсѧ а҆́гг҃лъ гдⷭ҇ень ѡ҆́крестъ боѧ́щихсѧ є҆гѡ̀ и҆ и҆зба́витъ и҆̀хъ.

ѳ҃. Вкꙋси́те и҆ ви́дите, ꙗ҆́кѡ бл҃гъ гдⷭ҇ь: бл҃же́нъ мꙋ́жъ, и҆́же ѹ҆пова́етъ на́нь.

_i҃. Бо́йтесѧ гдⷭ҇а, всѝ ст҃íи є҆гѡ̀, ꙗ҆́кѡ нѣ́сть лише́нiѧ боѧ́щымсѧ є҆гѡ̀.

а҃_i. Бога́тiи ѡ҆бнища́ша и҆ взалка́ша: взыска́ющiи же гдⷭ҇а не лиша́тсѧ всѧ́кагѡ бла́га.

в҃_i. Прiиди́те, ча̑да, послꙋ́шайте менѐ, стра́хꙋ гдⷭ҇ню наꙋчꙋ̀ ва́съ.

г҃_i. Кто́ є҆сть человѣ́къ хотѧ́й живо́тъ, любѧ́й дни̑ ви́дѣти бла́ги;

д҃_i. Ѹ҆держѝ ѧ҆зы́къ тво́й ѿ sла̀ и҆ ѹ҆стнѣ̀ твоѝ, є҆́же не глаго́лати льстѝ.

є҃_i. Ѹ҆клони́сѧ ѿ sла̀ и҆ сотворѝ бла́го: взыщѝ ми́ра и҆ поженѝ и҆̀.

s҃_i. Ѻ҆́чи гдⷭ҇ни на првⷣныѧ, и҆ ѹ҆́ши є҆гѡ̀ въ моли́твꙋ и҆́хъ.

з҃_i. Лице́ же гдⷭ҇не на творѧ́щыѧ sла̑ѧ, є҆́же потреби́ти ѿ землѝ па́мѧть и҆́хъ.

и҃_i. Воззва́ша првⷣнiи, и҆ гдⷭ҇ь ѹ҆слы́ша и҆̀хъ и҆ ѿ всѣ́хъ скорбе́й и҆́хъ и҆зба́ви и҆̀хъ.

ѳ҃_i. Бли́зꙿ гдⷭ҇ь сокрꙋше́нныхъ се́рдцемъ, и҆ смирє́нныѧ дꙋ́хомъ сп҃се́тъ.

к҃. Мнѡ́ги скѡ́рби првⷣнымъ, и҆ ѿ всѣ́хъ и҆́хъ и҆зба́витъ ѧ҆̀ гдⷭ҇ь.

к҃а. Храни́тъ гдⷭ҇ь всѧ̑ кѡ́сти и҆́хъ, ни є҆ди́на ѿ ни́хъ сокрꙋши́тсѧ.

к҃в. Сме́рть грѣ́шникѡвъ люта̀, и҆ ненави́дѧщiи првⷣнаго прегрѣша́тъ.

к҃г. И҆зба́витъ гдⷭ҇ь дꙋ́шы ра̑бъ свои́хъ, и҆ не прегрѣша́тъ всѝ ѹ҆пова́ющiи на него̀.

Сла́ва:

Ѱало́мъ дв҃дꙋ, л҃д.

а҃. Сꙋдѝ, гдⷭ҇и, ѡ҆би́дѧщыѧ мѧ̀, поборѝ борю́щыѧ мѧ̀.

в҃. Прiимѝ ѻ҆рꙋ́жiе и҆ щи́тъ и҆ воста́ни въ по́мощь мою̀:

г҃. И҆зсꙋ́ни ме́чь и҆ заключѝ сопроти́въ гонѧ́щихъ мѧ̀: рцы̀ дꙋшѝ мое́й: сп҃се́нiе твоѐ є҆́смь а҆́зъ.

д҃. Да постыдѧ́тсѧ и҆ посра́мѧтсѧ и҆́щꙋщiи дꙋ́шꙋ мою̀, да возвратѧ́тсѧ вспѧ́ть и҆ постыдѧ́тсѧ мы́слѧщiи мѝ sла̑ѧ.

є҃. Да бꙋ́дꙋтъ ꙗ҆́кѡ пра́хъ предꙿ лице́мъ вѣ́тра, и҆ а҆́гг҃лъ гдⷭ҇ень ѡ҆скорблѧ́ѧ и҆̀хъ:

s҃. Да бꙋ́детъ пꙋ́ть и҆́хъ тма̀ и҆ по́лзокъ, и҆ а҆́гг҃лъ гдⷭ҇ень погонѧ́ѧй и҆̀хъ:

з҃. Ꙗ҆́кѡ тꙋ́не скры́ша мѝ па́гꙋбꙋ сѣ́ти своеѧ̀, всꙋ́е поноси́ша дꙋшѝ мое́й.

и҃. Да прiи́детъ є҆мꙋ̀ сѣ́ть, ю҆́же не вѣ́сть, и҆ лови́тва, ю҆́же скры̀, да ѡ҆бꙿи́метъ и҆̀, и҆ въ сѣ́ть да впаде́тъ въ ню̀.

ѳ҃. Дꙋша́ же моѧ̀ возра́дꙋетсѧ ѡ҆ гдⷭ҇ѣ, возвесели́тсѧ ѡ҆ сп҃се́нiи є҆гѡ̀.

_i҃. Всѧ̑ кѡ́сти моѧ̑ рекꙋ́тъ: гдⷭ҇и, гдⷭ҇и, кто̀ подо́бенъ тебѣ̀; и҆збавлѧ́ѧй ни́ща и҆зꙿ рꙋкѝ крѣ́пльшихъ є҆гѡ̀, и҆ ни́ща, и҆ ѹ҆бо́га ѿ расхища́ющихъ є҆го̀.

а҃_i. Воста́вше на мѧ̀ свидѣ́телє непра́веднiи, ꙗ҆̀же не вѣ́дѧхъ, вопроша́хꙋ мѧ̀.

в҃_i. Возда́ша мѝ лꙋка̑ваѧ возꙿ бл҃га̑ѧ, и҆ безча́дiе дꙋшѝ мое́й.

г҃_i. А҆́зъ же, внегда̀ ѻ҆нѝ стꙋжа́хꙋ мѝ, ѡ҆блача́хсѧ во вре́тище и҆ смирѧ́хъ посто́мъ дꙋ́шꙋ мою̀, и҆ моли́тва моѧ̀ въ нѣ́дро моѐ возврати́тсѧ.

д҃_i. Ꙗ҆́кѡ бли́жнемꙋ, ꙗ҆́кѡ бра́тꙋ на́шемꙋ, та́кѡ ѹ҆гожда́хъ: ꙗ҆́кѡ пла́чѧ и҆ сѣ́тꙋѧ, та́кѡ смирѧ́хсѧ.

є҃_i. И҆ на мѧ̀ возвесели́шасѧ и҆ собра́шасѧ: собра́шасѧ на мѧ̀ ра̑ны, и҆ не позна́хъ: раздѣли́шасѧ, и҆ не ѹ҆мили́шасѧ.

s҃_i. И҆скꙋси́ша мѧ̀, подражни́ша мѧ̀ подражне́нiемъ, поскрежета́ша на мѧ̀ зꙋбы̀ свои́ми.

з҃_i. Гдⷭ҇и, когда̀ ѹ҆́зриши; ѹ҆стро́й дꙋ́шꙋ мою̀ ѿ sлодѣ́йства и҆́хъ, ѿ лє́въ є҆диноро́днꙋю мою̀.

и҃_i. И҆сповѣ́мсѧ тебѣ̀ въ цр҃кви мно́зѣ, въ лю́дехъ тѧ́жцѣхъ восхвалю́ тѧ.

ѳ҃_i. Да не возра́дꙋютсѧ ѡ҆ мнѣ̀ враждꙋ́ющiи мѝ непра́веднѡ, ненави́дѧщiи мѧ̀ тꙋ́не и҆ помиза́ющiи ѻ҆чи́ма:

к҃. Ꙗ҆́кѡ мнѣ̀ ѹ҆́бѡ ми̑рнаѧ глаго́лахꙋ, и҆ на гнѣ́въ лє́сти помышлѧ́хꙋ.

к҃а. Разшири́ша на мѧ̀ ѹ҆ста̀ своѧ̑, рѣ́ша: бла́гоже, бла́гоже, ви́дѣша ѻ҆́чи на́ши.

к҃в. Ви́дѣлъ є҆сѝ, гдⷭ҇и, да не премолчи́ши: гдⷭ҇и, не ѿстꙋпѝ ѿ менѐ.

к҃г. Воста́ни, гдⷭ҇и, и҆ вонмѝ сꙋдꙋ̀ моемꙋ̀, бж҃е мо́й и҆ гдⷭ҇и мо́й, на прю̀ мою̀.

к҃д. Сꙋди́ ми, гдⷭ҇и, по пра́вдѣ твое́й, гдⷭ҇и бж҃е мо́й, и҆ да не возра́дꙋютсѧ ѡ҆ мнѣ̀.

к҃є. Да не рекꙋ́тъ въ сердца́хъ свои́хъ: бла́гоже, бла́гоже дꙋшѝ на́шей: нижѐ да рекꙋ́тъ: пожро́хомъ є҆го̀.

к҃s. Да постыдѧ́тсѧ и҆ посра́мѧтсѧ вкꙋ́пѣ ра́дꙋющiисѧ sлѡ́мъ мои̑мъ: да ѡ҆блекꙋ́тсѧ въ стꙋ́дъ и҆ сра́мъ велерѣ́чꙋющiи на мѧ̀.

к҃з. Да возра́дꙋютсѧ и҆ возвеселѧ́тсѧ хотѧ́щiи пра́вды моеѧ̀: и҆ да рекꙋ́тъ вы́нꙋ, да возвели́читсѧ гдⷭ҇ь, хотѧ́щiи ми́ра рабꙋ̀ є҆гѡ̀.

к҃и. И҆ ѧ҆зы́къ мо́й поꙋчи́тсѧ пра́вдѣ твое́й, ве́сь де́нь хвалѣ̀ твое́й.

а҃. Въ коне́цъ, ѻ҆́трокꙋ гдⷭ҇ню дв҃дꙋ, л҃є.

в҃. Глаго́летъ пребеззако́нный согрѣша́ти въ себѣ̀: нѣ́сть стра́ха бж҃iѧ предꙿ ѻ҆чи́ма є҆гѡ̀:

г҃. Ꙗ҆́кѡ ѹ҆льстѝ предꙿ ни́мъ ѡ҆брѣстѝ беззако́нiе своѐ, и҆ возненави́дѣти.

д҃. Глаго́лы ѹ҆́стъ є҆гѡ̀ беззако́нiе и҆ ле́сть: не восхотѣ̀ разꙋмѣ́ти є҆́же ѹ҆блажи́ти.

є҃. Беззако́нiе помы́сли на ло́жи свое́мъ: предста̀ всѧ́комꙋ пꙋтѝ небла́гꙋ, ѡ҆ sло́бѣ же не негодова̀.

s҃. Гдⷭ҇и, на нб҃сѝ млⷭ҇ть твоѧ̀, и҆ и҆́стина твоѧ̀ до ѻ҆́блакъ:

з҃. Пра́вда твоѧ̀ ꙗ҆́кѡ го́ры бж҃iѧ, сꙋдьбы̑ твоѧ̑ бе́здна мно́га: человѣ́ки и҆ скоты̀ сп҃се́ши, гдⷭ҇и.

и҃. Ꙗ҆́кѡ ѹ҆мно́жилъ є҆сѝ млⷭ҇ть твою̀, бж҃е: сы́нове же человѣ́честiи въ кро́вѣ крилꙋ̑ твоє́ю надѣ́ѧтисѧ и҆́мꙋтъ.

ѳ҃. Ѹ҆пiю́тсѧ ѿ тꙋ́ка до́мꙋ твоегѡ̀, и҆ пото́комъ сла́дости твоеѧ̀ напои́ши ѧ҆̀.

_i҃. Ꙗ҆́кѡ ѹ҆ тебє̀ и҆сто́чникъ живота̀, во свѣ́тѣ твое́мъ ѹ҆́зримъ свѣ́тъ.

а҃_i. Проба́ви млⷭ҇ть твою̀ вѣ́дꙋщымъ тѧ̀ и҆ пра́вдꙋ твою̀ пра̑вымъ се́рдцемъ.

в҃_i. Да не прiи́детъ мнѣ̀ нога̀ горды́ни, и҆ рꙋка̀ грѣ́шнича да не подви́житъ менѐ.

г҃_i. Та́мѡ падо́ша всѝ дѣ́лающiи беззако́нiе: и҆зринове́ни бы́ша, и҆ не возмо́гꙋтъ ста́ти.

Сла́ва:

Ѱало́мъ дв҃дꙋ, л҃s.

а҃. Не ревнꙋ́й лꙋка́внꙋющымъ, нижѐ зави́ди творѧ́щымъ беззако́нiе.

в҃. Занѐ ꙗ҆́кѡ трава̀ ско́рѡ и҆́зсшꙋтъ, и҆ ꙗ҆́кѡ sе́лiе sла́ка ско́рѡ ѿпадꙋ́тъ.

г҃. Ѹ҆пова́й на гдⷭ҇а и҆ творѝ бл҃госты́ню: и҆ населѝ зе́млю, и҆ ѹ҆пасе́шисѧ въ бога́тствѣ є҆ѧ̀.

д҃. Наслади́сѧ гдⷭ҇еви, и҆ да́стъ тѝ прошє́нiѧ се́рдца твоегѡ̀.

є҃. Ѿкры́й ко гдⷭ҇ꙋ пꙋ́ть тво́й и҆ ѹ҆пова́й на него̀, и҆ то́й сотвори́тъ.

s҃. И҆ и҆зведе́тъ ꙗ҆́кѡ свѣ́тъ пра́вдꙋ твою̀ и҆ сꙋдьбꙋ̀ твою̀ ꙗ҆́кѡ полꙋ́дне.

з҃. Повини́сѧ гдⷭ҇еви и҆ ѹ҆молѝ є҆го̀. Не ревнꙋ́й спѣ́ющемꙋ въ пꙋтѝ свое́мъ, человѣ́кꙋ творѧ́щемꙋ законопрестꙋпле́нiе.

и҃. Преста́ни ѿ гнѣ́ва и҆ ѡ҆ста́ви ꙗ҆́рость: не ревнꙋ́й, є҆́же лꙋка́вновати,

ѳ҃. Занѐ лꙋка́внꙋющiи потребѧ́тсѧ, терпѧ́щiи же гдⷭ҇а, тíи наслѣ́дѧтъ зе́млю.

_i҃. И҆ є҆щѐ ма́лѡ, и҆ не бꙋ́детъ грѣ́шника: и҆ взы́щеши мѣ́сто є҆гѡ̀ и҆ не ѡ҆брѧ́щеши.

а҃_i. Кро́тцыи же наслѣ́дѧтъ зе́млю и҆ насладѧ́тсѧ ѡ҆ мно́жествѣ ми́ра.

в҃_i. Назира́етъ грѣ́шный првⷣнаго и҆ поскреже́щетъ на́нь зꙋбы̀ свои́ми:

г҃_i. Гдⷭ҇ь же посмѣе́тсѧ є҆мꙋ̀, занѐ прозира́етъ, ꙗ҆́кѡ прiи́детъ де́нь є҆гѡ̀.

д҃_i. Ме́чь и҆звлеко́ша грѣ̑шницы, напрѧго́ша лꙋ́къ сво́й, низложи́ти ѹ҆бо́га и҆ ни́ща, закла́ти пра̑выѧ се́рдцемъ.

є҃_i. Ме́чь и҆́хъ да вни́детъ въ сердца̀ и҆́хъ, и҆ лꙋ́цы и҆́хъ да сокрꙋша́тсѧ.

s҃_i. Лꙋ́чше ма́лое првⷣникꙋ, па́че бога́тства грѣ́шныхъ мно́га.

з҃_i. Занѐ мы̑шцы грѣ́шныхъ сокрꙋша́тсѧ, ѹ҆твержда́етъ же првⷣныѧ гдⷭ҇ь.

и҃_i. Вѣ́сть гдⷭ҇ь пꙋти̑ непоро́чныхъ, и҆ достоѧ́нiе и҆́хъ въ вѣ́къ бꙋ́детъ.

ѳ҃_i. Не постыдѧ́тсѧ во вре́мѧ лю́тое и҆ во дне́хъ гла́да насы́тѧтсѧ, ꙗ҆́кѡ грѣ̑шницы поги́бнꙋтъ.

к҃. Врази́ же гдⷭ҇ни, кꙋ́пнѡ просла́витисѧ и҆̀мъ и҆ вознести́сѧ, и҆счеза́юще ꙗ҆́кѡ ды́мъ и҆счезо́ша.

к҃а. Зае́млетъ грѣ́шный и҆ не возврати́тъ: првⷣный же ще́дритъ и҆ дае́тъ.

к҃в. Ꙗ҆́кѡ бл҃гословѧ́щiи є҆го̀ наслѣ́дѧтъ зе́млю, кленꙋ́щiи же є҆го̀ потребѧ́тсѧ.

к҃г. Ѿ гдⷭ҇а стѡпы̀ человѣ́кꙋ и҆справлѧ́ютсѧ, и҆ пꙋтѝ є҆гѡ̀ восхо́щетъ sѣлѡ̀.

к҃д. Е҆гда̀ паде́тъ, не разбiе́тсѧ, ꙗ҆́кѡ гдⷭ҇ь подкрѣплѧ́етъ рꙋ́кꙋ є҆гѡ̀.

к҃є. Ю҆нѣ́йшiй бы́хъ, и҆́бо состарѣ́хсѧ, и҆ не ви́дѣхъ првⷣника ѡ҆ста́влена, нижѐ сѣ́мене є҆гѡ̀ просѧ́ща хлѣ́бы.

к҃s. Ве́сь де́нь ми́лꙋетъ и҆ взаи́мъ дае́тъ првⷣный, и҆ сѣ́мѧ є҆гѡ̀ во бл҃гослове́нiе бꙋ́детъ.

к҃з. Ѹ҆клони́сѧ ѿ sла̀ и҆ сотворѝ бл҃го, и҆ всели́сѧ въ вѣ́къ вѣ́ка.

к҃и. Ꙗ҆́кѡ гдⷭ҇ь лю́битъ сꙋ́дъ и҆ не ѡ҆ста́витъ прпⷣбныхъ свои́хъ: во вѣ́къ сохранѧ́тсѧ: беззакѡ́нницы же и҆зженꙋ́тсѧ, и҆ сѣ́мѧ нечести́выхъ потреби́тсѧ.

к҃ѳ. Првⷣницы же наслѣ́дѧтъ зе́млю и҆ вселѧ́тсѧ въ вѣ́къ вѣ́ка на не́й.

л҃. Ѹ҆ста̀ првⷣнагѡ поꙋча́тсѧ премⷣрости, и҆ ѧ҆зы́къ є҆гѡ̀ возглаго́летъ сꙋ́дъ.

л҃а. Зако́нъ бг҃а є҆гѡ̀ се́рдцы є҆гѡ̀, и҆ не за́пнꙋтсѧ стѡпы̀ є҆гѡ̀.

л҃в. Сматрѧ́етъ грѣ́шный првⷣнаго и҆ и҆́щетъ є҆́же ѹ҆мертви́ти є҆го̀:

л҃г. Гдⷭ҇ь же не ѡ҆ста́витъ є҆гѡ̀ въ рꙋкꙋ̀ є҆гѡ̀, нижѐ ѡ҆сꙋ́дитъ є҆го̀, є҆гда̀ сꙋ́дитъ є҆мꙋ̀.

л҃д. Потерпѝ гдⷭ҇а и҆ сохранѝ пꙋ́ть є҆гѡ̀, и҆ вознесе́тъ тѧ̀ є҆́же наслѣ́дити зе́млю: внегда̀ потреблѧ́тисѧ грѣ́шникѡмъ, ѹ҆́зриши.

л҃є. Ви́дѣхъ нечести́ваго превозносѧ́щасѧ и҆ вы́сѧщасѧ ꙗ҆́кѡ ке́дры лiва̑нскiѧ:

л҃s. И҆ ми́мѡ и҆до́хъ, и҆ сѐ, не бѣ̀, и҆ взыска́хъ є҆го̀, и҆ не ѡ҆брѣ́тесѧ мѣ́сто є҆гѡ̀.

л҃з. Хранѝ неsло́бiе и҆ ви́ждь правотꙋ̀, ꙗ҆́кѡ є҆́сть ѡ҆ста́нокъ человѣ́кꙋ ми́рнꙋ.

л҃и. Беззакѡ́нницы же потребѧ́тсѧ вкꙋ́пѣ: ѡ҆ста́нцы же нечести́выхъ потребѧ́тсѧ.

л҃ѳ. Сп҃се́нiе же првⷣныхъ ѿ гдⷭ҇а, и҆ защи́титель и҆́хъ є҆́сть во вре́мѧ ско́рби:

м҃. И҆ помо́жетъ и҆̀мъ гдⷭ҇ь и҆ и҆зба́витъ и҆̀хъ, и҆ и҆́зметъ и҆̀хъ ѿ грѣ̑шникъ и҆ сп҃се́тъ и҆̀хъ, ꙗ҆́кѡ ѹ҆пова́ша на него̀.

Сла́ва:

Каѳíсма s҃.

а҃. Ѱало́мъ дв҃дꙋ, въ воспомина́нiе ѡ҆ сꙋббѡ́тѣ, л҃з.

в҃. Гдⷭ҇и, да не ꙗ҆́ростiю твое́ю ѡ҆бличи́ши менѐ, нижѐ гнѣ́вомъ твои́мъ нака́жеши менѐ:

г҃. Ꙗ҆́кѡ стрѣ́лы твоѧ̑ ѹ҆нзо́ша во мнѣ̀, и҆ ѹ҆тверди́лъ є҆сѝ на мнѣ̀ рꙋ́кꙋ твою̀.

д҃. Нѣ́сть и҆сцѣле́нiѧ въ пло́ти мое́й ѿ лица̀ гнѣ́ва твоегѡ̀, нѣ́сть ми́ра въ косте́хъ мои́хъ ѿ лица̀ грѣ̑хъ мои́хъ.

є҃. Ꙗ҆́кѡ беззакѡ́нiѧ моѧ̑ превзыдо́ша главꙋ̀ мою̀, ꙗ҆́кѡ бре́мѧ тѧ́жкое ѡ҆тѧготѣ́ша на мнѣ̀.

s҃. Возсмердѣ́ша и҆ согни́ша ра̑ны моѧ̑, ѿ лица̀ безꙋ́мiѧ моегѡ̀.

з҃. Пострада́хъ и҆ слѧко́хсѧ до конца̀, ве́сь де́нь сѣ́тꙋѧ хожда́хъ:

и҃. Ꙗ҆́кѡ лѧ̑двiѧ моѧ̑ напо́лнишасѧ порꙋга́нiй, и҆ нѣ́сть и҆сцѣле́нiѧ въ пло́ти мое́й.

ѳ҃. Ѡ҆sло́бленъ бы́хъ и҆ смири́хсѧ до sѣла̀, рыка́хъ ѿ воздыха́нiѧ се́рдца моегѡ̀.

_i҃. Гдⷭ҇и, предꙿ тобо́ю всѐ жела́нiе моѐ, и҆ воздыха́нiе моѐ ѿ тебє̀ не ѹ҆таи́сѧ.

а҃_i. Се́рдце моѐ смѧте́сѧ, ѡ҆ста́ви мѧ̀ си́ла моѧ̀, и҆ свѣ́тъ ѻ҆́чiю моє́ю, и҆ то́й нѣ́сть со мно́ю.

в҃_i. Дрꙋ́зи моѝ и҆ и҆́скреннiи моѝ прѧ́мѡ мнѣ̀ прибли́жишасѧ и҆ ста́ша.

г҃_i. И҆ бли́жнiи моѝ ѿдале́че менѐ ста́ша, и҆ нꙋжда́хꙋсѧ и҆́щꙋщiи дꙋ́шꙋ мою̀: и҆ и҆́щꙋщiи sла̑ѧ мнѣ̀ глаго́лахꙋ сꙋ́єтнаѧ, и҆ льсти̑внымъ ве́сь де́нь поꙋча́хꙋсѧ.

д҃_i. А҆́зъ же ꙗ҆́кѡ глꙋ́хъ не слы́шахъ, и҆ ꙗ҆́кѡ нѣ́мъ не ѿверза́ѧй ѹ҆́стъ свои́хъ:

є҃_i. И҆ бы́хъ ꙗ҆́кѡ человѣ́къ не слы́шай и҆ не и҆мы́й во ѹ҆стѣ́хъ свои́хъ ѡ҆бличе́нiѧ.

s҃_i. Ꙗ҆́кѡ на тѧ̀, гдⷭ҇и, ѹ҆пова́хъ, ты̀ ѹ҆слы́шиши, гдⷭ҇и бж҃е мо́й.

з҃_i. Ꙗ҆́кѡ рѣ́хъ: да не когда̀ пора́дꙋютъ ми сѧ вразѝ моѝ: и҆ внегда̀ подвижа́тисѧ нога́мъ мои̑мъ, на мѧ̀ велерѣ́чеваша.

и҃_i. Ꙗ҆́кѡ а҆́зъ на ра̑ны гото́въ, и҆ болѣ́знь моѧ̀ предо мно́ю є҆́сть вы́нꙋ.

ѳ҃_i. Ꙗ҆́кѡ беззако́нiе моѐ а҆́зъ возвѣщꙋ̀ и҆ попекꙋ́сѧ ѡ҆ грѣсѣ̀ мое́мъ.

к҃. Врази́ же моѝ живꙋ́тъ и҆ ѹ҆крѣпи́шасѧ па́че менѐ, и҆ ѹ҆мно́жишасѧ ненави́дѧщiи мѧ̀ безꙿ пра́вды:

к҃а. Воздаю́щiи мѝ sла̑ѧ возꙿ блага̑ѧ ѡ҆болга́хꙋ мѧ̀, занѐ гонѧ́хъ бл҃госты́ню.

к҃в. Не ѡ҆ста́ви менѐ, гдⷭ҇и бж҃е мо́й, не ѿстꙋпѝ ѿ менѐ:

к҃г. Вонмѝ въ по́мощь мою̀, гдⷭ҇и сп҃се́нiѧ моегѡ̀.

а҃. Въ коне́цъ, i҆дiѳꙋ́мꙋ, пѣ́снь дв҃дꙋ, л҃и.

в҃. Рѣ́хъ: сохраню̀ пꙋти̑ моѧ̑, є҆́же не согрѣша́ти мѝ ѧ҆зы́комъ мои́мъ: положи́хъ ѹ҆стѡ́мъ мои̑мъ храни́ло, внегда̀ воста́ти грѣ́шномꙋ предо мно́ю.

г҃. Ѡ҆нѣмѣ́хъ и҆ смири́хсѧ, и҆ ѹ҆молча́хъ ѿ бла̑гъ, и҆ болѣ́знь моѧ̀ ѡ҆бнови́сѧ.

д҃. Согрѣ́ѧсѧ се́рдце моѐ во мнѣ̀, и҆ въ поꙋче́нiи мое́мъ разгори́тсѧ ѻ҆́гнь: глаго́лахъ ѧ҆зы́комъ мои́мъ:

є҃. Скажи́ ми, гдⷭ҇и, кончи́нꙋ мою̀ и҆ число̀ днíй мои́хъ, ко́е є҆́сть, да разꙋмѣ́ю, что̀ лиша́юсѧ а҆́зъ.

s҃. Сѐ, пѧ̑ди положи́лъ є҆сѝ дни̑ моѧ̑, и҆ соста́въ мо́й ꙗ҆́кѡ ничто́же предꙿ тобо́ю: ѻ҆ба́че всѧ́чєскаѧ сꙋета̀ всѧ́къ человѣ́къ живы́й.

з҃. Ѹ҆̀бо ѡ҆́бразомъ хо́дитъ человѣ́къ, ѻ҆ба́че всꙋ́е мѧте́тсѧ: сокро́вищствꙋетъ, и҆ не вѣ́сть, комꙋ̀ собере́тъ ѧ҆̀.

и҃. И҆ ны́нѣ кто̀ терпѣ́нiе моѐ; не гдⷭ҇ь ли; и҆ соста́въ мо́й ѿ тебє̀ є҆́сть.

ѳ҃. Ѿ всѣ́хъ беззако́нiй мои́хъ и҆зба́ви мѧ̀: поноше́нiе безꙋ́мномꙋ да́лъ мѧ̀ є҆сѝ.

_i҃. Ѡ҆нѣмѣ́хъ и҆ не ѿверзо́хъ ѹ҆́стъ мои́хъ, ꙗ҆́кѡ ты̀ сотвори́лъ є҆сѝ.

а҃_i. Ѿста́ви ѿ менѐ ра̑ны твоѧ̑: ѿ крѣ́пости бо рꙋкѝ твоеѧ̀ а҆́зъ и҆счезо́хъ.

в҃_i. Во ѡ҆бличе́нiихъ ѡ҆ беззако́нiи наказа́лъ є҆сѝ человѣ́ка, и҆ и҆ста́ѧлъ є҆сѝ ꙗ҆́кѡ паꙋчи́нꙋ дꙋ́шꙋ є҆гѡ̀: ѻ҆ба́че всꙋ́е всѧ́къ человѣ́къ.

г҃_i. Ѹ҆слы́ши моли́твꙋ мою̀, гдⷭ҇и, и҆ моле́нiе моѐ внꙋшѝ, сле́зъ мои́хъ не премолчѝ: ꙗ҆́кѡ пресе́льникъ а҆́зъ є҆́смь ѹ҆ тебє̀ и҆ пришле́цъ, ꙗ҆́коже всѝ ѻ҆тцы̀ моѝ.

д҃_i. Ѡ҆сла́би мѝ, да почíю, пре́жде да́же не ѿидꙋ̀, и҆ ктомꙋ̀ не бꙋ́дꙋ.

а҃. Въ коне́цъ, ѱало́мъ дв҃дꙋ, л҃ѳ.

в҃. Терпѧ̀ потерпѣ́хъ гдⷭ҇а, и҆ внѧ́тъ мѝ и҆ ѹ҆слы́ша моли́твꙋ мою̀:

г҃. И҆ возведе́ мѧ ѿ ро́ва страсте́й и҆ ѿ бре́нiѧ ти́ны, и҆ поста́ви на ка́мени но́зѣ моѝ и҆ и҆спра́ви стѡпы̀ моѧ̑:

д҃. И҆ вложѝ во ѹ҆ста̀ моѧ̑ пѣ́снь но́вꙋ, пѣ́нiе бг҃ꙋ на́шемꙋ. Ѹ҆́зрѧтъ мно́зи и҆ ѹ҆боѧ́тсѧ, и҆ ѹ҆пова́ютъ на гдⷭ҇а.

є҃. Бл҃же́нъ мꙋ́жъ, є҆мꙋ́же є҆́сть и҆́мѧ гдⷭ҇не ѹ҆пова́нiе є҆гѡ̀, и҆ не призрѣ̀ въ сꙋєты̀ и҆ неистовлє́нiѧ лѡ́жнаѧ.

s҃. Мнѡ́га сотвори́лъ є҆сѝ ты̀, гдⷭ҇и бж҃е мо́й, чꙋдеса̀ твоѧ̑, и҆ помышле́нiємъ твои̑мъ нѣ́сть кто̀ ѹ҆подо́битсѧ тебѣ̀: возвѣсти́хъ и҆ глаго́лахъ: ѹ҆мно́жишасѧ па́че числа̀.

з҃. Же́ртвы и҆ приноше́нiѧ не восхотѣ́лъ є҆сѝ, тѣ́ло же сверши́лъ мѝ є҆сѝ: всесожже́нiй и҆ ѡ҆ грѣсѣ̀ не взыска́лъ є҆сѝ.

и҃. Тогда̀ рѣ́хъ: сѐ, прiидꙋ̀: въ глави́знѣ кни́жнѣ пи́сано є҆́сть ѡ҆ мнѣ̀:

ѳ҃. Е҆́же сотвори́ти во́лю твою̀, бж҃е мо́й, восхотѣ́хъ, и҆ зако́нъ тво́й посредѣ̀ чре́ва моегѡ̀.

_i҃. Бл҃говѣсти́хъ пра́вдꙋ въ цр҃кви вели́цѣй, сѐ, ѹ҆стна́мъ мои̑мъ не возбраню̀: гдⷭ҇и, ты̀ разꙋмѣ́лъ є҆сѝ.

а҃_i. Пра́вдꙋ твою̀ не скры́хъ въ се́рдцы мое́мъ, и҆́стинꙋ твою̀ и҆ сп҃се́нiе твоѐ рѣ́хъ, не скры́хъ млⷭ҇ть твою̀ и҆ и҆́стинꙋ твою̀ ѿ со́нма мно́га.

в҃_i. Ты́ же, гдⷭ҇и, не ѹ҆далѝ щедро́тъ твои́хъ ѿ менѐ: млⷭ҇ть твоѧ̀ и҆ и҆́стина твоѧ̀ вы́нꙋ да застꙋ́питѣ мѧ̀.

г҃_i. Ꙗ҆́кѡ ѡ҆держа́ша мѧ̀ sла̑ѧ, и҆̀мже нѣ́сть числа̀: постиго́ша мѧ̀ беззакѡ́нiѧ моѧ̑, и҆ не возмого́хъ зрѣ́ти: ѹ҆мно́жишасѧ па́че вла̑съ главы̀ моеѧ̀, и҆ се́рдце моѐ ѡ҆ста́ви мѧ̀.

д҃_i. Бл҃говолѝ, гдⷭ҇и, и҆зба́вити мѧ̀: гдⷭ҇и, во є҆́же помощи́ ми, вонмѝ.

є҃_i. Да постыдѧ́тсѧ и҆ посра́мѧтсѧ вкꙋ́пѣ и҆́щꙋщiи дꙋ́шꙋ мою̀, и҆зꙿѧ́ти ю҆̀: да возвратѧ́тсѧ вспѧ́ть и҆ постыдѧ́тсѧ хотѧ́щiи мѝ sла̑ѧ.

s҃_i. Да прiи́мꙋтъ а҆́бiе стꙋ́дъ сво́й глаго́лющiи мѝ: бла́гоже, бла́гоже.

з҃_i. Да возра́дꙋютсѧ и҆ возвеселѧ́тсѧ ѡ҆ тебѣ̀ всѝ и҆́щꙋщiи тебѐ, гдⷭ҇и, и҆ да рекꙋ́тъ вы́нꙋ, да возвели́читсѧ гдⷭ҇ь, лю́бѧщiи сп҃се́нiе твоѐ.

и҃_i. А҆́зъ же ни́щъ є҆́смь и҆ ѹ҆бо́гъ, гдⷭ҇ь попече́тсѧ ѡ҆ мнѣ̀: помо́щникъ мо́й и҆ защи́титель мо́й є҆сѝ ты̀, бж҃е мо́й, не закоснѝ.

Сла́ва:

а҃. Въ коне́цъ, ѱало́мъ дв҃дꙋ, м҃.

в҃. Бл҃же́нъ разꙋмѣва́ѧй на ни́ща и҆ ѹ҆бо́га, въ де́нь лю́тъ и҆зба́витъ є҆го̀ гдⷭ҇ь.

г҃. Гдⷭ҇ь да сохрани́тъ є҆го̀ и҆ живи́тъ є҆го̀, и҆ да ѹ҆бл҃жи́тъ є҆го̀ на землѝ и҆ да не преда́стъ є҆гѡ̀ въ рꙋ́ки врагѡ́въ є҆гѡ̀.

д҃. Гдⷭ҇ь да помо́жетъ є҆мꙋ̀ на ѻ҆дрѣ̀ болѣ́зни є҆гѡ̀: всѐ ло́же є҆гѡ̀ ѡ҆брати́лъ є҆сѝ въ болѣ̑зни є҆гѡ̀.

є҃. А҆́зъ рѣ́хъ: гдⷭ҇и, поми́лꙋй мѧ̀, и҆сцѣлѝ дꙋ́шꙋ мою̀, ꙗ҆́кѡ согрѣши́хъ тѝ.

s҃. Вразѝ моѝ рѣ́ша мнѣ̀ sла̑ѧ: когда̀ ѹ҆́мретъ, и҆ поги́бнетъ и҆́мѧ є҆гѡ̀;

з҃. И҆ вхожда́ше ви́дѣти, всꙋ́е глаго́лаше се́рдце є҆гѡ̀: собра̀ беззако́нiе себѣ̀, и҆схожда́ше во́нъ и҆ глаго́лаше вкꙋ́пѣ.

и҃. На мѧ̀ шепта́хꙋ всѝ вразѝ моѝ, на мѧ̀ помышлѧ́хꙋ sла̑ѧ мнѣ̀.

ѳ҃. Сло́во законопрестꙋ́пное возложи́ша на мѧ̀: є҆да̀ спѧ́й не приложи́тъ воскреснꙋ́ти;

_i҃. И҆́бо человѣ́къ ми́ра моегѡ̀, на него́же ѹ҆пова́хъ, ꙗ҆ды́й хлѣ́бы моѧ̑, возвели́чи на мѧ̀ запина́нiе.

а҃_i. Ты́ же, гдⷭ҇и, поми́лꙋй мѧ̀ и҆ возста́ви мѧ̀, и҆ возда́мъ и҆̀мъ.

в҃_i. Въ се́мъ позна́хъ, ꙗ҆́кѡ восхотѣ́лъ мѧ̀ є҆сѝ, ꙗ҆́кѡ не возра́дꙋетсѧ вра́гъ мо́й ѡ҆ мнѣ̀.

г҃_i. Мене́ же за неsло́бiе прiѧ́лъ, и҆ ѹ҆тверди́лъ мѧ̀ є҆сѝ предꙿ тобо́ю въ вѣ́къ.

д҃_i. Бл҃гослове́нъ гдⷭ҇ь бг҃ъ i҆и҃левъ ѿ вѣ́ка и҆ до вѣ́ка: бꙋ́ди, бꙋ́ди.

а҃. Въ коне́цъ, въ ра́зꙋмъ сынѡ́въ коре́овыхъ, ѱало́мъ дв҃дꙋ, м҃а.

в҃. И҆́мже ѡ҆́бразомъ жела́етъ є҆ле́нь на и҆сто́чники водны̑ѧ, си́це жела́етъ дꙋша̀ моѧ̀ къ тебѣ̀, бж҃е.

г҃. Возжада̀ дꙋша̀ моѧ̀ къ бг҃ꙋ крѣ́пкомꙋ, живо́мꙋ: когда̀ прiидꙋ̀ и҆ ꙗ҆влю́сѧ лицꙋ̀ бж҃iю;

д҃. Бы́ша сле́зы моѧ̑ мнѣ̀ хлѣ́бъ де́нь и҆ но́щь, внегда̀ глаго́латисѧ мнѣ̀ на всѧ́къ де́нь: гдѣ̀ є҆́сть бг҃ъ тво́й;

є҃. Сiѧ̑ помѧнꙋ́хъ, и҆ и҆злiѧ́хъ на мѧ̀ дꙋ́шꙋ мою̀: ꙗ҆́кѡ пройдꙋ̀ въ мѣ́сто селе́нiѧ ди́вна, да́же до до́мꙋ бж҃iѧ, во гла́сѣ ра́дованiѧ и҆ и҆сповѣ́данiѧ, шꙋ́ма пра́зднꙋющагѡ.

s҃. Вскꙋ́ю приско́рбна є҆сѝ, дꙋшѐ моѧ̀; и҆ вскꙋ́ю смꙋща́еши мѧ̀; ѹ҆пова́й на бг҃а, ꙗ҆́кѡ и҆сповѣ́мсѧ є҆мꙋ̀, сп҃се́нiе лица̀ моегѡ̀ и҆ бг҃ъ мо́й.

з҃. Ко мнѣ̀ самомꙋ̀ дꙋша̀ моѧ̀ смѧте́сѧ: сегѡ̀ ра́ди помѧнꙋ́хъ тѧ̀ ѿ землѝ i҆ѻрда́нски и҆ є҆рмѡнiи́мски, ѿ горы̀ ма́лыѧ.

и҃. Бе́здна бе́зднꙋ призыва́етъ во гла́сѣ хлѧ́бiй твои́хъ: всѧ̑ высоты̑ твоѧ̑ и҆ вѡ́лны твоѧ̑ на мнѣ̀ преидо́ша.

ѳ҃. Въ де́нь заповѣ́сть гдⷭ҇ь млⷭ҇ть свою̀, и҆ но́щiю пѣ́снь є҆гѡ̀ @ѿ менѐ@{@ѹ҆ менѐ@}, моли́тва бг҃ꙋ живота̀ моегѡ̀.

_i҃. Рекꙋ̀ бг҃ꙋ: застꙋ́пникъ мо́й є҆сѝ, почто̀ мѧ̀ забы́лъ є҆сѝ; и҆ вскꙋ́ю сѣ́тꙋѧ хождꙋ̀, внегда̀ ѡ҆скорблѧ́етъ вра́гъ;

а҃_i. Внегда̀ сокрꙋша́тисѧ косте́мъ мои̑мъ, поноша́хꙋ мѝ вразѝ моѝ, внегда̀ глаго́лати и҆̀мъ мнѣ̀ на всѧ́къ де́нь: гдѣ̀ є҆́сть бг҃ъ тво́й;

в҃_i. Вскꙋ́ю приско́рбна є҆сѝ, дꙋшѐ моѧ̀; и҆ вскꙋ́ю смꙋща́еши мѧ̀; ѹ҆пова́й на бг҃а, ꙗ҆́кѡ и҆сповѣ́мсѧ є҆мꙋ̀, сп҃се́нiе лица̀ моегѡ̀ и҆ бг҃ъ мо́й.

Ѱало́мъ дв҃дꙋ, не надпи́санъ ѹ҆ є҆врє́й, м҃в.

а҃. Сꙋди́ ми, бж҃е, и҆ разсꙋдѝ прю̀ мою̀: ѿ ꙗ҆зы́ка непреподо́бна, ѿ человѣ́ка непра́ведна и҆ льсти́ва и҆зба́ви мѧ̀.

в҃. Занѐ ты̀ є҆сѝ, бж҃е, крѣ́пость моѧ̀, вскꙋ́ю ѿри́нꙋлъ мѧ̀ є҆сѝ; и҆ вскꙋ́ю сѣ́тꙋѧ хождꙋ̀, внегда̀ ѡ҆скорблѧ́етъ вра́гъ;

г҃. Послѝ свѣ́тъ тво́й и҆ и҆́стинꙋ твою̀: та̑ мѧ̀ наста́виста, и҆ введо́ста мѧ̀ въ го́рꙋ ст҃ꙋ́ю твою̀ и҆ въ селє́нiѧ твоѧ̑.

д҃. И҆ вни́дꙋ къ же́ртвенникꙋ бж҃iю, къ бг҃ꙋ веселѧ́щемꙋ ю҆́ность мою̀: и҆сповѣ́мсѧ тебѣ̀ въ гꙋ́слехъ, бж҃е, бж҃е мо́й.

є҃. Вскꙋ́ю приско́рбна є҆сѝ, дꙋшѐ моѧ̀; и҆ вскꙋ́ю смꙋща́еши мѧ̀; ѹ҆пова́й на бг҃а, ꙗ҆́кѡ и҆сповѣ́мсѧ є҆мꙋ̀, сп҃се́нiе лица̀ моегѡ̀ и҆ бг҃ъ мо́й.

Сла́ва:

а҃. Въ коне́цъ, сынѡ́въ коре́овыхъ, въ ра́зꙋмъ, ѱало́мъ м҃г.

в҃. Бж҃е, ѹ҆ши́ма на́шима ѹ҆слы́шахомъ, и҆ ѻ҆тцы̀ на́ши возвѣсти́ша на́мъ дѣ́ло, є҆́же содѣ́лалъ є҆сѝ во дне́хъ и҆́хъ, во дне́хъ дре́внихъ.

г҃. Рꙋка̀ твоѧ̀ ꙗ҆зы́ки потребѝ, и҆ насади́лъ ѧ҆̀ є҆сѝ: ѡ҆sло́билъ є҆сѝ лю́ди и҆ и҆згна́лъ є҆сѝ ѧ҆̀.

д҃. Не бо мече́мъ свои́мъ наслѣ́диша зе́млю, и҆ мы́шца и҆́хъ не спасѐ и҆́хъ, но десни́ца твоѧ̀ и҆ мы́шца твоѧ̀ и҆ просвѣще́нiе лица̀ твоегѡ̀, ꙗ҆́кѡ бл҃говоли́лъ є҆сѝ въ ни́хъ.

є҃. Ты̀ є҆сѝ са́мъ цр҃ь мо́й и҆ бг҃ъ мо́й, заповѣ́даѧй спасє́нiѧ i҆а̑кѡвлѧ.

s҃. Ѡ҆ тебѣ̀ врагѝ на́шѧ и҆збоде́мъ ро́ги, и҆ ѡ҆ и҆́мени твое́мъ ѹ҆ничижи́мъ востаю́щыѧ на ны̀.

з҃. Не на лꙋ́къ бо мо́й ѹ҆пова́ю, и҆ ме́чь мо́й не спасе́тъ менѐ:

и҃. Сп҃слъ бо є҆сѝ на́съ ѿ стꙋжа́ющихъ на́мъ, и҆ ненави́дѧщихъ на́съ посрами́лъ є҆сѝ.

ѳ҃. Ѡ҆ бз҃ѣ похва́лимсѧ ве́сь де́нь, и҆ ѡ҆ и҆́мени твое́мъ и҆сповѣ́мысѧ во вѣ́къ.

_i҃. Ны́нѣ же ѿри́нꙋлъ є҆сѝ и҆ посрами́лъ є҆сѝ на́съ, и҆ не и҆зы́деши, бж҃е, въ си́лахъ на́шихъ.

а҃_i. Возврати́лъ є҆сѝ на́съ вспѧ́ть при вразѣ́хъ на́шихъ, и҆ ненави́дѧщiи на́съ расхища́хꙋ себѣ̀.

в҃_i. Да́лъ є҆сѝ на́съ ꙗ҆́кѡ ѻ҆́вцы снѣ́ди, и҆ во ꙗ҆зы́цѣхъ разсѣ́ѧлъ ны̀ є҆сѝ.

г҃_i. Ѿда́лъ є҆сѝ лю́ди твоѧ̑ безꙿ цѣны̀, и҆ не бѣ̀ мно́жество въ восклица́нiихъ на́шихъ.

д҃_i. Положи́лъ є҆сѝ на́съ поноше́нiе сосѣ́дѡмъ на́шымъ, подражне́нiе и҆ порꙋга́нiе сꙋ́щымъ ѡ҆́крестъ на́съ.

є҃_i. Положи́лъ є҆сѝ на́съ въ при́тчꙋ во ꙗ҆зы́цѣхъ, покива́нiю главы̀ въ лю́дехъ.

s҃_i. Ве́сь де́нь сра́мъ мо́й предо мно́ю є҆́сть, и҆ стꙋ́дъ лица̀ моегѡ̀ покры́ мѧ,

з҃_i. Ѿ гла́са поноша́ющагѡ и҆ ѡ҆клевета́ющагѡ, ѿ лица̀ вра́жiѧ и҆ и҆згонѧ́щагѡ.

и҃_i. Сiѧ̑ всѧ̑ прiидо́ша на ны̀, и҆ не забы́хомъ тебє̀, и҆ не непра́вдовахомъ въ завѣ́тѣ твое́мъ,

ѳ҃_i. И҆ не ѿстꙋпѝ вспѧ́ть се́рдце на́ше: и҆ ѹ҆клони́лъ є҆сѝ стезѝ на́шѧ ѿ пꙋтѝ твоегѡ̀,

к҃. Ꙗ҆́кѡ смири́лъ є҆сѝ на́съ на мѣ́стѣ ѡ҆sлобле́нiѧ, и҆ прикры́ ны сѣ́нь сме́ртнаѧ.

к҃а. А҆́ще забы́хомъ и҆́мѧ бг҃а на́шегѡ, и҆ а҆́ще воздѣ́хомъ рꙋ́ки на́шѧ къ бо́гꙋ чꙋжде́мꙋ,

к҃в. Не бг҃ъ ли взы́щетъ си́хъ; то́й бо вѣ́сть та̑йнаѧ се́рдца.

к҃г. Занѐ тебє̀ ра́ди ѹ҆мерщвлѧ́емсѧ ве́сь де́нь, вмѣни́хомсѧ ꙗ҆́кѡ ѻ҆́вцы заколе́нiѧ.

к҃д. Воста́ни, вскꙋ́ю спи́ши, гдⷭ҇и; воскрⷭ҇нѝ, и҆ не ѿри́ни до конца̀.

к҃є. Вскꙋ́ю лицѐ твоѐ ѿвраща́еши; забыва́еши нищетꙋ̀ на́шꙋ и҆ ско́рбь на́шꙋ;

к҃s. Ꙗ҆́кѡ смири́сѧ въ пе́рсть дꙋша̀ на́ша, прильпѐ землѝ ѹ҆тро́ба на́ша.

к҃з. Воскрⷭ҇нѝ, гдⷭ҇и, помозѝ на́мъ, и҆ и҆зба́ви на́съ и҆́мене ра́ди твоегѡ̀.

а҃. Въ коне́цъ, ѡ҆ и҆змѣнѧ́емыхъ сынѡ́мъ коре́ѡвымъ въ ра́зꙋмъ, пѣ́снь ѡ҆ возлю́бленнѣмъ, м҃д.

в҃. Ѿры́гнꙋ се́рдце моѐ сло́во бла́го, глаго́лю а҆́зъ дѣла̀ моѧ̑ цр҃е́ви: ѧ҆зы́къ мо́й тро́сть кни́жника скоропи́сца.

г҃. Красе́нъ добро́тою па́че сынѡ́въ человѣ́ческихъ, и҆злiѧ́сѧ бл҃года́ть во ѹ҆стна́хъ твои́хъ: сегѡ̀ ра́ди бл҃гослови́ тѧ бг҃ъ во вѣ́къ.

д҃. Препоѧ́ши ме́чь тво́й по бедрѣ̀ твое́й, си́льне,

є҃. Красото́ю твое́ю и҆ добро́тою твое́ю: и҆ налѧцы̀, и҆ ѹ҆спѣва́й, и҆ црⷭ҇твꙋй и҆́стины ра́ди и҆ кро́тости и҆ пра́вды: и҆ наста́витъ тѧ̀ ди́внѡ десни́ца твоѧ̀.

s҃. Стрѣ́лы твоѧ̑ и҆зꙿѡщрє́ны, си́льне: лю́дiе подꙿ тобо́ю падꙋ́тъ въ се́рдцы вра̑гъ цр҃е́выхъ.

з҃. Прⷭ҇то́лъ тво́й, бж҃е, въ вѣ́къ вѣ́ка: же́злъ пра́вости же́злъ црⷭ҇твiѧ твоегѡ̀.

и҃. Возлюби́лъ є҆сѝ пра́вдꙋ и҆ возненави́дѣлъ є҆сѝ беззако́нiе: сегѡ̀ ра́ди пома́за тѧ̀, бж҃е, бг҃ъ тво́й є҆ле́емъ ра́дости па́че прича̑стникъ твои́хъ.

ѳ҃. Смѵ́рна и҆ ста́кти и҆ касíа ѿ ри́зъ твои́хъ, @ѿ тѧ́жестей слоно́выхъ@{@ѿ хра́мѡвъ слоно́выхъ@}, и҆зꙿ ни́хже возвесели́ша тѧ̀.

_i҃. Дщє́ри царе́й въ че́сти твое́й: предста̀ цари́ца ѡ҆деснꙋ́ю тебє̀, въ ри́захъ позлаще́нныхъ ѡ҆дѣ́ѧна преиспещре́на.

а҃_i. Слы́ши, дщѝ, и҆ ви́ждь, и҆ приклонѝ ѹ҆́хо твоѐ, и҆ забꙋ́ди лю́ди твоѧ̑ и҆ до́мъ ѻ҆тца̀ твоегѡ̀:

в҃_i. И҆ возжела́етъ цр҃ь добро́ты твоеѧ̀, занѐ то́й є҆́сть гдⷭ҇ь тво́й, и҆ поклони́шисѧ є҆мꙋ̀,

г҃_i. И҆ дщѝ тѵ́рова съ да́ры: лицꙋ̀ твоемꙋ̀ помо́лѧтсѧ бога́тiи лю́дстiи.

д҃_i. Всѧ̀ сла́ва дще́ре цр҃е́вы внꙋ́трь: рѧ̑сны златы́ми ѡ҆дѣ́ѧна и҆ преиспещре́на.

є҃_i. Приведꙋ́тсѧ цр҃ю̀ дѣ̑вы вꙿслѣ́дъ є҆ѧ̀, и҆́скрєннiѧ є҆ѧ̀ приведꙋ́тсѧ тебѣ̀:

s҃_i. Приведꙋ́тсѧ въ весе́лiи и҆ ра́дованiи, введꙋ́тсѧ въ хра́мъ цр҃е́въ.

з҃_i. Вмѣ́стѡ ѻ҆тє́цъ твои́хъ бы́ша сы́нове твоѝ: поста́виши ѧ҆̀ кнѧ̑зи по все́й землѝ.

и҃_i. Помѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ: сегѡ̀ ра́ди лю́дiе и҆сповѣ́дѧтсѧ тебѣ̀ въ вѣ́къ и҆ во вѣ́къ вѣ́ка.

а҃. Въ коне́цъ, ѡ҆ сынѣ́хъ коре́овыхъ, ѡ҆ та́йныхъ, ѱало́мъ м҃є.

в҃. Бг҃ъ на́мъ прибѣ́жище и҆ си́ла, помо́щникъ въ ско́рбехъ ѡ҆брѣ́тшихъ ны̀ sѣлѡ̀.

г҃. Сегѡ̀ ра́ди не ѹ҆бои́мсѧ, внегда̀ смꙋща́етсѧ землѧ̀, и҆ прелага́ютсѧ го́ры въ сердца̀ морска̑ѧ.

д҃. Возшꙋмѣ́ша и҆ смѧто́шасѧ во́ды и҆́хъ, смѧто́шасѧ го́ры крѣ́постiю є҆гѡ̀.

є҃. Рѣ̑чнаѧ ѹ҆стремлє́нiѧ веселѧ́тъ гра́дъ бж҃iй: ѡ҆ст҃и́лъ є҆́сть селе́нiе своѐ вы́шнiй.

s҃. Бг҃ъ посредѣ̀ є҆гѡ̀, и҆ не подви́житсѧ: помо́жетъ є҆мꙋ̀ бг҃ъ ѹ҆́трѡ заꙋ́тра.

з҃. Смѧто́шасѧ ꙗ҆зы́цы, ѹ҆клони́шасѧ ца̑рствiѧ: дадѐ гла́съ сво́й вы́шнiй, подви́жесѧ землѧ̀.

и҃. Гдⷭ҇ь си́лъ съ на́ми, застꙋ́пникъ на́шъ бг҃ъ i҆а́кѡвль.

ѳ҃. Прiиди́те и҆ ви́дите дѣла̀ бж҃iѧ, ꙗ҆̀же положѝ чꙋдеса̀ на землѝ:

_i҃. Ѿе́млѧ бра̑ни до конє́цъ землѝ, лꙋ́къ сокрꙋши́тъ и҆ сло́митъ ѻ҆рꙋ́жiе, и҆ щиты̀ сожже́тъ ѻ҆гне́мъ.

а҃_i. Ѹ҆праздни́тесѧ и҆ разꙋмѣ́йте, ꙗ҆́кѡ а҆́зъ є҆́смь бг҃ъ: вознесꙋ́сѧ во ꙗ҆зы́цѣхъ, вознесꙋ́сѧ на землѝ.

в҃_i. Гдⷭ҇ь си́лъ съ на́ми, застꙋ́пникъ на́шъ бг҃ъ i҆а́кѡвль.

Сла́ва:

Каѳíсма з҃.

а҃. Въ коне́цъ, ѡ҆ сынѣ́хъ коре́овыхъ, ѱало́мъ, м҃s.

в҃. Всѝ ꙗ҆зы́цы, восплещи́те рꙋка́ми, воскли́кните бг҃ꙋ гла́сомъ ра́дованiѧ:

г҃. Ꙗ҆́кѡ гдⷭ҇ь вы́шнiй стра́шенъ, цр҃ь ве́лiй по все́й землѝ:

д҃. Покорѝ лю́ди на́мъ и҆ ꙗ҆зы́ки подꙿ но́ги на́ша:

є҃. И҆збра̀ на́мъ достоѧ́нiѧ своѐ, добро́тꙋ i҆а́кѡвлю, ю҆́же возлюбѝ.

s҃. Взы́де бг҃ъ въ воскликнове́нiи, гдⷭ҇ь во гла́сѣ трꙋ́бнѣ.

з҃. По́йте бг҃ꙋ на́шемꙋ, по́йте: по́йте цр҃е́ви на́шемꙋ, по́йте:

и҃. Ꙗ҆́кѡ цр҃ь всеѧ̀ землѝ бг҃ъ, по́йте разꙋ́мнѡ.

ѳ҃. Воцр҃и́сѧ бг҃ъ надꙿ ꙗ҆зы́ки: бг҃ъ сѣди́тъ на прⷭ҇то́лѣ ст҃ѣ́мъ свое́мъ.

_i҃. Кнѧ̑зи лю́дстiи собра́шасѧ съ бг҃омъ а҆враа́млимъ: ꙗ҆́кѡ бж҃iи держа́внiи землѝ sѣлѡ̀ вознесо́шасѧ.

а҃. Ѱало́мъ пѣ́сни сынѡ́въ коре́овыхъ, вторы́ѧ сꙋббѡ́ты, м҃з.

в҃. Ве́лiй гдⷭ҇ь и҆ хва́ленъ sѣлѡ̀ во гра́дѣ бг҃а на́шегѡ, въ горѣ̀ ст҃ѣ́й є҆гѡ̀,

г҃. Бл҃гокоре́ннымъ ра́дованiемъ всеѧ̀ землѝ: го́ры сiѡ́нскiѧ, ре́бра сѣ́верѡва, гра́дъ цр҃ѧ̀ вели́кагѡ.

д҃. Бг҃ъ @въ тѧ́жестѣхъ@{@во хра́мѣхъ@} є҆гѡ̀ зна́емь є҆́сть, є҆гда̀ застꙋпа́етъ и҆̀.

є҃. Ꙗ҆́кѡ сѐ, ца́рiе зе́мстiи собра́шасѧ, снидо́шасѧ вкꙋ́пѣ:

s҃. Тíи ви́дѣвше та́кѡ, ѹ҆диви́шасѧ, смѧто́шасѧ, подвиго́шасѧ:

з҃. Тре́петъ прiѧ́тъ ѧ҆̀ та́мѡ, бѡлѣ́зни ꙗ҆́кѡ ражда́ющiѧ.

и҃. Дꙋ́хомъ бꙋ́рнымъ сокрꙋши́ши кораблѝ ѳарсȋйскiѧ.

ѳ҃. Ꙗ҆́коже слы́шахомъ, та́кѡ и҆ ви́дѣхомъ во гра́дѣ гдⷭ҇а си́лъ, во гра́дѣ бг҃а на́шегѡ: бг҃ъ ѡ҆снова̀ и҆ въ вѣ́къ.

_i҃. Прiѧ́хомъ, бж҃е, млⷭ҇ть твою̀ посредѣ̀ люде́й твои́хъ.

а҃_i. По и҆́мени твоемꙋ̀, бж҃е, та́кѡ и҆ хвала̀ твоѧ̀ на конца́хъ землѝ: пра́вды и҆спо́лнь десни́ца твоѧ̀.

в҃_i. Да возвесели́тсѧ гора̀ сiѡ́нскаѧ, и҆ да возра́дꙋютсѧ дщє́ри i҆ꙋдє́йскiѧ, сꙋде́бъ ра́ди твои́хъ, гдⷭ҇и.

г҃_i. Ѡ҆быди́те сiѡ́нъ и҆ ѡ҆быми́те є҆го̀, повѣ́дите въ столпѣ́хъ є҆гѡ̀:

д҃_i. Положи́те сердца̀ ва̑ша въ си́лꙋ є҆гѡ̀, и҆ раздѣли́те до́мы є҆гѡ̀, ꙗ҆́кѡ да повѣ́сте въ ро́дѣ и҆нѣ́мъ.

є҃_i. Ꙗ҆́кѡ то́й є҆́сть бг҃ъ на́шъ во вѣ́къ и҆ въ вѣ́къ вѣ́ка: то́й ѹ҆пасе́тъ на́съ во вѣ́ки.

а҃. Въ коне́цъ, сынѡ́мъ коре́ѡвымъ, ѱало́мъ, м҃и.

в҃. Ѹ҆слы́шите сiѧ̑, всѝ ꙗ҆зы́цы, внꙋши́те, всѝ живꙋ́щiи по вселе́ннѣй,

г҃. Земноро́днiи же и҆ сы́нове человѣ́честiи, вкꙋ́пѣ бога́тъ и҆ ѹ҆бо́гъ.

д҃. Ѹ҆ста̀ моѧ̑ возглаго́лютъ премꙋ́дрость, и҆ поꙋче́нiе се́рдца моегѡ̀ ра́зꙋмъ.

є҃. Приклоню̀ въ при́тчꙋ ѹ҆́хо моѐ, ѿве́рзꙋ во ѱалти́ри гана́нiе моѐ.

s҃. Вскꙋ́ю бою́сѧ въ де́нь лю́тъ; беззако́нiе пѧты̀ моеѧ̀ ѡ҆бы́детъ мѧ̀.

з҃. Надѣ́ющiисѧ на си́лꙋ свою̀ и҆ ѡ҆ мно́жествѣ бога́тства своегѡ̀ хва́лѧщiисѧ:

и҃. Бра́тъ не и҆зба́витъ, и҆зба́витъ ли человѣ́къ; не да́стъ бг҃ꙋ и҆змѣ́ны за сѧ̀,

ѳ҃. И҆ цѣ́нꙋ и҆збавле́нiѧ дꙋшѝ своеѧ̀: и҆ ѹ҆трꙋди́сѧ въ вѣ́къ,

_i҃. И҆ жи́въ бꙋ́детъ до конца̀, не ѹ҆́зритъ па́гꙋбы.

а҃_i. Е҆гда̀ ѹ҆ви́дитъ премꙋ̑дрыѧ ѹ҆мира́ющыѧ, вкꙋ́пѣ безꙋ́менъ и҆ несмы́сленъ поги́бнꙋтъ, и҆ ѡ҆ста́вѧтъ чꙋжди̑мъ бога́тство своѐ.

в҃_i. И҆ гро́би и҆́хъ жили̑ща и҆́хъ во вѣ́къ, селє́нiѧ и҆́хъ въ ро́дъ и҆ ро́дъ, нареко́ша и҆мена̀ своѧ̑ на землѧ́хъ.

г҃_i. И҆ человѣ́къ въ че́сти сы́й не разꙋмѣ̀, приложи́сѧ скотѡ́мъ несмы́слєннымъ и҆ ѹ҆подо́бисѧ и҆̀мъ.

д҃_i. Се́й пꙋ́ть и҆́хъ собла́знъ и҆̀мъ, и҆ по си́хъ во ѹ҆стѣ́хъ свои́хъ бл҃говолѧ́тъ.

є҃_i. Ꙗ҆́кѡ ѻ҆́вцы во а҆́дѣ положе́ни сꙋ́ть, сме́рть ѹ҆пасе́тъ ѧ҆̀: и҆ ѡ҆блада́ютъ и҆́ми пра́вiи заꙋ́тра, и҆ по́мощь и҆́хъ ѡ҆бетша́етъ во а҆́дѣ: ѿ сла́вы своеѧ̀ и҆зринове́ни бы́ша.

s҃_i. Ѻ҆ба́че бг҃ъ и҆зба́витъ дꙋ́шꙋ мою̀ и҆зꙿ рꙋкѝ а҆́довы, є҆гда̀ прiе́млетъ мѧ̀.

з҃_i. Не ѹ҆бо́йсѧ, є҆гда̀ разбогатѣ́етъ человѣ́къ, и҆лѝ є҆гда̀ ѹ҆мно́житсѧ сла́ва до́мꙋ є҆гѡ̀:

и҃_i. Ꙗ҆́кѡ внегда̀ ѹ҆мре́ти є҆мꙋ̀, не во́зметъ всѧ̑, нижѐ сни́детъ съ ни́мъ сла́ва є҆гѡ̀.

ѳ҃_i. Ꙗ҆́кѡ дꙋша̀ є҆гѡ̀ въ животѣ̀ є҆гѡ̀ бл҃гослови́тсѧ, и҆сповѣ́стсѧ тебѣ̀, є҆гда̀ бл҃госотвори́ши є҆мꙋ̀.

к҃. Вни́детъ да́же до ро́да ѻ҆тє́цъ свои́хъ, да́же до вѣ́ка не ѹ҆́зритъ свѣ́та.

к҃а. И҆ человѣ́къ въ че́сти сы́й не разꙋмѣ̀, приложи́сѧ скотѡ́мъ несмы́слєннымъ и҆ ѹ҆подо́бисѧ и҆̀мъ.

Сла́ва:

Ѱало́мъ а҆са́фꙋ, м҃ѳ.

а҃. Бг҃ъ богѡ́въ гдⷭ҇ь глаго́ла, и҆ призва̀ зе́млю ѿ востѡ́къ со́лнца до за̑падъ.

в҃. Ѿ сiѡ́на бл҃голѣ́пiе красоты̀ є҆гѡ̀:

г҃. Бг҃ъ ꙗ҆́вѣ прiи́детъ, бг҃ъ на́шъ, и҆ не премолчи́тъ: ѻ҆́гнь предꙿ ни́мъ возгори́тсѧ, и҆ ѡ҆́крестъ є҆гѡ̀ бꙋ́рѧ sѣ́лна.

д҃. Призове́тъ не́бо свы́ше, и҆ зе́млю, разсꙋди́ти лю́ди своѧ̑.

є҃. Собери́те є҆мꙋ̀ прпⷣбныѧ є҆гѡ̀, завѣща́ющыѧ завѣ́тъ є҆гѡ̀ ѡ҆ же́ртвахъ.

s҃. И҆ возвѣстѧ́тъ нб҃са̀ пра́вдꙋ є҆гѡ̀: ꙗ҆́кѡ бг҃ъ сꙋдiѧ̀ є҆́сть.

з҃. Ѹ҆слы́шите, лю́дiе моѝ, и҆ возглаго́лю ва́мъ, i҆и҃лю, и҆ засвидѣ́тельствꙋю тебѣ̀: бг҃ъ, бг҃ъ тво́й є҆́смь а҆́зъ.

и҃. Не ѡ҆ же́ртвахъ твои́хъ ѡ҆бличꙋ̀ тѧ̀, всесожжє́нiѧ же твоѧ̑ предо мно́ю сꙋ́ть вы́нꙋ:

ѳ҃. Не прiимꙋ̀ ѿ до́мꙋ твоегѡ̀ тельцѡ́въ, нижѐ ѿ ста́дъ твои́хъ козлѡ́въ.

_i҃. Ꙗ҆́кѡ моѝ сꙋ́ть всѝ sвѣ́рiе дꙋбра́внiи, ско́ти въ гора́хъ и҆ воло́ве:

а҃_i. Позна́хъ всѧ̑ пти̑цы небє́сныѧ, и҆ красота̀ се́льнаѧ со мно́ю є҆́сть.

в҃_i. А҆́ще вза́лчꙋ, не рекꙋ̀ тебѣ̀: моѧ́ бо є҆́сть вселе́ннаѧ и҆ и҆сполне́нiе є҆ѧ̀.

г҃_i. Е҆да̀ ꙗ҆́мъ мѧса̀ ю҆́нча; и҆лѝ кро́вь козлѡ́въ пiю̀;

д҃_i. Пожрѝ бг҃ови же́ртвꙋ хвалы̀ и҆ возда́ждь вы́шнемꙋ моли̑твы твоѧ̑:

є҃_i. И҆ призови́ мѧ въ де́нь ско́рби твоеѧ̀, и҆ и҆змꙋ́ тѧ, и҆ просла́виши мѧ̀.

s҃_i. Грѣ́шникꙋ же речѐ бг҃ъ: вскꙋ́ю ты̀ повѣ́даеши ѡ҆правда̑нiѧ моѧ̑ и҆ воспрiе́млеши завѣ́тъ мо́й ѹ҆сты̀ твои́ми;

з҃_i. Ты́ же возненави́дѣлъ є҆сѝ наказа́нiе и҆ ѿве́рглъ є҆сѝ словеса̀ моѧ̑ вспѧ́ть.

и҃_i. А҆́ще ви́дѣлъ є҆сѝ та́тѧ, те́клъ є҆сѝ съ ни́мъ, и҆ съ прелюбодѣ́емъ ѹ҆ча́стiе твоѐ полага́лъ є҆сѝ:

ѳ҃_i. Ѹ҆ста̀ твоѧ̑ ѹ҆мно́жиша sло́бꙋ, и҆ ѧ҆зы́къ тво́й сплета́ше льщє́нiѧ:

к҃. Сѣдѧ̀ на бра́та твоего̀ клевета́лъ є҆сѝ и҆ на сы́на ма́тере твоеѧ̀ полага́лъ є҆сѝ собла́знъ.

к҃а. Сiѧ̑ сотвори́лъ є҆сѝ, и҆ ѹ҆молча́хъ, вознепщева́лъ є҆сѝ беззако́нiе, ꙗ҆́кѡ бꙋ́дꙋ тебѣ̀ подо́бенъ: ѡ҆бличꙋ́ тѧ и҆ предста́влю предꙿ лице́мъ твои́мъ грѣхѝ твоѧ̑.

к҃в. Разꙋмѣ́йте ѹ҆́бѡ сiѧ̑, забыва́ющiи бг҃а, да не когда̀ похи́титъ, и҆ не бꙋ́детъ и҆збавлѧ́ѧй.

к҃г. Же́ртва хвалы̀ просла́витъ мѧ̀, и҆ та́мѡ пꙋ́ть, и҆́мже ꙗ҆влю̀ є҆мꙋ̀ сп҃се́нiе моѐ.

а҃. Въ коне́цъ, ѱало́мъ дв҃дꙋ, внегда̀ вни́ти къ немꙋ̀ наѳа́нꙋ прⷪ҇ро́кꙋ,

в҃. Е҆гда̀ вни́де къ вирсавíи женѣ̀ ѹ҆рíевѣ, н҃.

г҃. Поми́лꙋй мѧ̀, бж҃е, по вели́цѣй млⷭ҇ти твое́й, и҆ по мно́жествꙋ щедро́тъ твои́хъ ѡ҆чи́сти беззако́нiе моѐ.

д҃. Наипа́че ѡ҆мы́й мѧ̀ ѿ беззако́нiѧ моегѡ̀ и҆ ѿ грѣха̀ моегѡ̀ ѡ҆чи́сти мѧ̀:

є҃. Ꙗ҆́кѡ беззако́нiе моѐ а҆́зъ зна́ю, и҆ грѣ́хъ мо́й предо мно́ю є҆́сть вы́нꙋ.

s҃. Тебѣ̀ є҆ди́номꙋ согрѣши́хъ и҆ лꙋка́вое предꙿ тобо́ю сотвори́хъ: ꙗ҆́кѡ да ѡ҆правди́шисѧ во словесѣ́хъ твои́хъ и҆ побѣди́ши, внегда̀ сꙋди́ти тѝ.

з҃. Се́ бо, въ беззако́нiихъ зача́тъ є҆́смь, и҆ во грѣсѣ́хъ роди́ мѧ ма́ти моѧ̀.

и҃. Се́ бо, и҆́стинꙋ возлюби́лъ є҆сѝ, безвѣ̑стнаѧ и҆ та̑йнаѧ премⷣрости твоеѧ̀ ꙗ҆ви́лъ мѝ є҆сѝ.

ѳ҃. Ѡ҆кропи́ши мѧ̀ ѵ҆ссѡ́помъ, и҆ ѡ҆чи́щꙋсѧ: ѡ҆мы́еши мѧ̀, и҆ па́че снѣ́га ѹ҆бѣлю́сѧ.

_i҃. Слꙋ́хꙋ моемꙋ̀ да́си ра́дость и҆ весе́лiе: возра́дꙋютсѧ кѡ́сти смирє́нныѧ.

а҃_i. Ѿвратѝ лицѐ твоѐ ѿ грѣ̑хъ мои́хъ и҆ всѧ̑ беззакѡ́нiѧ моѧ̑ ѡ҆чи́сти.

в҃_i. Се́рдце чи́сто сози́жди во мнѣ̀, бж҃е, и҆ дꙋ́хъ пра́въ ѡ҆бновѝ во ѹ҆тро́бѣ мое́й.

г҃_i. Не ѿве́ржи менѐ ѿ лица̀ твоегѡ̀ и҆ дх҃а твоегѡ̀ ст҃а́гѡ не ѿимѝ ѿ менѐ.

д҃_i. Возда́ждь мѝ ра́дость сп҃се́нiѧ твоегѡ̀ и҆ дх҃омъ влⷣчнимъ ѹ҆тверди́ мѧ.

є҃_i. Наꙋчꙋ̀ беззакѡ́нныѧ пꙋтє́мъ твои̑мъ, и҆ нечести́вiи къ тебѣ̀ ѡ҆братѧ́тсѧ.

s҃_i. И҆зба́ви мѧ̀ ѿ крове́й, бж҃е, бж҃е сп҃се́нiѧ моегѡ̀: возра́дꙋетсѧ ѧ҆зы́къ мо́й пра́вдѣ твое́й.

з҃_i. Гдⷭ҇и, ѹ҆стнѣ̀ моѝ ѿве́рзеши, и҆ ѹ҆ста̀ моѧ̑ возвѣстѧ́тъ хвалꙋ̀ твою̀.

и҃_i. Ꙗ҆́кѡ а҆́ще бы восхотѣ́лъ є҆сѝ же́ртвы, да́лъ бы́хъ ѹ҆́бѡ: всесожжє́нiѧ не бл҃говоли́ши.

ѳ҃_i. Же́ртва бг҃ꙋ дꙋ́хъ сокрꙋше́нъ: се́рдце сокрꙋше́нно и҆ смире́нно бг҃ъ не ѹ҆ничижи́тъ.

к҃. Ѹ҆бл҃жѝ, гдⷭ҇и, бл҃говоле́нiемъ твои́мъ сiѡ́на, и҆ да сози́ждꙋтсѧ стѣ́ны i҆ерⷭ҇ли̑мскiѧ:

к҃а. Тогда̀ бл҃говоли́ши же́ртвꙋ пра́вды, возноше́нiе и҆ всесожега́ємаѧ: тогда̀ возложа́тъ на ѻ҆лта́рь тво́й тельцы̀.

Сла́ва:

а҃. Въ коне́цъ, ра́зꙋма дв҃дꙋ,

в҃. Внегда̀ прiитѝ дѡи́кꙋ i҆дꙋме́йскꙋ, и҆ возвѣсти́ти саꙋ́лꙋ, и҆ рещѝ є҆мꙋ̀: прiи́де дв҃дъ въ до́мъ а҆вiмеле́ховъ, н҃а.

г҃. Что̀ хва́лишисѧ во sло́бѣ, си́льне; беззако́нiе ве́сь де́нь,

д҃. Непра́вдꙋ ѹ҆мы́сли ѧ҆зы́къ тво́й: ꙗ҆́кѡ бри́твꙋ и҆зꙿѡщре́нꙋ сотвори́лъ є҆сѝ ле́сть.

є҃. Возлюби́лъ є҆сѝ sло́бꙋ па́че бл҃госты́ни, непра́вдꙋ не́же глаго́лати пра́вдꙋ:

s҃. Возлюби́лъ є҆сѝ всѧ̑ глаго́лы потѡ́пныѧ, ѧ҆зы́къ льсти́въ.

з҃. Сегѡ̀ ра́ди бг҃ъ разрꙋши́тъ тѧ̀ до конца̀: восто́ргнетъ тѧ̀, и҆ пресели́тъ тѧ̀ ѿ селе́нiѧ твоегѡ̀ и҆ ко́рень тво́й ѿ землѝ живы́хъ.

и҃. Ѹ҆́зрѧтъ првⷣнiи и҆ ѹ҆боѧ́тсѧ, и҆ ѡ҆ не́мъ возсмѣю́тсѧ и҆ рекꙋ́тъ:

ѳ҃. Сѐ, человѣ́къ, и҆́же не положѝ бг҃а помо́щника себѣ̀, но ѹ҆пова̀ на мно́жество бога́тства своегѡ̀, и҆ возмо́же сꙋето́ю свое́ю.

_i҃. А҆́зъ же ꙗ҆́кѡ ма́слина плодови́та въ домꙋ̀ бж҃iи: ѹ҆пова́хъ на млⷭ҇ть бж҃iю во вѣ́къ и҆ въ вѣ́къ вѣ́ка.

а҃_i. И҆сповѣ́мсѧ тебѣ̀ въ вѣ́къ, ꙗ҆́кѡ сотвори́лъ є҆сѝ: и҆ терплю̀ и҆́мѧ твоѐ, ꙗ҆́кѡ бл҃го предꙿ прпⷣбными твои́ми.

а҃. Въ коне́цъ, ѡ҆ маеле́ѳѣ, ра́зꙋма дв҃дꙋ, н҃в.

в҃. Речѐ безꙋ́менъ въ се́рдцы свое́мъ: нѣ́сть бг҃ъ. Растлѣ́ша и҆ ѡ҆мерзи́шасѧ въ беззако́нiихъ, нѣ́сть творѧ́й бл҃го́е.

г҃. Бг҃ъ съ нб҃сѐ прини́че на сы́ны человѣ́чєскiѧ, ви́дѣти, а҆́ще є҆́сть разꙋмѣва́ѧй и҆лѝ взыска́ѧй бг҃а.

д҃. Всѝ ѹ҆клони́шасѧ, вкꙋ́пѣ непотре́бни бы́ша: нѣ́сть творѧ́й бл҃го́е, нѣ́сть до є҆ди́нагѡ.

є҃. Ни лѝ ѹ҆разꙋмѣ́ютъ всѝ дѣ́лающiи беззако́нiе, снѣда́ющiи лю́ди моѧ̑ въ снѣ́дь хлѣ́ба; гдⷭ҇а не призва́ша.

s҃. Та́мѡ ѹ҆страши́шасѧ стра́ха, и҆дѣ́же не бѣ̀ стра́хъ: ꙗ҆́кѡ бг҃ъ разсы́па кѡ́сти человѣкоꙋго́дникѡвъ: постыдѣ́шасѧ, ꙗ҆́кѡ бг҃ъ ѹ҆ничижѝ и҆̀хъ.

з҃. Кто̀ да́стъ ѿ сiѡ́на сп҃се́нiе i҆и҃лево; внегда̀ возврати́тъ бг҃ъ плѣне́нiе люде́й свои́хъ, возра́дꙋетсѧ i҆а́кѡвъ и҆ возвесели́тсѧ i҆и҃ль.

а҃. Въ коне́цъ, въ пѣ́снехъ ра́зꙋма дв҃дꙋ,

в҃. Внегда̀ прiитѝ зiфе́ємъ и҆ рещѝ саꙋ́лови: не се́ ли, дв҃дъ скры́сѧ въ на́съ; н҃г.

г҃. Бж҃е, во и҆́мѧ твоѐ сп҃си́ мѧ и҆ въ си́лѣ твое́й сꙋди́ ми.

д҃. Бж҃е, ѹ҆слы́ши моли́твꙋ мою̀, внꙋшѝ глаго́лы ѹ҆́стъ мои́хъ:

є҃. Ꙗ҆́кѡ чꙋ́ждiи воста́ша на мѧ̀, и҆ крѣ́пцыи взыска́ша дꙋ́шꙋ мою̀, и҆ не предложи́ша бг҃а предꙿ собо́ю.

s҃. Се́ бо, бг҃ъ помога́етъ мѝ, и҆ гдⷭ҇ь застꙋ́пникъ дꙋшѝ мое́й:

з҃. Ѿврати́тъ sла̑ѧ врагѡ́мъ мои̑мъ: и҆́стиною твое́ю потребѝ и҆̀хъ.

и҃. Во́лею пожрꙋ̀ тебѣ̀, и҆сповѣ́мсѧ и҆́мени твоемꙋ̀, гдⷭ҇и, ꙗ҆́кѡ бл҃го:

ѳ҃. Ꙗ҆́кѡ ѿ всѧ́кiѧ печа́ли и҆зба́вилъ мѧ̀ є҆сѝ, и҆ на врагѝ моѧ̑ воззрѣ̀ ѻ҆́ко моѐ.

а҃. Въ коне́цъ, въ пѣ́снехъ ра́зꙋма, а҆са́фꙋ, ѱало́мъ, н҃д.

в҃. Внꙋшѝ, бж҃е, моли́твꙋ мою̀ и҆ не пре́зри моле́нiѧ моегѡ̀:

г҃. Вонми́ ми и҆ ѹ҆слы́ши мѧ̀: возскорбѣ́хъ @печа́лiю мое́ю@{@во и҆скꙋше́нiи мое́мъ@}, и҆ смѧто́хсѧ

д҃. Ѿ гла́са вра́жiѧ и҆ ѿ стꙋже́нiѧ грѣ́шнича: ꙗ҆́кѡ ѹ҆клони́ша на мѧ̀ беззако́нiе и҆ во гнѣ́вѣ враждова́хꙋ мѝ.

є҃. Се́рдце моѐ смѧте́сѧ во мнѣ̀, и҆ боѧ́знь сме́рти нападѐ на мѧ̀:

s҃. Стра́хъ и҆ тре́петъ прiи́де на мѧ̀, и҆ покры́ мѧ тма̀.

з҃. И҆ рѣ́хъ: кто̀ да́стъ мѝ крилѣ̑ ꙗ҆́кѡ голꙋби̑нѣ; и҆ полещꙋ̀, и҆ почíю.

и҃. Сѐ, ѹ҆дали́хсѧ бѣ́гаѧ и҆ водвори́хсѧ въ пꙋсты́ни.

ѳ҃. Ча́ѧхъ бг҃а сп҃са́ющагѡ мѧ̀ ѿ малодꙋ́шiѧ и҆ ѿ бꙋ́ри.

_i҃. Потопѝ, гдⷭ҇и, и҆ раздѣлѝ ѧ҆зы́ки и҆́хъ: ꙗ҆́кѡ ви́дѣхъ беззако́нiе и҆ прерѣка́нiе во гра́дѣ.

а҃_i. Дне́мъ и҆ но́щiю ѡ҆бы́детъ и҆̀ по стѣна́мъ є҆гѡ̀: беззако́нiе и҆ трꙋ́дъ посредѣ̀ є҆гѡ̀, и҆ непра́вда:

в҃_i. И҆ не ѡ҆скꙋдѣ̀ ѿ сто́гнъ є҆гѡ̀ ли́хва и҆ ле́сть.

г҃_i. Ꙗ҆́кѡ а҆́ще бы вра́гъ поноси́лъ мѝ, претерпѣ́лъ бы́хъ ѹ҆́бѡ: и҆ а҆́ще бы ненави́дѧй мѧ̀ на мѧ̀ велерѣ́чевалъ, ѹ҆кры́лъ бы́хъ сѧ ѿ негѡ̀.

д҃_i. Ты́ же, человѣ́че равнодꙋ́шне, влады́ко мо́й и҆ зна́емый мо́й,

є҃_i. И҆́же кꙋ́пнѡ наслажда́лсѧ є҆сѝ со мно́ю бра́шенъ: въ домꙋ̀ бж҃iи ходи́хомъ є҆диномышле́нiемъ.

s҃_i. Да прiи́детъ же сме́рть на нѧ̀, и҆ да сни́дꙋтъ во а҆́дъ жи́ви: ꙗ҆́кѡ лꙋка́вство въ жили́щахъ и҆́хъ, посредѣ̀ и҆́хъ.

з҃_i. А҆́зъ къ бг҃ꙋ воззва́хъ, и҆ гдⷭ҇ь ѹ҆слы́ша мѧ̀.

и҃_i. Ве́черъ и҆ заꙋ́тра и҆ полꙋ́дне повѣ́мъ и҆ возвѣщꙋ̀, и҆ ѹ҆слы́шитъ гла́съ мо́й.

ѳ҃_i. И҆зба́витъ ми́ромъ дꙋ́шꙋ мою̀ ѿ приближа́ющихсѧ мнѣ̀: ꙗ҆́кѡ во мно́зѣ бѧ́хꙋ со мно́ю.

к҃. Ѹ҆слы́шитъ бг҃ъ, и҆ смири́тъ ѧ҆̀ сы́й пре́жде вѣ̑къ: нѣ́сть бо и҆̀мъ и҆змѣне́нiѧ, ꙗ҆́кѡ не ѹ҆боѧ́шасѧ бг҃а.

к҃а. Прострѐ рꙋ́кꙋ свою̀ на воздаѧ́нiе: ѡ҆скверни́ша завѣ́тъ є҆гѡ̀.

к҃в. Раздѣли́шасѧ ѿ гнѣ́ва лица̀ є҆гѡ̀, и҆ прибли́жишасѧ сердца̀ и҆́хъ: ѹ҆мѧ́кнꙋша словеса̀ и҆́хъ па́че є҆ле́а, и҆ та̑ сꙋ́ть стрѣ́лы.

к҃г. Возве́рзи на гдⷭ҇а печа́ль твою̀, и҆ то́й тѧ̀ препита́етъ: не да́стъ въ вѣ́къ молвы̀ првⷣникꙋ.

к҃д. Ты́ же, бж҃е, низведе́ши и҆̀хъ въ стꙋдене́цъ и҆стлѣ́нiѧ: мꙋ́жiе крове́й и҆ льстѝ не преполовѧ́тъ днíй свои́хъ. А҆́зъ же, гдⷭ҇и, ѹ҆пова́ю на тѧ̀.

Сла́ва:

Каѳíсма и҃.

а҃. Въ коне́цъ, ѡ҆ лю́дехъ ѿ ст҃ы́хъ ѹ҆дале́нныхъ, дв҃дꙋ въ столпописа́нiе, внегда̀ ѹ҆держа́ша и҆̀ и҆ноплемє́нницы въ ге́ѳѣ, ѱало́мъ, н҃є.

в҃. Поми́лꙋй мѧ̀, бж҃е, ꙗ҆́кѡ попра́ мѧ человѣ́къ: ве́сь де́нь борѧ̀ стꙋжи́ ми.

г҃. Попра́ша мѧ̀ вразѝ моѝ ве́сь де́нь: ꙗ҆́кѡ мно́зи борю́щiи мѧ̀ съ высоты̀.

д҃. Въ де́нь @не ѹ҆бою́сѧ@{@се́й рѣ́чи не, въ нѣ́кiихъ не и҆мѣ́етсѧ @}, а҆́зъ же ѹ҆пова́ю на тѧ̀.

є҃. Ѡ҆ бз҃ѣ похвалю̀ словеса̀ моѧ̑: на бг҃а ѹ҆пова́хъ, не ѹ҆бою́сѧ: что̀ сотвори́тъ мнѣ̀ пло́ть;

s҃. Ве́сь де́нь слове́съ мои́хъ гнꙋша́хꙋсѧ: на мѧ̀ всѧ̑ помышлє́нiѧ и҆́хъ на sло̀.

з҃. Вселѧ́тсѧ и҆ скры́ютъ, @тíи пѧ́тꙋ мою̀ сохранѧ́тъ, ꙗ҆́коже потерпѣ́ша дꙋ́шꙋ мою̀@{@тíи пѧ́тꙋ мою̀ наблюда́ти бꙋ́дꙋтъ, ꙗ҆́коже жда́хꙋ дꙋшѝ моеѧ̀@}.

и҃. Ни ѡ҆ чесо́мъ же ѿри́неши ѧ҆̀, гнѣ́вомъ лю́ди низведе́ши.

ѳ҃. Бж҃е, живо́тъ мо́й возвѣсти́хъ тебѣ̀: положи́лъ є҆сѝ сле́зы моѧ̑ предꙿ тобо́ю, ꙗ҆́кѡ и҆ во ѡ҆бѣтова́нiи твое́мъ.

_i҃. Да возвратѧ́тсѧ вразѝ моѝ вспѧ́ть, во́ньже а҆́ще де́нь призовꙋ́ тѧ: сѐ, позна́хъ, ꙗ҆́кѡ бг҃ъ мо́й є҆сѝ ты̀.

а҃_i. Ѡ҆ бз҃ѣ похвалю̀ глаго́лъ, ѡ҆ гдⷭ҇ѣ похвалю̀ сло́во.

в҃_i. На бг҃а ѹ҆пова́хъ, не ѹ҆бою́сѧ: что̀ сотвори́тъ мнѣ̀ человѣ́къ;

г҃_i. Во мнѣ̀, бж҃е, моли́твы, ꙗ҆̀же возда́мъ хвалы̀ твоеѧ̀:

д҃_i. Ꙗ҆́кѡ и҆зба́вилъ є҆сѝ дꙋ́шꙋ мою̀ ѿ сме́рти, ѻ҆́чи моѝ ѿ сле́зъ и҆ но́зѣ моѝ ѿ поползнове́нiѧ: бл҃гоꙋгождꙋ̀ предꙿ гдⷭ҇емъ во свѣ́тѣ живы́хъ.

а҃. Въ коне́цъ, да не растли́ши, дв҃дꙋ въ столпописа́нiе, внегда̀ є҆мꙋ̀ ѿбѣга́ти ѿ лица̀ саꙋ́лова въ пеще́рꙋ, н҃s.

в҃. Поми́лꙋй мѧ̀, бж҃е, поми́лꙋй мѧ̀: ꙗ҆́кѡ на тѧ̀ ѹ҆пова̀ дꙋша̀ моѧ̀, и҆ на сѣ́нь крилꙋ̑ твоє́ю надѣ́юсѧ, до́ндеже пре́йдетъ беззако́нiе.

г҃. Воззовꙋ̀ къ бг҃ꙋ вы́шнемꙋ, бг҃ꙋ бл҃годѣ́ѧвшемꙋ мнѣ̀.

д҃. Посла̀ съ нб҃сѐ и҆ сп҃се́ мѧ, дадѐ въ поноше́нiе попира́ющыѧ мѧ̀: посла̀ бг҃ъ млⷭ҇ть свою̀ и҆ и҆́стинꙋ свою̀,

є҃. И҆ и҆зба́ви дꙋ́шꙋ мою̀ ѿ среды̀ скѵ́мнѡвъ. Поспа́хъ смꙋще́нъ: сы́нове человѣ́честiи, зꙋ́бы и҆́хъ ѻ҆рꙋ̑жiѧ и҆ стрѣ́лы, и҆ ѧ҆зы́къ и҆́хъ ме́чь ѻ҆́стръ.

s҃. Вознеси́сѧ на нб҃са̀, бж҃е, и҆ по все́й землѝ сла́ва твоѧ̀.

з҃. Сѣ́ть ѹ҆гото́ваша нога́мъ мои̑мъ, и҆ слѧко́ша дꙋ́шꙋ мою̀: и҆скопа́ша предꙿ лице́мъ мои́мъ ꙗ҆́мꙋ, и҆ впадо́ша въ ню̀.

и҃. Гото́во се́рдце моѐ, бж҃е, гото́во се́рдце моѐ: воспою̀ и҆ пою̀ во сла́вѣ мое́й.

ѳ҃. Воста́ни, сла́ва моѧ̀, воста́ни, ѱалти́рю и҆ гꙋ́сли: воста́нꙋ ра́нѡ.

_i҃. И҆сповѣ́мсѧ тебѣ̀ въ лю́дехъ, гдⷭ҇и, воспою̀ тебѣ̀ во ꙗ҆зы́цѣхъ:

а҃_i. Ꙗ҆́кѡ возвели́чисѧ до нб҃съ млⷭ҇ть твоѧ̀ и҆ да́же до ѻ҆́блакъ и҆́стина твоѧ̀.

в҃_i. Вознеси́сѧ на нб҃са̀, бж҃е, и҆ по все́й землѝ сла́ва твоѧ̀.

а҃. Въ коне́цъ, да не растли́ши, дв҃дꙋ въ столпописа́нiе, н҃з.

в҃. А҆́ще вои́стиннꙋ ѹ҆́бѡ пра́вдꙋ глаго́лете, пра̑ваѧ сꙋди́те, сы́нове человѣ́честiи.

г҃. И҆́бо въ се́рдцы беззако́нiе дѣ́лаете на землѝ, непра́вдꙋ рꙋ́ки ва́шѧ сплета́ютъ.

д҃. Ѡ҆чꙋжди́шасѧ грѣ̑шницы ѿ ложе́снъ, заблꙋди́ша ѿ чре́ва, глаго́лаша лжꙋ̀.

є҃. Ꙗ҆́рость и҆́хъ по подо́бiю sмiинꙋ̀, ꙗ҆́кѡ а҆́спiда глꙋ́ха и҆ затыка́ющагѡ ѹ҆́ши своѝ,

s҃. И҆́же не ѹ҆слы́шитъ гла́са ѡ҆бава́ющихъ, ѡ҆бава́емь ѡ҆бава́етсѧ ѿ премꙋ́дра.

з҃. Бг҃ъ сокрꙋши́тъ зꙋ́бы и҆́хъ во ѹ҆стѣ́хъ и҆́хъ: членѡ́вныѧ львѡ́въ сокрꙋши́лъ є҆́сть гдⷭ҇ь.

и҃. Ѹ҆ничижа́тсѧ ꙗ҆́кѡ вода̀ мимотекꙋ́щаѧ: напрѧже́тъ лꙋ́къ сво́й, до́ндеже и҆знемо́гꙋтъ.

ѳ҃. Ꙗ҆́кѡ во́скъ раста́ѧвъ ѿи́мꙋтсѧ: падѐ ѻ҆́гнь на ни́хъ, и҆ не ви́дѣша со́лнца.

_i҃. Пре́жде є҆́же разꙋмѣ́ти тє́рнiѧ ва́шегѡ ра́мна, ꙗ҆́кѡ жи̑вы, ꙗ҆́кѡ во гнѣ́вѣ пожре́тъ ѧ҆̀.

а҃_i. Возвесели́тсѧ првⷣникъ, є҆гда̀ ѹ҆ви́дитъ ѿмще́нiе: рꙋ́цѣ своѝ ѹ҆мы́етъ въ кро́ви грѣ́шника.

в҃_i. И҆ рече́тъ человѣ́къ: а҆́ще ѹ҆́бѡ є҆́сть пло́дъ првⷣникꙋ, ѹ҆̀бо є҆́сть бг҃ъ сꙋдѧ̀ и҆̀мъ на землѝ.

Сла́ва:

а҃. Въ коне́цъ, да не растли́ши, дв҃дꙋ въ столпописа́нiе, внегда̀ посла̀ саꙋ́лъ и҆ стрежѐ до́мъ є҆гѡ̀, є҆́же ѹ҆мертви́ти є҆го̀, н҃и.

в҃. И҆зми́ мѧ ѿ вра̑гъ мои́хъ, бж҃е, и҆ ѿ востаю́щихъ на мѧ̀ и҆зба́ви мѧ̀:

г҃. И҆зба́ви мѧ̀ ѿ дѣ́лающихъ беззако́нiе, и҆ ѿ мꙋ̑жъ крове́й сп҃си́ мѧ.

д҃. Ꙗ҆́кѡ сѐ, ѹ҆лови́ша дꙋ́шꙋ мою̀, нападо́ша на мѧ̀ крѣ́пцыи: нижѐ беззако́нiе моѐ, нижѐ грѣ́хъ мо́й, гдⷭ҇и:

є҃. Безꙿ беззако́нiѧ теко́хъ и҆ и҆спра́вихъ: воста́ни въ срѣ́тенiе моѐ и҆ ви́ждь.

s҃. И҆ ты̀, гдⷭ҇и бж҃е си́лъ, бж҃е i҆и҃левъ, вонмѝ посѣти́ти всѧ̑ ꙗ҆зы́ки: да не ѹ҆ще́дриши всѧ̑ дѣ́лающыѧ беззако́нiе.

з҃. Возвратѧ́тсѧ на ве́черъ, и҆ вза́лчꙋтъ ꙗ҆́кѡ пе́съ, и҆ ѡ҆бы́дꙋтъ гра́дъ.

и҃. Сѐ, тíи ѿвѣща́ютъ ѹ҆сты̑ свои́ми, и҆ ме́чь во ѹ҆стна́хъ и҆́хъ: ꙗ҆́кѡ кто̀ слы́ша;

ѳ҃. И҆ ты̀, гдⷭ҇и, посмѣе́шисѧ и҆̀мъ, ѹ҆ничижи́ши всѧ̑ ꙗ҆зы́ки.

_i҃. Держа́вꙋ мою̀ къ тебѣ̀ сохраню̀: ꙗ҆́кѡ ты̀, бж҃е, застꙋ́пникъ мо́й є҆сѝ.

а҃_i. Бг҃ъ мо́й, млⷭ҇ть є҆гѡ̀ предвари́тъ мѧ̀: бг҃ъ мо́й, ꙗ҆ви́тъ мнѣ̀ на вразѣ́хъ мои́хъ.

в҃_i. Не ѹ҆бíй и҆̀хъ, да не когда̀ забꙋ́дꙋтъ зако́нъ тво́й: расточѝ ѧ҆̀ си́лою твое́ю и҆ низведѝ ѧ҆̀, защи́тниче мо́й, гдⷭ҇и,

г҃_i. Грѣ́хъ ѹ҆́стъ и҆́хъ, сло́во ѹ҆сте́нъ и҆́хъ: и҆ ꙗ҆́ти да бꙋ́дꙋтъ въ горды́ни свое́й, и҆ ѿ клѧ́твы и҆ лжѝ возвѣстѧ́тсѧ въ кончи́нѣ,

д҃_i. Во гнѣ́вѣ кончи́ны, и҆ не бꙋ́дꙋтъ: и҆ ѹ҆вѣ́дѧтъ, ꙗ҆́кѡ бг҃ъ влⷣчествꙋетъ i҆а́кѡвомъ и҆ концы̀ землѝ.

є҃_i. Возвратѧ́тсѧ на ве́черъ, и҆ вза́лчꙋтъ ꙗ҆́кѡ пе́съ, и҆ ѡ҆бы́дꙋтъ гра́дъ:

s҃_i. Тíи разы́дꙋтсѧ ꙗ҆́сти: а҆́ще ли же не насы́тѧтсѧ, и҆ поро́пщꙋтъ.

з҃_i. А҆́зъ же воспою̀ си́лꙋ твою̀ и҆ возра́дꙋюсѧ заꙋ́тра ѡ҆ млⷭ҇ти твое́й: ꙗ҆́кѡ бы́лъ є҆сѝ застꙋ́пникъ мо́й и҆ прибѣ́жище моѐ въ де́нь ско́рби моеѧ̀.

и҃_i. Помо́щникъ мо́й є҆сѝ, тебѣ̀ пою̀: ꙗ҆́кѡ бг҃ъ застꙋ́пникъ мо́й є҆сѝ, бж҃е мо́й, млⷭ҇ть моѧ̀.

а҃. Въ коне́цъ, ѡ҆ и҆змѣни́тисѧ хотѧ́щихъ, въ столпописа́нiе дв҃дꙋ, въ наꙋче́нiе:

в҃. Внегда̀ сожжѐ средорѣ́чiе сѷрíйское и҆ сѷрíю сова́лскꙋю, и҆ возврати́сѧ i҆ѡа́въ и҆ поразѝ є҆дѡ́ма въ де́бри соле́й двана́десѧть ты́сѧщъ, н҃ѳ.

г҃. Бж҃е, ѿри́нꙋлъ ны̀ є҆сѝ и҆ низложи́лъ є҆сѝ на́съ, разгнѣ́валсѧ є҆сѝ и҆ ѹ҆ще́дрилъ є҆сѝ на́съ.

д҃. Стрѧ́слъ є҆сѝ зе́млю и҆ смꙋти́лъ є҆сѝ ю҆̀: и҆сцѣлѝ сокрꙋше́нiе є҆ѧ̀, ꙗ҆́кѡ подви́жесѧ.

є҃. Показа́лъ є҆сѝ лю́демъ твои̑мъ жестѡ́каѧ: напои́лъ є҆сѝ на́съ вiно́мъ ѹ҆миле́нiѧ.

s҃. Да́лъ є҆сѝ боѧ́щымсѧ тебє̀ зна́менiе, є҆́же ѹ҆бѣжа́ти ѿ лица̀ лꙋ́ка.

з҃. Ꙗ҆́кѡ да и҆зба́вѧтсѧ возлю́бленнiи твоѝ, сп҃сѝ десни́цею твое́ю и҆ ѹ҆слы́ши мѧ̀.

и҃. Бг҃ъ возглаго́ла во ст҃ѣ́мъ свое́мъ: возра́дꙋюсѧ, и҆ раздѣлю̀ сiки́мꙋ, и҆ ю҆до́ль жили́щъ размѣ́рю.

ѳ҃. Мо́й є҆́сть галаа́дъ, и҆ мо́й є҆́сть манассíй, є҆фре́мъ крѣ́пость главы̀ моеѧ̀, i҆ꙋ́да ца́рь мо́й.

_i҃. Мѡа́въ коно́бъ ѹ҆пова́нiѧ моегѡ̀: на i҆дꙋме́ю прострꙋ̀ сапо́гъ мо́й: мнѣ̀ и҆ноплемє́нницы покори́шасѧ.

а҃_i. Кто̀ введе́тъ мѧ̀ во гра́дъ ѡ҆гражде́нiѧ; и҆лѝ кто̀ наста́витъ мѧ̀ до i҆дꙋме́и;

в҃_i. Не ты́ ли, бж҃е, ѿри́нꙋвый на́съ; и҆ не и҆зы́деши, бж҃е, въ си́лахъ на́шихъ;

г҃_i. Да́ждь на́мъ по́мощь ѿ ско́рби: и҆ сꙋ́етно спасе́нiе человѣ́ческо.

д҃_i. Ѡ҆ бз҃ѣ сотвори́мъ си́лꙋ: и҆ то́й ѹ҆ничижи́тъ стꙋжа́ющыѧ на́мъ.

а҃. Въ коне́цъ, въ пѣ́снехъ, дв҃дꙋ ѱало́мъ, ѯ҃.

в҃. Ѹ҆слы́ши, бж҃е, моле́нiе моѐ, вонмѝ моли́твѣ мое́й:

г҃. Ѿ конє́цъ землѝ къ тебѣ̀ воззва́хъ, внегда̀ ѹ҆ны̀ се́рдце моѐ: на ка́мень возне́слъ мѧ̀ є҆сѝ, наста́вилъ мѧ̀ є҆сѝ,

д҃. Ꙗ҆́кѡ бы́лъ є҆сѝ ѹ҆пова́нiе моѐ, сто́лпъ крѣ́пости ѿ лица̀ вра́жiѧ.

є҃. Вселю́сѧ въ селе́нiи твое́мъ во вѣ́ки, покры́юсѧ въ кро́вѣ кри́лъ твои́хъ.

s҃. Ꙗ҆́кѡ ты̀, бж҃е, ѹ҆слы́шалъ є҆сѝ моли̑твы моѧ̑, да́лъ є҆сѝ достоѧ́нiе боѧ́щымсѧ и҆́мене твоегѡ̀.

з҃. Дни̑ на дни̑ царє́вы приложи́ши, лѣ̑та є҆гѡ̀ до днѐ ро́да и҆ ро́да.

и҃. Пребꙋ́детъ въ вѣ́къ предꙿ бг҃омъ: млⷭ҇ть и҆ и҆́стинꙋ є҆гѡ̀ кто̀ взы́щетъ;

ѳ҃. Та́кѡ воспою̀ и҆́мени твоемꙋ̀ во вѣ́ки, возда́ти мѝ моли̑твы моѧ̑ де́нь ѿ днѐ.

Сла́ва:

а҃. Въ коне́цъ, ѡ҆ i҆дiѳꙋ́мѣ, ѱало́мъ дв҃дꙋ, ѯ҃а.

в҃. Не бг҃ꙋ ли повине́тсѧ дꙋша̀ моѧ̀; ѿ тогѡ́ бо сп҃се́нiе моѐ.

г҃. И҆́бо то́й бг҃ъ мо́й и҆ сп҃съ мо́й, застꙋ́пникъ мо́й: не подви́жꙋсѧ наипа́че.

д҃. Доко́лѣ належитѐ на человѣ́ка; ѹ҆бива́ете всѝ вы̀, ꙗ҆́кѡ стѣнѣ̀ преклоне́нѣ и҆ ѡ҆пло́тꙋ возринове́нꙋ.

є҃. Ѻ҆ба́че цѣ́нꙋ мою̀ совѣща́ша ѿри́нꙋти, теко́ша въ жа́жди: ѹ҆сты̑ свои́ми бл҃гословлѧ́хꙋ, и҆ се́рдцемъ свои́мъ кленѧ́хꙋ.

s҃. Ѻ҆ба́че бг҃ови повини́сѧ, дꙋшѐ моѧ̀: ꙗ҆́кѡ ѿ тогѡ̀ терпѣ́нiе моѐ.

з҃. И҆́бо то́й бг҃ъ мо́й и҆ сп҃съ мо́й, застꙋ́пникъ мо́й: не преселю́сѧ.

и҃. Ѡ҆ бз҃ѣ сп҃се́нiе моѐ и҆ сла́ва моѧ̀: бг҃ъ по́мощи моеѧ̀, и҆ ѹ҆пова́нiе моѐ на бг҃а.

ѳ҃. Ѹ҆пова́йте на него̀, ве́сь со́нмъ люде́й: и҆злiѧ́йте предꙿ ни́мъ сердца̀ ва̑ша, ꙗ҆́кѡ бг҃ъ помо́щникъ на́шъ.

_i҃. Ѻ҆ба́че сꙋ́етни сы́нове человѣ́честiи, лжи́ви сы́нове человѣ́честiи въ мѣ́рилѣхъ є҆́же непра́вдовати: тíи ѿ сꙋеты̀ вкꙋ́пѣ.

а҃_i. Не ѹ҆пова́йте на непра́вдꙋ, и҆ на восхище́нiе не жела́йте: бога́тство а҆́ще тече́тъ, не прилага́йте се́рдца.

в҃_i. Е҆ди́ною глаго́ла бг҃ъ, дво́ѧ сiѧ̑ слы́шахъ, занѐ держа́ва бж҃iѧ,

г҃_i. И҆ твоѧ̀, гдⷭ҇и, млⷭ҇ть: ꙗ҆́кѡ ты̀ возда́си комꙋ́ждо по дѣлѡ́мъ є҆гѡ̀.

а҃. Ѱало́мъ дв҃дꙋ, внегда̀ бы́ти є҆мꙋ̀ въ пꙋсты́ни i҆ꙋде́йстѣй, ѯ҃в.

в҃. Бж҃е, бж҃е мо́й, къ тебѣ̀ ѹ҆́тренюю: возжада̀ тебѐ дꙋша̀ моѧ̀, ко́ль мно́жицею тебѣ̀ пло́ть моѧ̀, въ землѝ пꙋ́стѣ и҆ непрохо́днѣ и҆ безво́днѣ.

г҃. Та́кѡ во ст҃ѣ́мъ ꙗ҆ви́хсѧ тебѣ̀, ви́дѣти си́лꙋ твою̀ и҆ сла́вꙋ твою̀.

д҃. Ꙗ҆́кѡ лꙋ́чши млⷭ҇ть твоѧ̀ па́че живѡ́тъ: ѹ҆стнѣ̀ моѝ похвали́тѣ тѧ̀.

є҃. Та́кѡ бл҃гословлю́ тѧ въ животѣ̀ мое́мъ и҆ ѡ҆ и҆́мени твое́мъ воздѣжꙋ̀ рꙋ́цѣ моѝ.

s҃. Ꙗ҆́кѡ ѿ тꙋ́ка и҆ ма́сти да и҆спо́лнитсѧ дꙋша̀ моѧ̀, и҆ ѹ҆стна́ма ра́дости восхва́лѧтъ тѧ̀ ѹ҆ста̀ моѧ̑.

з҃. А҆́ще помина́хъ тѧ̀ на посте́ли мое́й, на ѹ҆́треннихъ поꙋча́хсѧ въ тѧ̀:

и҃. Ꙗ҆́кѡ бы́лъ є҆сѝ помо́щникъ мо́й, и҆ въ кро́вѣ крилꙋ̑ твоє́ю возра́дꙋюсѧ.

ѳ҃. Прильпѐ дꙋша̀ моѧ̀ по тебѣ̀: мене́ же прiѧ́тъ десни́ца твоѧ̀.

_i҃. Тíи же всꙋ́е и҆ска́ша дꙋ́шꙋ мою̀: вни́дꙋтъ въ преиспѡ́днѧѧ землѝ:

а҃_i. Предадѧ́тсѧ въ рꙋ́ки ѻ҆рꙋ́жiѧ, ча̑сти ли́совѡмъ бꙋ́дꙋтъ.

в҃_i. Ца́рь же возвесели́тсѧ ѡ҆ бз҃ѣ: похва́литсѧ всѧ́къ клены́йсѧ и҆́мъ, ꙗ҆́кѡ загради́шасѧ ѹ҆ста̀ глаго́лющихъ непра́вєднаѧ.

а҃. Въ коне́цъ, ѱало́мъ дв҃дꙋ, ѯ҃г.

в҃. Ѹ҆слы́ши, бж҃е, гла́съ мо́й, внегда̀ моли́ти ми сѧ къ тебѣ̀: ѿ стра́ха вра́жiѧ и҆змѝ дꙋ́шꙋ мою̀.

г҃. Покры́й мѧ̀ ѿ со́нма лꙋка́внꙋющихъ, ѿ мно́жества дѣ́лающихъ непра́вдꙋ:

д҃. И҆̀же и҆зꙿѡстри́ша ꙗ҆́кѡ ме́чь ѧ҆зы́ки своѧ̑, напрѧго́ша лꙋ́къ сво́й, ве́щь го́рькꙋ,

є҃. Сострѣлѧ́ти въ та́йныхъ непоро́чна: внеза́пꙋ сострѣлѧ́ютъ є҆го̀, и҆ не ѹ҆боѧ́тсѧ.

s҃. Ѹ҆тверди́ша себѣ̀ сло́во лꙋка́вое: повѣ́даша скры́ти сѣ́ть, рѣ́ша: кто̀ ѹ҆́зритъ и҆̀хъ;

з҃. И҆спыта́ша беззако́нiе: и҆счезо́ша и҆спыта́ющiи и҆спыта̑нiѧ: пристꙋ́питъ человѣ́къ, и҆ се́рдце глꙋбоко̀.

и҃. И҆ вознесе́тсѧ бг҃ъ: стрѣ́лы младе́нєцъ бы́ша ꙗ҆́звы и҆́хъ,

ѳ҃. И҆ и҆знемого́ша на нѧ̀ ꙗ҆зы́цы и҆́хъ: смꙋти́шасѧ всѝ ви́дѧщiи и҆̀хъ.

_i҃. И҆ ѹ҆боѧ́сѧ всѧ́къ человѣ́къ: и҆ возвѣсти́ша дѣла̀ бж҃iѧ, и҆ творє́нiѧ є҆гѡ̀ разꙋмѣ́ша.

а҃_i. Возвесели́тсѧ првⷣникъ ѡ҆ гдⷭ҇ѣ и҆ ѹ҆пова́етъ на него̀: и҆ похва́лѧтсѧ всѝ пра́вiи срⷣцемъ.

Сла́ва:

Каѳíсма ѳ҃.

а҃. Въ коне́цъ, ѱало́мъ пѣ́сни дв҃дꙋ, пѣ́снь i҆еремíева и҆ i҆езекíилева, люде́й преселе́нiѧ, є҆гда̀ хотѧ́хꙋ и҆сходи́ти, ѯ҃д.

в҃. Тебѣ̀ подоба́етъ пѣ́снь, бж҃е, въ сiѡ́нѣ, и҆ тебѣ̀ возда́стсѧ моли́тва во i҆ерⷭ҇ли́мѣ.

г҃. Ѹ҆слы́ши моли́твꙋ мою̀: къ тебѣ̀ всѧ́ка пло́ть прiи́детъ.

д҃. Словеса̀ беззакѡ́нникъ премого́ша на́съ: и҆ нечє́стiѧ на̑ша ты̀ ѡ҆чи́стиши.

є҃. Бл҃же́нъ, є҆го́же и҆збра́лъ є҆сѝ и҆ прiѧ́лъ, всели́тсѧ во дво́рѣхъ твои́хъ. И҆спо́лнимсѧ во бл҃ги́хъ до́мꙋ твоегѡ̀: ст҃ъ хра́мъ тво́й.

s҃. Ди́венъ въ пра́вдѣ, ѹ҆слы́ши ны̀, бж҃е, сп҃си́телю на́шъ, ѹ҆пова́нiе всѣ́хъ конце́й землѝ и҆ сꙋ́щихъ въ мо́ри дале́че:

з҃. Ѹ҆готовлѧ́ѧй го́ры крѣ́постiю свое́ю, препоѧ́санъ си́лою:

и҃. Смꙋща́ѧй глꙋбинꙋ̀ морскꙋ́ю, шꙋ́мꙋ во́лнъ є҆гѡ̀ кто̀ постои́тъ; смѧтꙋ́тсѧ ꙗ҆зы́цы,

ѳ҃. И҆ ѹ҆боѧ́тсѧ живꙋ́щiи въ конца́хъ ѿ зна́менiй твои́хъ: и҆схо́ды ѹ҆́тра и҆ ве́чера ѹ҆краси́ши.

_i҃. Посѣти́лъ є҆сѝ зе́млю и҆ ѹ҆пои́лъ є҆сѝ ю҆̀, ѹ҆мно́жилъ є҆сѝ ѡ҆богати́ти ю҆̀: рѣка̀ бж҃iѧ напо́лнисѧ во́дъ: ѹ҆гото́валъ є҆сѝ пи́щꙋ и҆̀мъ, ꙗ҆́кѡ та́кѡ (є҆́сть) ѹ҆гото́ванiе.

а҃_i. Бразды̑ є҆ѧ̀ ѹ҆по́й, ѹ҆мно́жи жи̑та є҆ѧ̀: въ ка́плѧхъ є҆ѧ̀ возвесели́тсѧ @возсiѧ́ющи@{@прозѧба́ющи@}.

в҃_i. Бл҃гослови́ши вѣне́цъ лѣ́та бла́гости твоеѧ̀, и҆ полѧ̀ твоѧ̑ и҆спо́лнѧтсѧ тꙋ́ка:

г҃_i. Разботѣ́ютъ кра̑снаѧ пꙋсты́ни, и҆ ра́достiю хо́лми препоѧ́шꙋтсѧ.

д҃_i. Ѡ҆дѣ́ѧшасѧ ѻ҆́вни ѻ҆́вчiи, и҆ ѹ҆дѡ́лiѧ ѹ҆мно́жатъ пшени́цꙋ: воззовꙋ́тъ, и҆́бо воспою́тъ.

а҃. Въ коне́цъ, пѣ́снь ѱалма̀ воскрⷭ҇нiѧ, ѯ҃є.

в҃. Воскли́кните гдⷭ҇еви всѧ̀ землѧ̀, по́йте же и҆́мени є҆гѡ̀, дади́те сла́вꙋ хвалѣ̀ є҆гѡ̀.

г҃. Рцы́те бг҃ꙋ: ко́ль стра̑шна дѣла̀ твоѧ̑; во мно́жествѣ си́лы твоеѧ̀ со́лжꙋтъ тебѣ̀ вразѝ твоѝ.

д҃. Всѧ̀ землѧ̀ да покло́нитсѧ тебѣ̀ и҆ пое́тъ тебѣ̀, да пое́тъ же и҆́мени твоемꙋ̀, вы́шнiй.

є҃. Прiиди́те и҆ ви́дите дѣла̀ бж҃iѧ, ко́ль стра́шенъ въ совѣ́тѣхъ па́че сынѡ́въ человѣ́ческихъ.

s҃. Ѡ҆браща́ѧй мо́ре въ сꙋ́шꙋ, въ рѣцѣ̀ про́йдꙋтъ нога́ми: та́мѡ возвесели́мсѧ ѡ҆ не́мъ,

з҃. Влⷣчествꙋющемъ си́лою свое́ю вѣ́комъ: ѻ҆́чи є҆гѡ̀ на ꙗ҆зы́ки призира́етѣ: преѡгорчева́ющiи да не возно́сѧтсѧ въ себѣ̀.

и҃. Бл҃гослови́те, ꙗ҆зы́цы, бг҃а на́шего, и҆ ѹ҆слы́шанъ сотвори́те гла́съ хвалы̀ є҆гѡ̀,

ѳ҃. Поло́жшагѡ дꙋ́шꙋ мою̀ въ живо́тъ, и҆ не да́вшаго во смѧте́нiе но́гъ мои́хъ.

_i҃. Ꙗ҆́кѡ и҆скꙋси́лъ ны̀ є҆сѝ, бж҃е, разже́глъ ны̀ є҆сѝ, ꙗ҆́коже разжиза́етсѧ сребро̀.

а҃_i. Вве́лъ ны̀ є҆сѝ въ сѣ́ть, положи́лъ є҆сѝ скѡ́рби на хребтѣ̀ на́шемъ.

в҃_i. Возве́лъ є҆сѝ человѣ́ки на главы̑ на́шѧ: проидо́хомъ сквозѣ̀ ѻ҆́гнь и҆ во́дꙋ, и҆ и҆зве́лъ є҆сѝ ны̀ въ поко́й.

г҃_i. Вни́дꙋ въ до́мъ тво́й со всесожже́нiемъ, возда́мъ тебѣ̀ моли̑твы моѧ̑,

д҃_i. Ꙗ҆̀же и҆зреко́стѣ ѹ҆стнѣ̀ моѝ, и҆ глаго́лаша ѹ҆ста̀ моѧ̑ въ ско́рби мое́й.

є҃_i. Всесожжє́нiѧ тꙋ̑чна вознесꙋ̀ тебѣ̀ съ кади́ломъ, и҆ ѻ҆вны̀, вознесꙋ̀ тебѣ̀ волы̀ съ кѡзлы̀.

s҃_i. Прiиди́те, ѹ҆слы́шите, и҆ повѣ́мъ ва́мъ, всѝ боѧ́щiисѧ бг҃а, є҆ли̑ка сотворѝ дꙋшѝ мое́й.

з҃_i. Къ немꙋ̀ ѹ҆сты̑ мои́ми воззва́хъ, и҆ вознесо́хъ подꙿ ѧ҆зы́комъ мои́мъ.

и҃_i. Непра́вдꙋ а҆́ще ѹ҆зрѣ́хъ въ се́рдцы мое́мъ, да не ѹ҆слы́шитъ менѐ гдⷭ҇ь.

ѳ҃_i. Сегѡ̀ ра́ди ѹ҆слы́ша мѧ̀ бг҃ъ, внѧ́тъ гла́сꙋ моле́нiѧ моегѡ̀.

к҃. Бл҃гослове́нъ бг҃ъ, и҆́же не ѿста́ви моли́твꙋ мою̀ и҆ млⷭ҇ть свою̀ ѿ менѐ.

а҃. Въ коне́цъ, въ пѣ́снехъ, ѱало́мъ пѣ́сни дв҃дꙋ, ѯ҃s.

в҃. Бж҃е, ѹ҆ще́дри ны̀ и҆ бл҃гослови́ ны, просвѣтѝ лицѐ твоѐ на ны̀ и҆ поми́лꙋй ны̀:

г҃. Позна́ти на землѝ пꙋ́ть тво́й, во всѣ́хъ ꙗ҆зы́цѣхъ сп҃се́нiе твоѐ.

д҃. Да и҆сповѣ́дѧтсѧ тебѣ̀ лю́дiе, бж҃е, да и҆сповѣ́дѧтсѧ тебѣ̀ лю́дiе всѝ.

є҃. Да возвеселѧ́тсѧ и҆ да возра́дꙋютсѧ ꙗ҆зы́цы: ꙗ҆́кѡ сꙋ́диши лю́демъ правото́ю, и҆ ꙗ҆зы́ки на землѝ наста́виши.

s҃. Да и҆сповѣ́дѧтсѧ тебѣ̀ лю́дiе, бж҃е, да и҆сповѣ́дѧтсѧ тебѣ̀ лю́дiе всѝ.

з҃. Землѧ̀ дадѐ пло́дъ сво́й: бл҃гослови́ ны, бж҃е, бж҃е на́шъ,

и҃. Бл҃гослови́ ны, бж҃е: и҆ да ѹ҆боѧ́тсѧ є҆гѡ̀ всѝ концы̀ землѝ.

Сла́ва:

а҃. Въ коне́цъ, ѱало́мъ пѣ́сни дв҃дꙋ, ѯ҃з.

в҃. Да воскрⷭ҇нетъ бг҃ъ, и҆ расточа́тсѧ вразѝ є҆гѡ̀, и҆ да бѣжа́тъ ѿ лица̀ є҆гѡ̀ ненави́дѧщiи є҆го̀.

г҃. Ꙗ҆́кѡ и҆счеза́етъ ды́мъ, да и҆сче́знꙋтъ: ꙗ҆́кѡ та́етъ во́скъ ѿ лица̀ ѻ҆гнѧ̀, та́кѡ да поги́бнꙋтъ грѣ̑шницы ѿ лица̀ бж҃iѧ:

д҃. А҆ првⷣницы да возвеселѧ́тсѧ, да возра́дꙋютсѧ предꙿ бг҃омъ, да насладѧ́тсѧ въ весе́лiи.

є҃. Воспо́йте бг҃ꙋ, по́йте и҆́мени є҆гѡ̀: пꙋтесотвори́те возше́дшемꙋ на за́пады, гдⷭ҇ь и҆́мѧ є҆мꙋ̀: и҆ ра́дꙋйтесѧ предꙿ ни́мъ.

s҃. Да смѧтꙋ́тсѧ ѿ лица̀ є҆гѡ̀, ѻ҆ц҃а̀ си́рыхъ и҆ сꙋдiѝ вдови́цъ: бг҃ъ въ мѣ́стѣ ст҃ѣ́мъ свое́мъ.

з҃. Бг҃ъ вселѧ́етъ є҆диномы́слєнныѧ въ до́мъ, и҆зводѧ̀ ѡ҆кова̑нныѧ мꙋ́жествомъ, та́кожде преѡгорчева́ющыѧ живꙋ́щыѧ во гробѣ́хъ.

и҃. Бж҃е, внегда̀ и҆сходи́ти тебѣ̀ предꙿ людьмѝ твои́ми, внегда̀ мимоходи́ти тебѣ̀ въ пꙋсты́ни,

ѳ҃. Землѧ̀ потрѧсе́сѧ, и҆́бо небеса̀ ка́нꙋша ѿ лица̀ бг҃а сiна́ина, ѿ лица̀ бг҃а i҆и҃лева.

_i҃. До́ждь во́ленъ ѿлꙋчи́ши, бж҃е, достоѧ́нiю твоемꙋ̀, и҆ и҆знемо́же, ты́ же соверши́лъ є҆сѝ є҆̀.

а҃_i. Живѡ́тнаѧ твоѧ̑ живꙋ́тъ на не́й: ѹ҆гото́валъ є҆сѝ бл҃гостiю твое́ю ни́щемꙋ, бж҃е.

в҃_i. Гдⷭ҇ь да́стъ глаго́лъ бл҃говѣствꙋ́ющымъ си́лою мно́гою:

г҃_i. Цр҃ь си́лъ возлю́бленнагѡ, @красото́ю@{@ра́ди красоты̀@} до́мꙋ раздѣли́ти кѡры́сти.

д҃_i. А҆́ще поспитѐ посредѣ̀ предѣ̑лъ, крилѣ̑ голꙋби̑нѣ посре́брєнѣ, и҆ междора̑мiѧ є҆ѧ̀ въ блеща́нiи зла́та:

є҃_i. Внегда̀ ра́знствитъ нбⷭ҇ный царѝ на не́й, ѡ҆снѣжа́тсѧ въ селмѡ́нѣ.

s҃_i. Гора̀ бж҃iѧ, гора̀ тꙋ́чнаѧ, гора̀ ѹ҆сыре́ннаѧ, гора̀ тꙋ́чнаѧ.

з҃_i. Вскꙋ́ю непщꙋ́ете, го́ры ѹ҆сырє́нныѧ; гора̀, ю҆́же бл҃говолѝ бг҃ъ жи́ти въ не́й: и҆́бо гдⷭ҇ь всели́тсѧ до конца̀.

и҃_i. Колесни́ца бж҃iѧ тма́ми тє́мъ, ты́сѧща гобзꙋ́ющихъ: гдⷭ҇ь въ ни́хъ въ сiна́и во ст҃ѣ́мъ.

ѳ҃_i. Возше́лъ є҆сѝ на высотꙋ̀, плѣни́лъ є҆сѝ плѣ́нъ: прiѧ́лъ є҆сѝ даѧ̑нiѧ въ человѣ́цѣхъ, и҆́бо не покарѧ́ющыѧсѧ, є҆́же всели́тисѧ.

к҃. Гдⷭ҇ь бг҃ъ бл҃гослове́нъ, бл҃гослове́нъ гдⷭ҇ь де́нь днѐ: поспѣши́тъ на́мъ бг҃ъ сп҃се́нiй на́шихъ.

к҃а. Бг҃ъ на́шъ бг҃ъ є҆́же сп҃са́ти: и҆ гдⷭ҇нѧ, гдⷭ҇нѧ и҆схѡ́дища смє́ртнаѧ.

к҃в. Ѻ҆ба́че бг҃ъ сокрꙋши́тъ главы̑ врагѡ́въ свои́хъ, ве́рхъ вла̑съ преходѧ́щихъ въ прегрѣше́нiихъ свои́хъ.

к҃г. Речѐ гдⷭ҇ь: ѿ васа́на ѡ҆бращꙋ̀, ѡ҆бращꙋ̀ во глꙋбина́хъ морски́хъ:

к҃д. Ꙗ҆́кѡ да ѡ҆мо́читсѧ нога̀ твоѧ̀ въ кро́ви, ѧ҆зы́къ пє́съ твои́хъ ѿ вра̑гъ ѿ негѡ̀.

к҃є. Ви̑дѣна бы́ша шє́ствiѧ твоѧ̑, бж҃е, шє́ствiѧ бг҃а моегѡ̀ цр҃ѧ̀, и҆́же во ст҃ѣ́мъ.

к҃s. Предвари́ша кнѧ̑зи бли́зꙿ пою́щихъ, посредѣ̀ дѣ́въ тѷмпа́нницъ.

к҃з. Въ цр҃квахъ бл҃гослови́те бг҃а, гдⷭ҇а ѿ и҆стѡ́чникъ i҆и҃левыхъ.

к҃и. Та́мѡ венiамíнъ ю҆нѣ́йшiй во ѹ҆́жасѣ, кнѧ̑зи i҆ꙋ́дови влады́ки и҆́хъ, кнѧ̑зи завꙋлѡ̑ни, кнѧ̑зи нефѳалȋмли.

к҃ѳ. Заповѣ́ждь, бж҃е, си́лою твое́ю: ѹ҆крѣпѝ, бж҃е, сiѐ, є҆́же содѣ́лалъ є҆сѝ въ на́съ.

л҃. Ѿ хра́ма твоегѡ̀ во i҆ерⷭ҇ли́мъ тебѣ̀ принесꙋ́тъ ца́рiе да́ры.

л҃а. Запретѝ sвѣрє́мъ трѡ́стнымъ: со́нмъ ю҆нє́цъ въ ю҆́ницахъ людски́хъ, є҆́же затвори́ти и҆скꙋшє́нныѧ сребро́мъ: расточѝ ꙗ҆зы́ки хотѧ́щыѧ бра́немъ.

л҃в. Прiи́дꙋтъ моли̑твенницы ѿ є҆гѵ́пта: є҆ѳiо́пiа предвари́тъ рꙋ́кꙋ свою̀ къ бг҃ꙋ.

л҃г. Ца̑рства земна̑ѧ, по́йте бг҃ꙋ, воспо́йте гдⷭ҇еви,

л҃д. Возше́дшемꙋ на нб҃о нб҃сѐ на восто́ки: сѐ, да́стъ гла́сꙋ своемꙋ̀ гла́съ си́лы.

л҃є. Дади́те сла́вꙋ бг҃ови: на i҆и҃ли велелѣ́пота є҆гѡ̀, и҆ си́ла є҆гѡ̀ на ѻ҆́блацѣхъ.

л҃s. Ди́венъ бг҃ъ во ст҃ы́хъ свои́хъ: бг҃ъ i҆и҃левъ, то́й да́стъ си́лꙋ и҆ держа́вꙋ лю́демъ свои̑мъ. Бл҃гослове́нъ бг҃ъ.

Сла́ва:

а҃. Въ коне́цъ, @ѡ҆ и҆змѣ́ншихсѧ@{@ѡ҆ и҆мꙋ́щихъ и҆змѣни́тисѧ@}, ѱало́мъ дв҃дꙋ, ѯ҃и.

в҃. Сп҃си́ мѧ, бж҃е, ꙗ҆́кѡ внидо́ша во́ды до дꙋшѝ моеѧ̀.

г҃. Ѹ҆глѣбо́хъ въ тимѣ́нiи глꙋбины̀, и҆ нѣ́сть постоѧ́нiѧ: прiидо́хъ во глꙋбины̑ морскȋѧ, и҆ бꙋ́рѧ потопи́ мѧ.

д҃. Ѹ҆трꙋди́хсѧ зовы́й, и҆змолчѐ горта́нь мо́й: и҆счезо́стѣ ѻ҆́чи моѝ, ѿ є҆́же ѹ҆пова́ти мѝ на бг҃а моего̀.

є҃. Ѹ҆мно́жишасѧ па́че вла̑съ главы̀ моеѧ̀ ненави́дѧщiи мѧ̀ тꙋ́не: ѹ҆крѣпи́шасѧ вразѝ моѝ, и҆згонѧ́щiи мѧ̀ непра́веднѡ: ꙗ҆̀же не восхища́хъ, тогда̀ воздаѧ́хъ.

s҃. Бж҃е, ты̀ ѹ҆вѣ́дѣлъ є҆сѝ безꙋ́мiе моѐ, и҆ прегрѣшє́нiѧ моѧ̑ ѿ тебє̀ не ѹ҆таи́шасѧ.

з҃. Да не постыдѧ́тсѧ ѡ҆ мнѣ̀ терпѧ́щiи тебѐ, гдⷭ҇и, гдⷭ҇и си́лъ: нижѐ да посра́мѧтсѧ ѡ҆ мнѣ̀ и҆́щꙋщiи тебѐ, бж҃е i҆и҃левъ.

и҃. Ꙗ҆́кѡ тебє̀ ра́ди претерпѣ́хъ поноше́нiе, покры̀ срамота̀ лицѐ моѐ.

ѳ҃. Чꙋ́ждь бы́хъ бра́тiи мое́й и҆ стра́ненъ сыновѡ́мъ ма́тере моеѧ̀:

_i҃. Ꙗ҆́кѡ ре́вность до́мꙋ твоегѡ̀ снѣде́ мѧ, и҆ поношє́нiѧ поносѧ́щихъ тѝ нападо́ша на мѧ̀.

а҃_i. И҆ покры́хъ посто́мъ дꙋ́шꙋ мою̀, и҆ бы́сть въ поноше́нiе мнѣ̀:

в҃_i. И҆ положи́хъ ѡ҆дѣѧ́нiе моѐ вре́тище, и҆ бы́хъ и҆̀мъ въ при́тчꙋ.

г҃_i. Ѡ҆ мнѣ̀ глꙋмлѧ́хꙋсѧ сѣдѧ́щiи во вратѣ́хъ, и҆ ѡ҆ мнѣ̀ поѧ́хꙋ пiю́щiи вiно̀.

д҃_i. А҆́зъ же моли́твою мое́ю къ тебѣ̀, бж҃е: вре́мѧ бл҃говоле́нiѧ, бж҃е: во мно́жествѣ млⷭ҇ти твоеѧ̀ ѹ҆слы́ши мѧ̀, во и҆́стинѣ сп҃се́нiѧ твоегѡ̀.

є҃_i. Сп҃си́ мѧ ѿ бре́нiѧ, да не ѹ҆глѣ́бнꙋ: да и҆зба́влюсѧ ѿ ненави́дѧщихъ мѧ̀ и҆ ѿ глꙋбо́кихъ во́дъ.

s҃_i. Да не потопи́тъ менѐ бꙋ́рѧ водна́ѧ, нижѐ да пожре́тъ менѐ глꙋбина̀, нижѐ сведе́тъ ѡ҆ мнѣ̀ рове́нникъ ѹ҆́стъ свои́хъ.

з҃_i. Ѹ҆слы́ши мѧ̀, гдⷭ҇и, ꙗ҆́кѡ бл҃га млⷭ҇ть твоѧ̀: по мно́жествꙋ щедро́тъ твои́хъ при́зри на мѧ̀.

и҃_i. Не ѿвратѝ лица̀ твоегѡ̀ ѿ ѻ҆́трока твоегѡ̀, ꙗ҆́кѡ скорблю̀: ско́рѡ ѹ҆слы́ши мѧ̀.

ѳ҃_i. Вонмѝ дꙋшѝ мое́й и҆ и҆зба́ви ю҆̀: вра̑гъ мои́хъ ра́ди и҆зба́ви мѧ̀.

к҃. Ты́ бо вѣ́си поноше́нiе моѐ, и҆ стꙋ́дъ мо́й, и҆ срамотꙋ̀ мою̀: предꙿ тобо́ю всѝ ѡ҆скорблѧ́ющiи мѧ̀.

к҃а. Поноше́нiе ча́ѧше дꙋша̀ моѧ̀ и҆ стра́сть: и҆ жда́хъ соскорбѧ́щагѡ, и҆ не бѣ̀, и҆ ѹ҆тѣша́ющихъ, и҆ не ѡ҆брѣто́хъ.

к҃в. И҆ да́ша въ снѣ́дь мою̀ же́лчь, и҆ въ жа́ждꙋ мою̀ напои́ша мѧ̀ ѻ҆́цта.

к҃г. Да бꙋ́детъ трапе́за и҆́хъ предꙿ ни́ми въ сѣ́ть и҆ въ воздаѧ́нiе и҆ въ собла́знъ.

к҃д. Да помрача́тсѧ ѻ҆́чи и҆́хъ, є҆́же не ви́дѣти, и҆ хребе́тъ и҆́хъ вы́нꙋ слѧцы̀.

к҃є. Проле́й на нѧ̀ гнѣ́въ тво́й, и҆ ꙗ҆́рость гнѣ́ва твоегѡ̀ да пости́гнетъ и҆̀хъ.

к҃s. Да бꙋ́детъ дво́ръ и҆́хъ пꙋ́стъ, и҆ въ жили́щахъ и҆́хъ да не бꙋ́детъ живы́й.

к҃з. Занѐ є҆го́же ты̀ порази́лъ є҆сѝ, тíи погна́ша, и҆ къ болѣ́зни ꙗ҆́звъ мои́хъ приложи́ша.

к҃и. Приложѝ беззако́нiе къ беззако́нiю и҆́хъ, и҆ да не вни́дꙋтъ въ пра́вдꙋ твою̀.

к҃ѳ. Да потребѧ́тсѧ ѿ кни́ги живы́хъ, и҆ съ првⷣными да не напи́шꙋтсѧ.

л҃. Ни́щъ и҆ болѧ́й є҆́смь а҆́зъ: сп҃се́нiе твоѐ, бж҃е, да прiи́метъ мѧ̀.

л҃а. Восхвалю̀ и҆́мѧ бг҃а моегѡ̀ съ пѣ́снiю, возвели́чꙋ є҆го̀ во хвале́нiи:

л҃в. И҆ ѹ҆го́дно бꙋ́детъ бг҃ꙋ па́че тельца̀ ю҆́на, ро́ги и҆зносѧ́ща и҆ па́знѡкти.

л҃г. Да ѹ҆́зрѧтъ ни́щiи и҆ возвеселѧ́тсѧ: взыщи́те бг҃а, и҆ жива̀ бꙋ́детъ дꙋша̀ ва́ша.

л҃д. Ꙗ҆́кѡ ѹ҆слы́ша ѹ҆бѡ́гiѧ гдⷭ҇ь, и҆ ѡ҆кова̑нныѧ своѧ̑ не ѹ҆ничижѝ.

л҃є. Да восхва́лѧтъ є҆го̀ нб҃са̀ и҆ землѧ̀, мо́ре и҆ всѧ̑ живꙋ̑щаѧ въ не́мъ.

л҃s. Ꙗ҆́кѡ бг҃ъ сп҃се́тъ сiѡ́на, и҆ сози́ждꙋтсѧ гра́ди i҆ꙋде́йстiи, и҆ вселѧ́тсѧ та́мѡ и҆ наслѣ́дѧтъ и҆̀:

л҃з. И҆ сѣ́мѧ рабѡ́въ твои́хъ ѹ҆держи́тъ и҆̀, и҆ лю́бѧщiи и҆́мѧ твоѐ вселѧ́тсѧ въ не́мъ.

а҃. Въ коне́цъ дв҃дꙋ, въ воспомина́нiе, во є҆́же сп҃сти́ мѧ гдⷭ҇ꙋ, ѯ҃ѳ.

в҃. Бж҃е, въ по́мощь мою̀ вонмѝ: гдⷭ҇и, помощи́ ми потщи́сѧ.

г҃. Да постыдѧ́тсѧ и҆ посра́мѧтсѧ и҆́щꙋщiи дꙋ́шꙋ мою̀, да возвратѧ́тсѧ вспѧ́ть и҆ постыдѧ́тсѧ хотѧ́щiи мѝ sла̑ѧ:

д҃. Да возратѧ́тсѧ а҆́бiе стыдѧ́щесѧ глаго́лющiи мѝ: бла́гоже, бла́гоже.

є҃. Да возра́дꙋютсѧ и҆ возвеселѧ́тсѧ ѡ҆ тебѣ̀ всѝ и҆́щꙋщiи тебѐ, бж҃е: и҆ да глаго́лютъ вы́нꙋ, да возвели́читсѧ гдⷭ҇ь, лю́бѧщiи сп҃се́нiе твоѐ.

s҃. А҆́зъ же ни́щъ є҆́смь и҆ ѹ҆бо́гъ, бж҃е, помози́ ми: помо́щникъ мо́й и҆ и҆зба́витель мо́й є҆сѝ ты̀, гдⷭ҇и, не закоснѝ.

Сла́ва:

Каѳíсма _i҃.

Дв҃дꙋ ѱало́мъ, сынѡ́въ i҆ѡнада́вовыхъ и҆ пе́рвыхъ плѣ́ншихсѧ, не надпи́санъ ѹ҆ є҆врє́й, ѻ҃.

а҃. На тѧ̀, гдⷭ҇и, ѹ҆пова́хъ, да не постыжꙋ́сѧ въ вѣ́къ.

в҃. Пра́вдою твое́ю и҆зба́ви мѧ̀ и҆ и҆зми́ мѧ: приклонѝ ко мнѣ̀ ѹ҆́хо твоѐ и҆ сп҃си́ мѧ.

г҃. Бꙋ́ди мѝ въ бг҃а защи́тителѧ и҆ въ мѣ́сто крѣ́пко сп҃сти́ мѧ: ꙗ҆́кѡ ѹ҆твержде́нiе моѐ и҆ прибѣ́жище моѐ є҆сѝ ты̀.

д҃. Бж҃е мо́й, и҆зба́ви мѧ̀ и҆зꙿ рꙋкѝ грѣ́шнагѡ, и҆зꙿ рꙋкѝ законопрестꙋ́пнагѡ и҆ ѡ҆би́дѧщагѡ:

є҃. Ꙗ҆́кѡ ты̀ є҆сѝ терпѣ́нiе моѐ, гдⷭ҇и, гдⷭ҇и, ѹ҆пова́нiе моѐ ѿ ю҆́ности моеѧ̀.

s҃. Въ тебѣ̀ ѹ҆тверди́хсѧ ѿ ѹ҆тро́бы, ѿ чре́ва ма́тере моеѧ̀ ты̀ є҆сѝ мо́й покрови́тель: ѡ҆ тебѣ̀ пѣ́нiе моѐ вы́нꙋ.

з҃. Ꙗ҆́кѡ чꙋ́до бы́хъ мнѡ́гимъ: и҆ ты̀ помо́щникъ мо́й крѣ́покъ.

и҃. Да и҆спо́лнѧтсѧ ѹ҆ста̀ моѧ̑ хвале́нiѧ, ꙗ҆́кѡ да воспою̀ сла́вꙋ твою̀, ве́сь де́нь великолѣ́пiе твоѐ.

ѳ҃. Не ѿве́ржи менѐ во вре́мѧ ста́рости: внегда̀ ѡ҆скꙋдѣва́ти крѣ́пости мое́й, не ѡ҆ста́ви менѐ.

_i҃. Ꙗ҆́кѡ рѣ́ша вразѝ моѝ мнѣ̀, и҆ стрегꙋ́щiи дꙋ́шꙋ мою̀ совѣща́ша вкꙋ́пѣ,

а҃_i. Глаго́люще: бг҃ъ ѡ҆ста́вилъ є҆́сть є҆го̀, пожени́те и҆ и҆ми́те є҆го̀, ꙗ҆́кѡ нѣ́сть и҆збавлѧ́ѧй.

в҃_i. Бж҃е мо́й, не ѹ҆дали́сѧ ѿ менѐ: бж҃е мо́й, въ по́мощь мою̀ вонмѝ.

г҃_i. Да постыдѧ́тсѧ и҆ и҆сче́знꙋтъ ѡ҆клевета́ющiи дꙋ́шꙋ мою̀, да ѡ҆блекꙋ́тсѧ въ стꙋ́дъ и҆ сра́мъ и҆́щꙋщiи sла̑ѧ мнѣ̀.

д҃_i. А҆́зъ же всегда̀ возꙿꙋпова́ю на тѧ̀, и҆ приложꙋ̀ на всѧ́кꙋ похвалꙋ̀ твою̀.

є҃_i. Ѹ҆ста̀ моѧ̑ возвѣстѧ́тъ пра́вдꙋ твою̀, ве́сь де́нь сп҃се́нiе твоѐ, ꙗ҆́кѡ не позна́хъ кни̑жнаѧ.

s҃_i. Вни́дꙋ въ си́лѣ гдⷭ҇ни: гдⷭ҇и, помѧнꙋ̀ пра́вдꙋ тебє̀ є҆ди́нагѡ.

з҃_i. Бж҃е мо́й, и҆̀мже наꙋчи́лъ мѧ̀ є҆сѝ ѿ ю҆́ности моеѧ̀, и҆ до ны́нѣ возвѣщꙋ̀ чꙋдеса̀ твоѧ̑.

и҃_i. И҆ да́же до ста́рости и҆ престарѣ́нiѧ, бж҃е мо́й, не ѡ҆ста́ви менѐ, до́ндеже возвѣщꙋ̀ мы́шцꙋ твою̀ ро́дꙋ всемꙋ̀ грѧдꙋ́щемꙋ,

ѳ҃_i. Си́лꙋ твою̀ и҆ пра́вдꙋ твою̀, бж҃е, да́же до вы́шнихъ, ꙗ҆̀же сотвори́лъ мѝ є҆сѝ вели̑чiѧ: бж҃е, кто̀ подо́бенъ тебѣ̀;

к҃. Е҆ли̑ки ꙗ҆ви́лъ мѝ є҆сѝ скѡ́рби мнѡ́ги и҆ sлы̀; и҆ ѡ҆бра́щьсѧ ѡ҆животвори́лъ мѧ̀ є҆сѝ и҆ ѿ бе́зднъ землѝ возве́лъ мѧ̀ є҆сѝ.

к҃а. Ѹ҆мно́жилъ є҆сѝ на мнѣ̀ вели́чествiе твоѐ, и҆ ѡ҆бра́щьсѧ ѹ҆тѣ́шилъ мѧ̀ є҆сѝ, и҆ ѿ бе́зднъ землѝ па́ки возве́лъ мѧ̀ є҆сѝ.

к҃в. И҆́бо а҆́зъ и҆сповѣ́мсѧ тебѣ̀ въ лю́дехъ, гдⷭ҇и, въ сосꙋ́дѣхъ ѱало́мскихъ и҆́стинꙋ твою̀, бж҃е: воспою̀ тебѣ̀ въ гꙋ́слехъ, ст҃ы́й i҆и҃левъ.

к҃г. Возра́дꙋетѣсѧ ѹ҆стнѣ̀ моѝ, є҆гда̀ воспою̀ тебѣ̀, и҆ дꙋша̀ моѧ̀, ю҆́же є҆сѝ и҆зба́вилъ:

к҃д. Е҆ще́ же и҆ ѧ҆зы́къ мо́й ве́сь де́нь поꙋчи́тсѧ пра́вдѣ твое́й, є҆гда̀ постыдѧ́тсѧ и҆ посра́мѧтсѧ и҆́щꙋщiй sла̑ѧ мнѣ̀.

Ѡ҆ соломѡ́нѣ, ѱало́мъ дв҃дꙋ, ѻ҃а.

а҃. Бж҃е, сꙋ́дъ тво́й царе́ви да́ждь, и҆ пра́вдꙋ твою̀ сы́нꙋ царе́вꙋ:

в҃. Сꙋди́ти лю́демъ твои̑мъ въ пра́вдѣ и҆ ни́щымъ твои̑мъ въ сꙋдѣ̀.

г҃. Да воспрiи́мꙋтъ го́ры ми́ръ лю́демъ и҆ хо́лми пра́вдꙋ.

д҃. Сꙋ́дитъ ни́щымъ людски̑мъ, и҆ спасе́тъ сы́ны ѹ҆бо́гихъ, и҆ смири́тъ клеветника̀.

є҃. И҆ пребꙋ́детъ съ со́лнцемъ, и҆ пре́жде лꙋны̀ ро́да родѡ́въ.

s҃. Сни́детъ ꙗ҆́кѡ до́ждь на рꙋно̀, и҆ ꙗ҆́кѡ ка́плѧ ка́плющаѧ на зе́млю.

з҃. Возсiѧ́етъ во дне́хъ є҆гѡ̀ пра́вда и҆ мно́жество ми́ра, до́ндеже ѿи́метсѧ лꙋна̀.

и҃. И҆ ѡ҆блада́етъ ѿ мо́рѧ до мо́рѧ, и҆ ѿ рѣ́къ до конє́цъ вселе́нныѧ.

ѳ҃. Предꙿ ни́мъ припадꙋ́тъ є҆ѳiо́плѧне, и҆ вразѝ є҆гѡ̀ пе́рсть поли́жꙋтъ.

_i҃. Ца́рiе ѳарсíйстiи и҆ ѻ҆́строви да́ры принесꙋ́тъ, ца́рiе а҆ра́встiи и҆ сава̀ да́ры приведꙋ́тъ:

а҃_i. И҆ покло́нѧтсѧ є҆мꙋ̀ всѝ ца́рiе зе́мстiи, всѝ ꙗ҆зы́цы порабо́таютъ є҆мꙋ̀.

в҃_i. Ꙗ҆́кѡ и҆зба́ви ни́ща ѿ си́льна, и҆ ѹ҆бо́га, є҆мꙋ́же не бѣ̀ помо́щника.

г҃_i. Пощади́тъ ни́ща и҆ ѹ҆бо́га, и҆ дꙋ́шы ѹ҆бо́гихъ спасе́тъ:

д҃_i. Ѿ ли́хвы и҆ ѿ непра́вды и҆зба́витъ дꙋ́шы и҆́хъ, и҆ че́стно и҆́мѧ є҆гѡ̀ предꙿ ни́ми.

є҃_i. И҆ жи́въ бꙋ́детъ, и҆ да́стсѧ є҆мꙋ̀ ѿ зла́та а҆равíйска: и҆ помо́лѧтсѧ ѡ҆ не́мъ вы́нꙋ, ве́сь де́нь бл҃гословѧ́тъ є҆го̀.

s҃_i. Бꙋ́детъ ѹ҆твержде́нiе на землѝ на версѣ́хъ го́ръ: превознесе́тсѧ па́че лiва́на пло́дъ є҆гѡ̀, и҆ процвѣтꙋ́тъ ѿ гра́да ꙗ҆́кѡ трава̀ земна́ѧ.

з҃_i. Бꙋ́детъ и҆́мѧ є҆гѡ̀ бл҃гослове́но во вѣ́ки, пре́жде со́лнца пребыва́етъ и҆́мѧ є҆гѡ̀: и҆ бл҃гословѧ́тсѧ въ не́мъ всѧ̑ кѡлѣ́на земна́ѧ, всѝ ꙗ҆зы́цы ѹ҆блажа́тъ є҆го̀.

и҃_i. Бл҃гослове́нъ гдⷭ҇ь бг҃ъ i҆и҃левъ, творѧ́й чꙋдеса̀ є҆ди́нъ,

ѳ҃_i. И҆ бл҃гослове́но и҆́мѧ сла́вы є҆гѡ̀ во вѣ́къ и҆ въ вѣ́къ вѣ́ка: и҆ и҆спо́лнитсѧ сла́вы є҆гѡ̀ всѧ̀ землѧ̀: бꙋ́ди, бꙋ́ди.

Сла́ва:

Ѡ҆скꙋдѣ́ша пѣ̑сни дв҃да, сы́на i҆ессе́ова. Ѱало́мъ а҆са́фꙋ, ѻ҃в.

а҃. Ко́ль бл҃гъ бг҃ъ i҆и҃левъ пра̑вымъ се́рдцемъ.

в҃. Мои́ же вма́лѣ не подвижа́стѣсѧ но́зѣ: вма́лѣ не пролiѧ́шасѧ стопы̑ моѧ̑:

г҃. Ꙗ҆́кѡ возревнова́хъ на беззакѡ́нныѧ, ми́ръ грѣ́шникѡвъ зрѧ̀:

д҃. Ꙗ҆́кѡ нѣ́сть восклоне́нiѧ въ сме́рти и҆́хъ и҆ ѹ҆твержде́нiѧ въ ра́нѣ и҆́хъ:

є҃. Въ трꙋдѣ́хъ человѣ́ческихъ не сꙋ́ть, и҆ съ человѣ́ки не прiи́мꙋтъ ра́нъ.

s҃. Сегѡ̀ ра́ди ѹ҆держа̀ ѧ҆̀ горды́нѧ и҆́хъ до конца̀: ѡ҆дѣ́ѧшасѧ непра́вдою и҆ нече́стiемъ свои́мъ.

з҃. И҆зы́детъ ꙗ҆́кѡ и҆зꙿ тꙋ́ка непра́вда и҆́хъ: преидо́ша въ любо́вь се́рдца.

и҃. Помы́слиша и҆ глаго́лаша въ лꙋка́вствѣ, непра́вдꙋ въ высотꙋ̀ глаго́лаша:

ѳ҃. Положи́ша на небесѝ ѹ҆ста̀ своѧ̑, и҆ ѧ҆зы́къ и҆́хъ пре́йде по землѝ.

_i҃. Сегѡ̀ ра́ди ѡ҆братѧ́тсѧ лю́дiе моѝ сѣ́мѡ, и҆ днíе и҆спо́лнени ѡ҆брѧ́щꙋтсѧ въ ни́хъ.

а҃_i. И҆ рѣ́ша: ка́кѡ ѹ҆вѣ́дѣ бг҃ъ; и҆ а҆́ще є҆́сть ра́зꙋмъ въ вы́шнѣмъ;

в҃_i. Сѐ, сíи грѣ̑шницы и҆ гобзꙋ́ющiи въ вѣ́къ ѹ҆держа́ша бога́тство.

г҃_i. И҆ рѣ́хъ: @є҆да̀{@ѹ҆́бѡ} всꙋ́е ѡ҆правди́хъ се́рдце моѐ и҆ ѹ҆мы́хъ въ непови́нныхъ рꙋ́цѣ моѝ,

д҃_i. И҆ бы́хъ ꙗ҆́звенъ ве́сь де́нь, и҆ ѡ҆бличе́нiе моѐ на ѹ҆́треннихъ;

є҃_i. А҆́ще глаго́лахъ, повѣ́мъ та́кѡ: @сѐ, ро́дꙋ сынѡ́въ твои́хъ, є҆мꙋ́же ѡ҆бѣща́хсѧ@{@сѐ, ро́дꙋ сынѡ́въ твои́хъ престꙋпи́хъ@}:

s҃_i. И҆ непщева́хъ разꙋмѣ́ти: сiѐ трꙋ́дъ є҆́сть предо мно́ю,

з҃_i. До́ндеже вни́дꙋ во ст҃и́ло бж҃iе и҆ разꙋмѣ́ю въ послѣ̑днѧѧ и҆́хъ.

и҃_i. Ѻ҆ба́че за льщє́нiѧ и҆́хъ положи́лъ є҆сѝ и҆̀мъ sла̑ѧ, низложи́лъ є҆сѝ ѧ҆̀, внегда̀ разгордѣ́шасѧ.

ѳ҃_i. Ка́кѡ бы́ша въ запꙋстѣ́нiе; внеза́пꙋ и҆счезо́ша, погибо́ша за беззако́нiе своѐ.

к҃. Ꙗ҆́кѡ со́нiе востаю́щагѡ, гдⷭ҇и, во гра́дѣ твое́мъ ѡ҆́бразъ и҆́хъ ѹ҆ничижи́ши.

к҃а. Ꙗ҆́кѡ разжже́сѧ се́рдце моѐ, и҆ ѹ҆трѡ́бы моѧ̑ и҆змѣни́шасѧ:

к҃в. И҆ а҆́зъ ѹ҆ничиже́нъ, и҆ не разꙋмѣ́хъ, ско́тенъ бы́хъ ѹ҆ тебє̀.

к҃г. И҆ а҆́зъ вы́нꙋ съ тобо́ю: ѹ҆держа́лъ є҆сѝ рꙋ́кꙋ деснꙋ́ю мою̀,

к҃д. И҆ совѣ́томъ твои́мъ наста́вилъ мѧ̀ є҆сѝ, и҆ со сла́вою прiѧ́лъ мѧ̀ є҆сѝ.

к҃є. Что́ бо мѝ є҆́сть на нб҃сѝ; и҆ ѿ тебє̀ что̀ восхотѣ́хъ на землѝ;

к҃s. И҆счезѐ се́рдце моѐ и҆ пло́ть моѧ̀, бж҃е се́рдца моегѡ̀, и҆ ча́сть моѧ̀, бж҃е, во вѣ́къ.

к҃з. Ꙗ҆́кѡ сѐ, ѹ҆далѧ́ющiи себѐ ѿ тебє̀ поги́бнꙋтъ: потреби́лъ є҆сѝ всѧ́каго любодѣ́ющаго ѿ тебє̀.

к҃и. Мнѣ́ же прилѣплѧ́тисѧ бг҃ови бла́го є҆́сть, полага́ти на гдⷭ҇а ѹ҆пова́нiе моѐ, возвѣсти́ти мѝ всѧ̑ хвалы̑ твоѧ̑, во вратѣ́хъ дще́ре сiѡ́ни.

Ра́зꙋма а҆са́фꙋ, ѻ҃г.

а҃. Вскꙋ́ю, бж҃е, ѿри́нꙋлъ є҆сѝ до конца̀; разгнѣ́васѧ ꙗ҆́рость твоѧ̀ на ѻ҆́вцы па́жити твоеѧ̀;

в҃. Помѧнѝ со́нмъ тво́й, є҆го́же стѧжа́лъ є҆сѝ и҆спе́рва, и҆зба́вилъ є҆сѝ жезло́мъ достоѧ́нiѧ твоегѡ̀, гора̀ сiѡ́нъ сiѧ̀@{@же́злъ достоѧ́нiѧ твоегѡ̀, го́рꙋ сiѡ́нъ сiю̀}, въ не́йже всели́лсѧ є҆сѝ.

г҃. Воздви́гни рꙋ́цѣ твоѝ на горды̑ни и҆́хъ въ коне́цъ, є҆ли̑ка лꙋка́внова вра́гъ во ст҃ѣ́мъ твое́мъ.

д҃. И҆ восхвали́шасѧ ненави́дѧщiи тѧ̀ посредѣ̀ пра́здника твоегѡ̀: положи́ша зна́мєнiѧ своѧ̑ зна́мєнiѧ, и҆ не позна́ша,

є҃. Ꙗ҆́кѡ во и҆схо́дѣ превы́ше: ꙗ҆́кѡ въ дꙋбра́вѣ дре́вѧнѣ сѣки́рами разсѣко́ша

s҃. Двє́ри є҆гѡ̀ вкꙋ́пѣ, сѣ́чивомъ и҆ ѻ҆ско́рдомъ разрꙋши́ша и҆̀.

з҃. Возжго́ша ѻ҆гне́мъ ст҃и́ло твоѐ: на землѝ ѡ҆скверни́ша жили́ще и҆́мене твоегѡ̀.

и҃. Рѣ́ша въ се́рдцы свое́мъ ю҆́жики и҆́хъ вкꙋ́пѣ: прiиди́те, и҆ ѿста́вимъ всѧ̑ пра́здники бж҃iѧ ѿ землѝ.

ѳ҃. @Зна́мєнiѧ и҆́хъ@{@зна́менiй на́шихъ@} не ви́дѣхомъ: нѣ́сть ктомꙋ̀ прⷪ҇ро́ка, и҆ на́съ не позна́етъ ктомꙋ̀.

_i҃. Доко́лѣ, бж҃е, поно́ситъ вра́гъ; раздражи́тъ проти́вный и҆́мѧ твоѐ до конца̀;

а҃_i. Вскꙋ́ю ѿвраща́еши рꙋ́кꙋ твою̀ и҆ десни́цꙋ твою̀ ѿ среды̀ нѣ́дра твоегѡ̀ въ коне́цъ;

в҃_i. Бг҃ъ же, цр҃ь на́шъ, пре́жде вѣ́ка содѣ́ла сп҃се́нiе посредѣ̀ землѝ.

г҃_i. Ты̀ ѹ҆тверди́лъ є҆сѝ си́лою твое́ю мо́ре: ты̀ сте́рлъ є҆сѝ главы̑ sмiє́въ въ водѣ̀:

д҃_i. Ты̀ сокрꙋши́лъ є҆сѝ главꙋ̀ sмíевꙋ, да́лъ є҆сѝ того̀ бра́шно лю́демъ є҆ѳiѡ́пскимъ.

є҃_i. Ты̀ расто́рглъ є҆сѝ и҆сто́чники и҆ пото́ки: ты̀ и҆зсꙋши́лъ є҆сѝ рѣ́ки и҆ѳа̑мскiѧ.

s҃_i. Тво́й є҆́сть де́нь, и҆ твоѧ̀ є҆́сть но́щь: ты̀ соверши́лъ є҆сѝ зарю̀ и҆ со́лнце.

з҃_i. Ты̀ сотвори́лъ є҆сѝ всѧ̑ предѣ́лы землѝ: жа́твꙋ и҆ ве́снꙋ ты̀ созда́лъ є҆сѝ ѧ҆̀.

и҃_i. Помѧнѝ сiѧ̑: вра́гъ поносѝ гдⷭ҇еви, и҆ лю́дiе безꙋ́мнiи раздражи́ша и҆́мѧ твоѐ.

ѳ҃_i. Не преда́ждь sвѣрє́мъ дꙋ́шꙋ и҆сповѣ́дающꙋюсѧ тебѣ̀: дꙋ́шъ ѹ҆бо́гихъ твои́хъ не забꙋ́ди до конца̀.

к҃. При́зри на завѣ́тъ тво́й: ꙗ҆́кѡ и҆спо́лнишасѧ помраче́ннiи землѝ домѡ́въ беззако́нiй.

к҃а. Да не возврати́тсѧ смире́нный посра́мленъ: ни́щъ и҆ ѹ҆бо́гъ восхвали́та и҆́мѧ твоѐ.

к҃в. Воста́ни, бж҃е, сꙋдѝ прю̀ твою̀: помѧнѝ поноше́нiе твоѐ, є҆́же ѿ безꙋ́мнагѡ ве́сь де́нь.

к҃г. Не забꙋ́ди гла́са моли́твєнникъ твои́хъ: горды́нѧ ненави́дѧщихъ тѧ̀ @взы́де вы́нꙋ@{@да восхо́дитъ вы́нꙋ (къ тебѣ̀)@}.

Сла́ва:



а҃. Въ коне́цъ, да не растли́ши, ѱало́мъ пѣ́сни а҆са́фꙋ, ѻ҃д.

в҃. И҆сповѣ́мысѧ тебѣ̀, бж҃е, и҆сповѣ́мысѧ тебѣ̀ и҆ призове́мъ и҆́мѧ твоѐ: повѣ́мъ всѧ̑ чꙋдеса̀ твоѧ̑.

г҃. Е҆гда̀ прiимꙋ̀ вре́мѧ, а҆́зъ правѡты̀ возсꙋждꙋ̀.

д҃. Раста́ѧсѧ землѧ̀ и҆ всѝ живꙋ́щiи на не́й, а҆́зъ ѹ҆тверди́хъ столпы̀ є҆ѧ̀.

є҃. Рѣ́хъ беззако́ннꙋющымъ, не беззако́ннꙋйте: и҆ согрѣша́ющымъ, не возноси́те ро́га.

s҃. Не воздвиза́йте на высотꙋ̀ ро́га ва́шегѡ и҆ не глаго́лите на бг҃а непра́вдꙋ:

з҃. Ꙗ҆́кѡ нижѐ ѿ и҆схѡ́дъ, нижѐ и҆ за̑падъ, нижѐ ѿ пꙋсты́хъ го́ръ.

и҃. Ꙗ҆́кѡ бг҃ъ сꙋдiѧ̀ є҆́сть: сего̀ смирѧ́етъ, и҆ сего̀ возно́ситъ.

ѳ҃. Ꙗ҆́кѡ ча́ша въ рꙋцѣ̀ гдⷭ҇ни, вiна̀ нерастворе́на и҆спо́лнь растворе́нiѧ, и҆ ѹ҆клонѝ ѿ сеѧ̀ въ сiю̀: ѻ҆ба́че дро́ждiе є҆гѡ̀ не и҆стощи́сѧ, и҆спiю́тъ всѝ грѣ́шнiи землѝ.

_i҃. А҆́зъ же возра́дꙋюсѧ въ вѣ́къ, воспою̀ бг҃ꙋ i҆а́кѡвлю:

а҃_i. И҆ всѧ̑ ро́ги грѣ́шныхъ сломлю̀, и҆ вознесе́тсѧ ро́гъ првⷣнагѡ.

а҃. Въ коне́цъ, въ пѣ́снехъ, ѱало́мъ а҆са́фꙋ, пѣ́снь ко а҆ссѷрíанинꙋ, ѻ҃є.

в҃. Вѣ́домъ во i҆ꙋде́и бг҃ъ: во i҆и҃ли ве́лiе и҆́мѧ є҆гѡ̀.

г҃. И҆ бы́сть въ ми́рѣ мѣ́сто є҆гѡ̀, и҆ жили́ще є҆гѡ̀ въ сiѡ́нѣ.

д҃. Та́мѡ сокрꙋшѝ крѣ́пѡсти лꙋкѡ́въ, ѻ҆рꙋ́жiе и҆ ме́чь и҆ бра́нь.

є҃. Просвѣща́еши ты̀ ди́внѡ ѿ го́ръ вѣ́чныхъ.

s҃. Смѧто́шасѧ всѝ неразꙋ́мнiи се́рдцемъ: ѹ҆снꙋ́ша сно́мъ свои́мъ, и҆ ничто́же ѡ҆брѣто́ша всѝ мꙋ́жiе бога́тства въ рꙋка́хъ свои́хъ.

з҃. Ѿ запреще́нiѧ твоегѡ̀, бж҃е i҆а́кѡвль, воздрема́ша всѣ́дшiи на ко́ни.

и҃. Ты̀ стра́шенъ є҆сѝ, и҆ кто̀ противоста́нетъ тебѣ̀; ѿто́лѣ гнѣ́въ тво́й.

ѳ҃. Съ нб҃сѐ слы́шанъ сотвори́лъ є҆сѝ сꙋ́дъ: землѧ̀ ѹ҆боѧ́сѧ и҆ ѹ҆молча̀,

_i҃. Внегда̀ воста́ти на сꙋ́дъ бг҃ꙋ, сп҃стѝ всѧ̑ крѡ́ткiѧ землѝ.

а҃_i. Ꙗ҆́кѡ помышле́нiе человѣ́ческое и҆сповѣ́стсѧ тебѣ̀, и҆ ѡ҆ста́нокъ помышле́нiѧ пра́зднꙋетъ тѝ.

в҃_i. Помоли́тесѧ и҆ воздади́те гдⷭ҇еви бг҃ꙋ на́шемꙋ: всѝ, и҆̀же ѡ҆́крестъ є҆гѡ̀, принесꙋ́тъ да́ры

г҃_i. Стра́шномꙋ и҆ ѿе́млющемꙋ дꙋ́хи кнѧзе́й, стра́шномꙋ па́че царе́й земны́хъ.

а҃. Въ коне́цъ, ѡ҆ i҆дiѳꙋ́мѣ, ѱало́мъ а҆са́фꙋ, ѻ҃s.

в҃. Гла́сомъ мои́мъ ко гдⷭ҇ꙋ воззва́хъ, гла́сомъ мои́мъ къ бг҃ꙋ, и҆ внѧ́тъ мѝ.

г҃. Въ де́нь ско́рби моеѧ̀ бг҃а взыска́хъ рꙋка́ма мои́ма, но́щiю предꙿ ни́мъ, и҆ не прельще́нъ бы́хъ: ѿве́ржесѧ ѹ҆тѣ́шитисѧ дꙋша̀ моѧ̀.

д҃. Помѧнꙋ́хъ бг҃а и҆ возвесели́хсѧ, @поглꙋмлѧ́хсѧ@ {@размышлѧ́хъ@}, и҆ малодꙋ́шствоваше дꙋ́хъ мо́й.

є҃. Предвари́стѣ стражбы̑ ѻ҆́чи моѝ: смѧто́хсѧ и҆ не глаго́лахъ.

s҃. Помы́слихъ дни̑ пє́рвыѧ, и҆ лѣ̑та вѣ̑чнаѧ помѧнꙋ́хъ, и҆ поꙋча́хсѧ:

з҃. Но́щiю се́рдцемъ мои́мъ @глꙋмлѧ́хсѧ, и҆ тꙋжа́ше@ {@размышлѧ́хъ, и҆ и҆спы́товаше@} дꙋ́хъ мо́й:

и҃. Е҆да̀ во вѣ́ки ѿри́нетъ гдⷭ҇ь и҆ не приложи́тъ бл҃говоли́ти па́ки;

ѳ҃. И҆лѝ до конца̀ млⷭ҇ть свою̀ ѿсѣче́тъ, сконча̀ глаго́лъ ѿ ро́да въ ро́дъ;

_i҃. Е҆да̀ забꙋ́детъ ѹ҆ще́дрити бг҃ъ; и҆лѝ ѹ҆держи́тъ во гнѣ́вѣ свое́мъ щедрѡ́ты своѧ̑;

а҃_i. И҆ рѣ́хъ: ны́нѣ нача́хъ, сiѧ̀ и҆змѣ́на десни́цы вы́шнѧгѡ.

в҃_i. Помѧнꙋ́хъ дѣла̀ гдⷭ҇нѧ: ꙗ҆́кѡ помѧнꙋ̀ ѿ нача́ла чꙋдеса̀ твоѧ̑,

г҃_i. И҆ поꙋчꙋ́сѧ во всѣ́хъ дѣ́лѣхъ твои́хъ, и҆ въ начина́нiихъ твои́хъ @поглꙋмлю́сѧ@{@размышлѧ́ти бꙋ́дꙋ@}.

д҃_i. Бж҃е, во ст҃ѣ́мъ пꙋ́ть тво́й: кто̀ бг҃ъ ве́лiй, ꙗ҆́кѡ бг҃ъ на́шъ;

є҃_i. Ты̀ є҆сѝ бг҃ъ творѧ́й чꙋдеса̀: сказа́лъ є҆сѝ въ лю́дехъ си́лꙋ твою̀,

s҃_i. И҆зба́вилъ є҆сѝ мы́шцею твое́ю лю́ди твоѧ̑, сы́ны i҆а̑кѡвли и҆ i҆ѡ́сифѡвы.

з҃_i. Ви́дѣша тѧ̀ во́ды, бж҃е, ви́дѣша тѧ̀ во́ды и҆ ѹ҆боѧ́шасѧ: смѧто́шасѧ бє́здны.

и҃_i. Мно́жество шꙋ́ма во́дъ: гла́съ да́ша ѻ҆́блацы, и҆́бо стрѣ́лы твоѧ̑ прехо́дѧтъ.

ѳ҃_i. Гла́съ гро́ма твоегѡ̀ въ колесѝ, ѡ҆свѣти́ша мѡ́лнiѧ твоѧ̑ вселе́ннꙋю: подви́жесѧ и҆ тре́петна бы́сть землѧ̀.

к҃. Въ мо́ри пꙋтiѐ твоѝ, и҆ стєзѝ твоѧ̑ въ вода́хъ мно́гихъ, и҆ слѣды̀ твоѝ не позна́ютсѧ.

к҃а. Наста́вилъ є҆сѝ ꙗ҆́кѡ ѻ҆́вцы лю́ди твоѧ̑ рꙋко́ю мѡѷсе́овою и҆ а҆арѡ́нею.

Сла́ва:

Каѳíсма а҃_i.

Ра́зꙋма а҆са́фꙋ, ѻ҃з.

а҃. Внемли́те, лю́дiе моѝ, зако́нꙋ моемꙋ̀, приклони́те ѹ҆́хо ва́ше во глаго́лы ѹ҆́стъ мои́хъ.

в҃. Ѿве́рзꙋ въ при́тчахъ ѹ҆ста̀ моѧ̑, провѣща́ю гана̑нiѧ и҆спе́рва.

г҃. Е҆ли̑ка слы́шахомъ и҆ позна́хомъ ѧ҆̀, и҆ ѻ҆тцы̀ на́ши повѣ́даша на́мъ:

д҃. Не ѹ҆таи́шасѧ ѿ ча̑дъ и҆́хъ въ ро́дъ и҆́нъ, возвѣща́юще хвалы̑ гдⷭ҇ни, и҆ си̑лы є҆гѡ̀ и҆ чꙋдеса̀ є҆гѡ̀, ꙗ҆̀же сотворѝ.

є҃. И҆ воздви́же свидѣ́нiе во i҆а́кѡвѣ, и҆ зако́нъ положѝ во i҆и҃ли, є҆ли̑ка заповѣ́да ѻ҆тцє́мъ на́шымъ сказа́ти ѧ҆̀ сыновѡ́мъ свои̑мъ,

s҃. Ꙗ҆́кѡ да позна́етъ ро́дъ и҆́нъ, сы́нове родѧ́щiисѧ, и҆ воста́нꙋтъ и҆ повѣ́дѧтъ ѧ҆̀ сыновѡ́мъ свои̑мъ:

з҃. Да положа́тъ на бг҃а ѹ҆пова́нiе своѐ, и҆ не забꙋ́дꙋтъ дѣ́лъ бж҃iихъ, и҆ за́пѡвѣди є҆гѡ̀ взы́щꙋтъ:

и҃. Да не бꙋ́дꙋтъ ꙗ҆́коже ѻ҆тцы̀ и҆́хъ, ро́дъ стропти́въ и҆ преѡгорчева́ѧй, ро́дъ и҆́же не и҆спра́ви се́рдца своегѡ̀ и҆ не ѹ҆вѣ́ри съ бг҃омъ дꙋ́ха своегѡ̀.

ѳ҃. Сы́нове є҆фрє́мли налѧца́юще и҆ стрѣлѧ́юще лꙋ́ки возврати́шасѧ въ де́нь бра́ни:

_i҃. Не сохрани́ша завѣ́та бж҃iѧ, и҆ въ зако́нѣ є҆гѡ̀ не восхотѣ́ша ходи́ти.

а҃_i. И҆ забы́ша бл҃годѣѧ̑нiѧ є҆гѡ̀ и҆ чꙋдеса̀ є҆гѡ̀, ꙗ҆̀же показа̀ и҆̀мъ

в҃_i. Предꙿ ѻ҆тцы̀ и҆́хъ, ꙗ҆̀же сотворѝ чꙋдеса̀ въ землѝ є҆гѵ́петстѣй, на по́ли танеѡ́сѣ:

г҃_i. Разве́рзе мо́ре и҆ проведѐ и҆̀хъ: предста́ви во́ды ꙗ҆́кѡ мѣ́хъ,

д҃_i. И҆ наста́ви ѧ҆̀ ѻ҆́блакомъ во днѝ и҆ всю̀ но́щь просвѣще́нiемъ ѻ҆гнѧ̀.

є҃_i. Разве́рзе ка́мень въ пꙋсты́ни и҆ напоѝ ѧ҆̀ ꙗ҆́кѡ въ бе́зднѣ мно́зѣ:

s҃_i. И҆ и҆зведѐ во́дꙋ и҆зꙿ ка́мене и҆ низведѐ ꙗ҆́кѡ рѣ́ки во́ды.

з҃_i. И҆ приложи́ша є҆щѐ согрѣша́ти є҆мꙋ̀, преѡгорчи́ша вы́шнѧго въ безво́днѣй:

и҃_i. И҆ и҆скꙋси́ша бг҃а въ сердца́хъ свои́хъ, воспроси́ти бра̑шна дꙋша́мъ свои̑мъ.

ѳ҃_i. И҆ клевета́ша на бг҃а и҆ рѣ́ша: є҆да̀ возмо́жетъ бг҃ъ ѹ҆гото́вати трапе́зꙋ въ пꙋсты́ни;

к҃. Поне́же поразѝ ка́мень, и҆ потеко́ша во́ды, и҆ пото́цы наводни́шасѧ: є҆да̀ и҆ хлѣ́бъ мо́жетъ да́ти; и҆лѝ ѹ҆гото́вати трапе́зꙋ лю́демъ свои̑мъ;

к҃а. Сегѡ̀ ра́ди слы́ша гдⷭ҇ь и҆ презрѣ̀, и҆ ѻ҆́гнь возгорѣ́сѧ во i҆а́кѡвѣ, и҆ гнѣ́въ взы́де на i҆и҃лѧ:

к҃в. Ꙗ҆́кѡ не вѣ́роваша бг҃ови, нижѐ ѹ҆пова́ша на сп҃се́нiе є҆гѡ̀.

к҃г. И҆ заповѣ́да ѻ҆блакѡ́мъ свы́ше, и҆ двє́ри небесѐ ѿве́рзе:

к҃д. И҆ ѡ҆дождѝ и҆̀мъ ма́ннꙋ ꙗ҆́сти, и҆ хлѣ́бъ небе́сный дадѐ и҆̀мъ.

к҃є. Хлѣ́бъ а҆́гг҃льскiй ꙗ҆дѐ человѣ́къ: бра́шно посла̀ и҆̀мъ до сы́тости.

к҃s. Воздви́же ю҆́гъ съ небесѐ, и҆ наведѐ си́лою свое́ю лíва:

к҃з. И҆ ѡ҆дождѝ на нѧ̀ ꙗ҆́кѡ пра́хъ плѡ́ти, и҆ ꙗ҆́кѡ песо́къ морскíй пти̑цы перна̑ты.

к҃и. И҆ нападо́ша посредѣ̀ ста́на и҆́хъ, ѡ҆́крестъ жили́щъ и҆́хъ.

к҃ѳ. И҆ ꙗ҆до́ша и҆ насы́тишасѧ sѣлѡ̀, и҆ жела́нiе и҆́хъ пренесѐ и҆̀мъ.

л҃. Не лиши́шасѧ ѿ жела́нiѧ своегѡ̀: є҆щѐ бра́шнꙋ сꙋ́щꙋ во ѹ҆стѣ́хъ и҆́хъ,

л҃а. И҆ гнѣ́въ бж҃iй взы́де на нѧ̀, и҆ ѹ҆бѝ мнѡ́жайшаѧ и҆́хъ, и҆ и҆збра̑ннымъ i҆и҃лєвымъ запѧ́тъ.

л҃в. Во всѣ́хъ си́хъ согрѣши́ша є҆щѐ и҆ не вѣ́роваша чꙋдесє́мъ є҆гѡ̀:

л҃г. И҆ и҆счезо́ша въ сꙋетѣ̀ днíе и҆́хъ, и҆ лѣ̑та и҆́хъ со тща́нiемъ.

л҃д. Е҆гда̀ ѹ҆бива́ше ѧ҆̀, тогда̀ взыска́хꙋ є҆го̀ и҆ ѡ҆браща́хꙋсѧ и҆ ѹ҆́треневахꙋ къ бг҃ꙋ:

л҃є. И҆ помѧнꙋ́ша, ꙗ҆́кѡ бг҃ъ помо́щникъ и҆̀мъ є҆́сть, и҆ бг҃ъ вы́шнiй и҆зба́витель и҆̀мъ є҆́сть:

л҃s. И҆ возлюби́ша є҆го̀ ѹ҆сты̑ свои́ми, и҆ ѧ҆зы́комъ свои́мъ солга́ша є҆мꙋ̀:

л҃з. Се́рдце же и҆́хъ не бѣ̀ пра́во съ ни́мъ, нижѐ ѹ҆вѣ́ришасѧ въ завѣ́тѣ є҆гѡ̀.

л҃и. То́й же є҆́сть ще́дръ, и҆ ѡ҆чи́ститъ грѣхѝ и҆́хъ, и҆ не растли́тъ: и҆ ѹ҆мно́житъ ѿврати́ти ꙗ҆́рость свою̀, и҆ не разжже́тъ всегѡ̀ гнѣ́ва своегѡ̀.

л҃ѳ. И҆ помѧнꙋ̀, ꙗ҆́кѡ пло́ть сꙋ́ть, дꙋ́хъ ходѧ́й и҆ не ѡ҆браща́ѧйсѧ:

м҃. Колькра́ты преѡгорчи́ша є҆го̀ въ пꙋсты́ни, прогнѣ́ваша є҆го̀ въ землѝ безво́днѣй;

м҃а. И҆ ѡ҆брати́шасѧ, и҆ и҆скꙋси́ша бг҃а, и҆ ст҃а́го i҆и҃лева раздражи́ша:

м҃в. И҆ не помѧнꙋ́ша рꙋкѝ є҆гѡ̀ въ де́нь, во́ньже и҆зба́ви ѧ҆̀ и҆зꙿ рꙋкѝ ѡ҆скорблѧ́ющагѡ:

м҃г. Ꙗ҆́коже положѝ во є҆гѵ́птѣ зна́мєнiѧ своѧ̑, и҆ чꙋдеса̀ своѧ̑ на по́ли танеѡ́сѣ:

м҃д. И҆ преложѝ въ кро́вь рѣ́ки и҆́хъ и҆ и҆сто́чники и҆́хъ, ꙗ҆́кѡ да не пiю́тъ.

м҃є. Посла̀ на нѧ̀ пє́сiѧ мꙋ̑хи, и҆ поѧдо́ша ѧ҆̀, и҆ жа̑бы, и҆ растлѝ ѧ҆̀:

м҃s. И҆ дадѐ ржѣ̀ плоды̀ и҆́хъ, и҆ трꙋды̀ и҆́хъ прꙋгѡ́мъ.

м҃з. Ѹ҆бѝ гра́домъ вiногра́ды и҆́хъ и҆ черни́чiе и҆́хъ сла́ною:

м҃и. И҆ предадѐ гра́дꙋ скоты̀ и҆́хъ, и҆ и҆мѣ́нiе и҆́хъ ѻ҆гню̀.

м҃ѳ. Посла̀ на нѧ̀ гнѣ́въ ꙗ҆́рости своеѧ̀, ꙗ҆́рость и҆ гнѣ́въ и҆ ско́рбь, посла́нiе а҆́ггєлы лю́тыми.

н҃. Пꙋтесотворѝ стезю̀ гнѣ́вꙋ своемꙋ̀, и҆ не пощадѣ̀ ѿ сме́рти дꙋ́шъ и҆́хъ, и҆ скоты̀ и҆́хъ въ сме́рти заключѝ:

н҃а. И҆ поразѝ всѧ́кое перворо́дное въ землѝ є҆гѵ́петстѣй, нача́токъ всѧ́кагѡ трꙋда̀ и҆́хъ въ селе́нiихъ ха́мовыхъ.

н҃в. И҆ воздви́же ꙗ҆́кѡ ѻ҆́вцы лю́ди своѧ̑, и҆ возведѐ ѧ҆̀ ꙗ҆́кѡ ста́до въ пꙋсты́ни:

н҃г. И҆ наста́ви ѧ҆̀ на ѹ҆пова́нiе, и҆ не ѹ҆боѧ́шасѧ: и҆ врагѝ и҆́хъ покры̀ мо́ре.

н҃д. И҆ введѐ ѧ҆̀ въ го́рꙋ ст҃ы́ни своеѧ̀, го́рꙋ сiю̀, ю҆́же стѧжа̀ десни́ца є҆гѡ̀.

н҃є. И҆ и҆згна̀ ѿ лица̀ и҆́хъ ꙗ҆зы́ки, и҆ по жре́бiю дадѐ и҆̀мъ (зе́млю) ѹ҆́жемъ жребодаѧ́нiѧ, и҆ вселѝ въ селе́нiихъ и҆́хъ кѡлѣ́на i҆и҃лєва.

н҃s. И҆ и҆скꙋси́ша и҆ преѡгорчи́ша бг҃а вы́шнѧго, и҆ свидѣ́нiй є҆гѡ̀ не сохрани́ша:

н҃з. И҆ ѿврати́шасѧ и҆ ѿверго́шасѧ, ꙗ҆́коже и҆ ѻ҆тцы̀ и҆́хъ: преврати́шасѧ въ лꙋ́къ развраще́нъ:

н҃и. И҆ прогнѣ́ваша є҆го̀ въ хо́лмѣхъ свои́хъ, и҆ во и҆стꙋка́нныхъ свои́хъ раздражи́ша є҆го̀.

н҃ѳ. Слы́ша бг҃ъ и҆ презрѣ̀, и҆ ѹ҆ничижѝ sѣлѡ̀ i҆и҃лѧ:

ѯ҃. И҆ ѿри́нꙋ ски́нiю силѡ́мскꙋю, @селе́нiе є҆́же@ {@селе́нiе своѐ, и҆дѣ́же@} всели́сѧ въ человѣ́цѣхъ:

ѯ҃а. И҆ предадѐ въ плѣ́нъ крѣ́пость и҆́хъ, и҆ добро́тꙋ и҆́хъ въ рꙋ́ки врагѡ́въ:

ѯ҃в. И҆ затворѝ во ѻ҆рꙋ́жiи лю́ди своѧ̑ и҆ достоѧ́нiе своѐ презрѣ̀.

ѯ҃г. Ю҆́ношы и҆́хъ поѧдѐ ѻ҆́гнь, и҆ дѣ̑вы и҆́хъ не ѡ҆сѣ́тѡваны бы́ша:

ѯ҃д. Свѧще́нницы и҆́хъ мече́мъ падо́ша, и҆ вдови̑цы и҆́хъ не ѡ҆пла̑каны бꙋ́дꙋтъ.

ѯ҃є. И҆ воста̀ ꙗ҆́кѡ спѧ̀ гдⷭ҇ь, ꙗ҆́кѡ си́ленъ и҆ шꙋ́менъ ѿ вiна̀:

ѯ҃s. И҆ поразѝ врагѝ своѧ̑ вспѧ́ть, поноше́нiе вѣ́чное дадѐ и҆̀мъ:

ѯ҃з. И҆ ѿри́нꙋ селе́нiе i҆ѡ́сифово, и҆ колѣ́но є҆фре́мово не и҆збра̀:

ѯ҃и. И҆ и҆збра̀ колѣ́но i҆ꙋ́дово, го́рꙋ сiѡ́ню, ю҆́же возлюбѝ:

ѯ҃ѳ. И҆ созда̀ ꙗ҆́кѡ є҆диноро́га ст҃и́лище своѐ: на землѝ ѡ҆снова̀ и҆̀ въ вѣ́къ.

ѻ҃. И҆ и҆збра̀ дв҃да раба̀ своего̀, и҆ воспрiѧ́тъ є҆го̀ ѿ ста́дъ ѻ҆́вчихъ:

ѻ҃а. Ѿ дои́лицъ поѧ́тъ є҆го̀, пастѝ i҆а́кѡва раба̀ своего̀, и҆ i҆и҃лѧ достоѧ́нiе своѐ.

ѻ҃в. И҆ ѹ҆пасѐ ѧ҆̀ въ неsло́бiи се́рдца своегѡ̀, и҆ въ ра́зꙋмѣхъ рꙋкꙋ̀ своє́ю наста́вилъ ѧ҆̀ є҆́сть.

Сла́ва:

Ѱало́мъ а҆са́фꙋ, ѻ҃и.

а҃. Бж҃е, прiидо́ша ꙗ҆зы́цы въ достоѧ́нiе твоѐ, ѡ҆скверни́ша хра́мъ ст҃ы́й тво́й,

в҃. Положи́ша i҆ерⷭ҇ли́мъ ꙗ҆́кѡ ѻ҆во́щное храни́лище: положи́ша трꙋ̑пiѧ ра̑бъ твои́хъ бра́шно пти́цамъ небє́снымъ, плѡ́ти прпⷣбныхъ твои́хъ sвѣрє́мъ земны́мъ:

г҃. Пролiѧ́ша кро́вь и҆́хъ ꙗ҆́кѡ во́дꙋ ѡ҆́крестъ i҆ерⷭ҇ли́ма, и҆ не бѣ̀ погреба́ѧй.

д҃. Бы́хомъ поноше́нiе сосѣ́дѡмъ на́шымъ, подражне́нiе и҆ порꙋга́нiе сꙋ́щымъ ѡ҆́крестъ на́съ.

є҃. Доко́лѣ, гдⷭ҇и, прогнѣ́ваешисѧ до конца̀; разжже́тсѧ ꙗ҆́кѡ ѻ҆́гнь рве́нiе твоѐ;

s҃. Проле́й гнѣ́въ тво́й на ꙗ҆зы́ки незна́ющыѧ тебє̀, и҆ на ца̑рствiѧ, ꙗ҆̀же и҆́мене твоегѡ̀ не призва́ша:

з҃. Ꙗ҆́кѡ поѧдо́ша i҆а́кѡва, и҆ мѣ́сто є҆гѡ̀ ѡ҆пꙋстоши́ша.

и҃. Не помѧнѝ на́шихъ беззако́нiй пе́рвыхъ: ско́рѡ да предварѧ́тъ ны̀ щедрѡ́ты твоѧ̑, гдⷭ҇и, ꙗ҆́кѡ ѡ҆бнища́хомъ sѣлѡ̀.

ѳ҃. Помозѝ на́мъ, бж҃е, сп҃си́телю на́шъ, сла́вы ра́ди и҆́мене твоегѡ̀: гдⷭ҇и, и҆зба́ви ны̀ и҆ ѡ҆чи́сти грѣхѝ на́шѧ и҆́мене ра́ди твоегѡ̀.

_i҃. Да не когда̀ рекꙋ́тъ ꙗ҆зы́цы: гдѣ̀ є҆́сть бг҃ъ и҆́хъ; и҆ да ѹ҆вѣ́стсѧ во ꙗ҆зы́цѣхъ предꙿ ѻ҆чи́ма на́шима ѿмще́нiе кро́ве ра̑бъ твои́хъ пролиты́ѧ.

а҃_i. Да вни́детъ предꙿ тѧ̀ воздыха́нiе ѡ҆кова́нныхъ: по вели́чiю мы́шцы твоеѧ̀ снабдѝ сы́ны ѹ҆мерщвле́нныхъ.

в҃_i. Возда́ждь сосѣ́дѡмъ на́шымъ седмери́цею въ нѣ́дро и҆́хъ поноше́нiе и҆́хъ, и҆́мже поноси́ша тѧ̀, гдⷭ҇и.

г҃_i. Мы́ же лю́дiе твоѝ и҆ ѻ҆́вцы па́жити твоеѧ̀ и҆сповѣ́мысѧ тебѣ̀, бж҃е, во вѣ́къ, въ ро́дъ и҆ ро́дъ возвѣсти́мъ хвалꙋ̀ твою̀.

а҃. Въ коне́цъ, ѡ҆ и҆змѣ́ншихсѧ, свидѣ́нiе а҆са́фꙋ, ѱало́мъ ѻ҃ѳ.

в҃. Пасы́й i҆и҃лѧ вонмѝ: наставлѧ́ѧй ꙗ҆́кѡ ѻ҆вча̀ i҆ѡ́сифа, сѣдѧ́й на херꙋвíмѣхъ, ꙗ҆ви́сѧ:

г҃. Предꙿ є҆фре́момъ и҆ венiамíномъ и҆ манассíемъ воздви́гни си́лꙋ твою̀, и҆ прiидѝ во є҆́же сп҃стѝ на́съ.

д҃. Бж҃е, ѡ҆брати́ ны, и҆ просвѣтѝ лицѐ твоѐ, и҆ спасе́мсѧ.

є҃. Гдⷭ҇и бж҃е си́лъ, доко́лѣ гнѣ́ваешисѧ на моли́твꙋ ра̑бъ твои́хъ;

s҃. Напита́еши на́съ хлѣ́бомъ сле́знымъ, и҆ напои́ши на́съ слеза́ми въ мѣ́рꙋ.

з҃. Положи́лъ є҆сѝ на́съ въ прерѣка́нiе сосѣ́дѡмъ на́шымъ, и҆ вразѝ на́ши подражни́ша ны̀.

и҃. Гдⷭ҇и бж҃е си́лъ, ѡ҆брати́ ны, и҆ просвѣтѝ лицѐ твоѐ, и҆ спасе́мсѧ.

ѳ҃. Вiногра́дъ и҆зꙿ є҆гѵ́пта прене́слъ є҆сѝ: и҆згна́лъ є҆сѝ ꙗ҆зы́ки, и҆ насади́лъ є҆сѝ и҆̀:

_i҃. Пꙋтесотвори́лъ є҆сѝ предꙿ ни́мъ, и҆ насади́лъ є҆сѝ корє́нiѧ є҆гѡ̀, и҆ и҆спо́лни зе́млю.

а҃_i. Покры̀ го́ры сѣ́нь є҆гѡ̀, и҆ вѣ̑твiѧ є҆гѡ̀ ке́дры бж҃iѧ:

в҃_i. Прострѐ ро́зги @є҆гѡ̀@{@своѧ̑@} до мо́рѧ, и҆ да́же до рѣ́къ ѻ҆́трасли @є҆гѡ̀@{@своѧ̑}.

г҃_i. Вскꙋ́ю низложи́лъ є҆сѝ ѡ҆пло́тъ є҆гѡ̀, и҆ ѡ҆бꙿима́ютъ и҆̀ всѝ мимоходѧ́щiи пꙋте́мъ;

д҃_i. Ѡ҆зоба̀ и҆̀ ве́прь ѿ дꙋбра́вы, и҆ ѹ҆едине́нный ди́вiй поѧдѐ и҆̀.

є҃_i. Бж҃е си́лъ, ѡ҆брати́сѧ ѹ҆̀бо, и҆ при́зри съ нб҃сѐ и҆ ви́ждь, и҆ посѣтѝ вiногра́дъ се́й:

s҃_i. И҆ совершѝ и҆̀, є҆го́же насадѝ десни́ца твоѧ̀, и҆ на сы́на человѣ́ческаго, є҆го́же ѹ҆крѣпи́лъ є҆сѝ себѣ̀.

з҃_i. Пожже́нъ ѻ҆гне́мъ и҆ раско́панъ: ѿ запреще́нiѧ лица̀ твоегѡ̀ поги́бнꙋтъ.

и҃_i. Да бꙋ́детъ рꙋка̀ твоѧ̀ на мꙋ́жа десни́цы твоеѧ̀ и҆ на сы́на человѣ́ческаго, є҆го́же ѹ҆крѣпи́лъ є҆сѝ себѣ̀,

ѳ҃_i. И҆ не ѿстꙋ́пимъ ѿ тебє̀: ѡ҆живи́ши ны̀, и҆ и҆́мѧ твоѐ призове́мъ.

к҃. Гдⷭ҇и бж҃е си́лъ, ѡ҆брати́ ны, и҆ просвѣтѝ лицѐ твоѐ, и҆ спасе́мсѧ.

а҃. Въ коне́цъ, ѡ҆ точи́лѣхъ, ѱало́мъ а҆са́фꙋ, п҃.

в҃. Ра́дꙋйтесѧ бг҃ꙋ помо́щникꙋ на́шемꙋ, воскли́кните бг҃ꙋ i҆а́кѡвлю:

г҃. Прiими́те ѱало́мъ и҆ дади́те тѷмпа́нъ, ѱалти́рь красе́нъ съ гꙋ́сльми:

д҃. Вострꙋби́те въ новомѣ́сѧчiи трꙋбо́ю, во бл҃гознамени́тый де́нь пра́здника ва́шегѡ:

є҃. Ꙗ҆́кѡ повелѣ́нiе i҆и҃леви є҆́сть, и҆ сꙋдьба̀ бг҃ꙋ i҆а́кѡвлю.

s҃. Свидѣ́нiе во i҆ѡ́сифѣ положѝ є҆̀, внегда̀ и҆зы́ти є҆мꙋ̀ ѿ землѝ є҆гѵ́петскiѧ: ѧ҆зы́ка, є҆гѡ́же не вѣ́дѧше, ѹ҆слы́ша.

з҃. Ѿѧ́тъ ѿ бре́мене хребе́тъ є҆гѡ̀: рꙋ́цѣ є҆гѡ̀ въ кошѝ порабо́тастѣ.

и҃. Въ ско́рби призва́лъ мѧ̀ є҆сѝ, и҆ и҆зба́вихъ тѧ̀: ѹ҆слы́шахъ тѧ̀ въ та́йнѣ бꙋ́рнѣ: и҆скꙋси́хъ тѧ̀ на водѣ̀ прерѣка́нiѧ.

ѳ҃. Слы́шите, лю́дiе моѝ, и҆ засвидѣ́тельствꙋю ва́мъ, i҆и҃лю, а҆́ще послꙋ́шаеши менѐ:

_i҃. Не бꙋ́детъ тебѣ̀ бо́гъ но́въ, нижѐ поклони́шисѧ бо́гꙋ чꙋжде́мꙋ.

а҃_i. А҆́зъ бо є҆́смь гдⷭ҇ь бг҃ъ тво́й, и҆зведы́й тѧ̀ ѿ землѝ є҆гѵ́петскiѧ: разширѝ ѹ҆ста̀ твоѧ̀, и҆ и҆спо́лню ѧ҆̀.

в҃_i. И҆ не послꙋ́шаша лю́дiе моѝ гла́са моегѡ̀, и҆ i҆и҃ль не внѧ́тъ мѝ:

г҃_i. И҆ ѿпꙋсти́хъ ѧ҆̀ по начина́нiємъ серде́цъ и҆́хъ, по́йдꙋтъ въ начина́нiихъ свои́хъ.

д҃_i. А҆́ще бы́ша лю́дiе моѝ послꙋ́шали менѐ, i҆и҃ль а҆́ще бы въ пꙋти̑ моѧ̑ ходи́лъ:

є҃_i. Ни ѡ҆ чесо́мъ же ѹ҆́бѡ врагѝ є҆гѡ̀ смири́лъ бы́хъ, и҆ на ѡ҆скорблѧ́ющыѧ и҆̀хъ возложи́лъ бы́хъ рꙋ́кꙋ мою̀.

s҃_i. Вразѝ гдⷭ҇ни солга́ша є҆мꙋ̀, и҆ бꙋ́детъ вре́мѧ и҆́хъ въ вѣ́къ:

з҃_i. И҆ напита̀ и҆̀хъ ѿ тꙋ́ка пшени́чна, и҆ ѿ ка́мене ме́да насы́ти и҆̀хъ.

Сла́ва:

Ѱало́мъ а҆са́фꙋ, п҃а.

а҃. Бг҃ъ ста̀ въ со́нмѣ богѡ́въ, посредѣ́ же бо́ги разсꙋ́дитъ.

в҃. Доко́лѣ сꙋ́дите непра́вдꙋ, и҆ ли́ца грѣ́шникѡвъ прiе́млете;

г҃. Сꙋди́те си́рꙋ и҆ ѹ҆бо́гꙋ, смире́на и҆ ни́ща ѡ҆правда́йте:

д҃. И҆зми́те ни́ща и҆ ѹ҆бо́га, и҆зꙿ рꙋкѝ грѣ́шничи и҆зба́вите є҆го̀.

є҃. Не позна́ша, нижѐ ѹ҆разꙋмѣ́ша, во тмѣ̀ хо́дѧтъ: да подви́жатсѧ всѧ̑ ѡ҆снова̑нiѧ землѝ.

s҃. А҆́зъ рѣ́хъ: бо́зи є҆стѐ, и҆ сы́нове вы́шнѧгѡ всѝ:

з҃. Вы́ же ꙗ҆́кѡ человѣ́цы ѹ҆мира́ете, и҆ ꙗ҆́кѡ є҆ди́нъ ѿ кнѧзе́й па́даете.

и҃. Воскрⷭ҇нѝ, бж҃е, сꙋдѝ землѝ: ꙗ҆́кѡ ты̀ наслѣ́диши во всѣ́хъ ꙗ҆зы́цѣхъ.

а҃. Пѣ́снь ѱалма̀ а҆са́фꙋ, п҃в.

в҃. Бж҃е, кто̀ ѹ҆подо́битсѧ тебѣ̀; не премолчѝ, @нижѐ ѹ҆кротѝ@{@нижѐ ѹ҆кроти́сѧ@}, бж҃е:

г҃. Ꙗ҆́кѡ сѐ, вразѝ твоѝ возшꙋмѣ́ша, и҆ ненави́дѧщiи тѧ̀ воздвиго́ша главꙋ̀.

д҃. На лю́ди твоѧ̑ лꙋка́вноваша во́лею, и҆ совѣща́ша на ст҃ы̑ѧ твоѧ̑.

є҃. Рѣ́ша: прiиди́те и҆ потреби́мъ ѧ҆̀ ѿ ꙗ҆зы̑къ, и҆ не помѧне́тсѧ и҆́мѧ i҆и҃лево ктомꙋ̀.

s҃. Ꙗ҆́кѡ совѣща́ша є҆диномышле́нiемъ вкꙋ́пѣ, на тѧ̀ завѣ́тъ завѣща́ша:

з҃. Селє́нiѧ i҆дꙋмє́йска и҆ i҆сма́илiте, мѡа́въ и҆ а҆га́рѧне,

и҃. Гева́лъ и҆ а҆ммѡ́нъ и҆ а҆мали́къ, и҆ноплемє́нницы съ живꙋ́щими въ тѵ́рѣ:

ѳ҃. И҆́бо и҆ а҆ссꙋ́ръ прiи́де съ ни́ми, бы́ша въ застꙋпле́нiе сыновѡ́мъ лѡ́тѡвымъ:

_i҃. Сотворѝ и҆̀мъ ꙗ҆́кѡ мадiа́мꙋ и҆ сiса́рѣ, ꙗ҆́кѡ i҆авíмꙋ въ пото́цѣ кíссовѣ:

а҃_i. Потреби́шасѧ во а҆ендѡ́рѣ, бы́ша ꙗ҆́кѡ гно́й земны́й.

в҃_i. Положѝ кнѧ̑зи и҆́хъ ꙗ҆́кѡ ѻ҆ри́ва и҆ зи́ва, и҆ зеве́а и҆ салма́на, всѧ̑ кнѧ̑зи и҆́хъ,

г҃_i. И҆́же рѣ́ша: да наслѣ́димъ себѣ̀ ст҃и́лище бж҃iе.

д҃_i. Бж҃е мо́й, положѝ ѧ҆̀ ꙗ҆́кѡ ко́ло, ꙗ҆́кѡ тро́сть предꙿ лице́мъ вѣ́тра.

є҃_i. Ꙗ҆́кѡ ѻ҆́гнь попалѧ́ѧй дꙋбра̑вы, ꙗ҆́кѡ пла́мень пожига́ѧй го́ры:

s҃_i. Та́кѡ пожене́ши ѧ҆̀ бꙋ́рею твое́ю, и҆ гнѣ́вомъ твои́мъ смѧте́ши ѧ҆̀.

з҃_i. И҆спо́лни ли́ца и҆́хъ безче́стiѧ, и҆ взы́щꙋтъ и҆́мене твоегѡ̀, гдⷭ҇и.

и҃_i. Да постыдѧ́тсѧ и҆ смѧтꙋ́тсѧ въ вѣ́къ вѣ́ка, и҆ посра́мѧтсѧ и҆ поги́бнꙋтъ.

ѳ҃_i. И҆ да позна́ютъ, ꙗ҆́кѡ и҆́мѧ тебѣ̀ гдⷭ҇ь, ты̀ є҆ди́нъ вы́шнiй по все́й землѝ.

а҃. Въ коне́цъ, ѡ҆ точи́лѣхъ, сынѡ́мъ коре́ѡвымъ, ѱало́мъ, п҃г.

в҃. Ко́ль возлю́блєнна селє́нiѧ твоѧ̑, гдⷭ҇и си́лъ.

г҃. Жела́етъ и҆ скончава́етсѧ дꙋша̀ моѧ̀ во дворы̀ гдⷭ҇ни: се́рдце моѐ и҆ пло́ть моѧ̀ возра́довастасѧ ѡ҆ бз҃ѣ жи́вѣ.

д҃. И҆́бо пти́ца ѡ҆брѣ́те себѣ̀ хра́минꙋ, и҆ го́рлица гнѣздо̀ себѣ̀, и҆дѣ́же положи́тъ птенцы̀ своѧ̑, ѻ҆лтарѝ твоѧ̑, гдⷭ҇и си́лъ, цр҃ю̀ мо́й и҆ бж҃е мо́й.

є҃. Бл҃же́ни живꙋ́щiи въ домꙋ̀ твое́мъ: въ вѣ́ки вѣкѡ́въ восхва́лѧтъ тѧ̀.

s҃. Бл҃же́нъ мꙋ́жъ, є҆мꙋ́же є҆́сть застꙋпле́нiе є҆гѡ̀ ѹ҆ тебє̀: восхождє́нiѧ въ се́рдцы свое́мъ положѝ,

з҃. @Во ю҆до́ль плаче́внꙋю, въ мѣ́сто є҆́же положѝ@{@во ю҆до́ли плаче́внѣй, въ мѣ́стѣ, є҆́же положѝ:@} и҆́бо бл҃гослове́нiе да́стъ законополага́ѧй.

и҃. По́йдꙋтъ ѿ си́лы въ си́лꙋ: ꙗ҆ви́тсѧ бг҃ъ богѡ́въ въ сiѡ́нѣ.

ѳ҃. Гдⷭ҇и бж҃е си́лъ, ѹ҆слы́ши моли́твꙋ мою̀, внꙋшѝ, бж҃е i҆а́кѡвль.

_i҃. Защи́тниче на́шъ, ви́ждь, бж҃е, и҆ при́зри на лицѐ хрiста̀ твоегѡ̀.

а҃_i. Ꙗ҆́кѡ лꙋ́чше де́нь є҆ди́нъ во дво́рѣхъ твои́хъ па́че ты́сѧщъ: и҆зво́лихъ примета́тисѧ въ домꙋ̀ бг҃а моегѡ̀ па́че, не́же жи́ти мѝ въ селе́нiихъ грѣ́шничихъ.

в҃_i. Ꙗ҆́кѡ млⷭ҇ть и҆ и҆́стинꙋ лю́битъ гдⷭ҇ь, бг҃ъ блгⷣть и҆ сла́вꙋ да́стъ: гдⷭ҇ь не лиши́тъ бл҃ги́хъ ходѧ́щихъ неsло́бiемъ.

г҃_i. Гдⷭ҇и бж҃е си́лъ, бл҃же́нъ человѣ́къ ѹ҆пова́ѧй на тѧ̀.

а҃. Въ коне́цъ, сынѡ́мъ коре́ѡвымъ, ѱало́мъ, п҃д.

в҃. Бл҃говоли́лъ є҆сѝ, гдⷭ҇и, зе́млю твою̀, возврати́лъ є҆сѝ плѣ́нъ i҆а́кѡвль.

г҃. Ѡ҆ста́вилъ є҆сѝ беззакѡ́нiѧ люде́й твои́хъ, покры́лъ є҆сѝ всѧ̑ грѣхѝ и҆́хъ.

д҃. Ѹ҆кроти́лъ є҆сѝ ве́сь гнѣ́въ тво́й, возврати́лсѧ є҆сѝ ѿ гнѣ́ва ꙗ҆́рости твоеѧ̀.

є҃. Возвратѝ на́съ, бж҃е сп҃се́нiй на́шихъ, и҆ ѿвратѝ ꙗ҆́рость твою̀ ѿ на́съ.

s҃. Е҆да̀ во вѣ́ки прогнѣ́ваешисѧ на ны̀; и҆лѝ простре́ши гнѣ́въ тво́й ѿ ро́да въ ро́дъ;

з҃. Бж҃е, ты̀ ѡ҆бра́щьсѧ ѡ҆живи́ши ны̀, и҆ лю́дiе твоѝ возвеселѧ́тсѧ ѡ҆ тебѣ̀.

и҃. Ꙗ҆вѝ на́мъ, гдⷭ҇и, млⷭ҇ть твою̀, и҆ сп҃се́нiе твоѐ да́ждь на́мъ.

ѳ҃. Ѹ҆слы́шꙋ, что̀ рече́тъ ѡ҆ мнѣ̀ гдⷭ҇ь бг҃ъ: ꙗ҆́кѡ рече́тъ ми́ръ на лю́ди своѧ̑, и҆ на прпⷣбныѧ своѧ̑, и҆ на ѡ҆браща́ющыѧ сердца̀ къ немꙋ̀.

_i҃. Ѻ҆ба́че бли́зꙿ боѧ́щихсѧ є҆гѡ̀ сп҃се́нiе є҆гѡ̀, всели́ти сла́вꙋ въ зе́млю на́шꙋ.

а҃_i. Млⷭ҇ть и҆ и҆́стина срѣто́стѣсѧ, пра́вда и҆ ми́ръ ѡ҆блобыза́стасѧ:

в҃_i. И҆́стина ѿ землѝ возсiѧ̀, и҆ пра́вда съ нб҃сѐ прини́че:

г҃_i. И҆́бо гдⷭ҇ь да́стъ бл҃гость, и҆ землѧ̀ на́ша да́стъ пло́дъ сво́й.

д҃_i. Пра́вда предꙿ ни́мъ предꙿи́детъ, и҆ положи́тъ въ пꙋ́ть стѡпы̀ своѧ̑.

Сла́ва:

Каѳíсма в҃_i.

Мл҃тва дв҃дꙋ, п҃є.

а҃. Приклонѝ, гдⷭ҇и, ѹ҆́хо твоѐ, и҆ ѹ҆слы́ши мѧ̀: ꙗ҆́кѡ ни́щъ и҆ ѹ҆бо́гъ є҆́смь а҆́зъ.

в҃. Сохранѝ дꙋ́шꙋ мою̀, ꙗ҆́кѡ прпⷣбенъ є҆́смь: сп҃сѝ раба̀ твоего̀, бж҃е мо́й, ѹ҆пова́ющаго на тѧ̀.

г҃. Поми́лꙋй мѧ̀, гдⷭ҇и, ꙗ҆́кѡ къ тебѣ̀ воззовꙋ̀ ве́сь де́нь.

д҃. Возвеселѝ дꙋ́шꙋ раба̀ твоегѡ̀: ꙗ҆́кѡ къ тебѣ̀ взѧ́хъ дꙋ́шꙋ мою̀.

є҃. Ꙗ҆́кѡ ты̀, гдⷭ҇и, бл҃гъ и҆ кро́токъ и҆ многомлⷭ҇тивъ всѣ̑мъ призыва́ющымъ тѧ̀.

s҃. Внꙋшѝ, гдⷭ҇и, моли́твꙋ мою̀ и҆ вонмѝ гла́сꙋ моле́нiѧ моегѡ̀.

з҃. Въ де́нь ско́рби моеѧ̀ воззва́хъ къ тебѣ̀, ꙗ҆́кѡ ѹ҆слы́шалъ мѧ̀ є҆сѝ.

и҃. Нѣ́сть подо́бенъ тебѣ̀ въ бозѣ́хъ, гдⷭ҇и, и҆ нѣ́сть по дѣлѡ́мъ твои̑мъ.

ѳ҃. Всѝ ꙗ҆зы́цы, є҆ли́ки сотвори́лъ є҆сѝ, прiи́дꙋтъ и҆ покло́нѧтсѧ предꙿ тобо́ю, гдⷭ҇и, и҆ просла́вѧтъ и҆́мѧ твоѐ:

_i҃. Ꙗ҆́кѡ ве́лiй є҆сѝ ты̀ и҆ творѧ́й чꙋдеса̀, ты̀ є҆сѝ бг҃ъ є҆ди́нъ.

а҃_i. Наста́ви мѧ̀, гдⷭ҇и, на пꙋ́ть тво́й, и҆ пойдꙋ̀ во и҆́стинѣ твое́й: да возвесели́тсѧ се́рдце моѐ боѧ́тисѧ и҆́мене твоегѡ̀.

в҃_i. И҆сповѣ́мсѧ тебѣ̀, гдⷭ҇и бж҃е мо́й, всѣ́мъ се́рдцемъ мои́мъ и҆ просла́влю и҆́мѧ твоѐ въ вѣ́къ:

г҃_i. Ꙗ҆́кѡ млⷭ҇ть твоѧ̀ ве́лiѧ на мнѣ̀, и҆ и҆зба́вилъ є҆сѝ дꙋ́шꙋ мою̀ ѿ а҆́да преиспо́днѣйшагѡ.

д҃_i. Бж҃е, законопрестꙋ̑пницы воста́ша на мѧ̀, и҆ со́нмъ держа́вныхъ взыска́ша дꙋ́шꙋ мою̀, и҆ не предложи́ша тебѐ предꙿ собо́ю.

є҃_i. И҆ ты̀, гдⷭ҇и бж҃е мо́й, ще́дрый и҆ млⷭ҇тивый, долготерпѣли́вый и҆ многомлⷭ҇тивый и҆ и҆́стинный,

s҃_i. При́зри на мѧ̀ и҆ поми́лꙋй мѧ̀: да́ждь держа́вꙋ твою̀ ѻ҆́трокꙋ твоемꙋ̀ и҆ сп҃сѝ сы́на рабы̀ твоеѧ̀.

з҃_i. Сотворѝ со мно́ю зна́менiе во бл҃го: и҆ да ви́дѧтъ ненави́дѧщiи мѧ̀, и҆ постыдѧ́тсѧ, ꙗ҆́кѡ ты̀, гдⷭ҇и, помо́глъ мѝ и҆ ѹ҆тѣ́шилъ мѧ̀ є҆сѝ.

а҃. Сынѡ́мъ коре́ѡвымъ, ѱало́мъ пѣ́сни, п҃s.

в҃. Ѡ҆снова̑нiѧ є҆гѡ̀ на гора́хъ ст҃ы́хъ: лю́битъ гдⷭ҇ь врата̀ сiѡ̑нѧ па́че всѣ́хъ селе́нiй i҆а́кѡвлихъ.

г҃. Пресла̑внаѧ глаго́лашасѧ ѡ҆ тебѣ̀, гра́де бж҃iй.

д҃. Помѧнꙋ̀ раа́въ и҆ вавѷлѡ́на вѣ́дꙋщымъ мѧ̀: и҆ сѐ, и҆ноплемє́нницы и҆ тѵ́ръ и҆ лю́дiе є҆ѳiо́пстiи, сíи бы́ша та́мѡ.

є҃. Ма́ти сiѡ́нъ рече́тъ: человѣ́къ и҆ человѣ́къ роди́сѧ въ не́мъ, и҆ то́й ѡ҆снова̀ и҆̀ вы́шнiй.

s҃. Гдⷭ҇ь повѣ́сть въ писа́нiи люде́й и҆ кнѧзе́й, си́хъ бы́вшихъ въ не́мъ.

з҃. Ꙗ҆́кѡ веселѧ́щихсѧ всѣ́хъ жили́ще въ тебѣ̀.

а҃. Пѣ́снь ѱалма̀ сынѡ́мъ коре́ѡвымъ, въ коне́цъ, ѡ҆ маеле́ѳѣ є҆́же ѿвѣща́ти, ра́зꙋма є҆ма́нꙋ i҆и҃льтѧнинꙋ, п҃з.

в҃. Гдⷭ҇и бж҃е сп҃се́нiѧ моегѡ̀, во днѝ воззва́хъ и҆ въ нощѝ предꙿ тобо́ю:

г҃. Да вни́детъ предꙿ тѧ̀ моли́тва моѧ̀, приклонѝ ѹ҆́хо твоѐ къ моле́нiю моемꙋ̀.

д҃. Ꙗ҆́кѡ и҆спо́лнисѧ sѡ́лъ дꙋша̀ моѧ̀, и҆ живо́тъ мо́й а҆́дꙋ прибли́жисѧ.

є҃. Привмѣне́нъ бы́хъ съ низходѧ́щими въ ро́въ: бы́хъ ꙗ҆́кѡ человѣ́къ безꙿ по́мощи,

s҃. Въ ме́ртвыхъ свобо́дь: ꙗ҆́кѡ ꙗ҆́звеннiи спѧ́щiи во гро́бѣ, и҆́хже не помѧнꙋ́лъ є҆сѝ ктомꙋ̀, и҆ тíи ѿ рꙋкѝ твоеѧ̀ ѿринове́ни бы́ша.

з҃. Положи́ша мѧ̀ въ ро́вѣ преиспо́днѣмъ, въ те́мныхъ и҆ сѣ́ни сме́ртнѣй.

и҃. На мнѣ̀ ѹ҆тверди́сѧ ꙗ҆́рость твоѧ̀, и҆ всѧ̑ вѡ́лны твоѧ̑ наве́лъ є҆сѝ на мѧ̀.

ѳ҃. Ѹ҆да́лилъ є҆сѝ зна́емыхъ мои́хъ ѿ менѐ: положи́ша мѧ̀ ме́рзость себѣ̀: пре́данъ бы́хъ и҆ не и҆схожда́хъ.

_i҃. Ѻ҆́чи моѝ и҆знемого́стѣ ѿ нищеты̀: воззва́хъ къ тебѣ̀, гдⷭ҇и, ве́сь де́нь, воздѣ́хъ къ тебѣ̀ рꙋ́цѣ моѝ.

а҃_i. Е҆да̀ ме́ртвыми твори́ши чꙋдеса̀; и҆лѝ вра́чеве воскресѧ́тъ, и҆ и҆сповѣ́дѧтсѧ тебѣ̀;

в҃_i. Е҆да̀ повѣ́сть кто̀ во гро́бѣ млⷭ҇ть твою̀, и҆ и҆́стинꙋ твою̀ въ поги́бели;

г҃_i. Е҆да̀ позна̑на бꙋ́дꙋтъ во тмѣ̀ чꙋдеса̀ твоѧ̑, и҆ пра́вда твоѧ̀ въ землѝ забве́ннѣй;

д҃_i. И҆ а҆́зъ къ тебѣ̀, гдⷭ҇и, воззва́хъ, и҆ ѹ҆́трѡ моли́тва моѧ̀ предвари́тъ тѧ̀.

є҃_i. Вскꙋ́ю, гдⷭ҇и, ѿрѣ́еши дꙋ́шꙋ мою̀; ѿвраща́еши лицѐ твоѐ ѿ менѐ;

s҃_i. Ни́щъ є҆́смь а҆́зъ, и҆ въ трꙋдѣ́хъ ѿ ю҆́ности моеѧ̀: возне́съ же сѧ смири́хсѧ и҆ и҆знемого́хъ.

з҃_i. На мнѣ̀ преидо́ша гнѣ́ви твоѝ, ѹ҆страшє́нiѧ твоѧ̑ возмꙋти́ша мѧ̀:

и҃_i. Ѡ҆быдо́ша мѧ̀ ꙗ҆́кѡ вода̀ ве́сь де́нь, ѡ҆держа́ша мѧ̀ вкꙋ́пѣ.

ѳ҃_i. Ѹ҆да́лилъ є҆сѝ ѿ менѐ дрꙋ́га и҆ и҆́скреннѧго, и҆ зна́емыхъ мои́хъ ѿ страсте́й.

Сла́ва:

а҃. Ра́зꙋма є҆ѳа́ма i҆и҃льтѧнина, п҃и.

в҃. Млⷭ҇ти твоѧ̑, гдⷭ҇и, во вѣ́къ воспою̀, въ ро́дъ и҆ ро́дъ возвѣщꙋ̀ и҆́стинꙋ твою̀ ѹ҆сты̑ мои́ми.

г҃. Занѐ ре́клъ є҆сѝ: въ вѣ́къ млⷭ҇ть сози́ждетсѧ: на нб҃сѣ́хъ ѹ҆гото́витсѧ и҆́стина твоѧ̀.

д҃. Завѣща́хъ завѣ́тъ и҆збра̑ннымъ мои̑мъ, клѧ́хсѧ дв҃дꙋ рабꙋ̀ моемꙋ̀:

є҃. До вѣ́ка ѹ҆гото́ваю сѣ́мѧ твоѐ, и҆ сози́ждꙋ въ ро́дъ и҆ ро́дъ прⷭ҇то́лъ тво́й.

s҃. И҆сповѣ́дѧтъ нб҃са̀ чꙋдеса̀ твоѧ̑, гдⷭ҇и, и҆́бо и҆́стинꙋ твою̀ въ цр҃кви ст҃ы́хъ.

з҃. Ꙗ҆́кѡ кто̀ во ѻ҆́блацѣхъ ѹ҆равни́тсѧ гдⷭ҇еви; ѹ҆подо́битсѧ гдⷭ҇еви въ сынѣ́хъ бж҃iихъ;

и҃. Бг҃ъ прославлѧ́емь въ совѣ́тѣ ст҃ы́хъ, ве́лiй и҆ стра́шенъ є҆́сть надꙿ всѣ́ми ѻ҆кре́стными є҆гѡ̀.

ѳ҃. Гдⷭ҇и бж҃е си́лъ, кто̀ подо́бенъ тебѣ̀; си́ленъ є҆сѝ, гдⷭ҇и, и҆ и҆́стина твоѧ̀ ѡ҆́крестъ тебє̀.

_i҃. Ты̀ влⷣчествꙋеши держа́вою морско́ю: возмꙋще́нiе же во́лнъ є҆гѡ̀ ты̀ ѹ҆кроча́еши.

а҃_i. Ты̀ смири́лъ, є҆сѝ, ꙗ҆́кѡ ꙗ҆́звена, го́рдаго: мы́шцею си́лы твоеѧ̀ расточи́лъ є҆сѝ врагѝ твоѧ̑.

в҃_i. Твоѧ̑ сꙋ́ть небеса̀, и҆ твоѧ̀ є҆́сть землѧ̀: вселе́ннꙋю и҆ и҆сполне́нiе є҆ѧ̀ ты̀ ѡ҆снова́лъ є҆сѝ.

г҃_i. Сѣ́веръ и҆ мо́ре ты̀ созда́лъ є҆сѝ: ѳавѡ́ръ и҆ є҆рмѡ́нъ ѡ҆ и҆́мени твое́мъ возра́дꙋетасѧ.

д҃_i. Твоѧ̀ мы́шца съ си́лою: да ѹ҆крѣпи́тсѧ рꙋка̀ твоѧ̀, и҆ вознесе́тсѧ десни́ца твоѧ̀.

є҃_i. Пра́вда и҆ сꙋдьба̀ ѹ҆гото́ванiе прⷭ҇то́ла твоегѡ̀: млⷭ҇ть и҆ и҆́стина предꙿи́детѣ предꙿ лице́мъ твои́мъ.

s҃_i. Бл҃же́ни лю́дiе вѣ́дꙋщiи воскликнове́нiе: гдⷭ҇и, во свѣ́тѣ лица̀ твоегѡ̀ по́йдꙋтъ,

з҃_i. И҆ ѡ҆ и҆́мени твое́мъ возра́дꙋютсѧ ве́сь де́нь, и҆ пра́вдою твое́ю вознесꙋ́тсѧ.

и҃_i. Ꙗ҆́кѡ похвала̀ си́лы и҆́хъ ты̀ є҆сѝ, и҆ во бл҃говоле́нiи твое́мъ вознесе́тсѧ ро́гъ на́шъ:

ѳ҃_i. Ꙗ҆́кѡ гдⷭ҇не є҆́сть застꙋпле́нiе, и҆ ст҃а́гѡ i҆и҃лева цр҃ѧ̀ на́шегѡ.

к҃. Тогда̀ глаго́лалъ є҆сѝ въ видѣ́нiи сыновѡ́мъ твои̑мъ, и҆ ре́клъ є҆сѝ: положи́хъ по́мощь на си́льнаго, вознесо́хъ и҆збра́ннаго ѿ люде́й мои́хъ:

к҃а. Ѡ҆брѣто́хъ дв҃да раба̀ моего̀, є҆ле́емъ ст҃ы́мъ мои́мъ пома́захъ є҆го̀.

к҃в. И҆́бо рꙋка̀ моѧ̀ застꙋ́питъ є҆го̀, и҆ мы́шца моѧ̀ ѹ҆крѣпи́тъ є҆го̀:

к҃г. Ничто́же ѹ҆спѣ́етъ вра́гъ на него̀, и҆ сы́нъ беззако́нiѧ не приложи́тъ ѡ҆sло́бити є҆го̀.

к҃д. И҆ ссѣкꙋ̀ ѿ лица̀ є҆гѡ̀ врагѝ є҆гѡ̀, и҆ ненави́дѧщыѧ є҆го̀ побѣждꙋ̀:

к҃є. И҆ и҆́стина моѧ̀ и҆ млⷭ҇ть моѧ̀ съ ни́мъ, и҆ ѡ҆ и҆́мени мое́мъ вознесе́тсѧ ро́гъ є҆гѡ̀:

к҃s. И҆ положꙋ̀ на мо́ри рꙋ́кꙋ є҆гѡ̀, и҆ на рѣка́хъ десни́цꙋ є҆гѡ̀.

к҃з. То́й призове́тъ мѧ̀: ѻ҆ц҃ъ мо́й є҆сѝ ты̀, бг҃ъ мо́й и҆ застꙋ́пникъ сп҃се́нiѧ моегѡ̀.

к҃и. И҆ а҆́зъ пе́рвенца положꙋ̀ є҆го̀, высока̀ па́че царе́й земны́хъ:

к҃ѳ. Въ вѣ́къ сохраню̀ є҆мꙋ̀ млⷭ҇ть мою̀, и҆ завѣ́тъ мо́й вѣ́ренъ є҆мꙋ̀:

л҃. И҆ положꙋ̀ въ вѣ́къ вѣ́ка сѣ́мѧ є҆гѡ̀, и҆ прⷭ҇то́лъ є҆гѡ̀ ꙗ҆́кѡ днíе не́ба.

л҃а. А҆́ще ѡ҆ста́вѧтъ сы́нове є҆гѡ̀ зако́нъ мо́й, и҆ въ сꙋдьба́хъ мои́хъ не по́йдꙋтъ:

л҃в. А҆́ще ѡ҆правда̑нiѧ моѧ̑ ѡ҆сквернѧ́тъ, и҆ за́повѣдiй мои́хъ не сохранѧ́тъ:

л҃г. Посѣщꙋ̀ жезло́мъ беззакѡ́нiѧ и҆́хъ, и҆ ра́нами непра̑вды и҆́хъ,

л҃д. Млⷭ҇ть же мою̀ не разорю̀ ѿ ни́хъ, ни превреждꙋ̀ во и҆́стинѣ мое́й:

л҃є. Нижѐ ѡ҆скверню̀ завѣ́та моегѡ̀, и҆ и҆сходѧ́щихъ ѿ ѹ҆́стъ мои́хъ не ѿве́ргꙋсѧ.

л҃s. Е҆ди́ною клѧ́хсѧ ѡ҆ ст҃ѣ́мъ мое́мъ: а҆́ще дв҃дꙋ солжꙋ̀;

л҃з. Сѣ́мѧ є҆гѡ̀ во вѣ́къ пребꙋ́детъ, и҆ престо́лъ є҆гѡ̀ ꙗ҆́кѡ со́лнце предо мно́ю,

л҃и. И҆ ꙗ҆́кѡ лꙋна̀ соверше́на въ вѣ́къ, и҆ свидѣ́тель на нб҃сѝ вѣ́ренъ.

л҃ѳ. Ты́ же ѿри́нꙋлъ є҆сѝ и҆ ѹ҆ничижи́лъ, негодова́лъ є҆сѝ пома́заннаго твоего̀:

м҃. Разори́лъ є҆сѝ завѣ́тъ раба̀ твоегѡ̀, ѡ҆скверни́лъ є҆сѝ на землѝ ст҃ы́ню є҆гѡ̀:

м҃а. Разори́лъ є҆сѝ всѧ̑ ѡ҆пло́ты є҆гѡ̀, положи́лъ є҆сѝ твє́рдаѧ є҆гѡ̀ стра́хъ.

м҃в. Расхища́хꙋ є҆го̀ всѝ мимоходѧ́щiи пꙋте́мъ, бы́сть поноше́нiе сосѣ́дѡмъ свои̑мъ.

м҃г. Возвы́силъ є҆сѝ десни́цꙋ стꙋжа́ющихъ є҆мꙋ̀, возвесели́лъ є҆сѝ всѧ̑ врагѝ є҆гѡ̀:

м҃д. Ѿврати́лъ є҆сѝ по́мощь меча̀ є҆гѡ̀ и҆ не застꙋпи́лъ є҆сѝ є҆го̀ во бра́ни:

м҃є. Разори́лъ є҆сѝ ѿ ѡ҆чище́нiѧ є҆гѡ̀, престо́лъ є҆гѡ̀ на зе́млю пове́рглъ є҆сѝ:

м҃s. Ѹ҆ма́лилъ є҆сѝ дни̑ вре́мене є҆гѡ̀, ѡ҆блiѧ́лъ є҆сѝ є҆го̀ стꙋдо́мъ.

м҃з. Доко́лѣ, гдⷭ҇и, ѿвраща́ешисѧ въ коне́цъ, разжже́тсѧ ꙗ҆́кѡ ѻ҆́гнь гнѣ́въ тво́й;

м҃и. Помѧнѝ, кíй мо́й соста́въ: є҆да́ бо всꙋ́е созда́лъ є҆сѝ всѧ̑ сы́ны человѣ́чєскiѧ;

м҃ѳ. Кто̀ є҆́сть человѣ́къ, и҆́же поживе́тъ и҆ не ѹ҆́зритъ сме́рти, и҆зба́витъ дꙋ́шꙋ свою̀ и҆зꙿ рꙋкѝ а҆́довы;

н҃. Гдѣ̀ сꙋ́ть млⷭ҇ти твоѧ̑ дрє́внiѧ, гдⷭ҇и, и҆́миже клѧ́лсѧ є҆сѝ дв҃дꙋ во и҆́стинѣ твое́й;

н҃а. Помѧнѝ, гдⷭ҇и, поноше́нiе ра̑бъ твои́хъ, є҆́же ѹ҆держа́хъ въ нѣ́дрѣ мое́мъ мно́гихъ ꙗ҆зы̑къ:

н҃в. И҆́мже поноси́ша вразѝ твоѝ, гдⷭ҇и, и҆́мже поноси́ша и҆змѣне́нiю хрiста̀ твоегѡ̀.

н҃г. Бл҃гослове́нъ гдⷭ҇ь во вѣ́къ: бꙋ́ди, бꙋ́ди.

Сла́ва:

а҃. Мл҃тва мѡѷсе́а человѣ́ка бж҃iѧ, п҃ѳ.

в҃. Гдⷭ҇и, прибѣ́жище бы́лъ є҆сѝ на́мъ въ ро́дъ и҆ ро́дъ.

г҃. Пре́жде да́же гора́мъ не бы́ти и҆ созда́тисѧ землѝ и҆ вселе́ннѣй, и҆ ѿ вѣ́ка и҆ до вѣ́ка ты̀ є҆сѝ.

д҃. Не ѿвратѝ человѣ́ка во смире́нiе, и҆ ре́клъ є҆сѝ: ѡ҆брати́тесѧ, сы́нове человѣ́честiи.

є҃. Ꙗ҆́кѡ ты́сѧща лѣ́тъ предꙿ ѻ҆чи́ма твои́ма, гдⷭ҇и, ꙗ҆́кѡ де́нь вчера́шнiй, и҆́же ми́мѡ и҆́де, и҆ стра́жа нощна́ѧ.

s҃. Ѹ҆ничижє́нiѧ и҆́хъ лѣ̑та бꙋ́дꙋтъ: ѹ҆́трѡ ꙗ҆́кѡ трава̀ ми́мѡ и҆́детъ, ѹ҆́трѡ процвѣте́тъ и҆ пре́йдетъ: на ве́черъ ѿпаде́тъ, ѡ҆жестѣ́етъ и҆ и҆́зсхнетъ:

з҃. Ꙗ҆́кѡ и҆счезо́хомъ гнѣ́вомъ твои́мъ, и҆ ꙗ҆́ростiю твое́ю смꙋти́хомсѧ.

и҃. Положи́лъ є҆сѝ беззакѡ́нiѧ на̑ша предꙿ тобо́ю, вѣ́къ на́шъ въ просвѣще́нiе лица̀ твоегѡ̀.

ѳ҃. Ꙗ҆́кѡ всѝ днíе на́ши ѡ҆скꙋдѣ́ша, и҆ гнѣ́вомъ твои́мъ и҆счезо́хомъ:

_i҃. Лѣ̑та на̑ша ꙗ҆́кѡ паꙋчи́на поꙋча́хꙋсѧ: днíе лѣ́тъ на́шихъ въ ни́хже се́дмьдесѧтъ лѣ́тъ, а҆́ще же въ си́лахъ, ѻ҆́смьдесѧтъ лѣ́тъ, и҆ мно́жае и҆́хъ трꙋ́дъ и҆ болѣ́знь: ꙗ҆́кѡ прiи́де кро́тость на ны̀, и҆ нака́жемсѧ.

а҃_i. Кто̀ вѣ́сть держа́вꙋ гнѣ́ва твоегѡ̀, и҆ ѿ стра́ха твоегѡ̀ ꙗ҆́рость твою̀ и҆счестѝ;

в҃_i. Десни́цꙋ твою̀ та́кѡ скажи́ ми, и҆ @ѡ҆кова̑нныѧ@ {@нака̑занныѧ@} се́рдцемъ въ мꙋ́дрости.

г҃_i. Ѡ҆брати́сѧ, гдⷭ҇и, доко́лѣ; и҆ ѹ҆моле́нъ бꙋ́ди на рабы̑ твоѧ̑.

д҃_i. И҆спо́лнихомсѧ заꙋ́тра млⷭ҇ти твоеѧ̀, гдⷭ҇и, и҆ возра́довахомсѧ и҆ возвесели́хомсѧ:

є҃_i. Во всѧ̑ дни̑ на́шѧ возвесели́хомсѧ, за дни̑, въ нѧ́же смири́лъ ны̀ є҆сѝ, лѣ̑та, въ нѧ́же ви́дѣхомъ sла̑ѧ.

s҃_i. И҆ при́зри на рабы̑ твоѧ̑ и҆ на дѣла̀ твоѧ̑, и҆ наста́ви сы́ны и҆́хъ.

з҃_i. И҆ бꙋ́ди свѣ́тлость гдⷭ҇а бг҃а на́шегѡ на на́съ, и҆ дѣла̀ рꙋ́къ на́шихъ и҆спра́ви на на́съ, и҆ дѣ́ло рꙋ́къ на́шихъ и҆спра́ви.

Хвала̀ пѣ́сни дв҃довы, не надпи́санъ ѹ҆ є҆врє́й, ч҃.

а҃. Живы́й въ по́мощи вы́шнѧгѡ, въ кро́вѣ бг҃а нбⷭ҇нагѡ водвори́тсѧ,

в҃. Рече́тъ гдⷭ҇еви: застꙋ́пникъ мо́й є҆сѝ и҆ прибѣ́жище моѐ, бг҃ъ мо́й, и҆ ѹ҆пова́ю на него̀.

г҃. Ꙗ҆́кѡ то́й и҆зба́витъ тѧ̀ ѿ сѣ́ти ло́вчи и҆ ѿ словесѐ мѧте́жна:

д҃. Плещма̀ свои́ма ѡ҆сѣни́тъ тѧ̀, и҆ подꙿ крилѣ̑ є҆гѡ̀ надѣ́ешисѧ: ѻ҆рꙋ́жiемъ ѡ҆бы́детъ тѧ̀ и҆́стина є҆гѡ̀.

є҃. Не ѹ҆бои́шисѧ ѿ стра́ха нощна́гѡ, ѿ стрѣлы̀ летѧ́щiѧ во днѝ,

s҃. Ѿ ве́щи во тмѣ̀ преходѧ́щiѧ, @ѿ срѧ́ща@{@ѿ нападе́нiѧ@} и҆ бѣ́са полꙋ́деннагѡ.

з҃. Паде́тъ ѿ страны̀ твоеѧ̀ ты́сѧща, и҆ тма̀ ѡ҆деснꙋ́ю тебє̀, къ тебѣ́ же не прибли́житсѧ:

и҃. Ѻ҆ба́че ѻ҆чи́ма твои́ма смо́триши и҆ воздаѧ́нiе грѣ́шникѡвъ ѹ҆́зриши.

ѳ҃. Ꙗ҆́кѡ ты̀, гдⷭ҇и, ѹ҆пова́нiе моѐ: вы́шнѧго положи́лъ є҆сѝ прибѣ́жище твоѐ.

_i҃. Не прiи́детъ къ тебѣ̀ sло̀, и҆ ра́на не прибли́житсѧ @тѣлесѝ твоемꙋ̀@{@селе́нiю твоемꙋ̀@}:

а҃_i. Ꙗ҆́кѡ а҆́гг҃лѡмъ свои̑мъ заповѣ́сть ѡ҆ тебѣ̀, сохрани́ти тѧ̀ во всѣ́хъ пꙋте́хъ твои́хъ.

в҃_i. На рꙋка́хъ во́змꙋтъ тѧ̀, да не когда̀ преткне́ши ѡ҆ ка́мень но́гꙋ твою̀:

г҃_i. На а҆́спiда и҆ васiлíска настꙋ́пиши, и҆ попере́ши льва̀ и҆ sмíѧ.

д҃_i. Ꙗ҆́кѡ на мѧ̀ ѹ҆пова̀, и҆ и҆зба́влю и҆̀: покры́ю и҆̀, ꙗ҆́кѡ позна̀ и҆́мѧ моѐ.

є҃_i. Воззове́тъ ко мнѣ̀, и҆ ѹ҆слы́шꙋ є҆го̀: съ ни́мъ є҆́смь въ ско́рби, и҆змꙋ̀ є҆го̀ и҆ просла́влю є҆го̀:

s҃_i. Долгото́ю днíй и҆спо́лню є҆го̀ и҆ ꙗ҆влю̀ є҆мꙋ̀ сп҃се́нiе моѐ.

Сла́ва:

Каѳíсма г҃_i.

а҃. Ѱало́мъ пѣ́сни, въ де́нь сꙋббѡ́тный, ч҃а.

в҃. Бл҃го є҆́сть и҆сповѣ́датисѧ гдⷭ҇еви и҆ пѣ́ти и҆́мени твоемꙋ̀, вы́шнiй:

г҃. Возвѣща́ти заꙋ́тра млⷭ҇ть твою̀ и҆ и҆́стинꙋ твою̀ на всѧ́кꙋ но́щь,

д҃. Въ десѧтострꙋ́ннѣмъ ѱалти́ри съ пѣ́снiю въ гꙋ́слехъ.

є҃. Ꙗ҆́кѡ возвесели́лъ мѧ̀ є҆сѝ, гдⷭ҇и, въ творе́нiи твое́мъ, и҆ въ дѣ́лѣхъ рꙋкꙋ̀ твоє́ю возра́дꙋюсѧ.

s҃. Ꙗ҆́кѡ возвели́чишасѧ дѣла̀ твоѧ̑, гдⷭ҇и: sѣлѡ̀ ѹ҆глꙋби́шасѧ помышлє́нiѧ твоѧ̑.

з҃. Мꙋ́жъ безꙋ́менъ не позна́етъ, и҆ неразꙋми́въ не разꙋмѣ́етъ си́хъ.

и҃. Внегда̀ прозѧбо́ша грѣ̑шницы ꙗ҆́кѡ трава̀, и҆ пронико́ша всѝ дѣ́лающiи беззако́нiе, ꙗ҆́кѡ да потребѧ́тсѧ въ вѣ́къ вѣ́ка:

ѳ҃. Ты́ же вы́шнiй во вѣ́къ, гдⷭ҇и.

_i҃. Ꙗ҆́кѡ сѐ, вразѝ твоѝ, гдⷭ҇и, ꙗ҆́кѡ сѐ, вразѝ твоѝ поги́бнꙋтъ, и҆ разы́дꙋтсѧ всѝ дѣ́лающiи беззако́нiе.

а҃_i. И҆ вознесе́тсѧ ꙗ҆́кѡ є҆диноро́га ро́гъ мо́й, и҆ ста́рость моѧ̀ въ є҆ле́и масти́тѣ:

в҃_i. И҆ воззрѣ̀ ѻ҆́ко моѐ на врагѝ моѧ̑, и҆ востаю́щыѧ на мѧ̀ лꙋка́внꙋющыѧ ѹ҆слы́шитъ ѹ҆́хо моѐ.

г҃_i. Првⷣникъ ꙗ҆́кѡ фíнiѯъ процвѣте́тъ: ꙗ҆́кѡ ке́дръ, и҆́же въ лiва́нѣ, ѹ҆мно́житсѧ.

д҃_i. Насажде́ни въ домꙋ̀ гдⷭ҇ни во дво́рѣхъ бг҃а на́шегѡ процвѣтꙋ́тъ:

є҃_i. Е҆щѐ ѹ҆мно́жатсѧ въ ста́рости масти́тѣ, и҆ бл҃гопрiе́млюще бꙋ́дꙋтъ.

s҃_i. Да возвѣстѧ́тъ, ꙗ҆́кѡ пра́въ гдⷭ҇ь бг҃ъ на́шъ, и҆ нѣ́сть непра́вды въ не́мъ.

Въ де́нь предсꙋббѡ́тный, внегда̀ насели́сѧ землѧ̀, хвала̀ пѣ́сни дв҃дꙋ, ч҃в.

а҃. Гдⷭ҇ь воцр҃и́сѧ, въ лѣ́потꙋ ѡ҆блече́сѧ: ѡ҆блече́сѧ гдⷭ҇ь въ си́лꙋ и҆ препоѧ́сасѧ: и҆́бо ѹ҆твердѝ вселе́ннꙋю, ꙗ҆́же не подви́житсѧ.

в҃. Гото́въ прⷭ҇то́лъ тво́й ѿто́лѣ: ѿ вѣ́ка ты̀ є҆сѝ.

г҃. Воздвиго́ша рѣ́ки, гдⷭ҇и, воздвиго́ша рѣ́ки гла́сы своѧ̑:

д҃. Во́змꙋтъ рѣ́ки сотрє́нiѧ своѧ̑, ѿ гласѡ́въ во́дъ мно́гихъ.

є҃. Ди̑вны высѡты̀ мѡрскíѧ: ди́венъ въ высо́кихъ гдⷭ҇ь.

s҃. Свидѣ̑нiѧ твоѧ̑ ѹ҆вѣ́ришасѧ sѣлѡ̀. До́мꙋ твоемꙋ̀ подоба́етъ ст҃ы́нѧ, гдⷭ҇и, въ долготꙋ̀ днíй.

Ѱало́мъ дв҃дꙋ, въ четве́ртый сꙋббѡ́ты, ч҃г.

а҃. Бг҃ъ ѿмще́нiй гдⷭ҇ь, бг҃ъ ѿмще́нiй не ѡ҆бинꙋ́лсѧ є҆́сть.

в҃. Вознеси́сѧ, сꙋдѧ́й землѝ, возда́ждь воздаѧ́нiе гѡ́рдымъ.

г҃. Доко́лѣ грѣ̑шницы, гдⷭ҇и, доко́лѣ грѣ̑шницы восхва́лѧтсѧ;

д҃. Провѣща́ютъ и҆ возглаго́лютъ непра́вдꙋ, возглаго́лютъ всѝ дѣ́лающiи беззако́нiе;

є҃. Лю́ди твоѧ̑, гдⷭ҇и, смири́ша, и҆ достоѧ́нiе твоѐ ѡ҆sло́биша:

s҃. Вдови́цꙋ и҆ си́ра ѹ҆мори́ша, и҆ прише́льца ѹ҆би́ша,

з҃. И҆ рѣ́ша: не ѹ҆́зритъ гдⷭ҇ь, нижѐ ѹ҆разꙋмѣ́етъ бг҃ъ i҆а́кѡвль.

и҃. Разꙋмѣ́йте же, безꙋ́мнiи въ лю́дехъ, и҆ бꙋ́iи нѣ́когда, ѹ҆мꙋдри́тесѧ:

ѳ҃. Насажде́й ѹ҆́хо, не слы́шитъ ли; и҆лѝ созда́вый ѻ҆́ко, не сматрѧ́етъ ли;

_i҃. Наказꙋ́ѧй ꙗ҆зы́ки, не ѡ҆бличи́тъ ли, ѹ҆ча́й человѣ́ка ра́зꙋмꙋ;

а҃_i. Гдⷭ҇ь вѣ́сть помышлє́нiѧ человѣ́чєскаѧ, ꙗ҆́кѡ сꙋ́ть сꙋ́єтна.

в҃_i. Бл҃же́нъ человѣ́къ, є҆го́же а҆́ще нака́жеши, гдⷭ҇и, и҆ ѿ зако́на твоегѡ̀ наꙋчи́ши є҆го̀:

г҃_i. Ѹ҆кроти́ти є҆го̀ ѿ днíй лю́тыхъ, до́ндеже и҆зры́етсѧ грѣ́шномꙋ ꙗ҆́ма.

д҃_i. Ꙗ҆́кѡ не ѿри́нетъ гдⷭ҇ь люде́й свои́хъ, и҆ достоѧ́нiѧ своегѡ̀ не ѡ҆ста́витъ:

є҃_i. До́ндеже пра́вда ѡ҆брати́тсѧ на сꙋ́дъ, и҆ держа́щiисѧ є҆ѧ̀ всѝ пра́вiи срⷣцемъ.

s҃_i. Кто̀ воста́нетъ мѝ на лꙋка́внꙋющыѧ; и҆лѝ кто̀ спредста́нетъ мѝ на дѣ́лающыѧ беззако́нiе;

з҃_i. А҆́ще не гдⷭ҇ь помо́глъ бы мѝ, вма́лѣ всели́ласѧ бы во а҆́дъ дꙋша̀ моѧ̀.

и҃_i. А҆́ще глаго́лахъ: подви́жесѧ нога̀ моѧ̀, млⷭ҇ть твоѧ̀, гдⷭ҇и, помога́ше мѝ:

ѳ҃_i. По мно́жествꙋ болѣ́зней мои́хъ въ се́рдцы мое́мъ, ѹ҆тѣшє́нiѧ твоѧ̑ возвесели́ша дꙋ́шꙋ мою̀.

к҃. Да не пребꙋ́детъ тебѣ̀ престо́лъ беззако́нiѧ, созида́ѧй трꙋ́дъ на повелѣ́нiе.

к҃а. Ѹ҆ловѧ́тъ на дꙋ́шꙋ првⷣничꙋ, и҆ кро́вь непови́ннꙋю ѡ҆сꙋ́дѧтъ.

к҃в. И҆ бы́сть мнѣ̀ гдⷭ҇ь въ прибѣ́жище, и҆ бг҃ъ мо́й въ по́мощь ѹ҆пова́нiѧ моегѡ̀:

к҃г. И҆ возда́стъ и҆̀мъ гдⷭ҇ь беззако́нiе и҆́хъ, и҆ по лꙋка́вствiю и҆́хъ погꙋби́тъ ѧ҆̀ гдⷭ҇ь бг҃ъ@{на́шъ@}.

Сла́ва:

Хвала̀ пѣ́сни дв҃дꙋ, не надпи́санъ ѹ҆ є҆врє́й, ч҃д.

а҃. Прiиди́те, возра́дꙋемсѧ гдⷭ҇еви, воскли́кнемъ бг҃ꙋ сп҃си́телю на́шемꙋ:

в҃. Предвари́мъ лицѐ є҆гѡ̀ во и҆сповѣ́данiи, и҆ во ѱалмѣ́хъ воскли́кнемъ є҆мꙋ̀:

г҃. Ꙗ҆́кѡ бг҃ъ ве́лiй гдⷭ҇ь, и҆ цр҃ь ве́лiй по все́й землѝ:

д҃. Ꙗ҆́кѡ въ рꙋцѣ̀ є҆гѡ̀ всѝ концы̀ землѝ, и҆ высѡты̀ го́ръ тогѡ̀ сꙋ́ть.

є҃. Ꙗ҆́кѡ тогѡ̀ є҆́сть мо́ре, и҆ то́й сотворѝ є҆̀, и҆ сꙋ́шꙋ рꙋ́цѣ є҆гѡ̀ созда́стѣ.

s҃. Прiиди́те, поклони́мсѧ и҆ припаде́мъ є҆мꙋ̀, и҆ воспла́чемсѧ предꙿ гдⷭ҇емъ сотво́ршимъ на́съ:

з҃. Ꙗ҆́кѡ то́й є҆́сть бг҃ъ на́шъ, и҆ мы̀ лю́дiе па́жити є҆гѡ̀ и҆ ѻ҆́вцы рꙋкѝ є҆гѡ̀. Дне́сь а҆́ще гла́съ є҆гѡ̀ ѹ҆слы́шите,

и҃. Не ѡ҆жесточи́те серде́цъ ва́шихъ, ꙗ҆́кѡ въ прогнѣ́ванiи, по днѝ и҆скꙋше́нiѧ въ пꙋсты́ни:

ѳ҃. @Во́ньже@{@и҆дѣ́же@} и҆скꙋси́ша мѧ̀ ѻ҆тцы̀ ва́ши, и҆скꙋси́ша мѧ̀, и҆ ви́дѣша дѣла̀ моѧ̑.

_i҃. Четы́редесѧть лѣ́тъ негодова́хъ ро́да тогѡ̀, и҆ рѣ́хъ: прⷭ҇нѡ заблꙋжда́ютъ се́рдцемъ, тíи же не позна́ша пꙋте́й мои́хъ:

а҃_i. Ꙗ҆́кѡ клѧ́хсѧ во гнѣ́вѣ мое́мъ, а҆́ще вни́дꙋтъ въ поко́й мо́й.

Хвала̀ пѣ́сни дв҃дꙋ, внегда̀ до́мъ созида́шесѧ по плѣне́нiи, не надпи́санъ ѹ҆ є҆врє́й, ч҃є.

а҃. Воспо́йте гдⷭ҇еви пѣ́снь но́вꙋ, воспо́йте гдⷭ҇еви всѧ̀ землѧ̀:

в҃. Воспо́йте гдⷭ҇еви, бл҃гослови́те и҆́мѧ є҆гѡ̀: бл҃говѣсти́те де́нь ѿ днѐ сп҃се́нiе є҆гѡ̀.

г҃. Возвѣсти́те во ꙗ҆зы́цѣхъ сла́вꙋ є҆гѡ̀, во всѣ́хъ лю́дехъ чꙋдеса̀ є҆гѡ̀.

д҃. Ꙗ҆́кѡ ве́лiй гдⷭ҇ь и҆ хва́ленъ sѣлѡ̀, стра́шенъ є҆́сть надꙿ всѣ́ми бо́ги.

є҃. Ꙗ҆́кѡ всѝ бо́зи ꙗ҆зы̑къ бѣ́сове: гдⷭ҇ь же небеса̀ сотворѝ.

s҃. И҆сповѣ́данiе и҆ красота̀ предꙿ ни́мъ, ст҃ы́нѧ и҆ великолѣ́пiе во ст҃и́лѣ є҆гѡ̀.

з҃. Принеси́те гдⷭ҇еви, ѻ҆те́чєствiѧ ꙗ҆зы̑къ, принеси́те гдⷭ҇еви сла́вꙋ и҆ че́сть.

и҃. Принеси́те гдⷭ҇еви сла́вꙋ и҆́мени є҆гѡ̀: возми́те жє́ртвы и҆ входи́те во дворы̀ є҆гѡ̀.

ѳ҃. Поклони́тесѧ гдⷭ҇еви во дворѣ̀ ст҃ѣ́мъ є҆гѡ̀: да подви́житсѧ ѿ лица̀ є҆гѡ̀ всѧ̀ землѧ̀.

_i҃. Рцы́те во ꙗ҆зы́цѣхъ, ꙗ҆́кѡ гдⷭ҇ь воцр҃и́сѧ: и҆́бо и҆спра́ви вселе́ннꙋю, ꙗ҆́же не подви́житсѧ: сꙋ́дитъ лю́демъ пра́востiю.

а҃_i. Да возвеселѧ́тсѧ нб҃са̀, и҆ ра́дꙋетсѧ землѧ̀: да подви́житсѧ мо́ре и҆ и҆сполне́нiе є҆гѡ̀:

в҃_i. Возра́дꙋютсѧ полѧ̀, и҆ всѧ̑ ꙗ҆̀же на ни́хъ: тогда̀ возра́дꙋютсѧ всѧ̑ древа̀ дꙋбра̑внаѧ

г҃_i. Ѿ лица̀ гдⷭ҇нѧ, ꙗ҆́кѡ грѧде́тъ, ꙗ҆́кѡ грѧде́тъ сꙋди́ти землѝ: сꙋди́ти вселе́ннѣй въ пра́вдꙋ, и҆ лю́демъ и҆́стиною свое́ю.

Ѱало́мъ дв҃дꙋ, є҆гда̀ землѧ̀ є҆гѡ̀ ѹ҆строѧ́шесѧ, не надпи́санъ ѹ҆ є҆врє́й, ч҃s.

а҃. Гдⷭ҇ь воцр҃и́сѧ, да ра́дꙋетсѧ землѧ̀, да веселѧ́тсѧ ѻ҆́строви мно́зи.

в҃. Ѻ҆́блакъ и҆ мра́къ ѡ҆́крестъ є҆гѡ̀: пра́вда и҆ сꙋдьба̀ и҆справле́нiе прⷭ҇то́ла є҆гѡ̀.

г҃. Ѻ҆́гнь предꙿ ни́мъ предꙿи́детъ и҆ попали́тъ ѡ҆́крестъ врагѝ є҆гѡ̀.

д҃. Ѡ҆свѣти́ша мѡ́лнiѧ є҆гѡ̀ вселе́ннꙋю: ви́дѣ и҆ подви́жесѧ землѧ̀.

є҃. Го́ры ꙗ҆́кѡ во́скъ раста́ѧша ѿ лица̀ гдⷭ҇нѧ, ѿ лица̀ гдⷭ҇а всеѧ̀ землѝ.

s҃. Возвѣсти́ша нб҃са̀ пра́вдꙋ є҆гѡ̀, и҆ ви́дѣша всѝ лю́дiе сла́вꙋ є҆гѡ̀.

з҃. Да постыдѧ́тсѧ всѝ кла́нѧющiисѧ и҆стꙋка̑ннымъ, хва́лѧщiисѧ ѡ҆ i҆́дѡлѣхъ свои́хъ: поклони́тесѧ є҆мꙋ̀, всѝ а҆́гг҃ли є҆гѡ̀.

и҃. Слы́ша и҆ возвесели́сѧ сiѡ́нъ, и҆ возра́довашасѧ дщє́ри i҆ꙋдє́йскiѧ, сꙋде́бъ ра́ди твои́хъ, гдⷭ҇и:

ѳ҃. Ꙗ҆́кѡ ты̀ гдⷭ҇ь вы́шнiй надꙿ все́ю земле́ю, sѣлѡ̀ превозне́слсѧ є҆сѝ надꙿ всѣ́ми бо́ги.

_i҃. Лю́бѧщiи гдⷭ҇а, ненави́дите sла̑ѧ: храни́тъ гдⷭ҇ь дꙋ́шы прпⷣбныхъ свои́хъ, и҆зꙿ рꙋкѝ грѣ́шничи и҆зба́витъ ѧ҆̀.

а҃_i. Свѣ́тъ возсiѧ̀ првⷣникꙋ, и҆ пра̑вымъ срⷣцемъ весе́лiе.

в҃_i. Весели́тесѧ, првⷣнiи, ѡ҆ гдⷭ҇ѣ, и҆ и҆сповѣ́дайте па́мѧть ст҃ы́ни є҆гѡ̀.

Сла́ва:

Ѱало́мъ дв҃дꙋ, ч҃з.

а҃. Воспо́йте гдⷭ҇еви пѣ́снь но́вꙋ, ꙗ҆́кѡ ди̑вна сотворѝ гдⷭ҇ь: сп҃сѐ є҆го̀ десни́ца є҆гѡ̀ и҆ мы́шца ст҃а́ѧ є҆гѡ̀.

в҃. Сказа̀ гдⷭ҇ь сп҃се́нiе своѐ, предꙿ ꙗ҆зы́ки ѿкры̀ пра́вдꙋ свою̀.

г҃. Помѧнꙋ̀ млⷭ҇ть свою̀ i҆а́кѡвꙋ и҆ и҆́стинꙋ свою̀ до́мꙋ i҆и҃левꙋ: ви́дѣша всѝ концы̀ землѝ сп҃се́нiе бг҃а на́шегѡ.

д҃. Воскли́кните бг҃ови, всѧ̀ землѧ̀, воспо́йте и҆ ра́дꙋйтесѧ и҆ по́йте.

є҃. По́йте гдⷭ҇еви въ гꙋ́слехъ, въ гꙋ́слехъ и҆ гла́сѣ ѱало́мстѣ,

s҃. Въ трꙋба́хъ ко́ваныхъ и҆ гла́сомъ трꙋбы̀ ро́жаны: вострꙋби́те предꙿ цр҃е́мъ гдⷭ҇емъ.

з҃. Да подви́житсѧ мо́ре и҆ и҆сполне́нiе є҆гѡ̀, вселе́ннаѧ и҆ всѝ живꙋ́щiи на не́й.

и҃. Рѣ́ки воспле́щꙋтъ рꙋко́ю вкꙋ́пѣ, го́ры возра́дꙋютсѧ

ѳ҃. Ѿ лица̀ гдⷭ҇нѧ, ꙗ҆́кѡ грѧде́тъ, ꙗ҆́кѡ и҆́детъ сꙋди́ти землѝ: сꙋди́ти вселе́ннѣй въ пра́вдꙋ, и҆ лю́демъ пра́востiю.

Ѱало́мъ дв҃дꙋ, ч҃и.

а҃. Гдⷭ҇ь воцр҃и́сѧ, да гнѣ́ваютсѧ лю́дiе: сѣдѧ́й на херꙋвíмѣхъ, да подви́житсѧ землѧ̀.

в҃. Гдⷭ҇ь въ сiѡ́нѣ вели́къ, и҆ высо́къ є҆́сть надꙿ всѣ́ми людьмѝ.

г҃. Да и҆сповѣ́дѧтсѧ и҆́мени твоемꙋ̀ вели́комꙋ, ꙗ҆́кѡ стра́шно и҆ ст҃о є҆́сть.

д҃. И҆ че́сть царе́ва сꙋ́дъ лю́битъ: ты̀ ѹ҆гото́валъ є҆сѝ правоты̑, сꙋ́дъ и҆ пра́вдꙋ во i҆а́кѡвѣ ты̀ сотвори́лъ є҆сѝ.

є҃. Возноси́те гдⷭ҇а бг҃а на́шего и҆ покланѧ́йтесѧ подно́жiю нѡ́гꙋ є҆гѡ̀, ꙗ҆́кѡ ст҃о є҆́сть.

s҃. Мѡѷсе́й и҆ а҆арѡ́нъ во i҆ере́ехъ є҆гѡ̀, и҆ самꙋи́лъ въ призыва́ющихъ и҆́мѧ є҆гѡ̀: призыва́хꙋ гдⷭ҇а, и҆ то́й послꙋ́шаше и҆̀хъ.

з҃. Въ столпѣ̀ ѻ҆́блачнѣ глаго́лаше къ ни̑мъ: ꙗ҆́кѡ хранѧ́хꙋ свидѣ̑нiѧ є҆гѡ̀ и҆ повелѣ̑нiѧ є҆гѡ̀, ꙗ҆̀же дадѐ и҆̀мъ.

и҃. Гдⷭ҇и бж҃е на́шъ, ты̀ послꙋ́шалъ є҆сѝ и҆̀хъ: бж҃е, ты̀ млⷭ҇тивъ быва́лъ є҆сѝ и҆̀мъ, и҆ мща́ѧ на всѧ̑ начина̑нiѧ и҆́хъ.

ѳ҃. Возноси́те гдⷭ҇а бг҃а на́шего и҆ покланѧ́йтесѧ въ горѣ̀ ст҃ѣ́й є҆гѡ̀: ꙗ҆́кѡ ст҃ъ гдⷭ҇ь бг҃ъ на́шъ.

Ѱало́мъ дв҃дꙋ во и҆сповѣ́данiе, ч҃ѳ.

а҃. Воскли́кните бг҃ови всѧ̀ землѧ̀:

в҃. Рабо́тайте гдⷭ҇еви въ весе́лiи, вни́дите предꙿ ни́мъ въ ра́дости.

г҃. Ѹ҆вѣ́дите, ꙗ҆́кѡ гдⷭ҇ь то́й є҆́сть бг҃ъ на́шъ: то́й сотворѝ на́съ, а҆ не мы̀: мы́ же лю́дiе є҆гѡ̀ и҆ ѻ҆́вцы па́жити є҆гѡ̀.

д҃. Вни́дите во врата̀ є҆гѡ̀ во и҆сповѣ́данiи, во дворы̀ є҆гѡ̀ въ пѣ́нiихъ: и҆сповѣ́дайтесѧ є҆мꙋ̀, хвали́те и҆́мѧ є҆гѡ̀.

є҃. Ꙗ҆́кѡ бл҃гъ гдⷭ҇ь, въ вѣ́къ млⷭ҇ть є҆гѡ̀, и҆ да́же до ро́да и҆ ро́да и҆́стина є҆гѡ̀.

Ѱало́мъ дв҃дꙋ, р҃.

а҃. Млⷭ҇ть и҆ сꙋ́дъ воспою̀ тебѣ̀, гдⷭ҇и:

в҃. Пою̀ и҆ разꙋмѣ́ю въ пꙋтѝ непоро́чнѣ: когда̀ прiи́деши ко мнѣ̀; прехожда́хъ въ неsло́бiи се́рдца моегѡ̀ посредѣ̀ до́мꙋ моегѡ̀.

г҃. Не предлага́хъ предꙿ ѻ҆чи́ма мои́ма ве́щь законопрестꙋ́пнꙋю: творѧ́щыѧ престꙋпле́нiе возненави́дѣхъ:

д҃. Не прильпѐ мнѣ̀ се́рдце стропти́во: ѹ҆клонѧ́ющагосѧ ѿ менѐ лꙋка́ваго не позна́хъ.

є҃. Ѡ҆клевета́ющаго та́й и҆́скреннѧго своего̀, сего̀ и҆згонѧ́хъ: го́рдымъ ѻ҆́комъ и҆ несы́тымъ се́рдцемъ, съ си́мъ не ꙗ҆дѧ́хъ.

s҃. Ѻ҆́чи моѝ на вѣ̑рныѧ землѝ, посажда́ти ѧ҆̀ со мно́ю: ходѧ́й по пꙋтѝ непоро́чнꙋ, се́й мѝ слꙋжа́ше.

з҃. Не живѧ́ше посредѣ̀ до́мꙋ моегѡ̀ творѧ́й горды́ню: глаго́лѧй непра́вєднаѧ не и҆справлѧ́ше предꙿ ѻ҆чи́ма мои́ма.

и҃. Воꙋ́трiѧ и҆збива́хъ всѧ̑ грѣ̑шныѧ землѝ, є҆́же потреби́ти ѿ гра́да гдⷭ҇нѧ всѧ̑ дѣ́лающыѧ беззако́нiе.

Сла́ва:

Каѳíсма д҃_i.

а҃. Моли́тва ни́щагѡ, є҆гда̀ ѹ҆ны́етъ и҆ предꙿ гдⷭ҇емъ пролiе́тъ моле́нiе своѐ, р҃а.

в҃. Гдⷭ҇и, ѹ҆слы́ши моли́твꙋ мою̀, и҆ во́пль мо́й къ тебѣ̀ да прiи́детъ.

г҃. Не ѿвратѝ лица̀ твоегѡ̀ ѿ менѐ: во́ньже а҆́ще де́нь скорблю̀, приклонѝ ко мнѣ̀ ѹ҆́хо твоѐ: во́ньже а҆́ще де́нь призовꙋ́ тѧ, ско́рѡ ѹ҆слы́ши мѧ̀.

д҃. Ꙗ҆́кѡ и҆счезо́ша ꙗ҆́кѡ ды́мъ днíе моѝ, и҆ кѡ́сти моѧ̑ ꙗ҆́кѡ сꙋши́ло сосхо́шасѧ.

є҃. Ѹ҆ѧ́звленъ бы́хъ ꙗ҆́кѡ трава̀, и҆ и҆́зсше се́рдце моѐ, ꙗ҆́кѡ забы́хъ снѣ́сти хлѣ́бъ мо́й.

s҃. Ѿ гла́са воздыха́нiѧ моегѡ̀ прильпѐ ко́сть моѧ̀ пло́ти мое́й.

з҃. Ѹ҆подо́бихсѧ неѧ́сыти пꙋсты́ннѣй, бы́хъ ꙗ҆́кѡ нощны́й вра́нъ @на ны́рищи@{@на разва́линѣ@}.

и҃. Бдѣ́хъ и҆ бы́хъ ꙗ҆́кѡ пти́ца ѡ҆со́бѧщаѧсѧ @на здѣ̀@ {@на кро́вѣ@}.

ѳ҃. Ве́сь де́нь поноша́хꙋ мѝ вразѝ моѝ, и҆ хва́лѧщiи мѧ̀ @@мно́ю@@{@@на мѧ̀@@} кленѧ́хꙋсѧ.

_i҃. Занѐ пе́пелъ ꙗ҆́кѡ хлѣ́бъ ꙗ҆дѧ́хъ и҆ питiѐ моѐ съ пла́чемъ растворѧ́хъ,

а҃_i. Ѿ лица̀ гнѣ́ва твоегѡ̀ и҆ ꙗ҆́рости твоеѧ̀: ꙗ҆́кѡ возне́съ низве́рглъ мѧ̀ є҆сѝ.

в҃_i. Днíе моѝ ꙗ҆́кѡ сѣ́нь ѹ҆клони́шасѧ, и҆ а҆́зъ ꙗ҆́кѡ сѣ́но и҆зсхо́хъ.

г҃_i. Ты́ же, гдⷭ҇и, во вѣ́къ пребыва́еши, и҆ па́мѧть твоѧ̀ въ ро́дъ и҆ ро́дъ.

д҃_i. Ты̀ воскр҃съ ѹ҆ще́дриши сiѡ́на: ꙗ҆́кѡ вре́мѧ ѹ҆ще́дрити є҆го̀, ꙗ҆́кѡ прiи́де вре́мѧ.

є҃_i. Ꙗ҆́кѡ бл҃говоли́ша рабѝ твоѝ *ка́менiе є҆гѡ̀, и҆ пе́рсть є҆гѡ̀ ѹ҆ще́дрѧтъ.

s҃_i. И҆ ѹ҆боѧ́тсѧ ꙗ҆зы́цы и҆́мене гдⷭ҇нѧ, и҆ всѝ ца́рiе зе́мстiи сла́вы твоеѧ̀:

з҃_i. Ꙗ҆́кѡ сози́ждетъ гдⷭ҇ь сiѡ́на и҆ ꙗ҆ви́тсѧ во сла́вѣ свое́й.

и҃_i. Призрѣ̀ на моли́твꙋ смире́нныхъ и҆ не ѹ҆ничижѝ моле́нiѧ и҆́хъ.

ѳ҃_i. Да напи́шетсѧ сiѐ въ ро́дъ и҆́нъ, и҆ лю́дiе зи́ждемiи восхва́лѧтъ гдⷭ҇а:

к҃. Ꙗ҆́кѡ прини́че съ высоты̀ ст҃ы́ѧ своеѧ̀, гдⷭ҇ь съ нб҃сѐ на зе́млю призрѣ̀,

к҃а. Ѹ҆слы́шати воздыха́нiе ѡ҆кова́нныхъ, разрѣши́ти сы́ны ѹ҆мерщвле́нныхъ:

к҃в. Возвѣсти́ти въ сiѡ́нѣ и҆́мѧ гдⷭ҇не и҆ хвалꙋ̀ є҆гѡ̀ во i҆ерⷭ҇ли́мѣ,

к҃г. Внегда̀ собра́тисѧ лю́демъ вкꙋ́пѣ и҆ царє́мъ, є҆́же рабо́тати гдⷭ҇еви.

к҃д. Ѿвѣща̀ є҆мꙋ̀ на пꙋтѝ крѣ́пости є҆гѡ̀: ѹ҆мале́нiе днíй мои́хъ возвѣсти́ ми:

к҃є. Не возведѝ менѐ во преполове́нiе днíй мои́хъ: въ ро́дѣ родѡ́въ лѣ̑та твоѧ̑.

к҃s. Въ нача́лѣхъ ты̀, гдⷭ҇и, зе́млю ѡ҆снова́лъ є҆сѝ, и҆ дѣла̀ рꙋкꙋ̀ твоє́ю сꙋ́ть небеса̀.

к҃з. Та̑ поги́бнꙋтъ, ты́ же пребыва́еши: и҆ всѧ̑ ꙗ҆́кѡ ри́за ѡ҆бетша́ютъ, и҆ ꙗ҆́кѡ ѻ҆де́ждꙋ свiе́ши ѧ҆̀, и҆ и҆змѣнѧ́тсѧ.

к҃и. Ты́ же то́йжде є҆сѝ, и҆ лѣ̑та твоѧ̑ не ѡ҆скꙋдѣ́ютъ.

к҃ѳ. Сы́нове ра̑бъ твои́хъ вселѧ́тсѧ, и҆ сѣ́мѧ и҆́хъ во вѣ́къ и҆спра́витсѧ.

Ѱало́мъ дв҃дꙋ, р҃в.

а҃. Бл҃гословѝ, дꙋшѐ моѧ̀, гдⷭ҇а, и҆ всѧ̑ внꙋ́трєннѧѧ моѧ̑, и҆́мѧ ст҃о́е є҆гѡ̀:

в҃. Бл҃гословѝ, дꙋшѐ моѧ̀, гдⷭ҇а, и҆ не забыва́й всѣ́хъ воздаѧ́нiй є҆гѡ̀:

г҃. Ѡ҆чища́ющаго всѧ̑ беззакѡ́нiѧ твоѧ̑, и҆сцѣлѧ́ющаго всѧ̑ недꙋ́ги твоѧ̑,

д҃. И҆збавлѧ́ющаго ѿ и҆стлѣ́нiѧ живо́тъ тво́й, вѣнча́ющаго тѧ̀ млⷭ҇тiю и҆ щедро́тами,

є҃. И҆сполнѧ́ющаго во бл҃ги́хъ жела́нiе твоѐ: ѡ҆бнови́тсѧ ꙗ҆́кѡ ѻ҆́рлѧ ю҆́ность твоѧ̀.

s҃. Творѧ́й млⷭ҇тыни гдⷭ҇ь и҆ сꙋдьбꙋ̀ всѣ̑мъ ѡ҆би̑димымъ.

з҃. Сказа̀ пꙋти̑ своѧ̑ мѡѷсе́ови, сыновѡ́мъ i҆и҃лєвымъ хотѣ̑нiѧ своѧ̑.

и҃. Ще́дръ и҆ млⷭ҇тивъ гдⷭ҇ь, долготерпѣли́въ и҆ многомлⷭ҇тивъ.

ѳ҃. Не до конца̀ прогнѣ́ваетсѧ, нижѐ во вѣ́къ враждꙋ́етъ:

_i҃. Не по беззако́нiємъ на́шымъ сотвори́лъ є҆́сть на́мъ, нижѐ по грѣхѡ́мъ на́шымъ возда́лъ є҆́сть на́мъ.

а҃_i. Ꙗ҆́кѡ по высотѣ̀ небе́снѣй ѿ землѝ, ѹ҆тверди́лъ є҆́сть гдⷭ҇ь млⷭ҇ть свою̀ на боѧ́щихсѧ є҆гѡ̀:

в҃_i. Е҆ли́кѡ ѿстоѧ́тъ восто́цы ѿ за̑падъ, ѹ҆да́лилъ є҆́сть ѿ на́съ беззакѡ́нiѧ на̑ша.

г҃_i. Ꙗ҆́коже ще́дритъ ѻ҆те́цъ сы́ны, ѹ҆ще́дри гдⷭ҇ь боѧ́щихсѧ є҆гѡ̀.

д҃_i. Ꙗ҆́кѡ то́й позна̀ созда́нiе на́ше, помѧнꙋ̀, ꙗ҆́кѡ пе́рсть є҆смы̀.

є҃_i. Человѣ́къ, ꙗ҆́кѡ трава̀ днíе є҆гѡ̀, ꙗ҆́кѡ цвѣ́тъ се́лный, та́кѡ ѡ҆цвѣте́тъ:

s҃_i. Ꙗ҆́кѡ дꙋ́хъ про́йде въ не́мъ, и҆ не бꙋ́детъ, и҆ не позна́етъ ктомꙋ̀ мѣ́ста своегѡ̀.

з҃_i. Млⷭ҇ть же гдⷭ҇нѧ ѿ вѣ́ка и҆ до вѣ́ка на боѧ́щихсѧ є҆гѡ̀,

и҃_i. И҆ пра́вда є҆гѡ̀ на сынѣ́хъ сынѡ́въ, хранѧ́щихъ завѣ́тъ є҆гѡ̀ и҆ по́мнѧщихъ за́пѡвѣди є҆гѡ̀ твори́ти ѧ҆̀.

ѳ҃_i. Гдⷭ҇ь на нб҃сѝ ѹ҆гото́ва прⷭ҇то́лъ сво́й, и҆ црⷭ҇тво є҆гѡ̀ всѣ́ми ѡ҆блада́етъ.

к҃. Бл҃гослови́те гдⷭ҇а, всѝ а҆́гг҃ли є҆гѡ̀, си́льнiи крѣ́постiю, творѧ́щiи сло́во є҆гѡ̀, ѹ҆слы́шати гла́съ слове́съ є҆гѡ̀.

к҃а. Бл҃гослови́те гдⷭ҇а, всѧ̑ си̑лы є҆гѡ̀, слꙋги̑ є҆гѡ̀, творѧ́щiи во́лю є҆гѡ̀.

к҃в. Бл҃гослови́те гдⷭ҇а, всѧ̑ дѣла̀ є҆гѡ̀ на всѧ́комъ мѣ́стѣ влⷣчества є҆гѡ̀: бл҃гословѝ, дꙋшѐ моѧ̀, гдⷭ҇а.

Сла́ва:

Ѱало́мъ дв҃дꙋ, ѡ҆ мiрстѣ́мъ бытiѝ, р҃г.

а҃. Бл҃гословѝ, дꙋшѐ моѧ̀, гдⷭ҇а. Гдⷭ҇и бж҃е мо́й, возвели́чилсѧ є҆сѝ sѣлѡ̀: во и҆сповѣ́данiе и҆ въ велелѣ́потꙋ ѡ҆бле́клсѧ є҆сѝ:

в҃. Ѡ҆дѣѧ́йсѧ свѣ́томъ ꙗ҆́кѡ ри́зою, простира́ѧй не́бо ꙗ҆́кѡ ко́жꙋ:

г҃. Покрыва́ѧй вода́ми превы́спрєннѧѧ своѧ̑, полага́ѧй ѻ҆́блаки на восхожде́нiе своѐ, ходѧ́й на крилꙋ̑ вѣ́трєню:

д҃. Творѧ́й а҆́гг҃лы своѧ̑ дꙋ́хи, и҆ слꙋги̑ своѧ̑ пла́мень ѻ҆́гненный:

є҃. Ѡ҆снова́ѧй зе́млю на тве́рди є҆ѧ̀: не преклони́тсѧ въ вѣ́къ вѣ́ка.

s҃. Бе́здна ꙗ҆́кѡ ри́за ѡ҆дѣѧ́нiе є҆ѧ̀, на гора́хъ ста́нꙋтъ во́ды:

з҃. Ѿ запреще́нiѧ твоегѡ̀ побѣ́гнꙋтъ, ѿ гла́са гро́ма твоегѡ̀ ѹ҆боѧ́тсѧ.

и҃. Восхо́дѧтъ го́ры, и҆ низхо́дѧтъ полѧ̀, въ мѣ́сто є҆́же ѡ҆снова́лъ є҆сѝ и҆̀мъ.

ѳ҃. Предѣ́лъ положи́лъ є҆сѝ, є҆гѡ́же не пре́йдꙋтъ, нижѐ ѡ҆братѧ́тсѧ покры́ти зе́млю.

_i҃. Посыла́ѧй и҆сто́чники въ де́брехъ, посредѣ̀ го́ръ про́йдꙋтъ во́ды.

а҃_i. Напаѧ́ютъ всѧ̑ sвѣ́ри сє́льныѧ, @ждꙋ́тъ@ {@воспрiи́мꙋтъ@} ѻ҆на́гри въ жа́ждꙋ свою̀.

в҃_i. На ты́хъ пти̑цы небє́сныѧ привита́ютъ: ѿ среды̀ ка́менiѧ дадѧ́тъ гла́съ.

г҃_i. Напаѧ́ѧй го́ры ѿ превы́спреннихъ свои́хъ: ѿ плода̀ дѣ́лъ твои́хъ насы́титсѧ землѧ̀.

д҃_i. Прозѧба́ѧй травꙋ̀ скотѡ́мъ, и҆ sла́къ на слꙋ́жбꙋ человѣ́кѡмъ, и҆звестѝ хлѣ́бъ ѿ землѝ:

є҃_i. И҆ вiно̀ весели́тъ се́рдце человѣ́ка, ѹ҆ма́стити лицѐ є҆ле́емъ: и҆ хлѣ́бъ се́рдце человѣ́ка ѹ҆крѣпи́тъ.

s҃_i. Насы́тѧтсѧ древа̀ пѡльска́ѧ, ке́дри лiва́нстiи, и҆̀хже є҆сѝ насади́лъ:

з҃_i. Та́мѡ пти̑цы вогнѣздѧ́тсѧ, є҆рѡдíево жили́ще предводи́тельствꙋетъ и҆́ми.

и҃_i. Го́ры высѡ́кiѧ є҆ле́нємъ, ка́мень прибѣ́жище за́ѧцємъ.

ѳ҃_i. Сотвори́лъ є҆́сть лꙋнꙋ̀ во времена̀: со́лнце позна̀ за́падъ сво́й.

к҃. Положи́лъ є҆сѝ тмꙋ̀, и҆ бы́сть но́щь, въ не́йже про́йдꙋтъ всѝ sвѣ́рiе дꙋбра́внiи,

к҃а. Скѵ́мни рыка́ющiи восхи́тити и҆ взыска́ти ѿ бг҃а пи́щꙋ себѣ̀.

к҃в. Возсiѧ̀ со́лнце, и҆ собра́шасѧ, и҆ въ ло́жахъ свои́хъ лѧ́гꙋтъ.

к҃г. И҆зы́детъ человѣ́къ на дѣ́ло своѐ и҆ на дѣ́ланiе своѐ до ве́чера.

к҃д. Ꙗ҆́кѡ возвели́чишасѧ дѣла̀ твоѧ̑, гдⷭ҇и: всѧ̑ премⷣростiю сотвори́лъ є҆сѝ: и҆спо́лнисѧ землѧ̀ тва́ри твоеѧ̀.

к҃є. Сiѐ мо́ре вели́кое и҆ простра́нное: та́мѡ га́ди, и҆́хже нѣ́сть числа̀, живѡ́тнаѧ ма̑лаѧ съ вели́кими:

к҃s. Та́мѡ кораблѝ препла́ваютъ, sмíй се́й, є҆го́же созда́лъ є҆сѝ рꙋга́тисѧ є҆мꙋ̀.

к҃з. Всѧ̑ къ тебѣ̀ ча́ютъ, да́ти пи́щꙋ и҆̀мъ во бла́го вре́мѧ.

к҃и. Да́вшꙋ тебѣ̀ и҆̀мъ, соберꙋ́тъ: ѿве́рзшꙋ тебѣ̀ рꙋ́кꙋ, всѧ́чєскаѧ и҆спо́лнѧтсѧ бла́гости:

к҃ѳ. Ѿвра́щшꙋ же тебѣ̀ лицѐ, возмѧтꙋ́тсѧ: ѿи́меши дꙋ́хъ и҆́хъ, и҆ и҆сче́знꙋтъ и҆ въ пе́рсть свою̀ возвратѧ́тсѧ:

л҃. По́слеши дх҃а твоего̀, и҆ сози́ждꙋтсѧ, и҆ ѡ҆бнови́ши лицѐ землѝ.

л҃а. Бꙋ́ди сла́ва гдⷭ҇нѧ во вѣ́ки: возвесели́тсѧ гдⷭ҇ь ѡ҆ дѣ́лѣхъ свои́хъ:

л҃в. Призира́ѧй на зе́млю и҆ творѧ́й ю҆̀ трѧсти́сѧ: прикаса́ѧйсѧ гора́мъ, и҆ дымѧ́тсѧ.

л҃г. Воспою̀ гдⷭ҇еви въ животѣ̀ мое́мъ, пою̀ бг҃ꙋ моемꙋ̀, до́ндеже є҆́смь:

л҃д. Да ѹ҆слади́тсѧ є҆мꙋ̀ бесѣ́да моѧ̀, а҆́зъ же возвеселю́сѧ ѡ҆ гдⷭ҇ѣ.

л҃є. Да и҆сче́знꙋтъ грѣ̑шницы ѿ землѝ, и҆ беззакѡ́нницы, ꙗ҆́коже не бы́ти и҆̀мъ. Бл҃гословѝ, дꙋшѐ моѧ̀, гдⷭ҇а.

Сла́ва:

А҆ллилꙋ́iа, р҃д.

а҃. И҆сповѣ́дайтесѧ гдⷭ҇еви и҆ призыва́йте и҆́мѧ є҆гѡ̀, возвѣсти́те во ꙗ҆зы́цѣхъ дѣла̀ є҆гѡ̀:

в҃. Воспо́йте є҆мꙋ̀ и҆ по́йте є҆мꙋ̀, повѣ́дите всѧ̑ чꙋдеса̀ є҆гѡ̀.

г҃. Хвали́тесѧ ѡ҆ и҆́мени ст҃ѣ́мъ є҆гѡ̀: да возвесели́тсѧ се́рдце и҆́щꙋщихъ гдⷭ҇а:

д҃. Взыщи́те гдⷭ҇а и҆ ѹ҆тверди́тесѧ, взыщи́те лица̀ є҆гѡ̀ вы́нꙋ.

є҃. Помѧни́те чꙋдеса̀ є҆гѡ̀, ꙗ҆̀же сотворѝ, чꙋдеса̀ є҆гѡ̀ и҆ сꙋдьбы̑ ѹ҆́стъ є҆гѡ̀,

s҃. Сѣ́мѧ а҆враа́мле рабѝ є҆гѡ̀, сы́нове i҆а̑кѡвли и҆збра́ннiи є҆гѡ̀.

з҃. То́й гдⷭ҇ь бг҃ъ на́шъ: по все́й землѝ сꙋдьбы̑ є҆гѡ̀.

и҃. Помѧнꙋ̀ въ вѣ́къ завѣ́тъ сво́й, сло́во, є҆́же заповѣ́да въ ты́сѧщы родѡ́въ,

ѳ҃. Е҆́же завѣща̀ а҆враа́мꙋ, и҆ клѧ́твꙋ свою̀ i҆саа́кꙋ:

_i҃. И҆ поста́ви ю҆̀ i҆а́кѡвꙋ въ повелѣ́нiе и҆ i҆и҃лю въ завѣ́тъ вѣ́ченъ,

а҃_i. Гл҃ѧ: тебѣ̀ да́мъ зе́млю ханаа́ню, ѹ҆́же достоѧ́нiѧ ва́шегѡ.

в҃_i. Внегда̀ бы́ти и҆̀мъ ма̑лымъ число́мъ, малѣ́йшымъ и҆ прише́льцємъ въ не́й,

г҃_i. И҆ преидо́ша ѿ ꙗ҆зы́ка въ ꙗ҆зы́къ и҆ ѿ ца́рствiѧ въ лю́ди и҆́ны:

д҃_i. Не ѡ҆ста́ви человѣ́ка ѡ҆би́дѣти и҆̀хъ и҆ ѡ҆бличѝ ѡ҆ ни́хъ царѝ:

є҃_i. Не прикаса́йтесѧ пома̑заннымъ мои̑мъ, и҆ во прⷪ҇ро́цѣхъ мои́хъ не лꙋка́внꙋйте.

s҃_i. И҆ призва̀ гла́дъ на зе́млю: всѧ́ко ѹ҆твержде́нiе хлѣ́бное сотры̀.

з҃_i. Посла̀ предꙿ ни́ми человѣ́ка: въ раба̀ про́данъ бы́сть i҆ѡ́сифъ.

и҃_i. Смири́ша во ѡ҆ко́вахъ но́зѣ є҆гѡ̀, желѣ́зо про́йде дꙋша̀ є҆гѡ̀,

ѳ҃_i. До́ндеже прiи́де сло́во є҆гѡ̀: сло́во гдⷭ҇не разжжѐ є҆го̀.

к҃. Посла̀ ца́рь и҆ разрѣшѝ є҆го̀: кнѧ́зь люде́й, и҆ @ѡ҆ста́ви@{@ѿпꙋстѝ@} є҆го̀.

к҃а. Поста́ви є҆го̀ господи́на до́мꙋ своемꙋ̀ и҆ кнѧ́зѧ всемꙋ̀ стѧжа́нiю своемꙋ̀,

к҃в. Наказа́ти кнѧ̑зи є҆гѡ̀ ꙗ҆́кѡ себѐ и҆ ста́рцы є҆гѡ̀ ѹ҆мꙋдри́ти.

к҃г. И҆ вни́де i҆и҃ль во є҆гѵ́петъ, и҆ i҆а́кѡвъ прише́льствова въ зе́млю ха́мовꙋ.

к҃д. И҆ возрастѝ лю́ди своѧ̑ sѣлѡ̀ и҆ ѹ҆крѣпѝ ѧ҆̀ па́че врагѡ́въ и҆́хъ.

к҃є. Превратѝ се́рдце и҆́хъ возненави́дѣти лю́ди є҆гѡ̀, ле́сть сотвори́ти въ рабѣ́хъ є҆гѡ̀.

к҃s. Посла̀ мѡѷсе́а раба̀ своего̀, а҆арѡ́на, є҆го́же и҆збра̀ себѣ̀:

к҃з. Положѝ въ ни́хъ словеса̀ зна́менiй свои́хъ и҆ чꙋде́съ свои́хъ въ землѝ ха́мовѣ.

к҃и. Посла̀ тмꙋ̀ и҆ помрачѝ, ꙗ҆́кѡ преѡгорчи́ша словеса̀ є҆гѡ̀.

к҃ѳ. Преложѝ во́ды и҆́хъ въ кро́вь и҆ и҆зморѝ ры̑бы и҆́хъ.

л҃. Воскипѣ̀ землѧ̀ и҆́хъ жа́бами въ сокро́вищницахъ царе́й и҆́хъ.

л҃а. Речѐ, и҆ прiидо́ша пє́сiѧ мꙋ̑хи и҆ скни̑пы во всѧ̑ предѣ́лы и҆́хъ.

л҃в. Положѝ дождѝ и҆́хъ гра́ды, ѻ҆́гнь попалѧ́ющь въ землѝ и҆́хъ:

л҃г. И҆ поразѝ вiногра́ды и҆́хъ и҆ смѡ́квы и҆́хъ, и҆ сотры̀ всѧ́кое дре́во предѣ̑лъ и҆́хъ.

л҃д. Речѐ, и҆ прiидо́ша прꙋ́зи и҆ гꙋ́сєницы, и҆̀мже не бѣ̀ числа̀,

л҃є. И҆ снѣдо́ша всѧ́кꙋ травꙋ̀ въ землѝ и҆́хъ, и҆ поѧдо́ша всѧ́къ пло́дъ землѝ и҆́хъ.

л҃s. И҆ поразѝ всѧ́каго пе́рвенца въ землѝ и҆́хъ, нача́токъ всѧ́кагѡ трꙋда̀ и҆́хъ:

л҃з. И҆ и҆зведѐ ѧ҆̀ съ сребро́мъ и҆ зла́томъ: и҆ не бѣ̀ въ колѣ́нѣхъ и҆́хъ болѧ́й.

л҃и. Возвесели́сѧ є҆гѵ́петъ во и҆схожде́нiи и҆́хъ: ꙗ҆́кѡ нападѐ стра́хъ и҆́хъ на нѧ̀.

л҃ѳ. Распрострѐ ѻ҆́блакъ въ покро́въ и҆̀мъ, и҆ ѻ҆́гнь, є҆́же просвѣти́ти и҆̀мъ но́щiю.

м҃. Проси́ша, и҆ прiидо́ша кра́стели, и҆ хлѣ́ба небе́снагѡ насы́ти ѧ҆̀:

м҃а. Разве́рзе ка́мень, и҆ потеко́ша во́ды, потеко́ша въ безво́дныхъ рѣ́ки:

м҃в. Ꙗ҆́кѡ помѧнꙋ̀ сло́во ст҃о́е своѐ, є҆́же ко а҆враа́мꙋ рабꙋ̀ своемꙋ̀.

м҃г. И҆ и҆зведѐ лю́ди своѧ̑ въ ра́дости и҆ и҆збра̑нныѧ своѧ̑ въ весе́лiи.

м҃д. И҆ дадѐ и҆̀мъ страны̑ ꙗ҆зы̑къ, и҆ трꙋды̀ люде́й наслѣ́доваша:

м҃є. Ꙗ҆́кѡ да сохранѧ́тъ ѡ҆правда̑нiѧ є҆гѡ̀ и҆ зако́на є҆гѡ̀ взы́щꙋтъ.

Сла́ва:

Каѳíсма є҃_i.

А҆ллилꙋ́iа, р҃є.

а҃. И҆сповѣ́дайтесѧ гдⷭ҇еви, ꙗ҆́кѡ бл҃гъ, ꙗ҆́кѡ въ вѣ́къ млⷭ҇ть є҆гѡ̀.

в҃. Кто̀ возглаго́летъ си̑лы гдⷭ҇ни, слы̑шаны сотвори́тъ всѧ̑ хвалы̑ є҆гѡ̀;

г҃. Бл҃же́ни хранѧ́щiи сꙋ́дъ и҆ творѧ́щiи пра́вдꙋ во всѧ́кое вре́мѧ.

д҃. Помѧнѝ на́съ, гдⷭ҇и, во бл҃говоле́нiи люде́й твои́хъ, посѣтѝ на́съ сп҃се́нiемъ твои́мъ,

є҃. Ви́дѣти во бла́гости и҆збра̑нныѧ твоѧ̑, возвесели́тисѧ въ весе́лiи ꙗ҆зы́ка твоегѡ̀, хвали́тисѧ съ достоѧ́нiемъ твои́мъ.

s҃. Согрѣши́хомъ со ѻ҆тцы̀ на́шими, беззако́нновахомъ, непра́вдовахомъ:

з҃. Ѻ҆тцы̀ на́ши во є҆гѵ́птѣ не разꙋмѣ́ша чꙋде́съ твои́хъ, ни помѧнꙋ́ша мно́жества млⷭ҇ти твоеѧ̀: и҆ преѡгорчи́ша восходѧ́ще въ чермно́е мо́ре.

и҃. И҆ сп҃сѐ и҆̀хъ и҆́мене своегѡ̀ ра́ди, сказа́ти си́лꙋ свою̀:

ѳ҃. И҆ запретѝ чермно́мꙋ мо́рю, и҆ и҆зсѧ́че: и҆ @наста́ви@ {@преведѐ@} ѧ҆̀ въ бе́зднѣ ꙗ҆́кѡ въ пꙋсты́ни.

_i҃. И҆ сп҃сѐ ѧ҆̀ и҆зꙿ рꙋкѝ ненави́дѧщихъ и҆ и҆зба́ви ѧ҆̀ и҆зꙿ рꙋкѝ врагѡ́въ.

а҃_i. Покры̀ вода̀ стꙋжа́ющыѧ и҆̀мъ: ни є҆ди́нъ ѿ ни́хъ и҆збы́сть.

в҃_i. И҆ вѣ́роваша словесѝ є҆гѡ̀ и҆ воспѣ́ша хвалꙋ̀ є҆гѡ̀.

г҃_i. Ѹ҆скори́ша, забы́ша дѣла̀ є҆гѡ̀, не стерпѣ́ша совѣ́та є҆гѡ̀:

д҃_i. И҆ похотѣ́ша жела́нiю въ пꙋсты́ни и҆ и҆скꙋси́ша бг҃а въ безво́днѣй.

є҃_i. И҆ дадѐ и҆̀мъ проше́нiе и҆́хъ, посла̀ сы́тость въ дꙋ́шы и҆́хъ.

s҃_i. И҆ прогнѣ́ваша мѡѷсе́а въ станꙋ̀, а҆арѡ́на ст҃а́го гдⷭ҇нѧ.

з҃_i. Ѿве́рзесѧ землѧ̀ и҆ пожрѐ даѳа́на и҆ покры̀ на со́нмищи а҆вiрѡ́на:

и҃_i. И҆ разжже́сѧ ѻ҆́гнь въ со́нмѣ и҆́хъ, пла́мень попалѝ грѣ́шники.

ѳ҃_i. И҆ сотвори́ша тельца̀ въ хѡри́вѣ и҆ поклони́шасѧ и҆стꙋка́нномꙋ:

к҃. И҆ и҆змѣни́ша сла́вꙋ є҆гѡ̀ въ подо́бiе тельца̀ ꙗ҆дꙋ́щагѡ травꙋ̀.

к҃а. И҆ забы́ша бг҃а сп҃са́ющаго и҆̀хъ, сотво́ршаго вє́лiѧ во є҆гѵ́птѣ,

к҃в. чꙋдеса̀ въ землѝ ха́мовѣ, стра̑шнаѧ въ мо́ри чермнѣ́мъ.

к҃г. И҆ речѐ потреби́ти и҆̀хъ, а҆́ще не бы̀ мѡѷсе́й и҆збра́нный є҆гѡ̀ ста́лъ въ сокрꙋше́нiи предꙿ ни́мъ, возврати́ти ꙗ҆́рость є҆гѡ̀, да не погꙋби́тъ и҆̀хъ.

к҃д. И҆ ѹ҆ничижи́ша зе́млю жела́ннꙋю, не ꙗ҆́ша вѣ́ры словесѝ є҆гѡ̀:

к҃є. И҆ поропта́ша въ селе́нiихъ свои́хъ, не ѹ҆слы́шаша гла́са гдⷭ҇нѧ.

к҃s. И҆ воздви́же рꙋ́кꙋ свою̀ на нѧ̀, низложи́ти ѧ҆̀ въ пꙋсты́ни,

к҃з. И҆ низложи́ти сѣ́мѧ и҆́хъ во ꙗ҆зы́цѣхъ, и҆ расточи́ти ѧ҆̀ въ страны̑.

к҃и. И҆ причасти́шасѧ веельфегѡ́рꙋ и҆ снѣдо́ша жє́ртвы ме́ртвыхъ:

к҃ѳ. И҆ раздражи́ша є҆го̀ въ начина́нiихъ свои́хъ, и҆ ѹ҆мно́жисѧ въ ни́хъ паде́нiе.

л҃. И҆ ста̀ фiнее́съ и҆ ѹ҆ми́лостиви, и҆ преста̀ сѣ́чь:

л҃а. И҆ вмѣни́сѧ є҆мꙋ̀ въ пра́вдꙋ, въ ро́дъ и҆ ро́дъ до вѣ́ка.

л҃в. И҆ прогнѣ́ваша є҆го̀ на водѣ̀ прерѣка́нiѧ, и҆ ѡ҆sло́бленъ бы́сть мѡѷсе́й и҆́хъ ра́ди:

л҃г. Ꙗ҆́кѡ преѡгорчи́ша дꙋ́хъ є҆гѡ̀ и҆ ра́знствова ѹ҆стна́ма свои́ма.

л҃д. Не потреби́ша ꙗ҆зы́ки, ꙗ҆̀же речѐ гдⷭ҇ь и҆̀мъ.

л҃є. И҆ смѣси́шасѧ во ꙗ҆зы́цѣхъ и҆ навыко́ша дѣлѡ́мъ и҆́хъ:

л҃s. И҆ порабо́таша и҆стꙋка̑ннымъ и҆́хъ, и҆ бы́сть и҆̀мъ въ собла́знъ.

л҃з. И҆ пожро́ша сы́ны своѧ̑ и҆ дщє́ри своѧ̑ бѣсовѡ́мъ,

л҃и. И҆ пролiѧ́ша кро́вь непови́ннꙋю, кро́вь сынѡ́въ свои́хъ и҆ дще́рей, ꙗ҆̀же пожро́ша и҆стꙋка̑ннымъ ханаа̑нскимъ: и҆ ѹ҆бiе́на бы́сть землѧ̀ и҆́хъ кровьмѝ

л҃ѳ. И҆ ѡ҆скверни́сѧ въ дѣ́лѣхъ и҆́хъ: и҆ соблꙋди́ша въ начина́нiихъ свои́хъ.

м҃. И҆ разгнѣ́васѧ ꙗ҆́ростiю гдⷭ҇ь на лю́ди своѧ̑ и҆ ѡ҆мерзѝ достоѧ́нiе своѐ:

м҃а. И҆ предадѐ ѧ҆̀ въ рꙋ́ки врагѡ́въ, и҆ ѡ҆блада́ша и҆́ми ненави́дѧщiи и҆̀хъ.

м҃в. И҆ стꙋжи́ша и҆̀мъ вразѝ и҆́хъ: и҆ смири́шасѧ подꙿ рꙋка́ми и҆́хъ.

м҃г. Мно́жицею и҆зба́ви ѧ҆̀: тíи же преѡгорчи́ша є҆го̀ совѣ́томъ свои́мъ, и҆ смири́шасѧ въ беззако́нiихъ свои́хъ.

м҃д. И҆ ви́дѣ гдⷭ҇ь, внегда̀ скорбѣ́ти и҆̀мъ, внегда̀ ѹ҆слы́шаше моле́нiе и҆́хъ:

м҃є. И҆ помѧнꙋ̀ завѣ́тъ сво́й, и҆ раска́ѧсѧ по мно́жествꙋ млⷭ҇ти своеѧ̀:

м҃s. И҆ дадѐ ѧ҆̀ въ щедрѡ́ты предꙿ всѣ́ми плѣни́вшими ѧ҆̀.

м҃з. Сп҃си́ ны, гдⷭ҇и, бж҃е на́шъ, и҆ собери́ ны ѿ ꙗ҆зы̑къ, и҆сповѣ́датисѧ и҆́мени твоемꙋ̀ ст҃о́мꙋ, хвали́тисѧ во хвалѣ̀ твое́й.

м҃и. Бл҃гослове́нъ гдⷭ҇ь бг҃ъ i҆и҃левъ ѿ вѣ́ка и҆ до вѣ́ка. И҆ рекꙋ́тъ всѝ лю́дiе: бꙋ́ди, бꙋ́ди.

Сла́ва:

А҆ллилꙋ́iа, р҃s.

а҃. И҆сповѣ́дайтесѧ гдⷭ҇еви, ꙗ҆́кѡ бл҃гъ, ꙗ҆́кѡ въ вѣ́къ млⷭ҇ть є҆гѡ̀.

в҃. Да рекꙋ́тъ и҆зба́вленнiи гдⷭ҇емъ, и҆̀хже и҆зба́ви и҆зꙿ рꙋкѝ врага̀,

г҃. И҆ ѿ стра́нъ собра̀ и҆́хъ, ѿ востѡ́къ и҆ за̑падъ, и҆ сѣ́вера и҆ мо́рѧ:

д҃. Заблꙋди́ша въ пꙋсты́ни безво́днѣй, пꙋтѝ гра́да ѻ҆би́тельнагѡ не ѡ҆брѣто́ша:

є҃. А҆́лчꙋще и҆ жа́ждꙋще, дꙋша̀ и҆́хъ въ ни́хъ и҆счезѐ.

s҃. И҆ воззва́ша ко гдⷭ҇ꙋ, внегда̀ скорбѣ́ти и҆̀мъ, и҆ ѿ нꙋ́ждъ и҆́хъ и҆зба́ви ѧ҆̀:

з҃. И҆ наста́ви ѧ҆̀ на пꙋ́ть пра́въ, вни́ти во гра́дъ ѻ҆би́тельный.

и҃. @Да и҆сповѣ́дѧтсѧ@{@да и҆сповѣ́дѧтъ@} гдⷭ҇еви млⷭ҇ти є҆гѡ̀ и҆ чꙋдеса̀ є҆гѡ̀ сыновѡ́мъ человѣ́чєскимъ:

ѳ҃. Ꙗ҆́кѡ насы́тилъ є҆́сть дꙋ́шꙋ тщꙋ̀, и҆ дꙋ́шꙋ а҆́лчꙋщꙋ и҆спо́лни бла̑гъ:

_i҃. Сѣдѧ́щыѧ во тмѣ̀ и҆ сѣ́ни сме́ртнѣй, ѡ҆кова̑нныѧ нището́ю и҆ желѣ́зомъ,

а҃_i. Ꙗ҆́кѡ преѡгорчи́ша словеса̀ бж҃iѧ, и҆ совѣ́тъ вы́шнѧгѡ раздражи́ша.

в҃_i. И҆ смири́сѧ въ трꙋдѣ́хъ се́рдце и҆́хъ, и҆ и҆знемого́ша, и҆ не бѣ̀ помога́ѧй.

г҃_i. И҆ воззва́ша ко гдⷭ҇ꙋ, внегда̀ скорбѣ́ти и҆̀мъ, и҆ ѿ нꙋ́ждъ и҆́хъ сп҃сѐ ѧ҆̀:

д҃_i. И҆ и҆зведѐ ѧ҆̀ и҆зꙿ тмы̀ и҆ сѣ́ни сме́ртныѧ, и҆ ѹ҆́зы и҆́хъ растерза̀.

є҃_i. @@Да и҆сповѣ́дѧтсѧ@@{@@да и҆сповѣ́дѧтъ@@} гдⷭ҇еви млⷭ҇ти є҆гѡ̀ и҆ чꙋдеса̀ є҆гѡ̀ сыновѡ́мъ человѣ́чєскимъ:

s҃_i. Ꙗ҆́кѡ сокрꙋшѝ врата̀ мѣ̑днаѧ, и҆ верєѝ желѣ̑зныѧ сломѝ.

з҃_i. Воспрiѧ́тъ ѧ҆̀ ѿ пꙋтѝ беззако́нiѧ и҆́хъ: беззако́нiй бо ра́ди свои́хъ смири́шасѧ.

и҃_i. Всѧ́кагѡ бра́шна возгнꙋша́сѧ дꙋша̀ и҆́хъ, и҆ прибли́жишасѧ до вра́тъ сме́ртныхъ.

ѳ҃_i. И҆ воззва́ша ко гдⷭ҇ꙋ, внегда̀ скорбѣ́ти и҆̀мъ, и҆ ѿ нꙋ́ждъ и҆́хъ сп҃сѐ ѧ҆̀:

к҃. Посла̀ сло́во своѐ, и҆ и҆сцѣлѝ ѧ҆̀, и҆ и҆зба́ви ѧ҆̀ ѿ растлѣ́нiй и҆́хъ.

к҃а. *Да и҆сповѣ́дѧтсѧ гдⷭ҇еви млⷭ҇ти є҆гѡ̀ и҆ чꙋдеса̀ є҆гѡ̀ сыновѡ́мъ человѣ́чєскимъ:

к҃в. И҆ да пожрꙋ́тъ є҆мꙋ̀ же́ртвꙋ хвалы̀ и҆ да возвѣстѧ́тъ дѣла̀ є҆гѡ̀ въ ра́дости.

к҃г. Сходѧ́щiи въ мо́ре въ корабле́хъ, творѧ́щiи дѣ̑ланiѧ въ вода́хъ мно́гихъ,

к҃д. Тíи ви́дѣша дѣла̀ гдⷭ҇нѧ и҆ чꙋдеса̀ є҆гѡ̀ во глꙋбинѣ̀.

к҃є. Речѐ, и҆ ста̀ дꙋ́хъ бꙋ́ренъ, и҆ вознесо́шасѧ вѡ́лны є҆гѡ̀:

к҃s. Восхо́дѧтъ до небе́съ и҆ низхо́дѧтъ до бе́зднъ: дꙋша̀ и҆́хъ въ sлы́хъ та́ѧше:

к҃з. Смѧто́шасѧ, подвиго́шасѧ ꙗ҆́кѡ пiѧ́ный, и҆ всѧ̀ мꙋ́дрость и҆́хъ поглощена̀ бы́сть.

к҃и. И҆ воззва́ша ко гдⷭ҇ꙋ, внегда̀ скорбѣ́ти и҆̀мъ, и҆ ѿ нꙋ́ждъ и҆́хъ и҆зведѐ ѧ҆̀:

к҃ѳ. И҆ повелѣ̀ бꙋ́ри, и҆ ста̀ въ тишинꙋ̀, и҆ ѹ҆молко́ша вѡ́лны є҆гѡ̀.

л҃. И҆ возвесели́шасѧ, ꙗ҆́кѡ ѹ҆молко́ша, и҆ наста́ви ѧ҆̀ въ приста́нище хотѣ́нiѧ своегѡ̀.

л҃а. @Да и҆сповѣ́дѧтсѧ@{@да и҆сповѣ́дѧтъ@} гдⷭ҇еви млⷭ҇ти є҆гѡ̀ и҆ чꙋдеса̀ є҆гѡ̀ сыновѡ́мъ человѣ́чєскимъ:

л҃в. Да вознесꙋ́тъ є҆го̀ въ цр҃кви людстѣ́й, и҆ на сѣда́лищи ста́рєцъ восхва́лѧтъ є҆го̀.

л҃г. Положи́лъ є҆́сть рѣ́ки въ пꙋсты́ню и҆ и҆схѡ́дища вѡдна́ѧ въ жа́ждꙋ,

л҃д. Зе́млю плодоно́снꙋю въ сла́ность, ѿ sло́бы живꙋ́щихъ на не́й.

л҃є. Положи́лъ є҆́сть пꙋсты́ню во є҆зе́ра вѡдна́ѧ и҆ зе́млю безво́днꙋю во и҆схѡ́дища вѡдна́ѧ.

л҃s. И҆ населѝ та́мѡ а҆́лчꙋщыѧ, и҆ соста́виша гра́ды ѡ҆би́тєльны:

л҃з. И҆ насѣ́ѧша се́ла, и҆ насади́ша вiногра́ды, и҆ сотвори́ша пло́дъ жи́тенъ.

л҃и. И҆ блгⷭ҇вѝ ѧ҆̀, и҆ ѹ҆мно́жишасѧ sѣлѡ̀: и҆ скоты̀ и҆́хъ не ѹ҆ма́ли.

л҃ѳ. И҆ ѹ҆ма́лишасѧ и҆ ѡ҆sло́бишасѧ ѿ ско́рби sѡ́лъ и҆ болѣ́зни:

м҃. И҆злiѧ́сѧ ѹ҆ничиже́нiе на кнѧ̑зи и҆́хъ, и҆ @ѡ҆блазнѝ@ {@заблꙋжда́ти сотворѝ@} ѧ҆̀ по непрохо́днѣй, а҆ не по пꙋтѝ.

м҃а. И҆ помо́же ѹ҆бо́гꙋ ѿ нищеты̀ и҆ положѝ ꙗ҆́кѡ ѻ҆́вцы ѻ҆те́чєствiѧ.

м҃в. Ѹ҆́зрѧтъ пра́вiи и҆ возвеселѧ́тсѧ, и҆ всѧ́кое беззако́нiе загради́тъ ѹ҆ста̀ своѧ̑.

м҃г. Кто̀ премꙋ́дръ и҆ сохрани́тъ сiѧ̑; и҆ ѹ҆разꙋмѣ́ютъ млⷭ҇ти гдⷭ҇ни.

Сла́ва:

а҃. Пѣ́снь, ѱало́мъ дв҃дꙋ, р҃з.

в҃. Гото́во се́рдце моѐ, бж҃е, гото́во се́рдце моѐ: воспою̀ и҆ пою̀ во сла́вѣ мое́й.

г҃. Воста́ни, сла́ва моѧ̀, воста́ни, ѱалти́рю и҆ гꙋ́сли: воста́нꙋ ра́нѡ.

д҃. И҆сповѣ́мсѧ тебѣ̀ въ лю́дехъ, гдⷭ҇и, пою̀ тебѣ̀ во ꙗ҆зы́цѣхъ:

є҃. Ꙗ҆́кѡ ве́лiѧ верхꙋ̀ нб҃съ млⷭ҇ть твоѧ̀ и҆ до ѻ҆́блакъ и҆́стина твоѧ̀.

s҃. Вознеси́сѧ на нб҃са̀, бж҃е, и҆ по все́й землѝ сла́ва твоѧ̀,

з҃. Ꙗ҆́кѡ да и҆зба́вѧтсѧ возлю́бленнiи твоѝ: сп҃сѝ десни́цею твое́ю и҆ ѹ҆слы́ши мѧ̀.

и҃. Бг҃ъ возглаго́ла во ст҃ѣ́мъ свое́мъ: вознесꙋ́сѧ и҆ раздѣлю̀ сiки́мꙋ, и҆ ѹ҆до́ль селе́нiй размѣ́рю.

ѳ҃. Мо́й є҆́сть галаа́дъ, и҆ мо́й є҆́сть манассíй, и҆ є҆фре́мъ застꙋпле́нiе главы̀ моеѧ̀: i҆ꙋ́да ца́рь мо́й,

_i҃. Мѡа́въ коно́бъ ѹ҆пова́нiѧ моегѡ̀: на i҆дꙋме́ю наложꙋ̀ сапо́гъ мо́й: мнѣ̀ и҆ноплемє́нницы покори́шасѧ.

а҃_i. Кто̀ введе́тъ мѧ̀ во гра́дъ ѡ҆гражде́нiѧ; и҆лѝ кто̀ наста́витъ мѧ̀ до i҆дꙋме́и;

в҃_i. Не ты́ ли, бж҃е, ѿри́нꙋвый на́съ, и҆ не и҆зы́деши, бж҃е, въ си́лахъ на́шихъ;

г҃_i. Да́ждь на́мъ по́мощь ѿ ско́рби: и҆ сꙋ́етно спасе́нiе человѣ́ческо.

д҃_i. Ѡ҆ бз҃ѣ сотвори́мъ си́лꙋ, и҆ то́й ѹ҆ничижи́тъ врагѝ на́шѧ.

Въ коне́цъ, ѱало́мъ дв҃дꙋ, р҃и.

а҃. Бж҃е, хвалы̀ моеѧ̀ не премолчѝ:

в҃. Ꙗ҆́кѡ ѹ҆ста̀ грѣ̑шнича и҆ ѹ҆ста̀ льсти́вагѡ на мѧ̀ ѿверзо́шасѧ, глаго́лаша на мѧ̀ ѧ҆зы́комъ льсти́вымъ,

г҃. И҆ словесы̀ ненави́стными ѡ҆быдо́ша мѧ̀, и҆ бра́шасѧ со мно́ю тꙋ́не.

д҃. Вмѣ́стѡ є҆́же люби́ти мѧ̀, ѡ҆болга́хꙋ мѧ̀, а҆́зъ же молѧ́хсѧ:

є҃. И҆ положи́ша на мѧ̀ sла̑ѧ за бл҃га̑ѧ, и҆ не́нависть за возлюбле́нiе моѐ.

s҃. Поста́ви на него̀ грѣ́шника, и҆ дiа́волъ да ста́нетъ ѡ҆деснꙋ́ю є҆гѡ̀:

з҃. Внегда̀ сꙋди́тисѧ є҆мꙋ̀, да и҆зы́детъ ѡ҆сꙋжде́нъ, и҆ моли́тва є҆гѡ̀ да бꙋ́детъ въ грѣ́хъ.

и҃. Да бꙋ́дꙋтъ днíе є҆гѡ̀ ма́ли, и҆ є҆пíскопство є҆гѡ̀ да прiи́метъ и҆́нъ:

ѳ҃. Да бꙋ́дꙋтъ сы́нове є҆гѡ̀ си́ри, и҆ жена̀ є҆гѡ̀ вдова̀:

_i҃. Дви́жꙋщесѧ да преселѧ́тсѧ сы́нове є҆гѡ̀ и҆ воспро́сѧтъ, да и҆згна́ни бꙋ́дꙋтъ и҆зꙿ домѡ́въ свои́хъ.

а҃_i. Да взы́щетъ заимода́вецъ всѧ̑, є҆ли̑ка сꙋ́ть є҆гѡ̀: и҆ да восхи́тѧтъ чꙋждíи трꙋды̀ є҆гѡ̀.

в҃_i. Да не бꙋ́детъ є҆мꙋ̀ застꙋ́пника, нижѐ да бꙋ́детъ ѹ҆щедрѧ́ѧй сирѡты̀ є҆гѡ̀:

г҃_i. Да бꙋ́дꙋтъ ча̑да є҆гѡ̀ въ погꙋбле́нiе, въ ро́дѣ є҆ди́нѣмъ да потреби́тсѧ и҆́мѧ є҆гѡ̀.

д҃_i. Да воспомѧне́тсѧ беззако́нiе ѻ҆тє́цъ є҆гѡ̀ предꙿ гдⷭ҇емъ, и҆ грѣ́хъ ма́тере є҆гѡ̀ да не ѡ҆чи́ститсѧ:

є҃_i. Да бꙋ́дꙋтъ предꙿ гдⷭ҇емъ вы́нꙋ, и҆ да потреби́тсѧ ѿ землѝ па́мѧть и҆́хъ:

s҃_i. Зане́же не помѧнꙋ̀ сотвори́ти ми́лость, и҆ погна̀ человѣ́ка ни́ща и҆ ѹ҆бо́га, и҆ ѹ҆миле́на се́рдцемъ ѹ҆мертви́ти.

з҃_i. И҆ возлюбѝ клѧ́твꙋ, и҆ прiи́детъ є҆мꙋ̀: и҆ не восхотѣ̀ бл҃гослове́нiѧ, и҆ ѹ҆дали́тсѧ ѿ негѡ̀.

и҃_i. И҆ ѡ҆блече́сѧ въ клѧ́твꙋ ꙗ҆́кѡ въ ри́зꙋ, и҆ вни́де ꙗ҆́кѡ вода̀ во ѹ҆тро́бꙋ є҆гѡ̀ и҆ ꙗ҆́кѡ є҆ле́й въ кѡ́сти є҆гѡ̀:

ѳ҃_i. Да бꙋ́детъ є҆мꙋ̀ ꙗ҆́кѡ ри́за, въ ню́же ѡ҆блачи́тсѧ, и҆ ꙗ҆́кѡ по́ѧсъ, и҆́мже вы́нꙋ ѡ҆поѧсꙋ́етсѧ.

к҃. Сiѐ дѣ́ло ѡ҆болга́ющихъ мѧ̀ ѹ҆ гдⷭ҇а и҆ глаго́лющихъ лꙋка̑ваѧ на дꙋ́шꙋ мою̀.

к҃а. И҆ ты̀, гдⷭ҇и, гдⷭ҇и, сотворѝ со мно́ю и҆́мене ра́ди твоегѡ̀, ꙗ҆́кѡ бл҃га млⷭ҇ть твоѧ̀:

к҃в. И҆зба́ви мѧ̀, ꙗ҆́кѡ ни́щъ и҆ ѹ҆бо́гъ є҆́смь а҆́зъ, и҆ се́рдце моѐ смѧте́сѧ внꙋ́трь менѐ.

к҃г. Ꙗ҆́кѡ сѣ́нь, внегда̀ ѹ҆клони́тисѧ є҆́й, ѿѧ́хсѧ: стрѧсо́хсѧ ꙗ҆́кѡ прꙋ́зи.

к҃д. Кѡлѣ́на моѧ̑ и҆знемого́ста ѿ поста̀, и҆ пло́ть моѧ̀ и҆змѣни́сѧ є҆ле́а ра́ди.

к҃є. И҆ а҆́зъ бы́хъ поноше́нiе и҆̀мъ: ви́дѣша мѧ̀, покива́ша глава́ми свои́ми.

к҃s. Помози́ ми, гдⷭ҇и бж҃е мо́й, и҆ сп҃си́ мѧ по млⷭ҇ти твое́й:

к҃з. И҆ да разꙋмѣ́ютъ, ꙗ҆́кѡ рꙋка̀ твоѧ̀ сiѧ̀, и҆ ты̀, гдⷭ҇и, сотвори́лъ є҆сѝ ю҆̀.

к҃и. Прокленꙋ́тъ тíи, и҆ ты̀ бл҃гослови́ши: востаю́щiи на мѧ̀ да постыдѧ́тсѧ, ра́бъ же тво́й возвесели́тсѧ.

к҃ѳ. Да ѡ҆блекꙋ́тсѧ ѡ҆болга́ющiи мѧ̀ въ срамотꙋ̀ и҆ ѡ҆де́ждꙋтсѧ ꙗ҆́кѡ ѻ҆де́ждою стꙋдо́мъ свои́мъ.

л҃. И҆сповѣ́мсѧ гдⷭ҇еви sѣлѡ̀ ѹ҆сты̑ мои́ми и҆ посредѣ̀ мно́гихъ восхвалю̀ є҆го̀:

л҃а. Ꙗ҆́кѡ преста̀ ѡ҆деснꙋ́ю ѹ҆бо́гагѡ, є҆́же сп҃стѝ ѿ гонѧ́щихъ дꙋ́шꙋ мою̀.

Сла́ва:

Каѳíсма s҃_i.

Ѱало́мъ дв҃дꙋ, р҃ѳ.

а҃. Речѐ гдⷭ҇ь гдⷭ҇еви моемꙋ̀: сѣдѝ ѡ҆деснꙋ́ю менѐ, до́ндеже положꙋ̀ врагѝ твоѧ̑ подно́жiе но́гъ твои́хъ.

в҃. Же́злъ си́лы по́слетъ тѝ гдⷭ҇ь ѿ сiѡ́на, и҆ гдⷭ҇ствꙋй посредѣ̀ врагѡ́въ твои́хъ.

г҃. Съ тобо́ю нача́ло въ де́нь си́лы твоеѧ̀, во свѣ́тлостехъ ст҃ы́хъ твои́хъ: и҆зꙿ чре́ва пре́жде денни́цы роди́хъ тѧ̀.

д҃. Клѧ́тсѧ гдⷭ҇ь и҆ не раска́етсѧ: ты̀ i҆ере́й во вѣ́къ по чи́нꙋ мелхiседе́ковꙋ.

є҃. Гдⷭ҇ь ѡ҆деснꙋ́ю тебє̀ сокрꙋши́лъ є҆́сть въ де́нь гнѣ́ва своегѡ̀ царѝ:

s҃. Сꙋ́дитъ во ꙗ҆зы́цѣхъ, и҆спо́лнитъ падє́нiѧ, сокрꙋши́тъ главы̑ на землѝ мно́гихъ.

з҃. Ѿ пото́ка на пꙋтѝ пiе́тъ: сегѡ̀ ра́ди вознесе́тъ главꙋ̀.

А҆ллилꙋ́iа, р҃_i.

а҃. И҆сповѣ́мсѧ тебѣ̀, гдⷭ҇и, всѣ́мъ се́рдцемъ мои́мъ въ совѣ́тѣ пра́выхъ и҆ со́нмѣ.

в҃. Вє́лiѧ дѣла̀ гдⷭ҇нѧ, и҆зы̑скана во всѣ́хъ во́лѧхъ є҆гѡ̀:

г҃. И҆сповѣ́данiе и҆ великолѣ́пiе дѣ́ло є҆гѡ̀, и҆ пра́вда є҆гѡ̀ пребыва́етъ въ вѣ́къ вѣ́ка.

д҃. Па́мѧть сотвори́лъ є҆́сть чꙋде́съ свои́хъ: млⷭ҇тивъ и҆ ще́дръ гдⷭ҇ь.

є҃. Пи́щꙋ дадѐ боѧ́щымсѧ є҆гѡ̀: помѧне́тъ въ вѣ́къ завѣ́тъ сво́й.

s҃. Крѣ́пость дѣ́лъ свои́хъ возвѣстѝ лю́демъ свои̑мъ, да́ти и҆̀мъ достоѧ́нiе ꙗ҆зы̑къ.

з҃. Дѣла̀ рꙋ́къ є҆гѡ̀ и҆́стина и҆ сꙋ́дъ, вѣ̑рны всѧ̑ за́пѡвѣди є҆гѡ̀,

и҃. Ѹ҆твержє́ны въ вѣ́къ вѣ́ка, сотворє́ны во и҆́стинѣ и҆ правотѣ̀.

ѳ҃. И҆збавле́нiе посла̀ лю́демъ свои̑мъ: заповѣ́да въ вѣ́къ завѣ́тъ сво́й: ст҃о и҆ стра́шно и҆́мѧ є҆гѡ̀.

_i҃. Нача́ло премⷣрости стра́хъ гдⷭ҇ень, ра́зꙋмъ же бл҃гъ всѣ̑мъ творѧ́щымъ и҆̀: хвала̀ є҆гѡ̀ пребыва́етъ въ вѣ́къ вѣ́ка.

А҆ллилꙋ́iа, ѱало́мъ, ра҃_i.

а҃. Бл҃же́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀.

в҃. Си́льно на землѝ бꙋ́детъ сѣ́мѧ є҆гѡ̀, ро́дъ пра́выхъ бл҃гослови́тсѧ:

г҃. Сла́ва и҆ бога́тство въ домꙋ̀ є҆гѡ̀, и҆ пра́вда є҆гѡ̀ пребыва́етъ въ вѣ́къ вѣ́ка.

д҃. Возсiѧ̀ во тмѣ̀ свѣ́тъ пра̑вымъ: млⷭ҇тивъ и҆ ще́дръ и҆ првⷣнъ.

є҃. Бл҃гъ мꙋ́жъ ще́дрѧ и҆ даѧ̀: ѹ҆стро́итъ словеса̀ своѧ̑ на сꙋдѣ̀, ꙗ҆́кѡ въ вѣ́къ не подви́житсѧ.

s҃. Въ па́мѧть вѣ́чнꙋю бꙋ́детъ првⷣникъ.

з҃. Ѿ слꙋ́ха sла̀ не ѹ҆бои́тсѧ:

и҃. Гото́во се́рдце є҆гѡ̀ ѹ҆пова́ти на гдⷭ҇а: ѹ҆тверди́сѧ се́рдце є҆гѡ̀, не ѹ҆бои́тсѧ, до́ндеже воззри́тъ на врагѝ своѧ̑.

ѳ҃. Расточѝ, дадѐ ѹ҆бѡ́гимъ: пра́вда є҆гѡ̀ пребыва́етъ во вѣ́къ вѣ́ка: ро́гъ є҆гѡ̀ вознесе́тсѧ въ сла́вѣ.

_i҃. Грѣ́шникъ ѹ҆́зритъ и҆ прогнѣ́ваетсѧ зꙋбы̀ свои́ми поскреже́щетъ и҆ раста́етъ: жела́нiе грѣ́шника поги́бнетъ.

Сла́ва:

А҆ллилꙋ́iа, рв҃_i.

а҃. Хвали́те, ѻ҆́троцы, гдⷭ҇а, хвали́те и҆́мѧ гдⷭ҇не.

в҃. Бꙋ́ди и҆́мѧ гдⷭ҇не бл҃гослове́но ѿ ны́нѣ и҆ до вѣ́ка.

г҃. Ѿ востѡ́къ со́лнца до за̑падъ хва́льно и҆́мѧ гдⷭ҇не.

д҃. Высо́къ надꙿ всѣ́ми ꙗ҆зы́ки гдⷭ҇ь: надꙿ нб҃сы̀ сла́ва є҆гѡ̀.

є҃. Кто̀ ꙗ҆́кѡ гдⷭ҇ь бг҃ъ на́шъ; на высо́кихъ живы́й,

s҃. И҆ на смирє́нныѧ призира́ѧй на нб҃сѝ и҆ на землѝ:

з҃. Воздвиза́ѧй ѿ землѝ ни́ща, и҆ ѿ гно́ища возвыша́ѧй ѹ҆бо́га:

и҃. Посади́ти є҆го̀ съ кнѧ̑зи, съ кнѧ̑зи люде́й свои́хъ:

ѳ҃. Вселѧ́ѧ непло́довь въ до́мъ, ма́терь ѡ҆ ча́дѣхъ веселѧ́щꙋсѧ.

А҆ллилꙋ́iа, рг҃_i.

а҃. Во и҆схо́дѣ i҆и҃левѣ ѿ є҆гѵ́пта, до́мꙋ i҆а́кѡвлѧ и҆зꙿ люде́й ва̑рваръ,

в҃. Бы́сть i҆ꙋде́а ст҃ы́нѧ є҆гѡ̀, i҆и҃ль ѻ҆́бласть є҆гѡ̀.

г҃. Мо́ре ви́дѣ и҆ побѣжѐ, i҆ѻрда́нъ возврати́сѧ вспѧ́ть:

д҃. Го́ры взыгра́шасѧ ꙗ҆́кѡ ѻ҆внѝ, и҆ хо́лми ꙗ҆́кѡ а҆́гнцы ѻ҆́вчiи.

є҃. Что́ ти є҆́сть, мо́ре, ꙗ҆́кѡ побѣ́гло є҆сѝ, и҆ тебѣ̀, i҆ѻрда́не, ꙗ҆́кѡ возврати́лсѧ є҆сѝ вспѧ́ть:

s҃. Го́ры, ꙗ҆́кѡ взыгра́стесѧ ꙗ҆́кѡ ѻ҆внѝ, и҆ хо́лми ꙗ҆́кѡ а҆́гнцы ѻ҆́вчiи.

з҃. Ѿ лица̀ гдⷭ҇нѧ подви́жесѧ землѧ̀, ѿ лица̀ бг҃а i҆а́кѡвлѧ:

и҃. Ѡ҆бра́щшагѡ ка́мень во є҆зе́ра вѡдна́ѧ и҆ несѣко́мый во и҆сто́чники вѡдны́ѧ.

ѳ҃. Не на́мъ, гдⷭ҇и, не на́мъ, но и҆́мени твоемꙋ̀ да́ждь сла́вꙋ ѡ҆ млⷭ҇ти твое́й и҆ и҆́стинѣ твое́й:

_i҃. Да не когда̀ рекꙋ́тъ ꙗ҆зы́цы: гдѣ̀ є҆́сть бг҃ъ и҆́хъ;

а҃_i. Бг҃ъ же на́шъ на нб҃сѝ и҆ на землѝ, всѧ̑ є҆ли̑ка восхотѣ̀, сотворѝ.

в҃_i. I҆́дѡли ꙗ҆зы̑къ сребро̀ и҆ зла́то, дѣла̀ рꙋ́къ человѣ́ческихъ:

г҃_i. Ѹ҆ста̀ и҆́мꙋтъ, и҆ не возглаго́лютъ: ѻ҆́чи и҆́мꙋтъ, и҆ не ѹ҆́зрѧтъ:

д҃_i. Ѹ҆́ши и҆́мꙋтъ, и҆ не ѹ҆слы́шатъ: нѡ́здри и҆́мꙋтъ, и҆ не ѡ҆бонѧ́ютъ:

є҃_i. Рꙋ́цѣ и҆́мꙋтъ, и҆ не ѡ҆сѧ́жꙋтъ: но́зѣ и҆́мꙋтъ, и҆ не по́йдꙋтъ: не возгласѧ́тъ горта́немъ свои́мъ.

s҃_i. Подо́бни и҆̀мъ да бꙋ́дꙋтъ творѧ́щiи ѧ҆̀ и҆ всѝ надѣ́ющiисѧ на нѧ̀.

з҃_i. До́мъ i҆и҃левъ ѹ҆пова̀ на гдⷭ҇а: помо́щникъ и҆ защи́титель и҆̀мъ є҆́сть.

и҃_i. До́мъ а҆арѡ́нь ѹ҆пова̀ на гдⷭ҇а: помо́щникъ и҆ защи́титель и҆̀мъ є҆́сть.

ѳ҃_i. Боѧ́щiисѧ гдⷭ҇а ѹ҆пова́ша на гдⷭ҇а: помо́щникъ и҆ защи́титель и҆̀мъ є҆́сть.

к҃. Гдⷭ҇ь помѧнꙋ́въ ны̀ бл҃гослови́лъ є҆́сть на́съ: бл҃гослови́лъ є҆́сть до́мъ i҆и҃левъ, бл҃гослови́лъ є҆́сть до́мъ а҆арѡ́нь,

к҃а. Бл҃гослови́лъ є҆́сть боѧ́щыѧсѧ гдⷭ҇а, ма̑лыѧ съ вели́кими.

к҃в. Да приложи́тъ гдⷭ҇ь на вы̀, на вы̀ и҆ на сы́ны ва́шѧ:

к҃г. Бл҃гослове́ни вы̀ гдⷭ҇еви, сотво́ршемꙋ нб҃о и҆ зе́млю.

к҃д. Нб҃о нб҃сѐ гдⷭ҇еви, зе́млю же дадѐ сыновѡ́мъ человѣ́чєскимъ.

к҃є. Не ме́ртвiи восхва́лѧтъ тѧ̀, гдⷭ҇и, нижѐ всѝ низходѧ́щiи во а҆́дъ:

к҃s. Но мы̀ живíи бл҃гослови́мъ гдⷭ҇а ѿ ны́нѣ и҆ до вѣ́ка.

А҆ллилꙋ́iа, рд҃_i.

а҃. Возлюби́хъ, ꙗ҆́кѡ ѹ҆слы́шитъ гдⷭ҇ь гла́съ моле́нiѧ моегѡ̀,

в҃. Ꙗ҆́кѡ приклонѝ ѹ҆́хо своѐ мнѣ̀: и҆ во дни̑ моѧ̑ призовꙋ̀.

г҃. Ѡ҆бꙿѧ́ша мѧ̀ болѣ̑зни смє́ртныѧ, бѣды̑ а҆́дѡвы ѡ҆брѣто́ша мѧ̀: ско́рбь и҆ болѣ́знь ѡ҆брѣто́хъ и҆ и҆́мѧ гдⷭ҇не призва́хъ:

д҃. Ѽ, гдⷭ҇и, и҆зба́ви дꙋ́шꙋ мою̀: млⷭ҇тивъ гдⷭ҇ь и҆ првⷣнъ, и҆ бг҃ъ на́шъ ми́лꙋетъ.

є҃. Хранѧ́й младе́нцы гдⷭ҇ь: смири́хсѧ, и҆ сп҃се́ мѧ.

s҃. Ѡ҆брати́сѧ, дꙋшѐ моѧ̀, въ поко́й тво́й, ꙗ҆́кѡ гдⷭ҇ь бл҃годѣ́йствова тѧ̀:

з҃. Ꙗ҆́кѡ и҆зꙿѧ́тъ дꙋ́шꙋ мою̀ ѿ сме́рти, ѻ҆́чи моѝ ѿ сле́зъ и҆ но́зѣ моѝ ѿ поползнове́нiѧ.

и҃. Бл҃гоꙋгождꙋ̀ предꙿ гдⷭ҇емъ во странѣ̀ живы́хъ.

Сла́ва:

А҆ллилꙋ́iа, рє҃_i.

а҃. Вѣ́ровахъ, тѣ́мже возглаго́лахъ: а҆́зъ же смири́хсѧ sѣлѡ̀.

в҃. А҆́зъ же рѣ́хъ во и҆зстꙋпле́нiи мое́мъ: всѧ́къ человѣ́къ ло́жъ.

г҃. Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми;

д҃. Ча́шꙋ сп҃се́нiѧ прiимꙋ̀ и҆ и҆́мѧ гдⷭ҇не призовꙋ̀:

є҃. Моли̑твы моѧ̑ гдⷭ҇еви возда́мъ предꙿ всѣ́ми людьмѝ є҆гѡ̀.

s҃. Чтⷭ҇на̀ предꙿ гдⷭ҇емъ сме́рть прпⷣбныхъ є҆гѡ̀.

з҃. Ѽ, гдⷭ҇и, а҆́зъ ра́бъ тво́й, а҆́зъ ра́бъ тво́й и҆ сы́нъ рабы́ни твоеѧ̀: растерза́лъ є҆сѝ ѹ҆́зы моѧ̑.

и҃. Тебѣ̀ пожрꙋ̀ же́ртвꙋ хвалы̀, и҆ во и҆́мѧ гдⷭ҇не призовꙋ̀.

ѳ҃. Моли̑твы моѧ̑ гдⷭ҇еви возда́мъ предꙿ всѣ́ми людьмѝ є҆гѡ̀,

_i҃. Во дво́рѣхъ до́мꙋ гдⷭ҇нѧ, посредѣ̀ тебє̀, i҆ерⷭ҇ли́ме.

А҆ллилꙋ́iа, рs҃_i.

а҃. Хвали́те гдⷭ҇а, всѝ ꙗ҆зы́цы, похвали́те є҆го̀, всѝ лю́дiе:

в҃. Ꙗ҆́кѡ ѹ҆тверди́сѧ млⷭ҇ть є҆гѡ̀ на на́съ, и҆ и҆́стина гдⷭ҇нѧ пребыва́етъ во вѣ́къ.

А҆ллилꙋ́iа, рз҃_i.

а҃. И҆сповѣ́дайтесѧ гдⷭ҇еви, ꙗ҆́кѡ бл҃гъ, ꙗ҆́кѡ въ вѣ́къ млⷭ҇ть є҆гѡ̀.

в҃. Да рече́тъ ѹ҆́бѡ до́мъ i҆и҃левъ: ꙗ҆́кѡ бл҃гъ, ꙗ҆́кѡ въ вѣ́къ млⷭ҇ть є҆гѡ̀.

г҃. Да рече́тъ ѹ҆́бѡ до́мъ а҆арѡ́нь: ꙗ҆́кѡ бл҃гъ, ꙗ҆́кѡ въ вѣ́къ млⷭ҇ть є҆гѡ̀.

д҃. Да рекꙋ́тъ ѹ҆́бѡ всѝ боѧ́щiисѧ гдⷭ҇а: ꙗ҆́кѡ бл҃гъ, ꙗ҆́кѡ въ вѣ́къ млⷭ҇ть є҆гѡ̀.

є҃. Ѿ ско́рби призва́хъ гдⷭ҇а, и҆ ѹ҆слы́ша мѧ̀ въ простра́нство.

s҃. Гдⷭ҇ь мнѣ̀ помо́щникъ, и҆ не ѹ҆бою́сѧ: что̀ сотвори́тъ мнѣ̀ человѣ́къ;

з҃. Гдⷭ҇ь мнѣ̀ помо́щникъ, и҆ а҆́зъ воззрю̀ на врагѝ моѧ̑.

и҃. Бл҃го є҆́сть надѣ́ѧтисѧ на гдⷭ҇а, не́жели надѣ́ѧтисѧ на человѣ́ка:

ѳ҃. Бл҃го є҆́сть ѹ҆пова́ти на гдⷭ҇а, не́жели ѹ҆пова́ти на кнѧ̑зи.

_i҃. Всѝ ꙗ҆зы́цы ѡ҆быдо́ша мѧ̀, и҆ и҆́менемъ гдⷭ҇нимъ противлѧ́хсѧ и҆̀мъ:

а҃_i. Ѡ҆быше́дше ѡ҆быдо́ша мѧ̀, и҆ и҆́менемъ гдⷭ҇нимъ противлѧ́хсѧ и҆̀мъ:

в҃_i. Ѡ҆быдо́ша мѧ̀ ꙗ҆́кѡ пче́лы со́тъ, и҆ разгорѣ́шасѧ ꙗ҆́кѡ ѻ҆́гнь въ те́рнiи: и҆ и҆́менемъ гдⷭ҇нимъ противлѧ́хсѧ и҆̀мъ.

г҃_i. Ѿринове́нъ преврати́хсѧ па́сти, и҆ гдⷭ҇ь прiѧ́тъ мѧ̀.

д҃_i. Крѣ́пость моѧ̀ и҆ пѣ́нiе моѐ гдⷭ҇ь, и҆ бы́сть мѝ во сп҃се́нiе.

є҃_i. Гла́съ ра́дости и҆ сп҃се́нiѧ въ селе́нiихъ првⷣныхъ: десни́ца гдⷭ҇нѧ сотворѝ си́лꙋ.

s҃_i. Десни́ца гдⷭ҇нѧ вознесе́ мѧ, десни́ца гдⷭ҇нѧ сотворѝ си́лꙋ.

з҃_i. Не ѹ҆мрꙋ̀, но жи́въ бꙋ́дꙋ и҆ повѣ́мъ дѣла̀ гдⷭ҇нѧ.

и҃_i. Наказꙋ́ѧ наказа́ мѧ гдⷭ҇ь, сме́рти же не предаде́ мѧ.

ѳ҃_i. Ѿве́рзите мнѣ̀ врата̀ пра́вды: вше́дъ въ нѧ̀, и҆сповѣ́мсѧ гдⷭ҇еви.

к҃. Сiѧ̑ врата̀ гдⷭ҇нѧ: првⷣнiи вни́дꙋтъ въ нѧ̀.

к҃а. И҆сповѣ́мсѧ тебѣ̀, ꙗ҆́кѡ ѹ҆слы́шалъ мѧ̀ є҆сѝ и҆ бы́лъ є҆сѝ мнѣ̀ во сп҃се́нiе.

к҃в. Ка́мень, є҆го́же небрего́ша зи́ждꙋщiи, се́й бы́сть во главꙋ̀ ѹ҆́гла:

к҃г. Ѿ гдⷭ҇а бы́сть се́й, и҆ є҆́сть ди́венъ во ѻ҆чесѣ́хъ на́шихъ.

к҃д. Се́й де́нь, є҆го́же сотворѝ гдⷭ҇ь, возра́дꙋемсѧ и҆ возвесели́мсѧ въ ѻ҆́нь.

к҃є. Ѽ, гдⷭ҇и, сп҃си́ же, ѽ, гдⷭ҇и, поспѣши́ же.

к҃s. Бл҃гослове́нъ грѧды́й во и҆́мѧ гдⷭ҇не: бл҃гослови́хомъ вы̀ и҆зꙿ до́мꙋ гдⷭ҇нѧ.

к҃з. Бг҃ъ гдⷭ҇ь, и҆ ꙗ҆ви́сѧ на́мъ: соста́вите пра́здникъ во ѹ҆чаща́ющихъ до рѡ́гъ ѻ҆лтаре́выхъ.

к҃и. Бг҃ъ мо́й є҆сѝ ты̀, и҆ и҆сповѣ́мсѧ тебѣ̀: бг҃ъ мо́й є҆сѝ ты̀, и҆ вознесꙋ́ тѧ: и҆сповѣ́мсѧ тебѣ̀, ꙗ҆́кѡ ѹ҆слы́шалъ мѧ̀ є҆сѝ и҆ бы́лъ є҆сѝ мнѣ̀ во сп҃се́нiе.

к҃ѳ. И҆сповѣ́дайтесѧ гдⷭ҇еви, ꙗ҆́кѡ бл҃гъ, ꙗ҆́кѡ въ вѣ́къ млⷭ҇ть є҆гѡ̀.

Сла́ва:

Каѳíсма з҃_i.

А҆ллилꙋ́iа, ри҃_i.

а҃. Бл҃же́ни непоро́чнiи @въ пꙋ́ть@{@въ пꙋтѝ@}, ходѧ́щiи въ зако́нѣ гдⷭ҇ни.

в҃. Бл҃же́ни и҆спыта́ющiи свидѣ̑нiѧ є҆гѡ̀, всѣ́мъ срⷣцемъ взы́щꙋтъ є҆го̀.

г҃. Не дѣ́лающiи бо беззако́нiѧ въ пꙋте́хъ є҆гѡ̀ ходи́ша.

д҃. Ты̀ заповѣ́далъ є҆сѝ за́пѡвѣди твоѧ̑ сохрани́ти sѣлѡ̀:

є҃. Дабы̀ и҆спра́вилисѧ пꙋтiѐ моѝ, сохрани́ти ѡ҆правда̑нiѧ твоѧ̑.

s҃. Тогда̀ не постыжꙋ́сѧ, внегда̀ призрѣ́ти мѝ на всѧ̑ за́пѡвѣди твоѧ̑.

з҃. И҆сповѣ́мсѧ тебѣ̀ въ пра́вости се́рдца, внегда̀ наꙋчи́ти ми сѧ сꙋдьба́мъ пра́вды твоеѧ̀.

и҃. Ѡ҆правда̑нiѧ твоѧ̑ сохраню̀: не ѡ҆ста́ви менѐ до sѣла̀.

ѳ҃. Въ чесо́мъ и҆спра́витъ ю҆нѣ́йшiй пꙋ́ть сво́й; внегда̀ сохрани́ти словеса̀ твоѧ̑.

_i҃. Всѣ́мъ се́рдцемъ мои́мъ взыска́хъ тебѐ: не ѿри́ни менѐ ѿ за́повѣдiй твои́хъ.

а҃_i. Въ се́рдцы мое́мъ скры́хъ словеса̀ твоѧ̑, ꙗ҆́кѡ да не согрѣшꙋ̀ тебѣ̀.

в҃_i. Бл҃гослове́нъ є҆сѝ, гдⷭ҇и: наꙋчи́ мѧ ѡ҆правда́нiємъ твои̑мъ.

г҃_i. Ѹ҆стна́ма мои́ма возвѣсти́хъ всѧ̑ сꙋдьбы̑ ѹ҆́стъ твои́хъ.

д҃_i. На пꙋтѝ свидѣ́нiй твои́хъ наслади́хсѧ, ꙗ҆́кѡ ѡ҆ всѧ́комъ бога́тствѣ.

є҃_i. Въ за́повѣдехъ твои́хъ поглꙋмлю́сѧ, и҆ ѹ҆разꙋмѣ́ю пꙋти̑ твоѧ̑.

s҃_i. Во ѡ҆правда́нiихъ твои́хъ поꙋчꙋ́сѧ: не забꙋ́дꙋ слове́съ твои́хъ.

з҃_i. Возда́ждь рабꙋ̀ твоемꙋ̀: живи́ мѧ, и҆ сохраню̀ словеса̀ твоѧ̑.

и҃_i. Ѿкры́й ѻ҆́чи моѝ, и҆ ѹ҆разꙋмѣ́ю чꙋдеса̀ ѿ зако́на твоегѡ̀.

ѳ҃_i. Пришле́цъ а҆́зъ є҆́смь на землѝ: не скры́й ѿ менѐ за́пѡвѣди твоѧ̑.

к҃. Возлюбѝ дꙋша̀ моѧ̀ возжела́ти сꙋдьбы̑ твоѧ̑ на всѧ́кое вре́мѧ.

к҃а. Запрети́лъ є҆сѝ гѡ́рдымъ: про́клѧти ѹ҆клонѧ́ющiисѧ ѿ за́повѣдiй твои́хъ.

к҃в. Ѿимѝ ѿ менѐ поно́съ поноше́нiе и҆ ѹ҆ничиже́нiе, ꙗ҆́кѡ свидѣ́нiй твои́хъ взыска́хъ.

к҃г. И҆́бо сѣдо́ша кнѧ̑зи и҆ на мѧ̀ клевета́хꙋ, ра́бъ же тво́й глꙋмлѧ́шесѧ во ѡ҆правда́нiихъ твои́хъ:

к҃д. И҆́бо свидѣ̑нiѧ твоѧ̑ поꙋче́нiе моѐ є҆́сть, и҆ совѣ́ти моѝ ѡ҆правда̑нiѧ твоѧ̑.

к҃є. Прильпѐ землѝ дꙋша̀ моѧ̀: живи́ мѧ по словесѝ твоемꙋ̀.

к҃s. Пꙋти̑ моѧ̑ возвѣсти́хъ, и҆ ѹ҆слы́шалъ мѧ̀ є҆сѝ: наꙋчи́ мѧ ѡ҆правда́нiємъ твои̑мъ.

к҃з. Пꙋ́ть ѡ҆правда́нiй твои́хъ вразꙋми́ ми, и҆ поглꙋмлю́сѧ въ чꙋдесѣ́хъ твои́хъ.

к҃и. Воздрема̀ дꙋша̀ моѧ̀ ѿ ѹ҆ны́нiѧ: ѹ҆тверди́ мѧ въ словесѣ́хъ твои́хъ.

к҃ѳ. Пꙋ́ть непра́вды ѿста́ви ѿ менѐ и҆ зако́номъ твои́мъ поми́лꙋй мѧ̀.

л҃. Пꙋ́ть и҆́стины и҆зво́лихъ и҆ сꙋдьбы̑ твоѧ̑ не забы́хъ.

л҃а. Прилѣпи́хсѧ свидѣ́нiємъ твои̑мъ, гдⷭ҇и, не посрамѝ менѐ.

л҃в. Пꙋ́ть за́повѣдiй твои́хъ теко́хъ, є҆гда̀ разшири́лъ є҆сѝ се́рдце моѐ.

л҃г. Законоположѝ мнѣ̀, гдⷭ҇и, пꙋ́ть ѡ҆правда́нiй твои́хъ, и҆ взыщꙋ̀ и҆̀ вы́нꙋ:

л҃д. Вразꙋми́ мѧ, и҆ и҆спыта́ю зако́нъ тво́й и҆ сохраню̀ и҆̀ всѣ́мъ се́рдцемъ мои́мъ.

л҃є. Наста́ви мѧ̀ на стезю̀ за́повѣдiй твои́хъ, ꙗ҆́кѡ тꙋ́ю восхотѣ́хъ.

л҃s. Приклонѝ се́рдце моѐ во свидѣ̑нiѧ твоѧ̑, а҆ не въ лихои́мство.

л҃з. Ѿвратѝ ѻ҆́чи моѝ є҆́же не ви́дѣти сꙋеты̀: въ пꙋтѝ твое́мъ живи́ мѧ.

л҃и. Поста́ви рабꙋ̀ твоемꙋ̀ сло́во твоѐ въ стра́хъ тво́й.

л҃ѳ. Ѿимѝ поноше́нiе моѐ, є҆́же непщева́хъ: ꙗ҆́кѡ сꙋдьбы̑ твоѧ̑ бл҃ги.

м҃. Сѐ, возжела́хъ за́пѡвѣди твоѧ̑: въ пра́вдѣ твое́й живи́ мѧ.

м҃а. И҆ да прiи́детъ на мѧ̀ млⷭ҇ть твоѧ̀, гдⷭ҇и, сп҃се́нiе твоѐ по словесѝ твоемꙋ̀:

м҃в. И҆ ѿвѣща́ю поноша́ющымъ мѝ сло́во, ꙗ҆́кѡ ѹ҆пова́хъ на словеса̀ твоѧ̑.

м҃г. И҆ не ѿимѝ ѿ ѹ҆́стъ мои́хъ словесѐ и҆́стинна до sѣла̀, ꙗ҆́кѡ на сꙋдьбы̑ твоѧ̑ ѹ҆пова́хъ:

м҃д. И҆ сохраню̀ зако́нъ тво́й вы́нꙋ, въ вѣ́къ и҆ въ вѣ́къ вѣ́ка.

м҃є. И҆ хожда́хъ въ широтѣ̀, ꙗ҆́кѡ за́пѡвѣди твоѧ̑ взыска́хъ:

м҃s. И҆ глаго́лахъ ѡ҆ свидѣ́нiихъ твои́хъ предꙿ царѝ и҆ не стыдѧ́хсѧ:

м҃з. И҆ поꙋча́хсѧ въ за́повѣдехъ твои́хъ, ꙗ҆̀же возлюби́хъ sѣлѡ̀:

м҃и. И҆ воздвиго́хъ рꙋ́цѣ моѝ къ за́повѣдемъ твои̑мъ, ꙗ҆̀же возлюби́хъ, и҆ глꙋмлѧ́хсѧ во ѡ҆правда́нiихъ твои́хъ.

м҃ѳ. Помѧнѝ словеса̀ твоѧ̑ рабꙋ̀ твоемꙋ̀, и҆́хже ѹ҆пова́нiе да́лъ мѝ є҆сѝ.

н҃. То́ мѧ ѹ҆тѣ́ши во смире́нiи мое́мъ, ꙗ҆́кѡ сло́во твоѐ живи́ мѧ.

н҃а. Го́рдiи законопрестꙋпова́хꙋ до sѣла̀: ѿ зако́на же твоегѡ̀ не ѹ҆клони́хсѧ.

н҃в. Помѧнꙋ́хъ сꙋдьбы̑ твоѧ̑ ѿ вѣ́ка, гдⷭ҇и, и҆ ѹ҆тѣ́шихсѧ.

н҃г. Печа́ль прiѧ́тъ мѧ̀ ѿ грѣ̑шникъ, ѡ҆ставлѧ́ющихъ зако́нъ тво́й.

н҃д. Пѣ̑та бѧ́хꙋ мнѣ̀ ѡ҆правда̑нiѧ твоѧ̑ на мѣ́стѣ прише́льствiѧ моегѡ̀.

н҃є. Помѧнꙋ́хъ въ нощѝ и҆́мѧ твоѐ, гдⷭ҇и, и҆ сохрани́хъ зако́нъ тво́й.

н҃s. Се́й бы́сть мнѣ̀, ꙗ҆́кѡ ѡ҆правда́нiй твои́хъ взыска́хъ.

н҃з. Ча́сть моѧ̀ є҆сѝ, гдⷭ҇и: рѣ́хъ сохрани́ти зако́нъ тво́й.

н҃и. Помоли́хсѧ лицꙋ̀ твоемꙋ̀ всѣ́мъ се́рдцемъ мои́мъ: поми́лꙋй мѧ̀ по словесѝ твоемꙋ̀.

н҃ѳ. Помы́слихъ пꙋти̑ твоѧ̑ и҆ возврати́хъ но́зѣ моѝ во свидѣ̑нiѧ твоѧ̑.

ѯ҃. Ѹ҆гото́вихсѧ и҆ не смꙋти́хсѧ сохрани́ти за́пѡвѣди твоѧ̑.

ѯ҃а. Ѹ҆́жѧ грѣ̑шникъ ѡ҆бѧза́шасѧ мнѣ̀, и҆ зако́на твоегѡ̀ не забы́хъ.

ѯ҃в. Полꙋ́нощи воста́хъ и҆сповѣ́датисѧ тебѣ̀ ѡ҆ сꙋдьба́хъ пра́вды твоеѧ̀.

ѯ҃г. Прича́стникъ а҆́зъ є҆́смь всѣ̑мъ боѧ́щымсѧ тебє̀ и҆ хранѧ́щымъ за́пѡвѣди твоѧ̑.

ѯ҃д. Млⷭ҇ти твоеѧ̀, гдⷭ҇и, и҆спо́лнь землѧ̀: ѡ҆правда́нiємъ твои̑мъ наꙋчи́ мѧ.

ѯ҃є. Бл҃гость сотвори́лъ є҆сѝ съ рабо́мъ твои́мъ, гдⷭ҇и, по словесѝ твоемꙋ̀:

ѯ҃s. Бл҃гости и҆ наказа́нiю и҆ ра́зꙋмꙋ наꙋчи́ мѧ, ꙗ҆́кѡ за́повѣдемъ твои̑мъ вѣ́ровахъ.

ѯ҃з. Пре́жде да́же не смири́ти ми сѧ, а҆́зъ прегрѣши́хъ: сегѡ̀ ра́ди сло́во твоѐ сохрани́хъ.

ѯ҃и. Бл҃гъ є҆сѝ ты̀, гдⷭ҇и: и҆ бл҃гостiю твое́ю наꙋчи́ мѧ ѡ҆правда́нiємъ твои̑мъ.

ѯ҃ѳ. Ѹ҆мно́жисѧ на мѧ̀ непра́вда го́рдыхъ: а҆́зъ же всѣ́мъ се́рдцемъ мои́мъ и҆спыта́ю за́пѡвѣди твоѧ̑.

ѻ҃. Ѹ҆сыри́сѧ ꙗ҆́кѡ млеко̀ се́рдце и҆́хъ: а҆́зъ же зако́нꙋ твоемꙋ̀ поꙋчи́хсѧ.

ѻ҃а. Бл҃го мнѣ̀, ꙗ҆́кѡ смири́лъ мѧ̀ є҆сѝ, ꙗ҆́кѡ да наꙋчꙋ́сѧ ѡ҆правда́нiємъ твои̑мъ.

ѻ҃в. Бл҃гъ мнѣ̀ зако́нъ ѹ҆́стъ твои́хъ па́че ты́сѧщъ зла́та и҆ сребра̀.

Сла́ва:

ѻ҃г. Рꙋ́цѣ твоѝ сотвори́стѣ мѧ̀ и҆ созда́стѣ мѧ̀: вразꙋми́ мѧ, и҆ наꙋчꙋ́сѧ за́повѣдемъ твои̑мъ.

ѻ҃д. Боѧ́щiисѧ тебє̀ ѹ҆́зрѧтъ мѧ̀ и҆ возвеселѧ́тсѧ, ꙗ҆́кѡ на словеса̀ твоѧ̑ ѹ҆пова́хъ.

ѻ҃є. Разꙋмѣ́хъ, гдⷭ҇и, ꙗ҆́кѡ пра́вда сꙋдьбы̑ твоѧ̑, и҆ вои́стиннꙋ смири́лъ мѧ̀ є҆сѝ.

ѻ҃s. Бꙋ́ди же млⷭ҇ть твоѧ̀, да ѹ҆тѣ́шитъ мѧ̀, по словесѝ твоемꙋ̀ рабꙋ̀ твоемꙋ̀:

ѻ҃з. Да прiи́дꙋтъ мнѣ̀ щедрѡ́ты твоѧ̑, и҆ жи́въ бꙋ́дꙋ, ꙗ҆́кѡ зако́нъ тво́й поꙋче́нiе моѐ є҆́сть.

ѻ҃и. Да постыдѧ́тсѧ го́рдiи, ꙗ҆́кѡ непра́веднѡ беззако́нноваша на мѧ̀: а҆́зъ же @поглꙋмлю́сѧ@{@размышлѧ́ти бꙋ́дꙋ@} въ за́повѣдехъ твои́хъ.

ѻ҃ѳ. Да ѡ҆братѧ́тъ мѧ̀ боѧ́щiисѧ тебє̀ и҆ вѣ́дѧщiи свидѣ̑нiѧ твоѧ̑.

п҃. Бꙋ́ди се́рдце моѐ непоро́чно во ѡ҆правда́нiихъ твои́хъ, ꙗ҆́кѡ да не постыжꙋ́сѧ.

п҃а. И҆счеза́етъ во сп҃се́нiе твоѐ дꙋша̀ моѧ̀, на словеса̀ твоѧ̑ ѹ҆пова́хъ:

п҃в. И҆счезо́ша ѻ҆́чи моѝ въ сло́во твоѐ, глаго́люще: когда̀ ѹ҆тѣ́шиши мѧ̀;

п҃г. Занѐ бы́хъ ꙗ҆́кѡ мѣ́хъ на сла́нѣ: ѡ҆правда́нiй твои́хъ не забы́хъ.

п҃д. Коли́кѡ є҆́сть днíй раба̀ твоегѡ̀; когда̀ сотвори́ши мѝ ѿ гонѧ́щихъ мѧ̀ сꙋ́дъ;

п҃є. Повѣ́даша мнѣ̀ законопрестꙋ̑пницы глꙋмлє́нiѧ, но не ꙗ҆́кѡ зако́нъ тво́й, гдⷭ҇и.

п҃s. Всѧ̑ за́пѡвѣди твоѧ̑ и҆́стина: непра́веднѡ погна́ша мѧ̀, помози́ ми.

п҃з. Вма́лѣ не сконча́ша менѐ на землѝ: а҆́зъ же не ѡ҆ста́вихъ за́повѣдiй твои́хъ.

п҃и. По млⷭ҇ти твое́й живи́ мѧ, и҆ сохраню̀ свидѣ̑нiѧ ѹ҆́стъ твои́хъ.

п҃ѳ. Во вѣ́къ, гдⷭ҇и, сло́во твоѐ пребыва́етъ на нб҃сѝ.

ч҃. Въ ро́дъ и҆ ро́дъ и҆́стина твоѧ̀: ѡ҆снова́лъ є҆сѝ зе́млю, и҆ пребыва́етъ.

ч҃а. Ѹ҆чине́нiемъ твои́мъ пребыва́етъ де́нь: ꙗ҆́кѡ всѧ́чєскаѧ рабѡ́тна тебѣ̀.

ч҃в. Ꙗ҆́кѡ а҆́ще бы не зако́нъ тво́й поꙋче́нiе моѐ бы́лъ, тогда̀ ѹ҆́бѡ поги́блъ бы́хъ во смире́нiи мое́мъ:

ч҃г. Во вѣ́къ не забꙋ́дꙋ ѡ҆правда́нiй твои́хъ, ꙗ҆́кѡ въ ни́хъ ѡ҆живи́лъ мѧ̀ є҆сѝ.

[Среда̀.]

ч҃д. Тво́й є҆́смь а҆́зъ, сп҃си́ мѧ: ꙗ҆́кѡ ѡ҆правда́нiй твои́хъ взыска́хъ.

ч҃є. Менѐ жда́ша грѣ̑шницы погꙋби́ти мѧ̀: свидѣ̑нiѧ твоѧ̑ разꙋмѣ́хъ.

ч҃s. Всѧ́кiѧ кончи́ны ви́дѣхъ коне́цъ: широка̀ за́повѣдь твоѧ̀ sѣлѡ̀.

ч҃з. Ко́ль возлюби́хъ зако́нъ тво́й, гдⷭ҇и: ве́сь де́нь поꙋче́нiе моѐ є҆́сть.

ч҃и. Па́че вра̑гъ мои́хъ ѹ҆мꙋдри́лъ мѧ̀ є҆сѝ за́повѣдiю твое́ю, ꙗ҆́кѡ въ вѣ́къ моѧ̀ є҆́сть.

ч҃ѳ. Па́че всѣ́хъ ѹ҆ча́щихъ мѧ̀ разꙋмѣ́хъ, ꙗ҆́кѡ свидѣ̑нiѧ твоѧ̑ поꙋче́нiе моѐ є҆́сть.

р҃. Па́че ста́рєцъ разꙋмѣ́хъ, ꙗ҆́кѡ за́пѡвѣди твоѧ̑ взыска́хъ.

р҃а. Ѿ всѧ́кагѡ пꙋтѝ лꙋка́ва возбрани́хъ нога́мъ мои̑мъ, ꙗ҆́кѡ да сохраню̀ словеса̀ твоѧ̑:

р҃в. Ѿ сꙋде́бъ твои́хъ не ѹ҆клони́хсѧ, ꙗ҆́кѡ ты̀ законоположи́лъ мѝ є҆сѝ.

р҃г. Ко́ль сладка̑ горта́ни моемꙋ̀ словеса̀ твоѧ̑: па́че ме́да ѹ҆стѡ́мъ мои̑мъ.

р҃д. Ѿ за́повѣдiй твои́хъ разꙋмѣ́хъ: сегѡ̀ ра́ди возненави́дѣхъ всѧ́къ пꙋ́ть непра́вды.

р҃є. Свѣти́льникъ нога́ма мои́ма зако́нъ тво́й, и҆ свѣ́тъ стезѧ́мъ мои̑мъ.

р҃s. Клѧ́хсѧ и҆ поста́вихъ сохрани́ти сꙋдьбы̑ пра́вды твоеѧ̀.

р҃з. Смири́хсѧ до sѣла̀: гдⷭ҇и, живи́ мѧ по словесѝ твоемꙋ̀.

р҃и. Вѡ́льнаѧ ѹ҆́стъ мои́хъ бл҃говоли́ же, гдⷭ҇и, и҆ сꙋдьба́мъ твои̑мъ наꙋчи́ мѧ.

р҃ѳ. Дꙋша̀ моѧ̀ въ рꙋкꙋ̀ @твоє́ю@{@А҆леѯ.: моє́ю@} вы́нꙋ, и҆ зако́на твоегѡ̀ не забы́хъ.

р҃_i. Положи́ша грѣ̑шницы сѣ́ть мнѣ̀: и҆ ѿ за́повѣдiй твои́хъ не заблꙋди́хъ.

ра҃_i. Наслѣ́довахъ свидѣ̑нiѧ твоѧ̑ во вѣ́къ, ꙗ҆́кѡ ра́дованiе се́рдца моегѡ̀ сꙋ́ть:

рв҃_i. Приклони́хъ се́рдце моѐ сотвори́ти ѡ҆правда̑нiѧ твоѧ̑ въ вѣ́къ за воздаѧ́нiе.

рг҃_i. Законопрестꙋ̑пныѧ возненави́дѣхъ, зако́нъ же тво́й возлюби́хъ.

рд҃_i. Помо́щникъ мо́й и҆ застꙋ́пникъ мо́й є҆сѝ ты̀: на словеса̀ твоѧ̑ ѹ҆пова́хъ.

рє҃_i. Ѹ҆клони́тесѧ ѿ менѐ, лꙋка́внꙋющiи, и҆ и҆спыта́ю за́пѡвѣди бг҃а моегѡ̀.

рs҃_i. Застꙋпи́ мѧ по словесѝ твоемꙋ̀, и҆ жи́въ бꙋ́дꙋ: и҆ не посрамѝ менѐ ѿ ча́ѧнiѧ моегѡ̀:

рз҃_i. Помози́ ми, и҆ сп҃сꙋ́сѧ, и҆ поꙋчꙋ́сѧ во ѡ҆правда́нiихъ твои́хъ вы́нꙋ.

ри҃_i. Ѹ҆ничижи́лъ є҆сѝ всѧ̑ ѿстꙋпа́ющыѧ ѿ ѡ҆правда́нiй твои́хъ: ꙗ҆́кѡ непра́ведно помышле́нiе и҆́хъ.

рѳ҃_i. Престꙋпа́ющыѧ непщева́хъ всѧ̑ грѣ̑шныѧ землѝ: сегѡ̀ ра́ди возлюби́хъ свидѣ̑нiѧ твоѧ̑.

р҃к. Пригвоздѝ стра́хꙋ твоемꙋ̀ плѡ́ти моѧ̑: ѿ сꙋде́бъ бо твои́хъ ѹ҆боѧ́хсѧ.

рк҃а. Сотвори́хъ сꙋ́дъ и҆ пра́вдꙋ: не преда́ждь менѐ ѡ҆би́дѧщымъ мѧ̀.

рк҃в. Воспрiимѝ раба̀ твоего̀ во бл҃го, да не ѡ҆клевета́ютъ менѐ го́рдiи.

рк҃г. Ѻ҆́чи моѝ и҆счезо́стѣ во сп҃се́нiе твоѐ и҆ въ сло́во пра́вды твоеѧ̀:

рк҃д. Сотворѝ съ рабо́мъ твои́мъ по млⷭ҇ти твое́й, и҆ ѡ҆правда́нiємъ твои̑мъ наꙋчи́ мѧ.

рк҃є. Ра́бъ тво́й є҆́смь а҆́зъ: вразꙋми́ мѧ, и҆ ѹ҆вѣ́мъ свидѣ̑нiѧ твоѧ̑.

рк҃s. Вре́мѧ сотвори́ти гдⷭ҇еви: разори́ша зако́нъ тво́й.

рк҃з. Сегѡ̀ ра́ди возлюби́хъ за́пѡвѣди твоѧ̑ па́че зла́та и҆ топа́зiа.

рк҃и. Сегѡ̀ ра́ди ко всѣ̑мъ за́повѣдемъ твои̑мъ направлѧ́хсѧ, всѧ́къ пꙋ́ть непра́вды возненави́дѣхъ.

рк҃ѳ. Ди̑вна свидѣ̑нiѧ твоѧ̑: сегѡ̀ ра́ди и҆спыта̀ ѧ҆̀ дꙋша̀ моѧ̀.

р҃л. Ꙗ҆вле́нiе слове́съ твои́хъ просвѣща́етъ и҆ вразꙋмлѧ́етъ младе́нцы.

рл҃а. Ѹ҆ста̀ моѧ̑ ѿверзо́хъ и҆ привлеко́хъ дꙋ́хъ, ꙗ҆́кѡ за́повѣдiй твои́хъ жела́хъ.

Сла́ва:

рл҃в. При́зри на мѧ̀ и҆ поми́лꙋй мѧ̀, по сꙋдꙋ̀ лю́бѧщихъ и҆́мѧ твоѐ.

рл҃г. Стѡпы̀ моѧ̑ напра́ви по словесѝ твоемꙋ̀, и҆ да не ѡ҆блада́етъ мно́ю всѧ́кое беззако́нiе:

рл҃д. И҆зба́ви мѧ̀ ѿ клеветы̀ человѣ́ческiѧ, и҆ сохраню̀ за́пѡвѣди твоѧ̑.

рл҃є. Лицѐ твоѐ просвѣтѝ на раба̀ твоего̀ и҆ наꙋчи́ мѧ ѡ҆правда́нiємъ твои̑мъ.

рл҃s. И҆схѡ́дища водна̑ѧ и҆зведо́стѣ ѻ҆́чи моѝ, поне́же не сохрани́хъ зако́на твоегѡ̀.

рл҃з. Првⷣнъ є҆сѝ, гдⷭ҇и, и҆ пра́ви сꙋдѝ твоѝ:

рл҃и. Заповѣ́далъ є҆сѝ пра́вдꙋ свидѣ̑нiѧ твоѧ̑, и҆ и҆́стинꙋ sѣлѡ̀.

рл҃ѳ. И҆ста́ѧла мѧ̀ є҆́сть ре́вность твоѧ̀: ꙗ҆́кѡ забы́ша словеса̀ твоѧ̑ вразѝ моѝ.

р҃м. Разжже́но сло́во твоѐ sѣлѡ̀, и҆ ра́бъ тво́й возлюбѝ є҆̀.

рм҃а. Ю҆нѣ́йшiй а҆́зъ є҆́смь и҆ ѹ҆ничиже́нъ: ѡ҆правда́нiй твои́хъ не забы́хъ.

рм҃в. Пра́вда твоѧ̀ пра́вда во вѣ́къ, и҆ зако́нъ тво́й и҆́стина.

рм҃г. Скѡ́рби и҆ нꙋ́жди ѡ҆брѣто́ша мѧ̀: за́пѡвѣди твоѧ̑ поꙋче́нiе моѐ.

рм҃д. Пра́вда свидѣ̑нiѧ твоѧ̑ въ вѣ́къ: вразꙋми́ мѧ, и҆ жи́въ бꙋ́дꙋ.

рм҃є. Воззва́хъ всѣ́мъ се́рдцемъ мои́мъ, ѹ҆слы́ши мѧ̀, гдⷭ҇и: ѡ҆правда̑нiѧ твоѧ̑ взыщꙋ̀.

рм҃s. Воззва́хъ тѝ, сп҃си́ мѧ, и҆ сохраню̀ свидѣ̑нiѧ твоѧ̑.

рм҃з. Предвари́хъ въ безго́дiи и҆ воззва́хъ: на словеса̀ твоѧ̑ ѹ҆пова́хъ.

рм҃и. Предвари́стѣ ѻ҆́чи моѝ ко ѹ҆́трꙋ, поꙋчи́тисѧ словесє́мъ твои̑мъ.

рм҃ѳ. Гла́съ мо́й ѹ҆слы́ши, гдⷭ҇и, по млⷭ҇ти твое́й: по сꙋдьбѣ̀ твое́й живи́ мѧ.

р҃н. Прибли́жишасѧ гонѧ́щiи мѧ̀ беззако́нiемъ: ѿ зако́на же твоегѡ̀ ѹ҆дали́шасѧ.

рн҃а. Бли́зꙿ є҆сѝ ты̀, гдⷭ҇и, и҆ всѝ пꙋтiѐ твоѝ и҆́стина.

рн҃в. И҆спе́рва позна́хъ ѿ свидѣ́нiй твои́хъ, ꙗ҆́кѡ въ вѣ́къ ѡ҆снова́лъ ѧ҆̀ є҆сѝ.

рн҃г. Ви́ждь смире́нiе моѐ и҆ и҆зми́ мѧ: ꙗ҆́кѡ зако́на твоегѡ̀ не забы́хъ.

рн҃д. Сꙋдѝ сꙋ́дъ мо́й и҆ и҆зба́ви мѧ̀: словесѐ ра́ди твоегѡ̀ живи́ мѧ.

рн҃є. Дале́че ѿ грѣ̑шникъ сп҃се́нiе, ꙗ҆́кѡ ѡ҆правда́нiй твои́хъ не взыска́ша.

рн҃s. Щедрѡ́ты твоѧ̑ мнѡ́ги, гдⷭ҇и: по сꙋдьбѣ̀ твое́й живи́ мѧ.

рн҃з. Мно́зи и҆згонѧ́щiи мѧ̀ и҆ стꙋжа́ющiи мѝ: ѿ свидѣ́нiй твои́хъ не ѹ҆клони́хсѧ.

рн҃и. Ви́дѣхъ неразꙋмѣва́ющыѧ и҆ и҆ста́ѧхъ: ꙗ҆́кѡ слове́съ твои́хъ не сохрани́ша.

рн҃ѳ. Ви́ждь, ꙗ҆́кѡ за́пѡвѣди твоѧ̑ возлюби́хъ: гдⷭ҇и, по млⷭ҇ти твое́й живи́ мѧ.

р҃ѯ. Нача́ло слове́съ твои́хъ и҆́стина, и҆ во вѣ́къ всѧ̑ сꙋдьбы̑ пра́вды твоеѧ̀.

рѯ҃а. Кнѧ̑зи погна́ша мѧ̀ тꙋ́не: и҆ ѿ слове́съ твои́хъ ѹ҆боѧ́сѧ се́рдце моѐ.

рѯ҃в. Возра́дꙋюсѧ а҆́зъ ѡ҆ словесѣ́хъ твои́хъ, ꙗ҆́кѡ ѡ҆брѣта́ѧй коры́сть мно́гꙋ.

рѯ҃г. Непра́вдꙋ возненави́дѣхъ и҆ ѡ҆мерзи́хъ: зако́нъ же тво́й возлюби́хъ.

рѯ҃д. Седмери́цею дне́мъ хвали́хъ тѧ̀ ѡ҆ сꙋдьба́хъ пра́вды твоеѧ̀.

рѯ҃є. Ми́ръ мно́гъ лю́бѧщымъ зако́нъ тво́й, и҆ нѣ́сть и҆̀мъ собла́зна.

рѯ҃s. Ча́ѧхъ сп҃се́нiѧ твоегѡ̀, гдⷭ҇и, и҆ за́пѡвѣди твоѧ̑ возлюби́хъ.

рѯ҃з. Сохранѝ дꙋша̀ моѧ̀ свидѣ̑нiѧ твоѧ̑ и҆ возлюбѝ ѧ҆̀ sѣлѡ̀.

рѯ҃и. Сохрани́хъ за́пѡвѣди твоѧ̑ и҆ свидѣ̑нiѧ твоѧ̑, ꙗ҆́кѡ всѝ пꙋтiѐ моѝ предꙿ тобо́ю, гдⷭ҇и.

рѯ҃ѳ. Да прибли́житсѧ моле́нiе моѐ предꙿ тѧ̀, гдⷭ҇и: по словесѝ твоемꙋ̀ вразꙋми́ мѧ.

р҃ѻ. Да вни́детъ проше́нiе моѐ предꙿ тѧ̀: гдⷭ҇и, по словесѝ твоемꙋ̀ и҆зба́ви мѧ̀.

рѻ҃а. Ѿры́гнꙋтъ ѹ҆стнѣ̀ моѝ пѣ́нiе, є҆гда̀ наꙋчи́ши мѧ̀ ѡ҆правда́нiємъ твои̑мъ.

рѻ҃в. Провѣща́етъ ѧ҆зы́къ мо́й словеса̀ твоѧ̑, ꙗ҆́кѡ всѧ̑ за́пѡвѣди твоѧ̑ пра́вда.

рѻ҃г. Да бꙋ́детъ рꙋка̀ твоѧ̀ є҆́же сп҃сти́ мѧ, ꙗ҆́кѡ за́пѡвѣди твоѧ̑ и҆зво́лихъ.

рѻ҃д. Возжела́хъ сп҃се́нiе твоѐ, гдⷭ҇и, и҆ зако́нъ тво́й поꙋче́нiе моѐ є҆́сть.

рѻ҃є. Жива̀ бꙋ́детъ дꙋша̀ моѧ̀ и҆ восхва́литъ тѧ̀: и҆ сꙋдьбы̑ твоѧ̑ помо́гꙋтъ мнѣ̀.

рѻ҃s. Заблꙋди́хъ ꙗ҆́кѡ ѻ҆вча̀ поги́бшее: взыщѝ раба̀ твоего̀, ꙗ҆́кѡ за́повѣдiй твои́хъ не забы́хъ.

Сла́ва:

Каѳíсма и҃_i.

Пѣ́снь степе́ней, рѳ҃_i.

а҃. Ко гдⷭ҇ꙋ, внегда̀ скорбѣ́ти мѝ, воззва́хъ, и҆ ѹ҆слы́ша мѧ̀.

в҃. Гдⷭ҇и, и҆зба́ви дꙋ́шꙋ мою̀ ѿ ѹ҆сте́нъ непра́ведныхъ и҆ ѿ ѧ҆зы́ка льсти́ва.

г҃. Что̀ да́стсѧ тебѣ̀, и҆лѝ что̀ приложи́тсѧ тебѣ̀ къ ѧ҆зы́кꙋ льсти́вꙋ;

д҃. Стрѣ́лы си́льнагѡ и҆зꙿѡщрє́ны, со ѹ҆́гльми пꙋсты́нными.

є҃. Ѹ҆вы̀ мнѣ̀, ꙗ҆́кѡ прише́льствiе моѐ продолжи́сѧ, всели́хсѧ съ селє́нiи кида́рскими:

s҃. Мно́гѡ прише́льствова дꙋша̀ моѧ̀: съ ненави́дѧщими ми́ра бѣ́хъ ми́ренъ:

з҃. Е҆гда̀ глаго́лахъ и҆̀мъ, борѧ́хꙋ мѧ̀ тꙋ́не.

Пѣ́снь степе́ней, р҃к.

а҃. Возведо́хъ ѻ҆́чи моѝ въ го́ры, ѿню́дꙋже прiи́детъ по́мощь моѧ̀.

в҃. По́мощь моѧ̀ ѿ гдⷭ҇а, сотво́ршагѡ не́бо и҆ зе́млю.

г҃. Не да́ждь во смѧте́нiе ногѝ твоеѧ̀, нижѐ воздре́млетъ хранѧ́й тѧ̀:

д҃. Сѐ, не воздре́млетъ, нижѐ ѹ҆́снетъ хранѧ́й i҆и҃лѧ.

є҃. Гдⷭ҇ь сохрани́тъ тѧ̀, гдⷭ҇ь покро́въ тво́й на рꙋ́кꙋ деснꙋ́ю твою̀.

s҃. Во днѝ со́лнце не ѡ҆жже́тъ тебѐ, нижѐ лꙋна̀ но́щiю.

з҃. Гдⷭ҇ь сохрани́тъ тѧ̀ ѿ всѧ́кагѡ sла̀, сохрани́тъ дꙋ́шꙋ твою̀ гдⷭ҇ь:

и҃. Гдⷭ҇ь сохрани́тъ вхожде́нiе твоѐ и҆ и҆схожде́нiе твоѐ, ѿ ны́нѣ и҆ до вѣ́ка.

Пѣ́снь степе́ней, рк҃а.

а҃. Возвесели́хсѧ ѡ҆ ре́кшихъ мнѣ̀: въ до́мъ гдⷭ҇ень по́йдемъ.

в҃. Стоѧ́ще бѧ́хꙋ но́ги на́шѧ во дво́рѣхъ твои́хъ, i҆ерⷭ҇ли́ме.

г҃. I҆ерⷭ҇ли́мъ зи́ждемый ꙗ҆́кѡ гра́дъ, є҆мꙋ́же прича́стiе є҆гѡ̀ вкꙋ́пѣ.

д҃. Та́мѡ бо взыдо́ша кѡлѣ́на, кѡлѣ́на гдⷭ҇нѧ, свидѣ́нiе i҆и҃лево, и҆сповѣ́датисѧ и҆́мени гдⷭ҇ню:

є҃. Ꙗ҆́кѡ та́мѡ сѣдо́ша престо́ли на сꙋ́дъ, престо́ли въ домꙋ̀ дв҃довѣ.

s҃. Вопроси́те же ꙗ҆̀же ѡ҆ ми́рѣ i҆ерⷭ҇ли́ма: и҆ ѻ҆би́лiе лю́бѧщымъ тѧ̀.

з҃. Бꙋ́ди же ми́ръ въ си́лѣ твое́й, и҆ ѻ҆би́лiе въ столпостѣна́хъ твои́хъ.

и҃. Ра́ди бра́тiй мои́хъ и҆ бли́жнихъ мои́хъ глаго́лахъ ѹ҆́бѡ ми́ръ ѡ҆ тебѣ̀.

ѳ҃. До́мꙋ ра́ди гдⷭ҇а бг҃а на́шегѡ взыска́хъ бл҃га̑ѧ тебѣ̀.

Пѣ́снь степе́ней, рк҃в.

а҃. Къ тебѣ̀ возведо́хъ ѻ҆́чи моѝ, живꙋ́щемꙋ на нб҃сѝ.

в҃. Сѐ, ꙗ҆́кѡ ѻ҆́чи ра̑бъ въ рꙋкꙋ̀ госпо́дiй свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀: та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже ѹ҆ще́дритъ ны̀.

г҃. Поми́лꙋй на́съ, гдⷭ҇и, поми́лꙋй на́съ, ꙗ҆́кѡ помно́гꙋ и҆спо́лнихомсѧ ѹ҆ничиже́нiѧ:

д҃. Наипа́че напо́лнисѧ дꙋша̀ на́ша поноше́нiѧ гобзꙋ́ющихъ и҆ ѹ҆ничиже́нiѧ го́рдыхъ.

Пѣ́снь степе́ней, рк҃г.

а҃. Ꙗ҆́кѡ а҆́ще не гдⷭ҇ь бы бы́лъ въ на́съ, да рече́тъ ѹ҆́бѡ i҆и҃ль:

в҃. Ꙗ҆́кѡ а҆́ще не гдⷭ҇ь бы бы́лъ въ на́съ, внегда̀ воста́ти человѣ́кѡмъ на ны̀, ѹ҆̀бо живы́хъ поже́рли бы́ша на́съ:

г҃. Внегда̀ прогнѣ́ватисѧ ꙗ҆́рости и҆́хъ на ны̀, ѹ҆̀бо вода̀ потопи́ла бы на́съ.

д҃. Пото́къ пре́йде дꙋша̀ на́ша:

є҃. Ѹ҆̀бо пре́йде дꙋша̀ на́ша во́дꙋ непостоѧ́ннꙋю.

s҃. Бл҃гослове́нъ гдⷭ҇ь, и҆́же не дадѐ на́съ въ лови́твꙋ зꙋбѡ́мъ и҆́хъ.

з҃. Дꙋша̀ на́ша ꙗ҆́кѡ пти́ца и҆зба́висѧ ѿ сѣ́ти ловѧ́щихъ: сѣ́ть сокрꙋши́сѧ, и҆ мы̀ и҆зба́влени бы́хомъ.

и҃. По́мощь на́ша во и҆́мѧ гдⷭ҇а, сотво́ршагѡ не́бо и҆ зе́млю.

Сла́ва:

Пѣ́снь степе́ней, рк҃д.

а҃. Надѣ́ющiисѧ на гдⷭ҇а, ꙗ҆́кѡ гора̀ сiѡ́нъ: не подви́житсѧ въ вѣ́къ живы́й во i҆ерⷭ҇ли́мѣ.

в҃. Го́ры ѡ҆́крестъ є҆гѡ̀, и҆ гдⷭ҇ь ѡ҆́крестъ люде́й свои́хъ, ѿ ны́нѣ и҆ до вѣ́ка.

г҃. Ꙗ҆́кѡ не ѡ҆ста́витъ гдⷭ҇ь жезла̀ грѣ́шныхъ на жре́бiй првⷣныхъ, ꙗ҆́кѡ да не про́стрꙋтъ првⷣнiи въ беззакѡ́нiѧ рꙋ́къ свои́хъ.

д҃. Ѹ҆бл҃жѝ, гдⷭ҇и, бл҃гȋѧ и҆ пра̑выѧ срⷣцемъ.

є҃. Ѹ҆клонѧ́ющыѧсѧ же въ развращє́нiѧ ѿведе́тъ гдⷭ҇ь съ дѣ́лающими беззако́нiе: ми́ръ на i҆и҃лѧ.

Пѣ́снь степе́ней, рк҃є.

а҃. Внегда̀ возврати́ти гдⷭ҇ꙋ плѣ́нъ сiѡ́нь, бы́хомъ ꙗ҆́кѡ ѹ҆тѣ́шени.

в҃. Тогда̀ и҆спо́лнишасѧ ра́дости ѹ҆ста̀ на̑ша, и҆ ѧ҆зы́къ на́шъ весе́лiѧ: тогда̀ рекꙋ́тъ во ꙗ҆зы́цѣхъ: возвели́чилъ є҆́сть гдⷭ҇ь сотвори́ти съ ни́ми.

г҃. Возвели́чилъ є҆́сть гдⷭ҇ь сотвори́ти съ на́ми: бы́хомъ веселѧ́щесѧ.

д҃. Возвратѝ, гдⷭ҇и, плѣне́нiе на́ше, ꙗ҆́кѡ пото́ки ю҆́гомъ.

є҃. Сѣ́ющiи слеза́ми, ра́достiю по́жнꙋтъ.

s҃. Ходѧ́щiи хожда́хꙋ и҆ пла́кахꙋсѧ, мета́юще сѣ́мена своѧ̑: грѧдꙋ́ще же прiи́дꙋтъ ра́достiю, взе́млюще рꙋкоѧ̑ти своѧ̑.

Пѣ́снь степе́ней, рк҃s.

а҃. А҆́ще не гдⷭ҇ь сози́ждетъ до́мъ, всꙋ́е трꙋди́шасѧ зи́ждꙋщiи: а҆́ще не гдⷭ҇ь сохрани́тъ гра́дъ, всꙋ́е бдѣ̀ стрегíй.

в҃. Всꙋ́е ва́мъ є҆́сть ѹ҆́треневати: воста́нете по сѣдѣ́нiи ꙗ҆дꙋ́щiи хлѣ́бъ болѣ́зни, є҆гда̀ да́стъ возлю́блєннымъ свои̑мъ со́нъ.

г҃. Сѐ, достоѧ́нiе гдⷭ҇не сы́нове, мзда̀ плода̀ чре́внѧгѡ.

д҃. Ꙗ҆́кѡ стрѣ́лы въ рꙋцѣ̀ си́льнагѡ, та́кѡ сы́нове ѿтрѧсе́нныхъ.

є҃. Бл҃же́нъ, и҆́же и҆спо́лнитъ жела́нiе своѐ ѿ ни́хъ: не постыдѧ́тсѧ, є҆гда̀ глаго́лютъ врагѡ́мъ свои̑мъ во вратѣ́хъ.

Пѣ́снь степе́ней, рк҃з.

а҃. Бл҃же́ни всѝ боѧ́щiисѧ гдⷭ҇а, ходѧ́щiи въ пꙋте́хъ є҆гѡ̀:

в҃. Трꙋды̀ @плодѡ́въ@{@рꙋ́къ@} твои́хъ снѣ́си: бл҃же́нъ є҆сѝ, и҆ добро̀ тебѣ̀ бꙋ́детъ.

г҃. Жена̀ твоѧ̀ ꙗ҆́кѡ лоза̀ плодови́та въ страна́хъ до́мꙋ твоегѡ̀:

д҃. Сы́нове твоѝ ꙗ҆́кѡ новосаждє́нiѧ ма̑сличнаѧ ѡ҆́крестъ трапе́зы твоеѧ̀.

є҃. Сѐ, та́кѡ бл҃гослови́тсѧ человѣ́къ боѧ́йсѧ гдⷭ҇а.

s҃. Бл҃гослови́тъ тѧ̀ гдⷭ҇ь ѿ сiѡ́на, и҆ ѹ҆́зриши бл҃га̑ѧ i҆ерⷭ҇ли́ма всѧ̑ дни̑ живота̀ твоегѡ̀,

з҃. И҆ ѹ҆́зриши сы́ны сынѡ́въ твои́хъ: ми́ръ на i҆и҃лѧ.

Пѣ́снь степе́ней рк҃и.

а҃. Мно́жицею бра́шасѧ со мно́ю ѿ ю҆́ности моеѧ̀, да рече́тъ ѹ҆́бѡ i҆и҃ль:

в҃. Мно́жицею бра́шасѧ со мно́ю ѿ ю҆́ности моеѧ̀, и҆́бо не премого́ша мѧ̀.

г҃. На хребтѣ̀ мое́мъ дѣ́лаша грѣ̑шницы, продолжи́ша беззако́нiе своѐ.

д҃. Гдⷭ҇ь првⷣнъ ссѣчѐ вы̑ѧ грѣ́шникѡвъ.

є҃. Да постыдѧ́тсѧ и҆ возвратѧ́тсѧ вспѧ́ть всѝ ненави́дѧщiи сiѡ́на:

s҃. Да бꙋ́дꙋтъ ꙗ҆́кѡ трава̀ @на здѣ́хъ@{@на кро́вѣхъ@}, ꙗ҆́же пре́жде восторже́нiѧ и҆́зсше:

з҃. Е҆́юже не и҆спо́лни рꙋкѝ своеѧ̀ жнѧ́й, и҆ нѣ́дра своегѡ̀ рꙋкоѧ̑ти собира́ѧй:

и҃. И҆ не рѣ́ша мимоходѧ́щiи: бл҃гослове́нiе гдⷭ҇не на вы̀, бл҃гослови́хомъ вы̀ во и҆́мѧ гдⷭ҇не.

Сла́ва:

Пѣ́снь степе́ней, рк҃ѳ.

а҃. И҆зꙿ глꙋбины̀ воззва́хъ къ тебѣ̀, гдⷭ҇и: гдⷭ҇и, ѹ҆слы́ши гла́съ мо́й.

в҃. Да бꙋ́дꙋтъ ѹ҆́ши твоѝ вне́млющѣ гла́сꙋ моле́нiѧ моегѡ̀.

г҃. А҆́ще беззакѡ́нiѧ на́зриши, гдⷭ҇и, гдⷭ҇и, кто̀ постои́тъ; ꙗ҆́кѡ ѹ҆ тебє̀ ѡ҆чище́нiе є҆́сть.

д҃. И҆́мене ра́ди твоегѡ̀ потерпѣ́хъ тѧ̀, гдⷭ҇и, потерпѣ̀ дꙋша̀ моѧ̀ въ сло́во твоѐ: ѹ҆пова̀ дꙋша̀ моѧ̀ на гдⷭ҇а.

є҃. Ѿ стра́жи ѹ҆́треннiѧ до но́щи, ѿ стра́жи ѹ҆́треннiѧ да ѹ҆пова́етъ i҆и҃ль на гдⷭ҇а:

s҃. Ꙗ҆́кѡ ѹ҆ гдⷭ҇а млⷭ҇ть, и҆ мно́гое ѹ҆ негѡ̀ и҆збавле́нiе: и҆ то́й и҆зба́витъ i҆и҃лѧ ѿ всѣ́хъ беззако́нiй є҆гѡ̀.

Пѣ́снь степе́ней, р҃л.

а҃. Гдⷭ҇и, не вознесе́сѧ се́рдце моѐ, нижѐ вознесо́стѣсѧ ѻ҆́чи моѝ: нижѐ ходи́хъ въ вели́кихъ, нижѐ въ ди́вныхъ па́че менѐ.

в҃. А҆́ще не смиреномꙋ́дрствовахъ, но вознесо́хъ дꙋ́шꙋ мою̀, ꙗ҆́кѡ ѿдое́ное на ма́терь свою̀, та́кѡ возда́си на дꙋ́шꙋ мою̀.

г҃. Да ѹ҆пова́етъ i҆и҃ль на гдⷭ҇а ѿ ны́нѣ и҆ до вѣ́ка.

Пѣ́снь степе́ней, рл҃а.

а҃. Помѧнѝ, гдⷭ҇и, дв҃да и҆ всю̀ кро́тость є҆гѡ̀:

в҃. Ꙗ҆́кѡ клѧ́тсѧ гдⷭ҇еви, ѡ҆бѣща́сѧ бг҃ꙋ i҆а́кѡвлю:

г҃. А҆́ще вни́дꙋ въ селе́нiе до́мꙋ моегѡ̀, и҆лѝ взы́дꙋ на ѻ҆́дръ посте́ли моеѧ̀:

д҃. А҆́ще да́мъ со́нъ ѻ҆чи́ма мои́ма, и҆ вѣ́ждома мои́ма дрема́нiе, и҆ поко́й скранiа́ма мои́ма:

є҃. До́ндеже ѡ҆брѧ́щꙋ мѣ́сто гдⷭ҇еви, селе́нiе бг҃ꙋ i҆а́кѡвлю.

s҃. Сѐ, слы́шахомъ ѧ҆̀ во є҆ѵфра́ѳѣ, ѡ҆брѣто́хомъ ѧ҆̀ въ полѧ́хъ дꙋбра́вы:

з҃. Вни́демъ въ селє́нiѧ є҆гѡ̀, поклони́мсѧ на мѣ́сто, и҆дѣ́же стоѧ́стѣ но́зѣ є҆гѡ̀.

и҃. Воскрⷭ҇нѝ, гдⷭ҇и, въ поко́й тво́й, ты̀ и҆ кiвѡ́тъ ст҃ы́ни твоеѧ̀.

ѳ҃. Сщ҃е́нницы твоѝ ѡ҆блекꙋ́тсѧ пра́вдою, и҆ прпⷣбнiи твоѝ возра́дꙋютсѧ.

_i҃. Дв҃да ра́ди раба̀ твоегѡ̀, не ѿвратѝ лицѐ пома́заннагѡ твоегѡ̀.

а҃_i. Клѧ́тсѧ гдⷭ҇ь дв҃дꙋ и҆́стиною, и҆ не ѿве́ржетсѧ є҆ѧ̀: ѿ плода̀ чре́ва твоегѡ̀ посаждꙋ̀ на престо́лѣ твое́мъ.

в҃_i. А҆́ще сохранѧ́тъ сы́нове твоѝ завѣ́тъ мо́й и҆ свидѣ̑нiѧ моѧ̑ сiѧ̑, и҆̀мже наꙋчꙋ̀ ѧ҆̀, и҆ сы́нове и҆́хъ до вѣ́ка сѧ́дꙋтъ на престо́лѣ твое́мъ.

г҃_i. Ꙗ҆́кѡ и҆збра̀ гдⷭ҇ь сiѡ́на, и҆зво́ли и҆̀ въ жили́ще себѣ̀.

д҃_i. Се́й поко́й мо́й во вѣ́къ вѣ́ка, здѣ̀ вселю́сѧ, ꙗ҆́кѡ и҆зво́лихъ и҆̀.

є҃_i. Лови́твꙋ є҆гѡ̀ бл҃гословлѧ́ѧй бл҃гословлю̀, ни́щыѧ є҆гѡ̀ насы́щꙋ хлѣ́бы:

s҃_i. Сщ҃е́нники є҆гѡ̀ ѡ҆блекꙋ̀ во сп҃се́нiе, и҆ прпⷣбнiи є҆гѡ̀ ра́достiю возра́дꙋютсѧ.

з҃_i. Та́мѡ возращꙋ̀ ро́гъ дв҃дови, ѹ҆гото́вахъ свѣти́льникъ пома́занномꙋ моемꙋ̀.

и҃_i. Врагѝ є҆гѡ̀ ѡ҆блекꙋ̀ стꙋдо́мъ, на не́мъ же процвѣте́тъ ст҃ы́нѧ моѧ̀.

Пѣ́снь степе́ней, рл҃в.

а҃. Сѐ, что̀ добро̀, и҆лѝ что̀ красно̀, но є҆́же жи́ти бра́тiи вкꙋ́пѣ;

в҃. Ꙗ҆́кѡ мѵ́ро на главѣ̀, сходѧ́щее на брадꙋ̀, брадꙋ̀ а҆арѡ́ню, сходѧ́щее на ѻ҆ме́ты ѻ҆де́жды є҆гѡ̀:

г҃. Ꙗ҆́кѡ роса̀ а҆ермѡ́нскаѧ сходѧ́щаѧ на го́ры сiѡ̑нскiѧ: ꙗ҆́кѡ та́мѡ заповѣ́да гдⷭ҇ь бл҃гослове́нiе и҆ живо́тъ до вѣ́ка.

Пѣ́снь степе́ней, рл҃г.

а҃. Сѐ, ны́нѣ бл҃гослови́те гдⷭ҇а, всѝ рабѝ гдⷭ҇ни, стоѧ́щiи въ хра́мѣ гдⷭ҇ни, во дво́рѣхъ до́мꙋ бг҃а на́шегѡ.

в҃. Въ но́щехъ воздѣжи́те рꙋ́ки ва́шѧ во ст҃а̑ѧ и҆ бл҃гослови́те гдⷭ҇а.

г҃. Бл҃гослови́тъ тѧ̀ гдⷭ҇ь ѿ сiѡ́на, сотвори́вый не́бо и҆ зе́млю.

Сла́ва:

Каѳíсма ѳ҃_i.

А҆ллилꙋ́iа, рл҃д.

а҃. Хвали́те и҆́мѧ гдⷭ҇не, хвали́те, рабѝ гдⷭ҇а,

в҃. Стоѧ́щiи во хра́мѣ гдⷭ҇ни, во дво́рѣхъ до́мꙋ бг҃а на́шегѡ.

г҃. Хвали́те гдⷭ҇а, ꙗ҆́кѡ бла́гъ гдⷭ҇ь: по́йте и҆́мени є҆гѡ̀, ꙗ҆́кѡ добро̀:

д҃. Ꙗ҆́кѡ i҆а́кѡва и҆збра̀ себѣ̀ гдⷭ҇ь, i҆и҃лѧ въ достоѧ́нiе себѣ̀:

є҃. Ꙗ҆́кѡ а҆́зъ позна́хъ, ꙗ҆́кѡ ве́лiй гдⷭ҇ь, и҆ гдⷭ҇ь на́шъ надꙿ всѣ́ми бо́ги:

s҃. Всѧ̑, є҆ли̑ка восхотѣ̀ гдⷭ҇ь, сотворѝ на нб҃сѝ и҆ на землѝ, въ морѧ́хъ и҆ во всѣ́хъ бе́зднахъ.

з҃. Возводѧ̀ ѻ҆́блаки ѿ послѣ́днихъ землѝ, мѡ́лнiи въ до́ждь сотворѝ, и҆зводѧ́й вѣ́тры ѿ сокро́вищъ свои́хъ.

и҃. И҆́же поразѝ пе́рвенцы є҆гѵ́пєтскiѧ ѿ человѣ́ка до скота̀:

ѳ҃. Посла̀ зна́мєнiѧ и҆ чꙋдеса̀ посредѣ̀ тебє̀, є҆гѵ́пте, на фараѡ́на и҆ на всѧ̑ рабы̑ є҆гѡ̀.

_i҃. И҆́же поразѝ ꙗ҆зы́ки мнѡ́ги и҆ и҆збѝ царѝ крѣ́пки:

а҃_i. Сиѡ́на царѧ̀ а҆морре́йска и҆ ѡ҆́га царѧ̀ васа́нска, и҆ всѧ̑ ца̑рствiѧ ханаа̑нска:

в҃_i. И҆ дадѐ зе́млю и҆́хъ достоѧ́нiе, достоѧ́нiе i҆и҃лю лю́демъ свои̑мъ.

г҃_i. Гдⷭ҇и, и҆́мѧ твоѐ въ вѣ́къ, и҆ па́мѧть твоѧ̀ въ ро́дъ и҆ ро́дъ:

д҃_i. Ꙗ҆́кѡ сꙋди́ти и҆́мать гдⷭ҇ь лю́демъ свои̑мъ, и҆ ѡ҆ рабѣ́хъ свои́хъ ѹ҆мо́литсѧ.

є҃_i. I҆́дѡли ꙗ҆зы̑къ сребро̀ и҆ зла́то, дѣла̀ рꙋ́къ человѣ́ческихъ:

s҃_i. Ѹ҆ста̀ и҆́мꙋтъ, и҆ не возглаго́лютъ: ѻ҆́чи и҆́мꙋтъ, и҆ не ѹ҆́зрѧтъ:

з҃_i. Ѹ҆́ши и҆́мꙋтъ, и҆ не ѹ҆слы́шатъ: ниже́ бо є҆́сть дꙋ́хъ во ѹ҆стѣ́хъ и҆́хъ.

и҃_i. Подо́бни и҆̀мъ да бꙋ́дꙋтъ творѧ́щiи ѧ҆̀ и҆ всѝ надѣ́ющiисѧ на нѧ̀.

ѳ҃_i. До́ме i҆и҃левъ, бл҃гослови́те гдⷭ҇а: до́ме а҆арѡ́нь, бл҃гослови́те гдⷭ҇а: до́ме леѵíинъ, бл҃гослови́те гдⷭ҇а:

к҃. Боѧ́щiисѧ гдⷭ҇а, бл҃гослови́те гдⷭ҇а.

к҃а. Бл҃гослове́нъ гдⷭ҇ь ѿ сiѡ́на, живы́й во i҆ерⷭ҇ли́мѣ.

А҆ллилꙋ́iа, рл҃є.

а҃. И҆сповѣ́дайтесѧ гдⷭ҇еви, ꙗ҆́кѡ бл҃гъ: ꙗ҆́кѡ въ вѣ́къ млⷭ҇ть є҆гѡ̀.

в҃. И҆сповѣ́дайтесѧ бг҃ꙋ богѡ́въ: ꙗ҆́кѡ въ вѣ́къ млⷭ҇ть є҆гѡ̀.

г҃. И҆сповѣ́дайтесѧ гдⷭ҇еви господе́й: ꙗ҆́кѡ въ вѣ́къ млⷭ҇ть є҆гѡ̀.

д҃. Сотво́ршемꙋ чꙋдеса̀ вє́лiѧ є҆ди́номꙋ: ꙗ҆́кѡ въ вѣ́къ млⷭ҇ть є҆гѡ̀.

є҃. Сотво́ршемꙋ небеса̀ ра́зꙋмомъ: ꙗ҆́кѡ въ вѣ́къ млⷭ҇ть є҆гѡ̀.

s҃. Ѹ҆тверди́вшемꙋ зе́млю на вода́хъ: ꙗ҆́кѡ въ вѣ́къ млⷭ҇ть є҆гѡ̀.

з҃. Сотво́ршемꙋ свѣти̑ла вє́лiѧ є҆ди́номꙋ: ꙗ҆́кѡ въ вѣ́къ млⷭ҇ть є҆гѡ̀:

и҃. Со́лнце во ѻ҆́бласть днѐ: ꙗ҆́кѡ въ вѣ́къ млⷭ҇ть є҆гѡ̀:

ѳ҃. Лꙋнꙋ̀ и҆ sвѣ́зды во ѻ҆́бласть но́щи: ꙗ҆́кѡ въ вѣ́къ млⷭ҇ть є҆гѡ̀.

_i҃. Порази́вшемꙋ є҆гѵ́пта съ пе́рвенцы є҆гѡ̀: ꙗ҆́кѡ въ вѣ́къ млⷭ҇ть є҆гѡ̀:

а҃_i. И҆ и҆зве́дшемꙋ i҆и҃лѧ ѿ среды̀ и҆́хъ: ꙗ҆́кѡ въ вѣ́къ млⷭ҇ть є҆гѡ̀:

в҃_i. Рꙋко́ю крѣ́пкою и҆ мы́шцею высо́кою: ꙗ҆́кѡ въ вѣ́къ млⷭ҇ть є҆гѡ̀.

г҃_i. Раздѣ́льшемꙋ чермно́е мо́ре въ раздѣлє́нiѧ: ꙗ҆́кѡ въ вѣ́къ млⷭ҇ть є҆гѡ̀:

д҃_i. И҆ прове́дшемꙋ i҆и҃лѧ посредѣ̀ є҆гѡ̀: ꙗ҆́кѡ въ вѣ́къ млⷭ҇ть є҆гѡ̀:

є҃_i. И҆ и҆стрѧ́сшемꙋ фараѡ́на и҆ си́лꙋ є҆гѡ̀ въ мо́ре чермно́е: ꙗ҆́кѡ въ вѣ́къ млⷭ҇ть є҆гѡ̀.

s҃_i. Прове́дшемꙋ лю́ди своѧ̑ въ пꙋсты́ни: ꙗ҆́кѡ въ вѣ́къ млⷭ҇ть є҆гѡ̀.

з҃_i. Порази́вшемꙋ царѝ вє́лiѧ: ꙗ҆́кѡ въ вѣ́къ млⷭ҇ть є҆гѡ̀.

и҃_i. И҆ ѹ҆би́вшемꙋ царѝ крѣ̑пкiѧ: ꙗ҆́кѡ въ вѣ́къ млⷭ҇ть є҆гѡ̀:

ѳ҃_i. Сиѡ́на царѧ̀ а҆морре́йска: ꙗ҆́кѡ въ вѣ́къ млⷭ҇ть є҆гѡ̀:

к҃. И҆ ѡ҆́га царѧ̀ васа́нска: ꙗ҆́кѡ въ вѣ́къ млⷭ҇ть є҆гѡ̀.

к҃а. И҆ да́вшемꙋ зе́млю и҆́хъ достоѧ́нiе: ꙗ҆́кѡ въ вѣ́къ млⷭ҇ть є҆гѡ̀:

к҃в. Достоѧ́нiе i҆и҃лю рабꙋ̀ своемꙋ̀: ꙗ҆́кѡ въ вѣ́къ млⷭ҇ть є҆гѡ̀.

к҃г. Ꙗ҆́кѡ во смире́нiи на́шемъ помѧнꙋ́ ны гдⷭ҇ь: ꙗ҆́кѡ въ вѣ́къ млⷭ҇ть є҆гѡ̀.

к҃д. И҆ и҆зба́вилъ ны̀ є҆́сть ѿ врагѡ́въ на́шихъ: ꙗ҆́кѡ въ вѣ́къ млⷭ҇ть є҆гѡ̀:

к҃є. Даѧ́й пи́щꙋ всѧ́кой пло́ти: ꙗ҆́кѡ въ вѣ́къ млⷭ҇ть є҆гѡ̀.

к҃s. И҆сповѣ́дайтесѧ бг҃ꙋ нбⷭ҇номꙋ: ꙗ҆́кѡ въ вѣ́къ млⷭ҇ть є҆гѡ̀.

Дв҃дꙋ i҆еремíемъ, рл҃s.

а҃. На рѣка́хъ вавѷлѡ́нскихъ, та́мѡ сѣдо́хомъ и҆ пла́кахомъ, внегда̀ помѧнꙋ́ти на́мъ сiѡ́на:

в҃. На ве́рбiихъ посредѣ̀ є҆гѡ̀ ѡ҆бѣ́сихомъ ѻ҆рга́ны на́шѧ.

г҃. Ꙗ҆́кѡ та́мѡ вопроси́ша ны̀ плѣ́ншiи на́съ ѡ҆ словесѣ́хъ пѣ́сней, и҆ ве́дшiи на́съ ѡ҆ пѣ́нiи: воспо́йте на́мъ ѿ пѣ́сней сiѡ́нскихъ.

д҃. Ка́кѡ воспое́мъ пѣ́снь гдⷭ҇ню на землѝ чꙋжде́й;

є҃. А҆́ще забꙋ́дꙋ тебѐ, i҆ерⷭ҇ли́ме, забве́на бꙋ́ди десни́ца моѧ̀.

s҃. Прильпнѝ ѧ҆зы́къ мо́й горта́ни моемꙋ̀, а҆́ще не помѧнꙋ̀ тебє̀, а҆́ще не предложꙋ̀ i҆ерⷭ҇ли́ма, ꙗ҆́кѡ въ нача́лѣ весе́лiѧ моегѡ̀.

з҃. Помѧнѝ, гдⷭ҇и, сы́ны є҆дѡ̑мскiѧ въ де́нь i҆ерⷭ҇ли́мль глаго́лющыѧ: и҆стоща́йте, и҆стоща́йте до ѡ҆снова́нiй є҆гѡ̀.

и҃. Дщѝ вавѷлѡ́нѧ ѡ҆каѧ́ннаѧ, бл҃же́нъ, и҆́же возда́стъ тебѣ̀ воздаѧ́нiе твоѐ, є҆́же воздала̀ є҆сѝ на́мъ:

ѳ҃. Бл҃же́нъ, и҆́же и҆́метъ и҆ разбiе́тъ младе́нцы твоѧ̑ ѡ҆ ка́мень.

Сла́ва:

Ѱало́мъ дв҃дꙋ, а҆гге́а и҆ заха́рiи, рл҃з.

а҃. И҆сповѣ́мсѧ тебѣ̀, гдⷭ҇и, всѣ́мъ се́рдцемъ мои́мъ, и҆ предꙿ а҆́гг҃лы воспою̀ тебѣ̀, ꙗ҆́кѡ ѹ҆слы́шалъ є҆сѝ всѧ̑ глаго́лы ѹ҆́стъ мои́хъ:

в҃. Поклоню́сѧ ко хра́мꙋ ст҃о́мꙋ твоемꙋ̀ и҆ и҆сповѣ́мсѧ и҆́мени твоемꙋ̀ ѡ҆ млⷭ҇ти твое́й и҆ и҆́стинѣ твое́й, ꙗ҆́кѡ возвели́чилъ є҆сѝ надꙿ всѣ́мъ и҆́мѧ твоѐ ст҃о́е.

г҃. Во́ньже а҆́ще де́нь призовꙋ́ тѧ, ско́рѡ ѹ҆слы́ши мѧ̀: ѹ҆мно́жиши мѧ̀ въ дꙋшѝ мое́й си́лою твое́ю.

д҃. Да и҆сповѣ́дѧтсѧ тебѣ̀, гдⷭ҇и, всѝ ца́рiе зе́мстiи, ꙗ҆́кѡ ѹ҆слы́шаша всѧ̑ глаго́лы ѹ҆́стъ твои́хъ:

є҃. И҆ да воспою́тъ въ пꙋте́хъ гдⷭ҇нихъ, ꙗ҆́кѡ ве́лiѧ сла́ва гдⷭ҇нѧ:

s҃. Ꙗ҆́кѡ высо́къ гдⷭ҇ь, и҆ смирє́нныѧ призира́етъ, и҆ высѡ́каѧ и҆здале́ча вѣ́сть.

з҃. А҆́ще пойдꙋ̀ посредѣ̀ ско́рби, живи́ши мѧ̀: на гнѣ́въ вра̑гъ мои́хъ просте́рлъ є҆сѝ рꙋ́кꙋ твою̀, и҆ сп҃се́ мѧ десни́ца твоѧ̀.

и҃. Гдⷭ҇ь возда́стъ за мѧ̀: гдⷭ҇и, млⷭ҇ть твоѧ̀ во вѣ́къ: дѣ́лъ рꙋкꙋ̀ твоє́ю не пре́зри.

Въ коне́цъ дв҃дꙋ, ѱало́мъ заха́рiинъ, въ разсѣ́ѧнiи, рл҃и.

а҃. Гдⷭ҇и, и҆скꙋси́лъ мѧ̀ є҆сѝ и҆ позна́лъ мѧ̀ є҆сѝ: ты̀ позна́лъ є҆сѝ сѣда́нiе моѐ и҆ воста́нiе моѐ.

в҃. Ты̀ разꙋмѣ́лъ є҆сѝ помышлє́нiѧ моѧ̑ и҆здале́ча:

г҃. Стезю̀ мою̀ и҆ ѹ҆́же моѐ ты̀ є҆сѝ и҆зслѣ́довалъ и҆ всѧ̑ пꙋти̑ моѧ̑ прови́дѣлъ є҆сѝ.

д҃. Ꙗ҆́кѡ нѣ́сть льстѝ въ ѧ҆зы́цѣ мое́мъ: сѐ, гдⷭ҇и, ты̀ позна́лъ є҆сѝ

є҃. Всѧ̑ послѣ̑днѧѧ и҆ дрє́внѧѧ: ты̀ созда́лъ є҆сѝ мѧ̀ и҆ положи́лъ є҆сѝ на мнѣ̀ рꙋ́кꙋ твою̀.

s҃. Ѹ҆диви́сѧ ра́зꙋмъ тво́й ѿ менѐ, ѹ҆тверди́сѧ, не возмогꙋ̀ къ немꙋ̀.

з҃. Ка́мѡ пойдꙋ̀ ѿ дх҃а твоегѡ̀; и҆ ѿ лица̀ твоегѡ̀ ка́мѡ бѣжꙋ̀;

и҃. А҆́ще взы́дꙋ на нб҃о, ты̀ та́мѡ є҆сѝ: а҆́ще сни́дꙋ во а҆́дъ, та́мѡ є҆сѝ.

ѳ҃. А҆́ще возмꙋ̀ крилѣ̑ моѝ ра́нѡ и҆ вселю́сѧ въ послѣ́днихъ мо́рѧ,

_i҃. И҆ та́мѡ бо рꙋка̀ твоѧ̀ наста́витъ мѧ̀, и҆ ѹ҆держи́тъ мѧ̀ десни́ца твоѧ̀.

а҃_i. И҆ рѣ́хъ: є҆да̀ тма̀ попере́тъ мѧ̀; и҆ но́щь просвѣще́нiе въ сла́дости мое́й.

в҃_i. Ꙗ҆́кѡ тма̀ не помрачи́тсѧ ѿ тебє̀, и҆ но́щь ꙗ҆́кѡ де́нь просвѣти́тсѧ: ꙗ҆́кѡ тма̀ є҆ѧ̀, та́кѡ и҆ свѣ́тъ є҆ѧ̀.

г҃_i. Ꙗ҆́кѡ ты̀ @созда́лъ@{@стѧжа́лъ@} є҆сѝ ѹ҆трѡ́бы моѧ̑, воспрiѧ́лъ мѧ̀ є҆сѝ и҆зꙿ чре́ва ма́тере моеѧ̀.

д҃_i. И҆сповѣ́мсѧ тебѣ̀, ꙗ҆́кѡ стра́шнѡ ѹ҆диви́лсѧ є҆сѝ: чꙋ̑дна дѣла̀ твоѧ̑, и҆ дꙋша̀ моѧ̀ зна́етъ sѣлѡ̀.

є҃_i. Не ѹ҆таи́сѧ ко́сть моѧ̀ ѿ тебє̀, ю҆́же сотвори́лъ є҆сѝ въ та́йнѣ, и҆ соста́въ мо́й въ преиспо́днихъ землѝ.

s҃_i. Несодѣ́ланное моѐ ви́дѣстѣ ѻ҆́чи твоѝ, и҆ въ кни́зѣ твое́й всѝ напи́шꙋтсѧ: во дне́хъ сози́ждꙋтсѧ, и҆ никто́же въ ни́хъ.

з҃_i. Мнѣ́ же sѣлѡ̀ че́стни бы́ша дрꙋ́зи твоѝ, бж҃е, sѣлѡ̀ ѹ҆тверди́шасѧ влады́чєствiѧ и҆́хъ:

и҃_i. И҆зочтꙋ̀ и҆̀хъ, и҆ па́че песка̀ ѹ҆мно́жатсѧ: воста́хъ, и҆ є҆щѐ є҆́смь съ тобо́ю.

ѳ҃_i. А҆́ще и҆збiе́ши грѣ́шники, бж҃е: мꙋ́жiе крове́й, ѹ҆клони́тесѧ ѿ менѐ.

к҃. Ꙗ҆́кѡ ревни́ви є҆стѐ въ помышле́нiихъ, прiи́мꙋтъ въ сꙋетꙋ̀ гра́ды твоѧ̑.

к҃а. Не ненави́дѧщыѧ ли тѧ̀, гдⷭ҇и, возненави́дѣхъ, и҆ ѡ҆ вразѣ́хъ твои́хъ и҆ста́ѧхъ;

к҃в. Соверше́нною не́навистiю возненави́дѣхъ ѧ҆̀: во врагѝ бы́ша мѝ.

к҃г. И҆скꙋси́ мѧ, бж҃е, и҆ ѹ҆вѣ́ждь се́рдце моѐ: и҆стѧжи́ мѧ и҆ разꙋмѣ́й стєзѝ моѧ̑:

к҃д. И҆ ви́ждь, а҆́ще пꙋ́ть беззако́нiѧ во мнѣ̀, и҆ наста́ви мѧ̀ на пꙋ́ть вѣ́ченъ.

Въ коне́цъ, ѱало́мъ дв҃дꙋ, рл҃ѳ.

а҃. И҆зми́ мѧ, гдⷭ҇и, ѿ человѣ́ка лꙋка́ва, ѿ мꙋ́жа непра́ведна и҆зба́ви мѧ̀:

в҃. И҆̀же помы́слиша непра́вдꙋ въ се́рдцы, ве́сь де́нь ѡ҆полча́хꙋ бра̑ни:

г҃. И҆зꙿѡстри́ша ѧ҆зы́къ сво́й ꙗ҆́кѡ sмiи́нъ: ꙗ҆́дъ а҆́спiдовъ подꙿ ѹ҆стна́ми и҆́хъ.

д҃. Сохрани́ мѧ, гдⷭ҇и, и҆зꙿ рꙋкѝ грѣ́шничи, ѿ человѣ̑къ непра́ведныхъ и҆зми́ мѧ, и҆̀же помы́слиша запѧ́ти стѡпы̀ моѧ̑.

є҃. Скры́ша го́рдiи сѣ́ть мнѣ̀ и҆ ѹ҆́жы, препѧ́ша сѣ́ть нога́ма мои́ма:

s҃. При стезѝ собла́зны положи́ша мѝ.

з҃. Рѣ́хъ гдⷭ҇еви: бг҃ъ мо́й є҆сѝ ты̀, внꙋшѝ, гдⷭ҇и, гла́съ моле́нiѧ моегѡ̀.

и҃. Гдⷭ҇и, гдⷭ҇и, си́ло сп҃се́нiѧ моегѡ̀, ѡ҆сѣни́лъ є҆сѝ надꙿ главо́ю мое́ю въ де́нь бра́ни.

ѳ҃. Не преда́ждь менѐ, гдⷭ҇и, ѿ жела́нiѧ моегѡ̀ грѣ́шникꙋ: помы́слиша на мѧ̀, не ѡ҆ста́ви менѐ, да не когда̀ вознесꙋ́тсѧ.

_i҃. Глава̀ ѡ҆крꙋже́нiѧ и҆́хъ, трꙋ́дъ ѹ҆сте́нъ и҆́хъ покры́етъ ѧ҆̀.

а҃_i. Падꙋ́тъ на ни́хъ ѹ҆́глiѧ ѻ҆́гнєннаѧ, низложи́ши ѧ҆̀ во страсте́хъ, и҆ не постоѧ́тъ.

в҃_i. Мꙋ́жъ ѧ҆зы́ченъ не и҆спра́витсѧ на землѝ: мꙋ́жа непра́ведна sла̑ѧ ѹ҆ловѧ́тъ во и҆стлѣ́нiе.

г҃_i. Позна́хъ, ꙗ҆́кѡ сотвори́тъ гдⷭ҇ь сꙋ́дъ ни́щымъ и҆ ме́сть ѹ҆бѡ́гимъ.

д҃_i. Ѻ҆ба́че првⷣнiи и҆сповѣ́дѧтсѧ и҆́мени твоемꙋ̀, и҆ вселѧ́тсѧ пра́вiи съ лице́мъ твои́мъ.

Сла́ва:

Ѱало́мъ дв҃дꙋ, р҃м.

а҃. Гдⷭ҇и, воззва́хъ къ тебѣ̀, ѹ҆слы́ши мѧ̀: вонмѝ гла́сꙋ моле́нiѧ моегѡ̀, внегда̀ воззва́ти мѝ къ тебѣ̀.

в҃. Да и҆спра́витсѧ моли́тва моѧ̀ ꙗ҆́кѡ кади́ло предꙿ тобо́ю: воздѣѧ́нiе рꙋкꙋ̀ моє́ю, же́ртва вече́рнѧѧ.

г҃. Положѝ, гдⷭ҇и, хране́нiе ѹ҆стѡ́мъ мои̑мъ и҆ две́рь ѡ҆гражде́нiѧ ѡ҆ ѹ҆стна́хъ мои́хъ.

д҃. Не ѹ҆клонѝ се́рдце моѐ въ словеса̀ лꙋка́вствiѧ, непщева́ти вины̀ ѡ҆ грѣсѣ́хъ съ человѣ́ки дѣ́лающими беззако́нiе: и҆ не сочтꙋ́сѧ со и҆збра́нными и҆́хъ.

є҃. Нака́жетъ мѧ̀ првⷣникъ ми́лостiю и҆ ѡ҆бличи́тъ мѧ̀, є҆ле́й же грѣ́шнагѡ да не нама́ститъ главы̀ моеѧ̀: ꙗ҆́кѡ є҆щѐ и҆ моли́тва моѧ̀ во бл҃говоле́нiихъ и҆́хъ.

s҃. Пожє́рты бы́ша при ка́мени сꙋдiи̑ и҆́хъ: ѹ҆слы́шатсѧ глаго́ли моѝ, ꙗ҆́кѡ @возмого́ша@{@ѹ҆слади́шасѧ@}.

з҃. Ꙗ҆́кѡ то́лща землѝ просѣ́десѧ на землѝ, расточи́шасѧ кѡ́сти и҆́хъ при а҆́дѣ.

и҃. Ꙗ҆́кѡ къ тебѣ̀, гдⷭ҇и, гдⷭ҇и, ѻ҆́чи моѝ: на тѧ̀ ѹ҆пова́хъ, не ѿимѝ дꙋ́шꙋ мою̀:

ѳ҃. Сохрани́ мѧ ѿ сѣ́ти, ю҆́же соста́виша мѝ, и҆ ѿ собла̑знъ дѣ́лающихъ беззако́нiе.

_i҃. Падꙋ́тъ во мре́жꙋ свою̀ грѣ̑шницы: є҆ди́нъ є҆́смь а҆́зъ, до́ндеже прейдꙋ̀.

а҃. Ра́зꙋма дв҃дꙋ, внегда̀ бы́ти є҆мꙋ̀ въ верте́пѣ молѧ́щемꙋсѧ, рм҃а.

в҃. Гла́сомъ мои́мъ ко гдⷭ҇ꙋ воззва́хъ, гла́сомъ мои́мъ ко гдⷭ҇ꙋ помоли́хсѧ.

г҃. Пролiю̀ предꙿ ни́мъ моле́нiе моѐ, печа́ль мою̀ предꙿ ни́мъ возвѣщꙋ̀.

д҃. Внегда̀ и҆счеза́ти ѿ менѐ дꙋ́хꙋ моемꙋ̀, и҆ ты̀ позна́лъ є҆сѝ стєзѝ моѧ̑: на пꙋтѝ се́мъ, по немꙋ́же хожда́хъ, скры́ша сѣ́ть мнѣ̀.

є҃. Сматрѧ́хъ ѡ҆деснꙋ́ю и҆ возглѧ́дахъ, и҆ не бѣ̀ зна́ѧй менѐ: поги́бе бѣ́гство ѿ менѐ, и҆ нѣ́сть взыска́ѧй дꙋ́шꙋ мою̀.

s҃. Воззва́хъ къ тебѣ̀, гдⷭ҇и, рѣ́хъ: ты̀ є҆сѝ ѹ҆пова́нiе моѐ, ча́сть моѧ̀ є҆сѝ на землѝ живы́хъ.

з҃. Вонмѝ моле́нiю моемꙋ̀, ꙗ҆́кѡ смири́хсѧ sѣлѡ̀: и҆зба́ви мѧ̀ ѿ гонѧ́щихъ мѧ̀, ꙗ҆́кѡ ѹ҆крѣпи́шасѧ па́че менѐ.

и҃. И҆зведѝ и҆зꙿ темни́цы дꙋ́шꙋ мою̀, и҆сповѣ́датисѧ и҆́мени твоемꙋ̀: менѐ ждꙋ́тъ првⷣницы, до́ндеже возда́си мнѣ̀.

Ѱало́мъ дв҃дꙋ, є҆гда̀ гонѧ́ше є҆го̀ а҆вессалѡ́мъ сы́нъ є҆гѡ̀, рм҃в.

а҃. Гдⷭ҇и, ѹ҆слы́ши моли́твꙋ мою̀, внꙋшѝ моле́нiе моѐ во и҆́стинѣ твое́й, ѹ҆слы́ши мѧ̀ въ пра́вдѣ твое́й:

в҃. И҆ не вни́ди въ сꙋ́дъ съ рабо́мъ твои́мъ, ꙗ҆́кѡ не ѡ҆правди́тсѧ предꙿ тобо́ю всѧ́къ живы́й.

г҃. Ꙗ҆́кѡ погна̀ вра́гъ дꙋ́шꙋ мою̀: смири́лъ є҆́сть въ зе́млю живо́тъ мо́й: посади́лъ мѧ̀ є҆́сть въ те́мныхъ, ꙗ҆́кѡ мє́ртвыѧ вѣ́ка.

д҃. И҆ ѹ҆ны̀ во мнѣ̀ дꙋ́хъ мо́й, во мнѣ̀ смѧте́сѧ се́рдце моѐ.

є҃. Помѧнꙋ́хъ дни̑ дрє́внiѧ, поꙋчи́хсѧ во всѣ́хъ дѣ́лѣхъ твои́хъ, въ творе́нiихъ рꙋкꙋ̀ твоє́ю поꙋча́хсѧ.

s҃. Воздѣ́хъ къ тебѣ̀ рꙋ́цѣ моѝ: дꙋша̀ моѧ̀ ꙗ҆́кѡ землѧ̀ безво́днаѧ тебѣ̀.

з҃. Ско́рѡ ѹ҆слы́ши мѧ̀, гдⷭ҇и, и҆счезѐ дꙋ́хъ мо́й: не ѿвратѝ лица̀ твоегѡ̀ ѿ менѐ, и҆ ѹ҆подо́блюсѧ низходѧ́щымъ въ ро́въ.

и҃. Слы́шанꙋ сотворѝ мнѣ̀ заꙋ́тра млⷭ҇ть твою̀, ꙗ҆́кѡ на тѧ̀ ѹ҆пова́хъ: скажѝ мнѣ̀, гдⷭ҇и, пꙋ́ть, во́ньже пойдꙋ̀, ꙗ҆́кѡ къ тебѣ̀ взѧ́хъ дꙋ́шꙋ мою̀.

ѳ҃. И҆зми́ мѧ ѿ вра̑гъ мои́хъ, гдⷭ҇и, къ тебѣ̀ прибѣго́хъ.

_i҃. Наꙋчи́ мѧ твори́ти во́лю твою̀, ꙗ҆́кѡ ты̀ є҆сѝ бг҃ъ мо́й: дх҃ъ тво́й бл҃гíй наста́витъ мѧ̀ на зе́млю пра́вꙋ.

а҃_i. И҆́мене твоегѡ̀ ра́ди, гдⷭ҇и, живи́ши мѧ̀ пра́вдою твое́ю: и҆зведе́ши ѿ печа́ли дꙋ́шꙋ мою̀:

в҃_i. И҆ млⷭ҇тiю твое́ю потреби́ши врагѝ моѧ̑ и҆ погꙋби́ши всѧ̑ стꙋжа́ющыѧ дꙋшѝ мое́й: ꙗ҆́кѡ а҆́зъ ра́бъ тво́й є҆́смь.

Сла́ва:

Каѳíсма к҃.

Ѱало́мъ дв҃дꙋ, къ голiа́ѳꙋ, рм҃г.

а҃. Бл҃гослове́нъ гдⷭ҇ь бг҃ъ мо́й, наꙋча́ѧй рꙋ́цѣ моѝ на ѡ҆полче́нiе, пе́рсты моѧ̑ на бра́нь.

в҃. Млⷭ҇ть моѧ̀ и҆ прибѣ́жище моѐ, застꙋ́пникъ мо́й и҆ и҆зба́витель мо́й, защи́титель мо́й, и҆ на него̀ ѹ҆пова́хъ: повинꙋ́ѧй лю́ди моѧ̑ подꙿ мѧ̀.

г҃. Гдⷭ҇и, что̀ є҆́сть человѣ́къ, ꙗ҆́кѡ позна́лсѧ є҆сѝ є҆мꙋ̀; и҆лѝ сы́нъ человѣ́чь, ꙗ҆́кѡ вмѣнѧ́еши є҆гѡ̀;

д҃. Человѣ́къ сꙋетѣ̀ ѹ҆подо́бисѧ: днíе є҆гѡ̀ ꙗ҆́кѡ сѣ́нь прехо́дѧтъ.

є҃. Гдⷭ҇и, преклонѝ нб҃са̀, и҆ сни́ди: косни́сѧ гора́мъ, и҆ воздымѧ́тсѧ:

s҃. Блеснѝ мо́лнiю, и҆ разжене́ши ѧ҆̀: послѝ стрѣ́лы твоѧ̑, и҆ смѧте́ши ѧ҆̀.

з҃. Послѝ рꙋ́кꙋ твою̀ съ высоты̀, и҆зми́ мѧ и҆ и҆зба́ви мѧ̀ ѿ во́дъ мно́гихъ, и҆зꙿ рꙋкѝ сынѡ́въ чꙋжди́хъ,

и҃. И҆́хже ѹ҆ста̀ глаго́лаша сꙋетꙋ̀, и҆ десни́ца и҆́хъ десни́ца непра́вды.

ѳ҃. Бж҃е, пѣ́снь но́вꙋ воспою̀ тебѣ̀, во ѱалти́ри десѧтострꙋ́ннѣмъ пою̀ тебѣ̀:

_i҃. Даю́щемꙋ сп҃се́нiе царє́мъ, и҆збавлѧ́ющемꙋ дв҃да раба̀ своего̀ ѿ меча̀ лю́та.

а҃_i. И҆зба́ви мѧ̀ и҆ и҆зми́ мѧ и҆зꙿ рꙋкѝ сынѡ́въ чꙋжди́хъ, и҆́хже ѹ҆ста̀ глаго́лаша сꙋетꙋ̀, и҆ десни́ца и҆́хъ десни́ца непра́вды:

в҃_i. И҆́хже сы́нове и҆́хъ ꙗ҆́кѡ новосаждє́нiѧ водрꙋжє́наѧ въ ю҆́ности свое́й, дщє́ри и҆́хъ ѹ҆до́брєны, преꙋкра́шєны ꙗ҆́кѡ подо́бiе хра́ма:

г҃_i. Храни̑лища и҆́хъ и҆спо́лнєна, ѿрыга̑ющаѧ ѿ сегѡ̀ въ сiѐ: ѻ҆́вцы и҆́хъ многоплѡ́дны, мно́жащыѧсѧ во и҆схо́дищихъ свои́хъ: воло́ве и҆́хъ то́лсти:

д҃_i. Нѣ́сть паде́нiѧ ѡ҆пло́тꙋ, нижѐ прохо́да, нижѐ во́плѧ въ сто́гнахъ и҆́хъ.

є҃_i. Ѹ҆бл҃жи́ша лю́ди, и҆̀мже сiѧ̑ сꙋ́ть: бл҃же́ни лю́дiе, и҆̀мже гдⷭ҇ь бг҃ъ и҆́хъ.

Хвала̀ дв҃дꙋ, рм҃д.

а҃. Вознесꙋ́ тѧ, бж҃е мо́й, цр҃ю̀ мо́й, и҆ бл҃гословлю̀ и҆́мѧ твоѐ въ вѣ́къ и҆ въ вѣ́къ вѣ́ка.

в҃. На всѧ́къ де́нь бл҃гословлю́ тѧ, и҆ восхвалю̀ и҆́мѧ твоѐ въ вѣ́къ и҆ въ вѣ́къ вѣ́ка.

г҃. Ве́лiй гдⷭ҇ь и҆ хва́ленъ sѣлѡ̀, и҆ вели́чiю є҆гѡ̀ нѣ́сть конца̀.

д҃. Ро́дъ и҆ ро́дъ восхва́лѧтъ дѣла̀ твоѧ̑ и҆ си́лꙋ твою̀ возвѣстѧ́тъ:

є҃. Великолѣ́пiе сла́вы ст҃ы́ни твоеѧ̀ возглаго́лютъ и҆ чꙋдеса̀ твоѧ̑ повѣ́дѧтъ:

s҃. И҆ си́лꙋ стра́шныхъ твои́хъ рекꙋ́тъ и҆ вели́чiе твоѐ повѣ́дѧтъ:

з҃. Па́мѧть мно́жества бл҃гости твоеѧ̀ ѿры́гнꙋтъ и҆ пра́вдою твое́ю возра́дꙋютсѧ.

и҃. Ще́дръ и҆ млⷭ҇тивъ гдⷭ҇ь, долготерпѣли́въ и҆ многомлⷭ҇тивъ.

ѳ҃. Бл҃гъ гдⷭ҇ь всѧ́чєскимъ, и҆ щедрѡ́ты є҆гѡ̀ на всѣ́хъ дѣ́лѣхъ є҆гѡ̀.

_i҃. Да и҆сповѣ́дѧтсѧ тебѣ̀, гдⷭ҇и, всѧ̑ дѣла̀ твоѧ̑, и҆ прпⷣбнiи твоѝ да бл҃гословѧ́тъ тѧ̀:

а҃_i. Сла́вꙋ црⷭ҇твiѧ твоегѡ̀ рекꙋ́тъ и҆ си́лꙋ твою̀ возглаго́лютъ,

в҃_i. Сказа́ти сыновѡ́мъ человѣ́чєскимъ си́лꙋ твою̀ и҆ сла́вꙋ великолѣ́пiѧ црⷭ҇твiѧ твоегѡ̀.

г҃_i. Црⷭ҇тво твоѐ црⷭ҇тво всѣ́хъ вѣкѡ́въ, и҆ влⷣчество твоѐ во всѧ́комъ ро́дѣ и҆ ро́дѣ. Вѣ́ренъ гдⷭ҇ь во всѣ́хъ словесѣ́хъ свои́хъ и҆ прпⷣбенъ во всѣ́хъ дѣ́лѣхъ свои́хъ.

д҃_i. Ѹ҆твержда́етъ гдⷭ҇ь всѧ̑ низпа́дающыѧ и҆ возставлѧ́етъ всѧ̑ низве́ржєнныѧ.

є҃_i. Ѻ҆́чи всѣ́хъ на тѧ̀ ѹ҆пова́ютъ, и҆ ты̀ дае́ши и҆̀мъ пи́щꙋ во бл҃говре́менiи:

s҃_i. Ѿверза́еши ты̀ рꙋ́кꙋ твою̀ и҆ и҆сполнѧ́еши всѧ́кое живо́тно бл҃говоле́нiѧ.

з҃_i. Првⷣнъ гдⷭ҇ь во всѣ́хъ пꙋте́хъ свои́хъ и҆ прпⷣбенъ во всѣ́хъ дѣ́лѣхъ свои́хъ.

и҃_i. Бли́зꙿ гдⷭ҇ь всѣ̑мъ призыва́ющымъ є҆го̀, всѣ̑мъ призыва́ющымъ є҆го̀ во и҆́стинѣ:

ѳ҃_i. Во́лю боѧ́щихсѧ є҆гѡ̀ сотвори́тъ, и҆ моли́твꙋ и҆́хъ ѹ҆слы́шитъ, и҆ сп҃се́тъ ѧ҆̀.

к҃. Храни́тъ гдⷭ҇ь всѧ̑ лю́бѧщыѧ є҆го̀, и҆ всѧ̑ грѣ́шники потреби́тъ.

к҃а. Хвалꙋ̀ гдⷭ҇ню возглаго́лютъ ѹ҆ста̀ моѧ̑: и҆ да бл҃гослови́тъ всѧ́ка пло́ть и҆́мѧ ст҃о́е є҆гѡ̀ въ вѣ́къ и҆ въ вѣ́къ вѣ́ка.

Сла́ва:

А҆ллилꙋ́iа, а҆гге́а и҆ заха́рiи, рм҃є.

а҃. Хвалѝ, дꙋшѐ моѧ̀, гдⷭ҇а:

в҃. Восхвалю̀ гдⷭ҇а въ животѣ̀ мое́мъ, пою̀ бг҃ꙋ моемꙋ̀, до́ндеже є҆́смь.

г҃. Не надѣ́йтесѧ на кнѧ̑зи, на сы́ны человѣ́чєскiѧ, въ ни́хже нѣ́сть сп҃се́нiѧ.

д҃. И҆зы́детъ дꙋ́хъ є҆гѡ̀, и҆ возврати́тсѧ въ зе́млю свою̀: въ то́й де́нь поги́бнꙋтъ всѧ̑ помышлє́нiѧ є҆гѡ̀.

є҃. Бл҃же́нъ, є҆мꙋ́же бг҃ъ i҆а́кѡвль помо́щникъ є҆гѡ̀, ѹ҆пова́нiе є҆гѡ̀ на гдⷭ҇а бг҃а своего̀,

s҃. Сотво́ршаго не́бо и҆ зе́млю, мо́ре, и҆ всѧ̑, ꙗ҆̀же въ ни́хъ: хранѧ́щаго и҆́стинꙋ въ вѣ́къ,

з҃. Творѧ́щаго сꙋ́дъ ѡ҆би̑димымъ, даю́щаго пи́щꙋ а҆́лчꙋщымъ. Гдⷭ҇ь рѣши́тъ ѡ҆кова̑нныѧ:

и҃. Гдⷭ҇ь ѹ҆мꙋдрѧ́етъ слѣпцы̀: гдⷭ҇ь возво́дитъ низве́ржєнныѧ: гдⷭ҇ь лю́битъ првⷣники.

ѳ҃. Гдⷭ҇ь храни́тъ прише́льцы, си́ра и҆ вдовꙋ̀ прiи́метъ, и҆ пꙋ́ть грѣ́шныхъ погꙋби́тъ.

_i҃. Воцр҃и́тсѧ гдⷭ҇ь во вѣ́къ, бг҃ъ тво́й, сiѡ́не, въ ро́дъ и҆ ро́дъ.

А҆ллилꙋ́iа, рм҃s.

а҃. Хвали́те гдⷭ҇а, ꙗ҆́кѡ бл҃гъ ѱало́мъ: бг҃ови на́шемꙋ да ѹ҆слади́тсѧ хвале́нiе.

в҃. Зи́ждай i҆ерⷭ҇ли́ма гдⷭ҇ь: разсѣ̑ѧнiѧ i҆и҃лєва собере́тъ:

г҃. И҆сцѣлѧ́ѧй сокрꙋшє́нныѧ се́рдцемъ и҆ ѡ҆бѧзꙋ́ѧй сокрꙋшє́нiѧ и҆́хъ:

д҃. И҆счита́ѧй мно́жество sвѣ́здъ, и҆ всѣ̑мъ и҆̀мъ и҆мена̀ нарица́ѧй.

є҃. Ве́лiй гдⷭ҇ь на́шъ, и҆ ве́лiѧ крѣ́пость є҆гѡ̀, и҆ ра́зꙋма є҆гѡ̀ нѣ́сть числа̀.

s҃. Прiе́млѧй крѡ́ткiѧ гдⷭ҇ь, смирѧ́ѧй же грѣ́шники до землѝ.

з҃. Начни́те гдⷭ҇еви во и҆сповѣ́данiи, по́йте бг҃ови на́шемꙋ въ гꙋ́слехъ:

и҃. Ѡ҆дѣва́ющемꙋ не́бо ѻ҆́блаки, ѹ҆готовлѧ́ющемꙋ землѝ до́ждь: прозѧба́ющемꙋ на гора́хъ травꙋ̀ и҆ sла́къ на слꙋ́жбꙋ человѣ́кѡмъ:

ѳ҃. Даю́щемꙋ скотѡ́мъ пи́щꙋ и҆́хъ, и҆ птенцє́мъ вра́нѡвымъ призыва́ющымъ є҆го̀.

_i҃. Не въ си́лѣ ко́нстѣй восхо́щетъ, нижѐ въ лы́стѣхъ мꙋ́жескихъ бл҃говоли́тъ:

а҃_i. Бл҃говоли́тъ гдⷭ҇ь въ боѧ́щихсѧ є҆гѡ̀ и҆ во ѹ҆пова́ющихъ на млⷭ҇ть є҆гѡ̀.

А҆ллилꙋ́iа, а҆гге́а и҆ заха́рiи, рм҃з.

а҃. Похвалѝ, i҆ерⷭ҇ли́ме, гдⷭ҇а, хвалѝ бг҃а твоего̀, сiѡ́не:

в҃. Ꙗ҆́кѡ ѹ҆крѣпѝ верєѝ вра́тъ твои́хъ, блгⷭ҇вѝ сы́ны твоѧ̑ въ тебѣ̀.

г҃. Полага́ѧй предѣ́лы твоѧ̑ ми́ръ, и҆ тꙋ́ка пшени́чна насыща́ѧй тѧ̀:

д҃. Посыла́ѧй сло́во своѐ землѝ, до ско́рости тече́тъ сло́во є҆гѡ̀,

є҃. Даю́щагѡ снѣ́гъ сво́й ꙗ҆́кѡ во́лнꙋ, мглꙋ̀ ꙗ҆́кѡ пе́пелъ посыпа́ющагѡ,

s҃. Мета́ющагѡ го́лоть сво́й ꙗ҆́кѡ хлѣ́бы: проти́вꙋ лица̀ мра́за є҆гѡ̀ кто̀ постои́тъ;

з҃. По́слетъ сло́во своѐ, и҆ и҆ста́етъ ѧ҆̀: дхне́тъ дꙋ́хъ є҆гѡ̀, и҆ потекꙋ́тъ во́ды.

и҃. Возвѣща́ѧй сло́во своѐ i҆а́кѡвꙋ, ѡ҆правда̑нiѧ и҆ сꙋдьбы̑ своѧ̑ i҆и҃леви:

ѳ҃. Не сотворѝ та́кѡ всѧ́комꙋ ꙗ҆зы́кꙋ, и҆ сꙋдьбы̑ своѧ̑ не ꙗ҆вѝ и҆̀мъ.

Сла́ва:

А҆ллилꙋ́iа, а҆гге́а и҆ заха́рiи, рм҃и.

а҃. Хвали́те гдⷭ҇а съ нб҃съ, хвали́те є҆го̀ въ вы́шнихъ.

в҃. Хвали́те є҆го̀ всѝ а҆́гг҃ли є҆гѡ̀: хвали́те є҆го̀, всѧ̑ си̑лы є҆гѡ̀.

г҃. Хвали́те є҆го̀, со́лнце и҆ лꙋна̀: хвали́те є҆го̀ всѧ̑ sвѣ́зды и҆ свѣ́тъ.

д҃. Хвали́те є҆го̀, нб҃са̀ нб҃съ и҆ вода̀, ꙗ҆́же превы́ше небе́съ.

є҃. Да восхва́лѧтъ и҆́мѧ гдⷭ҇не: ꙗ҆́кѡ то́й речѐ, и҆ бы́ша: то́й повелѣ̀, и҆ созда́шасѧ.

s҃. Поста́ви ѧ҆̀ въ вѣ́къ и҆ въ вѣ́къ вѣ́ка: повелѣ́нiе положѝ, и҆ не ми́мѡ и҆́детъ.

з҃. Хвали́те гдⷭ҇а ѿ землѝ, sмíевє и҆ всѧ̑ бє́здны:

и҃. Ѻ҆́гнь, гра́дъ, снѣ́гъ, го́лоть, дꙋ́хъ бꙋ́ренъ, творѧ̑щаѧ сло́во є҆гѡ̀:

ѳ҃. Го́ры и҆ всѝ хо́лми, древа̀ плодонѡ́сна и҆ всѝ ке́дри:

_i҃. Sвѣ́рiе и҆ всѝ ско́ти, га́ди и҆ пти̑цы перна̑ты:

а҃_i. Ца́рiе зе́мстiи и҆ всѝ лю́дiе, кнѧ̑зи и҆ всѝ сꙋдiи̑ зе́мстiи:

в҃_i. Ю҆́нѡши и҆ дѣ̑вы, ста́рцы съ ю҆́нотами.

г҃_i. Да восхва́лѧтъ и҆́мѧ гдⷭ҇не: ꙗ҆́кѡ вознесе́сѧ и҆́мѧ тогѡ̀ є҆ди́нагѡ, и҆сповѣ́данiе є҆гѡ̀ на землѝ и҆ на нб҃сѝ.

д҃_i. И҆ вознесе́тъ ро́гъ люде́й свои́хъ: пѣ́снь всѣ̑мъ прпⷣбнымъ є҆гѡ̀, сыновѡ́мъ i҆и҃лєвымъ, лю́демъ приближа́ющымсѧ є҆мꙋ̀.

А҆ллилꙋ́iа, рм҃ѳ.

а҃. Воспо́йте гдⷭ҇еви пѣ́снь но́вꙋ: хвале́нiе є҆гѡ̀ въ цр҃кви прпⷣбныхъ.

в҃. Да возвесели́тсѧ i҆и҃ль ѡ҆ сотво́ршемъ є҆го̀, и҆ сы́нове сiѡ́ни возра́дꙋютсѧ ѡ҆ цр҃ѝ свое́мъ.

г҃. Да восхва́лѧтъ и҆́мѧ є҆гѡ̀ въ ли́цѣ, въ тѷмпа́нѣ и҆ ѱалти́ри да пою́тъ є҆мꙋ̀.

д҃. Ꙗ҆́кѡ бл҃говоли́тъ гдⷭ҇ь въ лю́дехъ свои́хъ, и҆ вознесе́тъ крѡ́ткiѧ во сп҃се́нiе.

є҃. Восхва́лѧтсѧ прпⷣбнiи во сла́вѣ и҆ возра́дꙋютсѧ на ло́жахъ свои́хъ.

s҃. Возношє́нiѧ бж҃iѧ въ горта́ни и҆́хъ, и҆ мечѝ ѻ҆бою́дꙋ ѻ҆стры̀ въ рꙋка́хъ и҆́хъ:

з҃. Сотвори́ти ѿмще́нiе во ꙗ҆зы́цѣхъ, ѡ҆бличє́нiѧ въ лю́дехъ:

и҃. Свѧза́ти царѝ и҆́хъ пꙋ́ты, и҆ сла̑вныѧ и҆́хъ рꙋчны́ми ѻ҆кѡ́вы желѣ́зными:

ѳ҃. Сотвори́ти въ ни́хъ сꙋ́дъ напи́санъ. Сла́ва сiѧ̀ бꙋ́детъ всѣ̑мъ прпⷣбнымъ є҆гѡ̀.

А҆ллилꙋ́iа, р҃н.

а҃. Хвали́те бг҃а во ст҃ы́хъ є҆гѡ̀, хвали́те є҆го̀ во ѹ҆тверже́нiи си́лы є҆гѡ̀:

в҃. Хвали́те є҆го̀ @на си́лахъ@{@въ си́лахъ@} є҆гѡ̀, хвали́те є҆го̀ по мно́жествꙋ вели́чествiѧ є҆гѡ̀:

г҃. Хвали́те є҆го̀ во гла́сѣ трꙋ́бнѣмъ, хвали́те є҆го̀ во ѱалти́ри и҆ гꙋ́слехъ:

д҃. Хвали́те є҆го̀ въ тѷмпа́нѣ и҆ ли́цѣ, хвали́те є҆го̀ во стрꙋ́нахъ и҆ ѻ҆рга́нѣ:

є҃. Хвали́те є҆го̀ въ кѷмва́лѣхъ доброгла́сныхъ, хвали́те є҆го̀ въ кѷмва́лѣхъ восклица́нiѧ.

s҃. Всѧ́кое дыха́нiе да хва́литъ гдⷭ҇а.

Сла́ва, и҆ ны́нѣ: а҆ллилꙋ́iа.

Се́й ѱало́мъ ѻ҆со́бь пи́санъ, дв҃довъ, и҆ внѣ̀ числа̀ р҃н ѱалмѡ́въ, внегда̀ є҆динобо́рствоваше на голiа́ѳа.

Ма́лъ бѣ́хъ въ бра́тiи мое́й и҆ ю҆́ншiй въ домꙋ̀ ѻ҆тца̀ моегѡ̀: пасо́хъ ѻ҆́вцы ѻ҆тца̀ моегѡ̀. Рꙋ́цѣ моѝ сотвори́стѣ ѻ҆рга́нъ, и҆ пе́рсты моѝ соста́виша ѱалти́рь. И҆ кто̀ возвѣсти́тъ гдⷭ҇еви моемꙋ̀; Са́мъ гдⷭ҇ь, са́мъ ѹ҆слы́шитъ: са́мъ посла̀ а҆́гг҃ла своего̀, и҆ взѧ́тъ мѧ̀ ѿ ѻ҆ве́цъ ѻ҆тца̀ моегѡ̀, и҆ пома́за мѧ̀ є҆ле́емъ пома́занiѧ своегѡ̀. Бра́тiѧ моѧ̑ добрѝ и҆ вели́цы: и҆ не бл҃говолѝ въ ни́хъ гдⷭ҇ь. И҆зыдо́хъ въ срѣ́тенiе и҆ноплеме́нникꙋ, и҆ проклѧ́тъ мѧ̀ i҆́дѡлы свои́ми. А҆́зъ же и҆сто́ргнꙋвъ ме́чь ѿ негѡ̀, ѡ҆безгла́вихъ є҆го̀ и҆ ѿѧ́хъ поноше́нiе ѿ сынѡ́въ i҆и҃левыхъ.



Ѹ҆ста́въ ст҃ы́хъ ѻ҆тє́цъ,

бг҃омъ пре́данный всѣ̑мъ хотѧ́щымъ пѣ́ти ѱалти́рь, въ молча́нiи живꙋ́щымъ мона́хѡмъ, и҆ всѣ̑мъ бг҃обоѧ̑знивымъ правосла̑внымъ хрⷭ҇тiа́нѡмъ.

Бг҃оно́снiи, и҆ прпⷣбнiи, и҆ пребл҃же́ннiи ѻ҆тцы̀ на́ши, всемꙋ̀ мíрꙋ свѣти̑ла, земленíи а҆́гг҃ли, нбⷭ҇нiи человѣ́цы, и҆спе́рва ѿ ст҃а́гѡ дх҃а преда̑нiѧ и҆́ночествовати навы́кше, и҆ бл҃года́тiю бж҃iею ѿню́дъ просвѣще́ни бы́ша, хрⷭ҇та̀ всели́вше въ прекра̑сныѧ и҆́хъ дꙋ́шы, чи́стагѡ ра́ди житiѧ̀ и҆́хъ, и҆ побѣ́дꙋ показа́ша на дiа́вола, а҆́ще и҆ мно́гими ѿ негѡ̀ и҆скꙋше́нiи разжиза́еми: но ѡ҆долѣ́вше є҆го̀, ꙗ҆снѣ́е зла́та и҆скꙋше́на сiѧ́ютъ, и҆ па́че снѣ́га ѹ҆бѣли́шасѧ, и҆ невеще́ствєнна зла́та кри́ла впери́вше мы́слєннаѧ, на нб҃са̀ возлетѣ́ша, ꙗ҆́кѡ нб҃опа́рнiи ѻ҆рлѝ, на́мъ ѡ҆ста́виша ѹ҆ста́въ, бг҃омъ пре́даннагѡ пѣ́нiѧ и҆́хъ, и҆ ѹ҆милє́нныѧ мл҃твы, и҆́миже бг҃а млⷭ҇тива себѣ̀ сотвори́ша. ѻ҆́ви бо и҆́хъ часы̀ съ междоча́сiемъ поѧ́хꙋ, соста́вивше и҆збра̑нныѧ ѱалмы̀, съ тропарѝ и҆ съ мл҃твами, и҆ нареко́ша сiѧ̑ часосло́вецъ: Дрꙋзíи є҆ди́нъ ѱалти́рь поѧ́хꙋ: и҆нíи же, подви́жнѣйшiи сꙋ́ще, по всѧ́кой каѳíсмѣ, трист҃о́е съ покло́ны, и҆ съ тропарѝ покаѧ́нны, и҆ съ мл҃твами ѱалти́рь поѧ́хꙋ.



Вѣ́домо же бꙋ́ди всѧ́комꙋ хотѧ́щемꙋ глаго́лати ѱалти́рь:

Да пое́тъ по ѹ҆ста́вленномꙋ нача́лꙋ ѱалти́рномꙋ ꙗ҆́коже ѹ҆ка́зано напредѝ, каѳíсмꙋ пе́рвꙋю, и҆ по каѳíсмѣ: Сла́ва, и҆ ны́нѣ: А҆ллилꙋ́iа, три́жды. Та́же Трист҃о́е. Прест҃а́ѧ трⷪ҇це: Ѻ҆́ч҃е на́шъ:

И҆ тропарѝ сiѧ̑, гла́съ а҃:

Въ беззако́нiихъ зача́всѧ а҆́зъ блꙋ́дный, не дерза́ю взира́ти на высотꙋ̀ нбⷭ҇нꙋю, но дерза́ѧ на чл҃вѣколю́бiе твоѐ, зовꙋ̀: бж҃е, ѡ҆чи́сти мѧ̀ грѣ́шнаго, и҆ сп҃си́ мѧ.

А҆́ще првⷣникъ є҆два̀ сп҃са́етсѧ, а҆́зъ гдѣ̀ ꙗ҆влю́сѧ грѣ́шный; тѧготы̀ и҆ зно́ѧ дневна́гѡ не понесо́хъ, но съ нае́мники є҆динонадесѧ́тагѡ часа̀ сопричти́ мѧ бж҃е, и҆ сп҃си́ мѧ.

Сла́ва: Ѡ҆бꙿѧ̑тiѧ ѻ҆́ч҃а ѿве́рсти мѝ потщи́сѧ, блꙋ́днѡ моѐ и҆жди́хъ житiѐ, на бога́тство неиждива́емое взира́ѧй щедро́тъ твои́хъ сп҃се: ны́нѣ ѡ҆бнища́вшее моѐ да не пре́зриши се́рдце, тебѣ́ бо гдⷭ҇и, ѹ҆миле́нiемъ зовꙋ̀: согрѣши́хъ на нб҃о и҆ предꙿ тобо́ю.

И҆ ны́нѣ: Ѹ҆пова́нiе хрⷭ҇тiа́нъ прест҃а́ѧ дв҃о, є҆го́же родила̀ є҆сѝ бг҃а па́че ѹ҆ма́ же и҆ сло́ва, непреста́ннѡ молѝ съ го́рними си́лами, да́ти ѡ҆ставле́нiе грѣхѡ́въ на́мъ всѣ̑мъ, и҆ и҆справле́нiе житiѧ̀, вѣ́рою и҆ любо́вiю при́снѡ тѧ̀ чтꙋ́щымъ.

Гдⷭ҇и поми́лꙋй, м҃. и҆ мл҃тва:

Влⷣко вседержи́телю, непостижи́ме, нача́ло свѣ́та, и҆ преꙋ́мнаѧ си́ло, и҆́же ѵ҆поста́снагѡ сло́ва ѻ҆ц҃ъ, и҆ є҆диноси́льнагѡ твоегѡ̀ дх҃а и҆спꙋсти́тель: млⷭ҇рдныѧ ра́ди млⷭ҇ти, и҆ неизрече́нныѧ бл҃гости, не презрѣ́вый человѣ́ческагѡ є҆стества̀, тьмо́ю грѣха̀ содержи́магѡ, но бж҃е́ственными свѣ́ты сщ҃е́нныхъ твои́хъ ѹ҆че́нiй, зако́номъ и҆ прⷪ҇ро́ки свѣти́вый мíрꙋ, послѣди́ же на́мъ того̀ є҆диноро́днаго твоего̀ сн҃а бл҃говоли́вый пло́тiю возсiѧ́ти, и҆ ко ѡ҆сiѧ́нiю на́съ твоегѡ̀ просвѣще́нiѧ наста́вити: да бꙋ́дꙋтъ ѹ҆́ши твоѝ вне́млющѣ гла́сꙋ моле́нiѧ на́шегѡ, и҆ да́рꙋй на́мъ бж҃е, во бдѣ́нномъ и҆ тре́звенномъ се́рдцѣ всю̀ настоѧ́щагѡ житiѧ̀ но́щь прейтѝ, ѡ҆жида́ющымъ прише́ствiѧ сн҃а твоегѡ̀, и҆ бг҃а на́шегѡ, сꙋдiѝ всѣ́хъ, да не возлежа́ще и҆ спѧ́ще, но бо́дрствꙋюще и҆ воздви́жени въ дѣ́ланiе за́повѣдей твои́хъ ѡ҆брѧ́щемсѧ, и҆ въ ра́дость є҆гѡ̀ совни́демъ, и҆дѣ́же пра́зднꙋющихъ гла́съ непреста́нный, и҆ неизрече́ннаѧ сла́дость зрѧ́щихъ твоегѡ̀ лица̀ добро́тꙋ неизглаго́ланнꙋю.

Ꙗ҆́кѡ бл҃гъ и҆ чл҃вѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.



По в҃-й каѳíсмѣ, трист҃о́е.

Та́же тропарѝ, гла́съ в҃:

А҆́зъ сы́й дре́во непло́дное гдⷭ҇и, ѹ҆миле́нiѧ плода̀ не ношꙋ̀ ѿню́дъ, и҆ посѣче́нiѧ страшꙋ́сѧ и҆ ѻ҆гнѧ̀ ѻ҆́нагѡ бою́сѧ негаси́магѡ. тѣ́мже тѧ̀ молю̀: пре́жде ѻ҆́ныѧ нꙋ́жды, ѡ҆братѝ и҆ сп҃си́ мѧ.

Ꙗ҆́кѡ во́лны морскȋѧ на мѧ̀ возста́ша беззакѡ́нiѧ моѧ̑, ꙗ҆́кѡ корабле́цъ въ пꙋчи́нѣ а҆́зъ є҆ди́нъ ѡ҆бꙋрева́юсѧ ѿ прегрѣше́нiй мно́гихъ: но въ ти́хое приста́нище наста́ви мѧ̀ гдⷭ҇и, покаѧ́нiемъ, и҆ сп҃си́ мѧ.

Сла́ва: Поми́лꙋй мѧ̀, речѐ дв҃дъ, и҆ а҆́зъ тебѣ̀ зовꙋ̀: согрѣши́хъ сп҃се, грѣхѝ моѧ̑ ѡ҆чи́стивъ покаѧ́нiемъ, поми́лꙋй мѧ̀.

И҆ ны́нѣ: Предста́тельство те́плое хрⷭ҇тiа́нъ, сн҃а твоего̀ молѝ бцⷣе, всѧ́кагѡ sлодѣ́йства и҆ лю́тости и҆зба́вити на́съ ра́тника, и҆ да́ти проще́нiе на́мъ, ѡ҆ ни́хже согрѣши́хомъ, млⷭ҇рдiѧ ра́ди щедро́тъ, твои́ми мл҃твами, мт҃и дв҃о.

Гдⷭ҇и поми́лꙋй, м҃. и҆ мл҃тва:

Влⷣко вседержи́телю, ѻ҆́ч҃е гдⷭ҇а на́шегѡ i҆и҃са хрⷭ҇та̀, є҆диноро́днагѡ твоегѡ̀ сн҃а, да́ждь мѝ тѣ́ло нескве́рное, се́рдце чи́стое, ѹ҆́мъ бо́дръ, ра́зꙋмъ незаблꙋ́дный, дх҃а ст҃а́гѡ наше́ствiе, къ стѧжа́нiю и҆ дово́льствꙋ и҆́стины во хрⷭ҇тѣ̀ твое́мъ: съ ни́мже тебѣ̀ сла́ва подоба́етъ, че́сть и҆ поклоне́нiе, со ст҃ы́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.



По г҃-й каѳíсмѣ, трист҃о́е.

Та́же тропарѝ, гла́съ г҃:

Живꙋ́щи на землѝ, дꙋшѐ моѧ̀, пока́йсѧ, пе́рсть во гро́бѣ не пое́тъ, прегрѣше́нiй не и҆збавлѧ́етъ. возопíй хрⷭ҇тꙋ̀ бг҃ꙋ: сердцевѣ́дче, согрѣши́хъ, пре́жде да́же не ѡ҆сꙋ́диши мѧ̀, поми́лꙋй мѧ̀.

Доко́лѣ, дꙋшѐ моѧ̀, пребыва́еши въ прегрѣше́нiихъ; доко́лѣ прiе́млеши покаѧ́нiѧ преложе́нiе; прiимѝ во ѹ҆мѣ̀ сꙋ́дъ грѧдꙋ́щiй, и҆ возопíй гдⷭ҇ꙋ: сердцевѣ́дче, согрѣши́хъ, пре́жде да́же не ѡ҆сꙋ́диши мѧ̀, поми́лꙋй мѧ̀.

Сла́ва: На стра́шномъ сꙋди́щи безꙿ ѡ҆глаго́льникѡвъ ѡ҆блича́юсѧ, безꙿ свидѣ́телей ѡ҆сꙋжда́юсѧ: кни̑ги бо сѡ́вѣстныѧ разгиба́ютсѧ, и҆ дѣла̀ сокровє́ннаѧ ѿкрыва́ютсѧ. пре́жде не́же во ѻ҆́номъ всенаро́дномъ позо́рищи и҆́маши и҆спыта́ти, ꙗ҆̀же мно́ю содѣ̑ѧннаѧ, бж҃е, ѡ҆чи́сти мѧ̀, и҆ сп҃си́ мѧ.

И҆ ны́нѣ: Недоразꙋмѣва́емое, и҆ непостижи́мое є҆́сть, влⷣчце бг҃обл҃года́тнаѧ, содѣ́ѧнное ѡ҆ тебѣ̀ стра́шное та́инство: неѡбꙿе́млемаго бо заче́нши, родила̀ є҆сѝ пло́тiю ѡ҆бложе́ннаго ѿ чⷭ҇тыхъ крове́й твои́хъ. є҆го́же чⷭ҇таѧ, ꙗ҆́кѡ сн҃а твоего̀, молѝ сп҃стѝ всѧ̑ пою́щыѧ тѧ̀.

Гдⷭ҇и поми́лꙋй, м҃. и҆ мл҃тва:

Гдⷭ҇и вседержи́телю, сло́ве пребезнача́льнагѡ ѻ҆ц҃а̀, самосоверше́нный бж҃е i҆и҃се хрⷭ҇тѐ, млⷭ҇рдiѧ ра́ди безприкла́днагѡ млⷭ҇ти твоеѧ̀, ника́коже разлꙋча́ѧйсѧ твои́хъ рабѡ́въ, но при́снѡ въ ни́хъ почива́ѧй, не ѡ҆ста́ви мѧ̀ раба̀ твоего̀ всест҃ы́й цр҃ю̀: но да́ждь мнѣ̀ недосто́йномꙋ ра́дованiе сп҃се́нiѧ твоегѡ̀, и҆ просвѣтѝ мо́й ѹ҆́мъ свѣ́томъ позна́нiѧ є҆ѵⷢ҇лiа твоегѡ̀, дꙋ́шꙋ мою̀ любо́вiю крⷭ҇та̀ твоегѡ̀ ѡ҆бѧжѝ, тѣ́ло же моѐ твои́мъ безстра́стiемъ ѹ҆красѝ, мы̑сли ѹ҆мирѝ, и҆ но́зѣ моѝ сохранѝ ѿ поползнове́нiѧ, и҆ не погꙋби́ мѧ со беззако́нньми мои́ми, бл҃гíй гдⷭ҇и, но и҆скꙋси́ мѧ бж҃е, и҆ вразꙋмѝ се́рдце моѐ: и҆спыта́й мѧ̀, и҆ ѹ҆вѣ́ждь стєзѝ моѧ̑, и҆ ви́ждь, а҆́ще пꙋ́ть беззако́нiѧ во мнѣ̀, и҆ ѿвратѝ ѿ негѡ̀, и҆ наста́ви мѧ̀ на пꙋ́ть вѣ́ченъ. Ты́ бо є҆сѝ пꙋ́ть и҆ и҆́стина, и҆ живо́тъ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ прест҃ы́мъ и҆ бл҃ги́мъ и҆ животворѧ́щимъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.



По д҃-й каѳíсмѣ, трист҃о́е.

Та́же тропарѝ, гла́съ з҃:

Смире́ннꙋю мою̀ дꙋ́шꙋ посѣтѝ гдⷭ҇и, во грѣсѣ́хъ всѐ житiѐ и҆жди́вшꙋю: и҆́мже ѡ҆́бразомъ блꙋдни́цꙋ прiимѝ и҆ менѐ, и҆ сп҃си́ мѧ.

Препла́ваѧ пꙋчи́нꙋ настоѧ́щагѡ житiѧ̀, помышлѧ́ю бе́зднꙋ мно́гихъ мои́хъ sѡ́лъ, и҆ не и҆мѣ́ѧй ѡ҆корми́телѧ помышле́нiй, петро́въ провѣщава́ю тѝ гла́съ: сп҃си́ мѧ хрⷭ҇тѐ, сп҃си́ мѧ бж҃е, ꙗ҆́кѡ чл҃вѣколю́бецъ.

Сла́ва: Ско́рѡ совни́демъ въ невѣ́стникъ хрⷭ҇то́въ, да всѝ ѹ҆слы́шимъ бл҃же́нный гла́съ хрⷭ҇та̀ бг҃а на́шегѡ: прiиди́те лю́бѧщiи нбⷭ҇нꙋю сла́вꙋ, соприча̑стницы бы́вше мꙋ́дрыхъ дѣ́въ, ѹ҆ѧсни́вше свѣщы̀ на́шѧ вѣ́рою.

И҆ ны́нѣ: Дꙋшѐ, пока́йсѧ пре́жде и҆схо́да твоегѡ̀, сꙋ́дъ неꙋмы́тенъ грѣ̑шнымъ є҆́сть, и҆ нестерпи́мый, возопíй гдⷭ҇ꙋ во ѹ҆миле́нiи се́рдца: согрѣши́хъ тѝ въ вѣ́дѣнiи и҆ не въ вѣ́дѣнiи, ще́дрый, мл҃твами бцⷣы ѹ҆ще́дри, и҆ сп҃си́ мѧ.

Гдⷭ҇и поми́лꙋй, м҃. и҆ мл҃тва:

Тебѣ̀ гдⷭ҇и, є҆ди́номꙋ бл҃го́мꙋ и҆ непамѧтоsло́бномꙋ и҆сповѣ́даю грѣхѝ моѧ̑, тебѣ̀ припа́даю вопiѧ̀ недосто́йный: согрѣши́хъ гдⷭ҇и, согрѣши́хъ, и҆ нѣ́смь досто́инъ воззрѣ́ти на высотꙋ̀ нбⷭ҇нꙋю ѿ мно́жества непра́вдъ мои́хъ. но гдⷭ҇и мо́й гдⷭ҇и, да́рꙋй мѝ сле́зы ѹ҆миле́нiѧ, є҆ди́ный бл҃же и҆ млⷭ҇тивый, ꙗ҆́кѡ да и҆́ми тѧ̀ ѹ҆молю̀, ѡ҆чи́ститисѧ пре́жде конца̀ ѿ всѧ́кагѡ грѣха̀: стра́шно бо и҆ гро́зно мѣ́сто и҆́мамъ проитѝ, тѣ́ла разлꙋчи́всѧ, и҆ мно́жество мѧ̀ мра́чное и҆ безчеловѣ́чное де́монѡвъ срѧ́щетъ, и҆ никто́же въ по́мощь спꙋ́тствꙋѧй, и҆лѝ и҆збавлѧ́ѧй. тѣ́мъ припа́даю твое́й бл҃гости, не преда́ждь ѡ҆би́дѧщымъ мѧ̀, нижѐ да похва́лѧтсѧ ѡ҆ мнѣ̀ вразѝ моѝ бл҃гíй гдⷭ҇и, нижѐ да рекꙋ́тъ: въ рꙋ́ки на́шѧ прише́лъ є҆сѝ, и҆ на́мъ пре́данъ є҆сѝ. нѝ, гдⷭ҇и, не забꙋ́ди щедро́тъ твои́хъ, и҆ не возда́ждь мѝ по беззако́нiємъ мои̑мъ, и҆ не ѿвратѝ лица̀ твоегѡ̀ ѿ менѐ, но ты̀, гдⷭ҇и, накажи́ мѧ, ѻ҆ба́че млⷭ҇тiю и҆ щедро́тами: вра́гъ же мо́й да не возра́дꙋетсѧ ѡ҆ мнѣ̀, но ѹ҆гасѝ є҆гѡ̀ на мѧ̀ прещє́нiѧ, и҆ всѐ ѹ҆празднѝ є҆гѡ̀ дѣ́йство, и҆ да́ждь мѝ къ тебѣ̀ пꙋ́ть неꙋко́рный, бл҃гíй гдⷭ҇и: зане́же и҆ согрѣши́въ не прибѣго́хъ ко и҆но́мꙋ врачꙋ̀, и҆ не простро́хъ рꙋкѝ моеѧ̀ къ бо́гꙋ чꙋжде́мꙋ. не ѿри́ни ѹ҆́бѡ моле́нiѧ моегѡ̀, но ѹ҆слы́ши мѧ̀ твое́ю бл҃гостiю, и҆ ѹ҆твердѝ моѐ се́рдце стра́хомъ твои́мъ, и҆ да бꙋ́детъ бл҃года́ть твоѧ̀ на мнѣ̀ гдⷭ҇и, ꙗ҆́кѡ ѻ҆́гнь попалѧ́ѧй нечи̑стыѧ во мнѣ̀ по́мыслы. ты́ бо є҆сѝ, гдⷭ҇и, свѣ́тъ па́че всѧ́кагѡ свѣ́та: ра́дость па́че всѧ́кiѧ ра́дости, ѹ҆покое́нiе па́че всѧ́кагѡ ѹ҆покое́нiѧ: жи́знь и҆́стиннаѧ, и҆ сп҃се́нiе, пребыва́ющее во вѣ́ки вѣкѡ́въ, а҆ми́нь.



По є҃-й каѳíсмѣ, трист҃о́е.

Та́же тропарѝ, гла́съ є҃:

Стра́шный тво́й прⷭ҇то́лъ, лꙋка́вое моѐ житiѐ, и҆ кто́ мѧ и҆зба́витъ тогда́шнiѧ нꙋ́жды, а҆́ще не ты̀ поми́лꙋеши мѧ̀ хрⷭ҇тѐ бж҃е, ꙗ҆́кѡ ще́дръ и҆ чл҃вѣколю́бецъ;

Сла́ва: Попече́нiе житiѧ̀ и҆згна́ мѧ раѧ̀, и҆ что̀ сотворю̀ ѿча́ѧнный; сегѡ̀ ра́ди толкꙋ̀ во врата̀ и҆ зовꙋ̀: гдⷭ҇и гдⷭ҇и, ѿве́рзи мѝ покаѧ́нiемъ, и҆ сп҃си́ мѧ.

И҆ ны́нѣ: Кíй нарече́мъ хра́мъ тво́й, бцⷣе: приста́нище ли дх҃о́вное; и҆лѝ ра́й сла́дости нбⷭ҇ныѧ, хода́тайственъ жи́зни неконча́емыѧ; всѧ̑ бо и҆́маши дѡ́браѧ. всегда̀ моли́сѧ хрⷭ҇тꙋ̀, спасти́сѧ дꙋша́мъ на́шымъ.

Гдⷭ҇и поми́лꙋй, м҃. и҆ мл҃тва:

Бж҃е првⷣный и҆ хва́льный, бж҃е вели́кiй и҆ крѣ́пкiй, бж҃е превѣ́чный, ѹ҆слы́ши грѣ́шнагѡ мꙋ́жа мл҃твꙋ въ ча́съ се́й: ѹ҆слы́ши мѧ̀, ѡ҆бѣща́вый ѹ҆слы́шати во и҆́стинѣ тѧ̀ призыва́ющихъ, и҆ не ѡ҆мерзи́ мѧ нечи̑стыѧ ѹ҆стнѣ̀ и҆мꙋ́ща, и҆ во грѣсѣ́хъ содержи́ма, ѹ҆пова́нiе всѣ́хъ концє́въ землѝ, и҆ стра́нствꙋющихъ дале́че. прiимѝ ѻ҆рꙋ́жiе и҆ щи́тъ, и҆ воста́ни въ по́мощь мою̀, и҆зле́й ме́чь, и҆ заключѝ сопроти́въ гонѧ́щихъ мѧ̀: запретѝ нечи̑стымъ дꙋховѡ́мъ ѿ лица̀ безꙋ́мiѧ моегѡ̀, и҆ да ѿлꙋчи́тсѧ ѿ моеѧ̀ мы́сли дꙋ́хъ не́нависти, и҆ sлопомнѣ́нiѧ, дꙋ́хъ за́висти и҆ ле́сти, дꙋ́хъ боѧ́зни и҆ ѹ҆ны́нiѧ, дꙋ́хъ го́рдости и҆ всѧ́кiѧ и҆ны́ѧ sло́бы: и҆ да ѹ҆га́снетъ всѧ́кое разжже́нiе и҆ движе́нiе пло́ти моеѧ̀, ѿ дiа́вольскагѡ дѣ́йства составлѧ́емое, и҆ да просвѣти́тсѧ моѧ̀ дꙋша̀, и҆ тѣ́ло, и҆ дꙋ́хъ свѣ́томъ твоегѡ̀ бж҃е́ственнагѡ позна́нiѧ, да мно́жествомъ щедро́тъ твои́хъ дости́гнꙋ соедине́нiѧ вѣ́ры, въ мꙋ́жа соверше́нна, въ мѣ́рꙋ во́зраста, и҆ просла́влю со а҆́гг҃лы, и҆ всѣ́ми ст҃ы́ми твои́ми, всечⷭ҇тно́е и҆ великолѣ́пое и҆́мѧ твоѐ, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.



По s҃-й каѳíсмѣ, трист҃о́е.

Та́же тропарѝ, гла́съ г҃:

Хвалꙋ̀ приношꙋ̀ тѝ гдⷭ҇и, прегрѣшє́нiѧ моѧ̑ всѧ̑ возвѣща́ю тѝ, бж҃е, ѡ҆брати́въ поми́лꙋй мѧ̀.

Сла́ва: Сп҃си́ мѧ бж҃е мо́й, ꙗ҆́коже и҆ногда̀ мытарѧ̀ сп҃слъ є҆сѝ: и҆ блꙋдни́цы сле́зъ не презрѣ́вый, и҆ моѐ воздыха́нiе прiимѝ сп҃се мо́й, и҆ сп҃си́ мѧ.

И҆ ны́нѣ: Ра́бски ны́нѣ притека́ю къ покро́вꙋ твоемꙋ̀ пренепоро́чнаѧ, и҆зба́ви мѧ̀ бг҃ороди́тельнице, слiѧ́нiѧ страсте́й, ꙗ҆́кѡ безстра́стiѧ вино́внаго ро́ждшаѧ.

Гдⷭ҇и поми́лꙋй, м҃. и҆ мл҃тва:

Бл҃годари́мъ тѧ̀ гдⷭ҇и бж҃е на́шъ, ѡ҆ всѣ́хъ бл҃годѣѧ́нiихъ твои́хъ, ꙗ҆̀же ѿ пе́рвагѡ во́зраста до настоѧ́щагѡ, въ на́съ недосто́йныхъ бы́вшихъ, ѡ҆ и҆́хже вѣ́мы и҆ не вѣ́мы, ѡ҆ ꙗ҆вле́нныхъ и҆ неѧвле́нныхъ, ꙗ҆̀же дѣ́ломъ бы́вшихъ, и҆ сло́вомъ: возлюби́вый на́съ, ꙗ҆́коже и҆ є҆диноро́днаго твоего̀ сн҃а ѡ҆ на́съ да́ти и҆зво́ливый, сподо́би и҆ на́съ достѡ́йны бы́ти твоеѧ̀ любвѐ. да́ждь сло́вомъ твои́мъ мꙋ́дрость, и҆ стра́хомъ твои́мъ вдохнѝ крѣ́пость ѿ твоеѧ̀ си́лы, и҆ а҆́ще что̀ хотѧ́ще, и҆лѝ не хотѧ́ще согрѣши́хомъ, простѝ, и҆ не вмѣнѝ: и҆ сохранѝ дꙋ́шꙋ на́шꙋ ст҃ꙋ, и҆ предста́ви ю҆̀ твоемꙋ̀ прⷭ҇то́лꙋ со́вѣсть и҆мꙋ́щꙋ чи́стꙋ, и҆ коне́цъ досто́инъ чл҃вѣколю́бiѧ твоегѡ̀. и҆ помѧнѝ гдⷭ҇и, всѣ́хъ призыва́ющихъ и҆́мѧ твоѐ во и҆́стинѣ, помѧнѝ всѣ́хъ бл҃га и҆лѝ сопроти̑внаѧ на́мъ хотѧ́щихъ, вси́ бо человѣ́цы є҆смы̀, и҆ всꙋ́е всѧ́къ человѣ́къ. тѣ́мже мо́лимсѧ тебѣ̀ гдⷭ҇и: пода́ждь на́мъ твоегѡ̀ бл҃гоꙋтро́бiѧ ве́лiю млⷭ҇ть.



По з҃-й каѳíсмѣ, трист҃о́е.

Та́же тропарѝ, гла́съ є҃:

Сꙋдiѝ сѣдѧ́щꙋ и҆ а҆́гг҃лѡмъ стоѧ́щымъ, трꙋбѣ̀ гласѧ́щей, пла́мени горѧ́щꙋ, что̀ сотвори́ши дꙋшѐ моѧ̀, ведо́ма на сꙋ́дъ; тогда́ бо лю̑таѧ твоѧ̑ предста́нꙋтъ, и҆ та̑йнаѧ ѡ҆блича́тсѧ согрѣшє́нiѧ. тѣ́мже пре́жде конца̀ возопíй сꙋдiѝ: бж҃е ѡ҆чи́сти мѧ̀, и҆ сп҃си́ мѧ.

Сла́ва: Всѝ побди́мъ, и҆ хрⷭ҇та̀ ѹ҆срѧ́щимъ со мно́жествомъ є҆ле́а, и҆ свѣща́ми свѣ́тлыми, ꙗ҆́кѡ да черто́га внꙋ́трь сподо́бимсѧ. и҆́же бо внѣ̀ двере́й пости́гнꙋвый, бездѣ́льнѡ бг҃ови воззове́тъ: поми́лꙋй мѧ̀.

И҆ ны́нѣ: На ѻ҆дрѣ̀ лежа̀ согрѣше́нiй мно́гихъ, ѡ҆крада́емь є҆́смь въ наде́жди сп҃се́нiѧ моегѡ̀: и҆́бо со́нъ моеѧ̀ лѣ́ности хода́тайствꙋетъ дꙋшѝ мое́й мꙋ́кꙋ. но ты̀ бж҃е рожде́йсѧ ѿ дв҃ы, воздви́гни мѧ̀ къ твоемꙋ̀ пѣ́нiю, да сла́влю тѧ̀.

Гдⷭ҇и поми́лꙋй, м҃. и҆ мл҃тва:

Гдⷭ҇и бж҃е мо́й, ꙗ҆́кѡ бл҃гъ и҆ чл҃вѣколю́бецъ, мнѡ́гiѧ млⷭ҇ти сотвори́лъ є҆сѝ со мно́ю, ꙗ҆̀же не ча́ѧхъ ви́дѣти, и҆ что̀ возда́мъ твое́й бл҃гости, гдⷭ҇и мо́й гдⷭ҇и; бл҃годарю̀ твоѐ многопѣ́тое и҆́мѧ: бл҃годарю̀ твоѐ неисповѣди́мое на мнѣ̀ бл҃гоꙋтро́бiе: бл҃годарю̀ безприкла́дное твоѐ долготерпѣ́нiе. и҆ ѿ ны́нѣ застꙋпѝ, и҆ помозѝ мнѣ̀, и҆ покры́й мѧ̀ влⷣко ѿ всѣ́хъ, є҆́же не ктомꙋ̀ согрѣша́ти предꙿ тобо́ю: ты́ бо вѣ́си є҆стества̀ моегѡ̀ ѹ҆добопоползнове́нное, ты̀ вѣ́си безꙋ́мiе моѐ, ты̀ вѣ́си мно́ю содѣ̑ѧннаѧ, ꙗ҆̀же въ вѣ́дѣнiи и҆ не въ вѣ́дѣнiи, ꙗ҆̀же вѡ́льнаѧ и҆ невѡ́льнаѧ, ꙗ҆̀же въ нощѝ и҆ во днѝ, и҆ во ѹ҆мѣ̀ и҆ мы́сли: ꙗ҆́кѡ бла́гъ ѹ҆́бѡ и҆ чл҃вѣколю́бецъ бг҃ъ, ѡ҆чи́сти ѧ҆̀ росо́ю млⷭ҇ти твоеѧ̀ пребл҃гíй гдⷭ҇и, и҆ сп҃сѝ на́съ и҆́мене ра́ди твоегѡ̀ ст҃а́гѡ, и҆́миже вѣ́си сꙋдьба́ми. ты́ бо є҆сѝ свѣ́тъ, и҆ и҆́стина, и҆ живо́тъ: и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.



По и҃-й каѳíсмѣ, трист҃о́е.

Та́же тропарѝ, гла́съ є҃:

Во глꙋбины̑ мѧ̀ грѣха̀ попо́лзшасѧ, треволне́нiе ѡ҆бꙋрева́етъ ѿча́ѧнiѧ: но предварѝ хрⷭ҇тѐ, ꙗ҆́кѡ всеси́ленъ ѹ҆пра́вителю всѣ́хъ, и҆ ко приста́нищꙋ ти́хомꙋ ѹ҆стремѝ безстра́стiѧ, за бл҃гоꙋтро́бiе сп҃се, и҆ сп҃си́ мѧ.

Сла́ва: Дꙋшѐ, ꙗ҆̀же здѣ̀ привре́мєнна, та́мѡ же вѣ̑чна: зрю̀ сꙋди́лище, и҆ на прⷭ҇то́лѣ сꙋдiю̀, и҆ трепе́щꙋ и҆зрече́нiѧ. про́чее дꙋшѐ ѡ҆брати́сѧ, сꙋ́дъ непроща́емь.

И҆ ны́нѣ: Наде́жде ненадѣ́емыхъ, по́моще безпомо́щныхъ, застꙋпле́нiе на тѧ̀ ѹ҆пова́ющихъ, ст҃а́ѧ влⷣчце бцⷣе, по́мощь твою̀ низпослѝ на́мъ.

Гдⷭ҇и поми́лꙋй. м҃. и҆ мл҃тва:

Гдⷭ҇и ще́дрый, и҆ млⷭ҇тивый, долготерпѣли́ве и҆ многомлⷭ҇тиве, внꙋшѝ мл҃твꙋ, и҆ вонмѝ гла́сꙋ моле́нiѧ моегѡ̀, сотворѝ со мно́ю зна́менiе во бл҃го, наста́ви мѧ̀ на пꙋ́ть тво́й, є҆́же ходи́ти во и҆́стинѣ твое́й: возвеселѝ се́рдце моѐ, во є҆́же боѧ́тисѧ и҆́мене твоегѡ̀ ст҃а́гѡ. Зане́же ве́лiй є҆сѝ, и҆ творѧ́й чꙋдеса̀, ты̀ є҆сѝ бг҃ъ є҆ди́нъ, и҆ нѣ́сть подо́бенъ тебѣ̀ въ бозѣ́хъ гдⷭ҇и, си́льный въ млⷭ҇ти, и҆ бл҃гíй въ крѣ́пости, во є҆́же помога́ти, и҆ ѹ҆тѣша́ти, и҆ сп҃са́ти всѧ̑ ѹ҆пова́ющыѧ на и҆́мѧ твоѐ, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.



По ѳ҃-й каѳíсмѣ, трист҃о́е.

Та́же тропарѝ, гла́съ s҃:

Помышлѧ́ю де́нь стра́шный, и҆ пла́чꙋ дѣѧ́нiй мои́хъ лꙋка́выхъ: ка́кѡ ѿвѣща́ю безсме́ртномꙋ цр҃ю̀; и҆лѝ ко́имъ дерзнове́нiемъ воззрю̀ на сꙋдiю̀ блꙋ́дный а҆́зъ; бл҃гоꙋтро́бный ѻ҆́ч҃е, сн҃е є҆диноро́дный, дш҃е ст҃ы́й, поми́лꙋй мѧ̀.

Сла́ва: Во ѹ҆до́лѣ плаче́внѣ, на мѣ́стѣ є҆́же завѣща́лъ є҆сѝ, є҆гда̀ сѧ́деши млⷭ҇тиве, сотвори́ти првⷣный сꙋ́дъ, не ѡ҆бличѝ моѧ̑ сокровє́ннаѧ, нижѐ посрамѝ менѐ предꙿ а҆́гг҃лы: но пощади́ мѧ бж҃е, и҆ поми́лꙋй мѧ̀.

И҆ ны́нѣ: Ѹ҆пова́нiе, и҆ покро́въ держа́вный къ тебѣ̀ притека́ющихъ, бг҃ороди́тельнице, бл҃го́е предста́тельство мíра, молѝ со безпло́тными прилѣ́жнѡ, є҆го́же родила̀ є҆сѝ чл҃вѣколю́бнѣйшаго бг҃а, и҆зба́витисѧ дꙋша́мъ на́шымъ ѿ всѧ́кагѡ преще́нiѧ, є҆ди́на бл҃гослове́ннаѧ.

Гдⷭ҇и поми́лꙋй, м҃. и҆ мл҃тва:

Влⷣко гдⷭ҇и бж҃е на́шъ, и҆́же є҆ди́нъ ѻ҆каѧ́нныѧ моеѧ̀ дꙋшѝ недꙋ́гъ, и҆ сеѧ̀ и҆сцѣле́нiе вѣ́дый, и҆сцѣлѝ ю҆̀, ꙗ҆́коже вѣ́си ра́ди мно́жества млⷭ҇ти твоеѧ̀, и҆ щедро́тъ твои́хъ: поне́же ѿ дѣ́лъ мои́хъ нѣ́сть пла́стырѧ приложи́ти є҆́й, нижѐ є҆ле́а, ни ѡ҆бѧза́нiѧ, но ты̀ прише́дый не пра́вєдныѧ призва́ти, но грѣ̑шныѧ въ покаѧ́нiе, поми́лꙋй, ѹ҆ще́дри, простѝ ю҆̀, раздерѝ рꙋкописа́нiе мно́гихъ мои́хъ и҆ стꙋ́дныхъ дѣѧ́нiй, и҆ наста́ви мѧ̀ на пра́вый пꙋ́ть тво́й, да ходѧ́й во и҆́стинѣ твое́й, возмогꙋ̀ и҆збѣжа́ти стрѣ́лъ лꙋка́вагѡ, и҆ си́це предста́нꙋ неѻсꙋжде́ннѡ предꙿ стра́шнымъ прⷭ҇то́ломъ твои́мъ, сла́вѧ и҆ воспѣва́ѧ прест҃о́е твоѐ и҆́мѧ во вѣ́ки, а҆ми́нь.



По i҃-й каѳíсмѣ, трист҃о́е.

Та́же тропарѝ, гла́съ s҃:

Стра́шнагѡ днѐ прише́ствiѧ твоегѡ̀ ѹ҆жаса́юсѧ хрⷭ҇тѐ, и҆ неꙋмы́тнагѡ сꙋди́лища боѧ́сѧ гдⷭ҇и, ѹ҆жаса́юсѧ и҆ трепе́щꙋ, ꙗ҆́кѡ и҆мы́й мно́жество согрѣше́нiй: но пре́жде конца̀ ꙗ҆́кѡ млⷭ҇тивъ бг҃ъ ѡ҆братѝ, и҆ сп҃си́ мѧ сп҃се мо́й многомлⷭ҇тиве.

Сла́ва: Е҆гда̀ престо́ли на сꙋ́дъ поста́вѧтсѧ гдⷭ҇и, и҆ сꙋди́лищꙋ твоемꙋ̀ предста́нꙋтъ человѣ́цы: не предпочте́тсѧ ца́рь во́ина, не преимꙋ́ществитъ влады́ка раба̀: кíйждо бо ѿ свои́хъ дѣ́лъ и҆лѝ просла́витсѧ, и҆лѝ постыди́тсѧ.

И҆ ны́нѣ: Вели́кихъ дарова́нiй чⷭ҇таѧ дв҃о бг҃омт҃и, ты̀ сподо́биласѧ є҆сѝ: ꙗ҆́кѡ родила̀ є҆сѝ пло́тiю є҆ди́наго ѿ трⷪ҇цы, хрⷭ҇та̀ жизнода́вца, во сп҃се́нiе дꙋ́шъ на́шихъ.

Гдⷭ҇и поми́лꙋй, м҃ и҆ мл҃тва:

Гдⷭ҇и бж҃е на́шъ, въ млⷭ҇ти бога́тый, и҆ въ щедро́тахъ непостижи́мый, є҆ди́не по є҆стествꙋ̀ безгрѣ́шенъ, и҆ на́съ ра́ди кромѣ̀ грѣха̀ бы́въ человѣ́къ, ѹ҆слы́ши въ ча́съ се́й болѣ́зненное моѐ сiѐ моле́нiе, ꙗ҆́кѡ ни́щъ и҆ ѹ҆бо́гъ є҆́смь ѿ дѣ́лъ бл҃ги́хъ, и҆ се́рдце моѐ смѧте́сѧ внꙋ́трь менѐ. Ты́ бо вѣ́си вы́шнiй цр҃ю̀, гдⷭ҇и нб҃сѐ и҆ землѝ, ꙗ҆́кѡ всю̀ мою̀ ю҆́ность во грѣсѣ́хъ и҆жди́хъ: и҆ въ слѣ́дъ похоте́й пло́ти моеѧ̀ ходи́въ, ве́сь смѣ́хъ де́монѡмъ бы́хъ, ве́сь дiа́волꙋ послѣ́довахъ вы́нꙋ, въ тимѣ́нiи сласте́й валѧ́ѧйсѧ. Ѡ҆мрачи́всѧ бо помышле́нiемъ ѿ младе́нства да́же и҆ до ны́нѣ, никогда́же восхотѣ́хъ сотвори́ти во́лю твою̀ ст҃ꙋ́ю: но ве́сь ѿ навѣ́тꙋющихъ мѧ̀ страсте́й плѣни́всѧ, смѣ́хъ и҆ порꙋга́нiе де́монѡмъ бы́хъ, ника́коже во ѹ҆мѣ̀ помышлѧ́ѧй, ꙗ҆́кѡ нестерпи́мый гнѣ́въ є҆́же на грѣ́шники преще́нiѧ твоегѡ̀, и҆ лежа́щꙋю гее́ннꙋ ѻ҆́гненнꙋю. Ꙗ҆́коже ѿсю́дꙋ во ѿча́ѧнiе впады́й, и҆ ника́коже въ чꙋ́вствѣ ѡ҆браще́нiѧ бы́въ, пꙋ́стъ и҆ на́гъ є҆́же ѿ твоеѧ̀ дрꙋ́жбы бы́хъ. Кíй бо ви́дъ грѣха̀ не содѣ́лахъ; ко́е дѣ́ло де́мѡнское не содѣ́ѧхъ; ко́е дѣѧ́нiе стꙋ́дное и҆ блꙋ́дное не съ преимꙋ́ществомъ и҆ тща́нiемъ соверши́хъ; ѹ҆́мъ воспомина́ньми плотски́ми ѡ҆скверни́хъ, тѣ́ло смѣше́ньми ѡ҆калѧ́хъ, дꙋ́хъ сосложе́нiемъ ѡ҆скверни́хъ: всѧ́къ ѹ҆́дъ ѻ҆каѧ́нныѧ моеѧ̀ пло́ти слꙋжи́ти и҆ рабо́тати грѣхѡ́мъ возлюби́хъ. И҆ кто̀ про́чее не возрыда́етъ мѧ̀ ѻ҆каѧ́ннаго; кто̀ не воспла́четъ мѧ̀ ѡ҆сꙋжде́ннаго; а҆́зъ бо є҆ди́нъ, влⷣко, ꙗ҆́рость твою̀ прогнѣ́вахъ: а҆́зъ є҆ди́нъ гнѣ́въ тво́й на мѧ̀ разжего́хъ: а҆́зъ є҆ди́нъ лꙋка́вое предꙿ тобо́ю сотвори́хъ, превозше́дъ и҆ препобѣди́въ всѧ̑ ѿ вѣ́ка грѣ́шники, несравне́ннѡ погрѣши́вый, и҆ непроще́ннѡ. Но поне́же многомлⷭ҇тивый и҆ бл҃гоꙋтро́бный є҆сѝ чл҃вѣколю́бче, и҆ ѡ҆жида́еши человѣ́ческагѡ ѡ҆браще́нiѧ: сѐ и҆ а҆́зъ вверга́ю себѐ предꙿ стра́шное и҆ нестерпи́мое твоѐ сꙋди́ще, и҆ ꙗ҆́коже пречⷭ҇тымъ твои̑мъ нога́мъ каса́ѧйсѧ, и҆зꙿ глꙋбины̀ дꙋшѝ взыва́ю тѝ: ѡ҆чи́сти гдⷭ҇и, простѝ бл҃гопремѣни́телю, поми́лꙋй не́мощь мою̀, приклони́сѧ недоꙋмѣ́нiю моемꙋ̀, вонмѝ моле́нiю моемꙋ̀, и҆ сле́зъ мои́хъ не премолчѝ. прiими́ мѧ ка́ющагосѧ, и҆ заблꙋ́ждшаго ѡ҆братѝ: ѡ҆браща́ющагосѧ ѡ҆бꙿимѝ, и҆ молѧ́щагосѧ простѝ. Не бо̀ положи́лъ є҆сѝ покаѧ́нiе пра́вєднымъ, не положи́лъ є҆сѝ проще́нiе несогрѣша́ющымъ: но положи́лъ є҆сѝ покаѧ́нiе мнѣ̀ грѣ́шномꙋ, въ ни́хже въ негодова́нiе твоѐ содѣ́ѧхъ. на́гъ и҆ ѡ҆бнаже́нъ предꙿ тобо́ю предстою̀, сердцевѣ́дче гдⷭ҇и, и҆сповѣ́даѧй моѧ̑ грѣхѝ: не бо̀ могꙋ̀ воззрѣ́ти и҆ ви́дѣти высотꙋ̀ нбⷭ҇нꙋю, ѿ тѧ́жести грѣхѡ́въ мои́хъ слѧца́емь. Просвѣтѝ ѹ҆́бѡ ѻ҆́чи се́рдца моегѡ̀, и҆ да́ждь мѝ ѹ҆миле́нiе къ покаѧ́нiю и҆ сокрꙋше́нiе се́рдца ко и҆справле́нiю: да со бл҃го́ю наде́ждею, и҆ и҆́стиннымъ ѹ҆вѣре́нiемъ, къ та́мошнемꙋ мíрꙋ пойдꙋ̀, хвалѧ̀ и҆ бл҃гословѧ̀ вы́нꙋ всест҃о́е и҆́мѧ твоѐ, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.



По а҃_i-й каѳíсмѣ, трист҃о́е.

Та́же тропарѝ, гла́съ з҃:

И҆мꙋ́щи дꙋшѐ моѧ̀ врачевство̀ покаѧ́нiѧ, пристꙋпѝ, слезѧ́щи, воздыха́нiемъ вопiю́щи: врачꙋ̀ дꙋ́шъ и҆ тѣле́съ свободѝ мѧ̀ чл҃вѣколю́бче, ѿ мно́гихъ согрѣше́нiй. сопричти́ мѧ блꙋдни́цѣ, и҆ разбо́йникꙋ, и҆ мытарю̀: и҆ да́рꙋй мѝ бж҃е, беззако́нiй мои́хъ проще́нiе, и҆ сп҃си́ мѧ.

Сла́ва: Мытаре́вꙋ покаѧ́нiю не поревнова́хъ, и҆ блꙋдни́цы сле́зъ не стѧжа́хъ: недоꙋмѣ́юсѧ бо ѿ ѡ҆слѣпле́нiѧ ѡ҆ таково́мъ и҆справле́нiи: но твои́мъ бл҃гоꙋтро́бiемъ сп҃си́ мѧ хрⷭ҇тѐ бж҃е, ꙗ҆́кѡ чл҃вѣколю́бецъ.

И҆ ны́нѣ: Бцⷣе дв҃о нескве́рнаѧ, сн҃а твоего̀ молѝ съ го́рними си́лами, проще́нiе прегрѣше́нiй на́мъ пре́жде конца̀ дарова́ти, и҆ ве́лiю млⷭ҇ть.

Гдⷭ҇и поми́лꙋй, м҃ и҆ мл҃тва:

Возсiѧ́й въ сердца́хъ на́шихъ чл҃вѣколю́бче гдⷭ҇и, твоегѡ̀ бг҃овѣ́дѣнiѧ нетлѣ́нный свѣ́тъ, и҆ мы́слєнныѧ на̑ша ѿве́рзи ѻ҆́чи, во є҆ѵⷢ҇льскихъ твои́хъ проповѣ́данiй разꙋмѣ́нiе: вложѝ въ на́съ и҆ бл҃же́нныхъ твои́хъ за́повѣдей стра́хъ, да плотскȋѧ по́хѡти всѧ̑ попра́вше, дх҃о́вное жи́тельство про́йдемъ, всѧ̑ ꙗ҆̀же ко бл҃гоꙋгожде́нiю твоемꙋ̀ и҆ мꙋ́дрствꙋюще и҆ дѣ́юще. Ты́ бо є҆сѝ просвѣще́нiе дꙋ́шъ и҆ тѣле́съ на́шихъ хрⷭ҇тѐ бж҃е, и҆ тебѣ̀ сла́вꙋ возсыла́емъ со безнача́льнымъ твои́мъ ѻ҆ц҃е́мъ, и҆ всест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ, а҆ми́нь.



По в҃_i-й каѳíсмѣ, трист҃о́е.

Та́же тропарѝ, гла́съ з҃:

Блꙋдни́цы сле́зы и҆ петрѡ́вы прiе́мый гдⷭ҇и, и҆ мытарѧ̀ ѡ҆правда́вый, и҆зꙿ глꙋбины̀ воздохнꙋ́вша: и҆ менѐ во ѹ҆миле́нiи припа́дающа ѹ҆ще́дри сп҃се, и҆ поми́лꙋй мѧ̀.

Сла́ва: Прiимѝ ꙗ҆́кѡ мытарѧ̀ гдⷭ҇и, ꙗ҆́кѡ блꙋдни́цꙋ ѡ҆чи́сти мѧ̀ влⷣко, ꙗ҆́кѡ ханане́ю поми́лꙋй, по вели́цѣй твое́й млⷭ҇ти.

И҆ ны́нѣ: Мт҃и свѣ́та бл҃гослове́ннаѧ бцⷣе, моли́сѧ хрⷭ҇тꙋ̀ бг҃ꙋ совозсiѧ́ти ѹ҆́тро, и҆ ве́лiю млⷭ҇ть дꙋша́мъ на́шымъ.

Гдⷭ҇и поми́лꙋй, м҃. и҆ мл҃тва:

Гдⷭ҇и бж҃е мо́й, є҆ди́нъ бл҃гíй и҆ чл҃вѣколюби́вый, є҆ди́нъ млⷭ҇тивый и҆ кро́ткiй, є҆ди́нъ и҆́стинный и҆ првⷣный, є҆ди́нъ ще́дрый и҆ млⷭ҇тивый бж҃е на́шъ: да прiи́детъ си́ла твоѧ̀ на мѧ̀ грѣ́шнаго и҆ непотре́бнаго раба̀ твоего̀, и҆ да ѹ҆крѣпи́тъ мо́й хра́мъ є҆ѵⷢ҇лiемъ бж҃е́ственнагѡ ѹ҆че́нiѧ твоегѡ̀. влⷣко и҆ чл҃вѣколю́бче, любобл҃же, любобл҃гоꙋтро́бне, просвѣтѝ моѧ̑ ѹ҆трѡ́бы, и҆ всѧ̑ ѹ҆́ды твое́ю во́лею: ѡ҆чи́сти мѧ̀ ѿ всѧ́кiѧ sло́бы и҆ грѣха̀, соблюди́ мѧ нескве́рна, и҆ непоро́чна ѿ всѧ́кагѡ наи́тiѧ и҆ дѣ́йства дiа́волѧ, и҆ да́рꙋй мѝ по твое́й бл҃гости, твоѧ̑ разꙋмѣ́ти, твоѧ̑ мꙋ́дрствовати, и҆ въ твои́хъ хотѣ́нiихъ жи́ти, твоегѡ̀ стра́ха страши́тисѧ, є҆́же твори́ти тебѣ̀ бл҃гоꙋгѡ́днаѧ до послѣ́днѧгѡ моегѡ̀ и҆здыха́нiѧ, ꙗ҆́кѡ да по неисповѣди́мой твое́й млⷭ҇ти соблюде́ши моѐ тѣ́ло и҆ дꙋ́шꙋ, ѹ҆́мъ же и҆ мы̑сли, неискꙋше́нъ всѧ́кiѧ сопротиволежа́щiѧ сѣ́ти хра́мъ. гдⷭ҇и мо́й гдⷭ҇и, покры́й мѧ̀ твои́мъ бл҃гоꙋтро́бiемъ, и҆ не ѡ҆ста́ви мѧ̀ грѣ́шнаго, и҆ нечи́стаго, и҆ недосто́йнаго раба̀ твоего̀: ꙗ҆́кѡ ты̀ є҆сѝ защи́титель мо́й гдⷭ҇и, и҆ ѡ҆ тебѣ̀ пѣ́нiе моѐ вы́нꙋ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.



По г҃_i-й каѳíсмѣ, трист҃о́е.

Та́же тропарѝ, гла́съ и҃:

Ѻ҆́комъ бл҃гоꙋтро́бнымъ, гдⷭ҇и, ви́ждь моѐ смире́нiе, ꙗ҆́кѡ пома́лѣ жи́знь моѧ̀ и҆ждива́етсѧ, и҆ ѿ дѣ́лъ нѣ́сть мнѣ̀ сп҃се́нiѧ. сегѡ̀ ра́ди молю́сѧ: ѻ҆́комъ бл҃гоꙋтро́бнымъ гдⷭ҇и, ви́ждь моѐ смире́нiе, и҆ сп҃си́ мѧ.

Сла́ва: Ꙗ҆́кѡ сꙋдiѝ предстоѧ́щꙋ, попецы́сѧ дꙋшѐ, и҆ стра́шнагѡ днѐ ча́съ помышлѧ́й: сꙋ́дъ бо немлⷭ҇тивъ є҆́сть не сотво́ршымъ млⷭ҇ти. возопíй ѹ҆̀бо хрⷭ҇тꙋ̀ бг҃ꙋ: сердцевѣ́дче, согрѣши́хъ, пре́жде да́же не ѡ҆сꙋ́диши, поми́лꙋй мѧ̀.

И҆ ны́нѣ: Стра́шнагѡ твоегѡ̀ и҆ гро́знагѡ и҆ неꙋмы́тнагѡ сꙋда̀ хрⷭ҇тѐ, во ѹ҆мѣ̀ прiе́мъ де́нь и҆ ча́съ трепе́щꙋ ꙗ҆́кѡ sлодѣ́й, стꙋда̀ дѣла̀ и҆ дѣѧ̑нiѧ и҆мѣ́ѧ лю̑таѧ, ꙗ҆̀же є҆ди́нъ а҆́зъ содѣ́ѧхъ прилѣ́жнѡ. тѣ́мже стра́хомъ припа́даю тебѣ̀, вопiѧ̀ болѣ́зненнѡ: мл҃твами ро́ждшiѧ тѧ̀ многомлⷭ҇тиве, сп҃си́ мѧ.

Гдⷭ҇и поми́лꙋй, м҃. и҆ мл҃тва:

Гдⷭ҇и ст҃ы́й, и҆́же въ вы́шнихъ живы́й, и҆ всеви́дѧщимъ твои́мъ ѻ҆́комъ призира́ѧй на всю̀ тва́рь, тебѣ̀ приклони́хомъ вы́ю дꙋшѝ и҆ тѣлесѐ, и҆ тебѣ̀ мо́лимсѧ ст҃ы́й ст҃ы́хъ: прострѝ рꙋ́кꙋ твою̀ неви́димꙋю ѿ ст҃а́гѡ жили́ща твоегѡ̀, и҆ бл҃гословѝ всѧ̑ ны̀. и҆ а҆́ще что̀ къ тебѣ̀ согрѣши́хомъ во́лею и҆ нево́лею, ꙗ҆́кѡ бл҃гъ и҆ чл҃вѣколю́бецъ бг҃ъ простѝ, да́рꙋѧй на́мъ и҆ ми̑рнаѧ бл҃га̑ѧ твоѧ̑. твое́ бо є҆́сть є҆́же ми́ловати и҆ сп҃са́ти бж҃е на́шъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.



По д҃_i-й каѳíсмѣ, трист҃о́е.

Та́же тропарѝ, гла́съ и҃:

Ꙗ҆́кѡ блꙋдни́ца припа́даю тѝ, да прiимꙋ̀ ѡ҆ставле́нiе, и҆ вмѣ́стѡ мѵ́ра сле́зы ѿ се́рдца приношꙋ́ ти, хрⷭ҇тѐ бж҃е: да ꙗ҆́кѡ ѻ҆́нꙋю ѹ҆ще́дриши мѧ̀ сп҃се, и҆ пода́си ѡ҆чище́нiе грѣхѡ́въ. ꙗ҆́кѡ ѻ҆́наѧ бо зовꙋ́ ти: и҆зба́ви мѧ̀ ѿ тимѣ́нiѧ дѣ́лъ мои́хъ.

Сла́ва: Почто̀ не помышлѧ́еши дꙋшѐ моѧ̀ сме́рти; почто̀ не ѡ҆браща́ешисѧ про́чее ко и҆справле́нiю, пре́жде трꙋбы̀ глаше́нiѧ на сꙋдѣ̀; тогда̀ нѣ́сть вре́мѧ покаѧ́нiѧ. прiимѝ во ѹ҆мѣ̀ мытарѧ̀ и҆ блꙋдни́цꙋ, зовꙋ́щыѧ: согрѣши́хъ тѝ гдⷭ҇и, поми́лꙋй мѧ̀.

И҆ ны́нѣ: Ꙗ҆́кѡ превосходѧ́щаѧ вои́стиннꙋ рождество́мъ твои́мъ си̑лы нбⷭ҇ныѧ, приснодв҃о бцⷣе, и҆̀же тобо́ю бж҃ество́мъ ѡ҆богати́вшесѧ, непреста́ннѡ тѧ̀ велича́емъ.

Гдⷭ҇и поми́лꙋй, м҃. и҆ мл҃тва:

Бл҃годари́мъ тѧ̀ гдⷭ҇и бж҃е на́шъ, сп҃се́нiй на́шихъ, ꙗ҆́кѡ всѧ̑ твори́ши во бл҃годѣѧ̑нiѧ жи́зни на́шеѧ: ꙗ҆́кѡ ѹ҆поко́илъ є҆сѝ на́съ въ преше́дшемъ нощно́мъ вре́мени, и҆ воздви́глъ є҆сѝ на́съ ѿ ло́жей на́шихъ, и҆ поста́вилъ є҆сѝ на́съ въ поклоне́нiе чⷭ҇тна́гѡ и҆ сла́внагѡ и҆́мене твоегѡ̀. Тѣ́мже мо́лимсѧ тебѣ̀ гдⷭ҇и: да́ждь на́мъ бл҃года́ть и҆ си́лꙋ, да сподо́бимсѧ тебѣ̀ пѣ́ти разꙋ́мнѡ, и҆ моли́тисѧ непреста́ннѡ, и҆ вы́нꙋ къ тебѣ̀ зрѣ́ти сп҃си́телю и҆ бл҃годѣ́телю на́шихъ дꙋ́шъ, стра́хомъ и҆ тре́петомъ своѐ сп҃се́нiе дѣ́йствꙋюще. ѹ҆слы́ши ѹ҆́бѡ и҆ поми́лꙋй бл҃гоꙋтро́бне на́съ, сокрꙋшѝ подꙿ но́ги на́шѧ неви̑димыѧ ра́тники и҆ врагѝ: прiимѝ ꙗ҆̀же по си́лѣ на́шей бл҃годарє́нiѧ: да́ждь на́мъ бл҃года́ть и҆ си́лꙋ, во ѿверзе́нiе ѹ҆́стъ на́шихъ, и҆ наꙋчѝ на́съ ѡ҆правда́нiємъ твои̑мъ, ꙗ҆́кѡ что̀ помо́лимсѧ, ꙗ҆́коже подоба́етъ, не вѣ́мы, а҆́ще не ты̀ гдⷭ҇и дх҃омъ твои́мъ ст҃ы́мъ наста́виши ны̀. а҆́ще же что̀ согрѣши́хомъ да́же до настоѧ́щагѡ часа̀, сло́вомъ, и҆лѝ дѣ́ломъ, и҆лѝ помышле́нiемъ, во́лею, и҆лѝ нево́лею, ѡ҆сла́би, ѡ҆ста́ви, простѝ. А҆́ще бо беззакѡ́нiѧ на́зриши гдⷭ҇и, гдⷭ҇и, кто̀ постои́тъ; ꙗ҆́кѡ ѹ҆ тебѐ ѡ҆чище́нiе є҆́сть, ѹ҆ тебѐ и҆збавле́нiе. Ты̀ є҆сѝ є҆ди́нъ ст҃ъ, помо́щникъ крѣ́пкiй, и҆ защи́титель жи́зни на́шеѧ, и҆ тѧ̀ бл҃гослови́мъ во всѧ̑ вѣ́ки, а҆ми́нь.



По є҃_i-й каѳíсмѣ, трист҃о́е.

Та́же тропарѝ, гла́съ а҃:

Ꙗ҆́кѡ пꙋчи́на мно́га прегрѣше́нiй мои́хъ сп҃се, и҆ лю́тѣ погрꙋзи́хсѧ согрѣше́ньми мои́ми: да́ждь мѝ рꙋ́кꙋ ꙗ҆́кѡ петро́ви, и҆ сп҃си́ мѧ бж҃е, и҆ поми́лꙋй мѧ̀.

Сла́ва: Ꙗ҆́кѡ помышле́нiи лꙋка́выми, и҆ дѣ́лы ѡ҆сꙋди́хсѧ сп҃се, мы́сль мѝ да́рꙋй ѡ҆браще́нiѧ бж҃е, да зовꙋ̀: сп҃си́ мѧ бл҃годѣ́телю бл҃гíй, и҆ поми́лꙋй мѧ̀.

И҆ ны́нѣ: Бг҃обл҃же́ннаѧ ѻ҆трокови́це и҆ пренепоро́чнаѧ, скве́рна мѧ̀ сꙋ́ща и҆ ѡ҆калѧ́нна ѿ дѣѧ́нiй безмѣ́стныхъ, и҆ скве́рныхъ помышле́нiй, ѡ҆чи́сти мѧ̀ ѻ҆каѧ́ннаго, нескве́рнаѧ и҆ чⷭ҇таѧ, всест҃а́ѧ мт҃и дв҃о.

Гдⷭ҇и поми́лꙋй, м҃. и҆ мл҃тва:

Влⷣко гдⷭ҇и i҆и҃се хрⷭ҇тѐ, ты̀ є҆сѝ помо́щникъ мо́й, въ рꙋка́хъ твои́хъ є҆́смь а҆́зъ, помози́ ми, не ѡ҆ста́ви менѐ согрѣши́ти къ тебѣ̀, ꙗ҆́кѡ заблꙋжде́нъ є҆́смь. не ѡ҆ста́ви мѧ̀ послѣ́довати во́ли пло́ти моеѧ̀: не пре́зри мѧ̀ гдⷭ҇и, ꙗ҆́кѡ не́мощенъ є҆́смь. ты̀ вѣ́си поле́зное мнѣ̀, не ѡ҆ста́ви мѧ̀ поги́бнꙋти грѣхѝ мои́ми: не ѡ҆ста́ви мѧ̀ гдⷭ҇и, не ѿстꙋпѝ ѿ менѐ, ꙗ҆́кѡ къ тебѣ̀ прибѣго́хъ, наꙋчи́ мѧ твори́ти во́лю твою̀, ꙗ҆́кѡ ты̀ є҆сѝ бг҃ъ мо́й. и҆сцѣлѝ дꙋ́шꙋ мою̀, ꙗ҆́кѡ согрѣши́хъ тѝ, сп҃си́ мѧ ра́ди млⷭ҇ти твоеѧ̀, ꙗ҆́кѡ предꙿ тобо́ю сꙋ́ть всѝ стꙋжа́ющiи мѝ: и҆ нѣ́сть мнѣ̀ и҆но́е прибѣ́жище, то́кмѡ ты̀ гдⷭ҇и. да постыдѧ́тсѧ ѹ҆́бѡ всѝ востаю́щiи на мѧ̀, и҆ и҆́щꙋщiи дꙋ́шꙋ мою̀, є҆́же потреби́ти ю҆̀: ꙗ҆́кѡ ты̀ є҆сѝ є҆ди́нъ си́льный гдⷭ҇и во всѣ́хъ, и҆ твоѧ̀ є҆́сть сла́ва во вѣ́ки вѣкѡ́въ, а҆ми́нь.



По s҃_i-й каѳíсмѣ, трист҃о́е.

Та́же тропарѝ, гла́съ а҃:

И҆́нъ мíръ тебѐ дꙋшѐ ѡ҆жида́етъ, и҆ сꙋдiѧ̀ хо́щетъ твоѧ̑ ѡ҆бличи́ти та̑йнаѧ и҆ лю̑таѧ. не пребꙋ́ди ѹ҆́бѡ въ здѣ́шнихъ, но предварѝ вопiю́щи сꙋдiѝ: бж҃е, ѡ҆чи́сти мѧ̀, и҆ сп҃си́ мѧ.

Сла́ва: Ꙗ҆́кѡ прегрѣше́ньми мно́гими, и҆ ꙗ҆́звами безмѣ́рными ѡ҆блежи́мь є҆́смь сп҃се, согрѣша́ѧй молю̀ твоѐ бл҃гоꙋтро́бiе хрⷭ҇тѐ: врачꙋ̀ недꙋ́гꙋющихъ посѣтѝ, и҆ и҆сцѣлѝ, и҆ сп҃си́ мѧ.

И҆ ны́нѣ: Дꙋшѐ моѧ̀, что̀ неради́вѡ живе́ши лѣнѧ́щисѧ; что̀ не пече́шисѧ ѡ҆ sлы́хъ, и҆̀хже содѣ́ѧла є҆сѝ въ житiѝ; потщи́сѧ и҆спра́витисѧ, пре́жде да́же две́рь не заключи́тъ тебѣ̀ гдⷭ҇ь. бцⷣѣ притецы̀, припадѝ и҆ возопíй: ѹ҆пова́нiе ненадѣ́емыхъ, сп҃си́ мѧ, мно́гѡ къ тебѣ̀ прегрѣши́вша, влⷣчце пречⷭ҇таѧ.

Гдⷭ҇и поми́лꙋй, м҃. и҆ мл҃тва:

Гдⷭ҇и ст҃ы́й въ вы́шнихъ живы́й, и҆ всеви́дѧщимъ твои́мъ ѻ҆́комъ призира́ѧй на всю̀ тва́рь, тебѣ̀ приклонѧ́емъ вы́ю дꙋшѝ и҆ тѣлесѐ, и҆ тебѣ̀ мо́лимсѧ ст҃ы́й ст҃ы́хъ: прострѝ рꙋ́кꙋ твою̀ неви́димꙋю ѿ ст҃а́гѡ жили́ща твоегѡ̀, и҆ бл҃гословѝ всѧ̑ ны̀, и҆ простѝ на́мъ всѧ́кое согрѣше́нiе, во́льное же и҆ нево́льное, сло́вомъ, и҆лѝ дѣ́ломъ. да́рꙋй на́мъ гдⷭ҇и ѹ҆миле́нiе, да́рꙋй сле́зы дꙋхѡ́вныѧ ѿ дꙋшѝ, во ѡ҆чище́нiе мно́гихъ на́шихъ грѣхѡ́въ: да́рꙋй ве́лiю твою̀ млⷭ҇ть на мíръ тво́й, и҆ на ны̀ недостѡ́йныѧ рабы̑ твоѧ̑: ꙗ҆́кѡ бл҃гослове́нно и҆ препросла́вленно є҆́сть и҆́мѧ твоѐ, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.



По з҃_i-й каѳíсмѣ, трист҃о́е.

Та́же тропарѝ, гла́съ в҃:

Согрѣши́хъ къ тебѣ̀ сп҃се, ꙗ҆́кѡ блꙋ́дный сы́нъ, прiими́ мѧ ѻ҆́ч҃е ка́ющагосѧ, и҆ поми́лꙋй мѧ̀ бж҃е.

Сла́ва: Зовꙋ̀ къ тебѣ̀ хрⷭ҇тѐ сп҃се, мытаре́вымъ гла́сомъ: ѡ҆чи́сти мѧ̀ ꙗ҆́коже ѻ҆́наго, и҆ поми́лꙋй мѧ̀ бж҃е.

И҆ ны́нѣ: Бцⷣе, не пре́зри мѧ̀, тре́бꙋюща застꙋпле́нiѧ твоегѡ̀: на тѧ́ бо ѹ҆пова̀ дꙋша̀ моѧ̀, поми́лꙋй мѧ̀.

Гдⷭ҇и поми́лꙋй, м҃. и҆ мл҃тва:

Влⷣко гдⷭ҇и вседержи́телю и҆ тво́рче всѣ́хъ, щедро́тъ ѻ҆ц҃ъ, и҆ млⷭ҇ти бг҃ъ, ѿ землѝ созда́вый человѣ́ка, и҆ показа́вый є҆го̀ по ѡ҆́бразꙋ твоемꙋ̀ и҆ по подо́бiю, да и҆ тѣ́мъ просла́витсѧ великолѣ́пое и҆́мѧ твоѐ на землѝ, и҆ и҆сто́ргнена ѹ҆́бѡ престꙋпле́нiемъ твои́хъ за́повѣдей, па́ки на лꙋ́чшее возсозда́вый є҆го̀ во хрⷭ҇тѣ̀ твое́мъ, и҆ возведы́й на нб҃са̀: бл҃годарю́ тѧ, ꙗ҆́кѡ ѹ҆мно́жилъ є҆сѝ на мнѣ̀ вели́чiе твоѐ, и҆ не пре́далъ мѧ̀ є҆сѝ врагѡ́мъ мои̑мъ въ коне́цъ, и҆сто́ргнꙋти мѧ̀ и҆́щꙋщымъ въ про́пасть а҆́довꙋ: нижѐ ѡ҆ста́вилъ мѧ̀ є҆сѝ поги́бнꙋти со беззако́ньми мои́ми. ны́нѣ ѹ҆́бѡ, многомлⷭ҇тиве и҆ любобл҃же гдⷭ҇и, не хотѧ́й сме́рти грѣ́шнагѡ, но ѡ҆браще́нiѧ ѡ҆жида́ѧй, и҆ прiе́млѧй, и҆́же низве́ржєнныѧ и҆справлѧ́ѧй, сокрꙋшє́нныѧ и҆сцѣлѧ́ѧй, ѡ҆братѝ и҆ менѐ къ покаѧ́нiю, и҆ низве́рженнаго и҆спра́ви, и҆ сокрꙋше́ннаго и҆сцѣлѝ: помѧнѝ твоѧ̑ щедрѡ́ты, и҆ є҆́же ѿ вѣ́ка твою̀ непостижи́мꙋю бл҃гость, и҆ моѧ̑ безмѣ̑рнаѧ забꙋ́ди беззакѡ́нiѧ, ꙗ҆̀же дѣ́ломъ и҆ сло́вомъ и҆ мы́слiю соверши́хъ, разрѣшѝ ѡ҆слѣпле́нiе се́рдца моегѡ̀, и҆ да́ждь мѝ сле́зы ѹ҆миле́нiѧ на ѡ҆чище́нiе скве́рны мы́сли моеѧ̀. ѹ҆слы́ши гдⷭ҇и, вонмѝ чл҃вѣколю́бче, ѡ҆чи́сти бл҃гоꙋтро́бне, и҆ ѿ мꙋчи́тельства во мнѣ̀ ца́рствꙋющихъ страсте́й, ѻ҆каѧ́ннꙋю мою̀ дꙋ́шꙋ свободѝ: и҆ не ктомꙋ̀ да содержи́тъ мѧ̀ грѣ́хъ, нижѐ да возмо́жетъ на мѧ̀ бори́тель де́мѡнъ, нижѐ къ своемꙋ̀ хотѣ́нiю да веде́тъ мѧ̀, но держа́вною твое́ю рꙋко́ю, є҆гѡ̀ влады́чества и҆схи́тивый мѧ̀, ты̀ црⷭ҇твꙋй во мнѣ̀, бл҃гíй и҆ чл҃вѣколюби́вый гдⷭ҇и, и҆ всего̀ твоего̀ бы́ти, и҆ жи́ти мнѣ̀ про́чее по твое́й бл҃говолѝ во́ли. и҆ пода́ждь мѝ неизрече́нною бл҃гостiю, се́рдца ѡ҆чище́нiе, ѹ҆́стъ хране́нiе, правотꙋ̀ дѣѧ́нiй, мꙋдрова́нiе смире́нное, ми́ръ помыслѡ́въ, тишинꙋ̀ дꙋше́вныхъ мои́хъ си́лъ, ра́дость дꙋхо́внꙋю, любо́вь и҆́стиннꙋю, долготерпѣ́нiе, бл҃гость, кро́тость, вѣ́рꙋ нелицемѣ́рнꙋ, воздержа́нiе ѡ҆бдержа́тельное, и҆ всѣ́хъ мѧ̀ бл҃ги́хъ плодѡ́въ и҆спо́лни, дарова́нiемъ ст҃а́гѡ твоегѡ̀ дх҃а. и҆ не возведѝ менѐ въ преполове́нiе днíй мои́хъ, нижѐ неиспра́вленꙋ и҆ негото́вꙋ дꙋ́шꙋ мою̀ восхи́тиши: но соверши́ мѧ твои́мъ соверше́нствомъ, и҆ та́кѡ мѧ̀ настоѧ́щагѡ житiѧ̀ и҆зведѝ, ꙗ҆́кѡ да невозбра́ннѡ проше́дъ нача̑ла и҆ вла̑сти тьмы̀, твое́ю бл҃года́тiю ѹ҆зрю̀ и҆ а҆́зъ непристꙋ́пныѧ твоеѧ̀ сла́вы добро́тꙋ неизрече́ннꙋю, со всѣ́ми ст҃ы́ми твои́ми: въ ни́хже ѡ҆ст҃и́сѧ, и҆ просла́висѧ всечⷭ҇тно́е и҆ великолѣ́пое и҆́мѧ твоѐ, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.



По и҃_i-й каѳíсмѣ, трист҃о́е.

Та́же тропарѝ, гла́съ в҃:

Пре́жде да́же не ѡ҆сꙋ́диши мѧ̀, гдⷭ҇и мо́й гдⷭ҇и, да́ждь мѝ ѡ҆браще́нiе, и҆ и҆справле́нiе мно́гихъ мои́хъ грѣхѡ́въ: да́ждь мѝ ѹ҆миле́нiе дꙋхо́вное, ꙗ҆́кѡ да возопiю̀ къ тебѣ̀: бл҃гоꙋтро́бне, чл҃вѣколю́бче бж҃е мо́й, сп҃си́ мѧ.

Сла́ва: Несмы́слєннымъ скотѡ́мъ ѹ҆подо́бивыйсѧ а҆́зъ блꙋ́дный, приложи́хсѧ и҆̀мъ: ѡ҆браще́нiе мѝ да́рꙋй хрⷭ҇тѐ, ꙗ҆́кѡ да прiимꙋ̀ ѹ҆ тебѐ ве́лiю млⷭ҇ть.

И҆ ны́нѣ: Не ѿвратѝ влⷣчце, лица̀ твоегѡ̀ ѿ менѐ молѧ́щагѡсѧ тебѣ̀: но ꙗ҆́кѡ бл҃гоꙋтро́бнаѧ мт҃и ще́драгѡ бг҃а, потщи́сѧ пре́жде конца̀ ѡ҆браще́нiе мнѣ̀ дарова́ти, ꙗ҆́кѡ да спа́ссѧ тобо́ю, воспою́ тѧ ꙗ҆́кѡ сп҃се́нiе и҆ ѹ҆пова́нiе моѐ непосра́мленное гпⷭ҇жѐ моѧ̀.

Гдⷭ҇и поми́лꙋй, м҃. и҆ мл҃тва:

Гдⷭ҇и, да не ꙗ҆́ростiю твое́ю ѡ҆бличи́ши менѐ, нижѐ гнѣ́вомъ твои́мъ нака́жеши мѧ̀. влⷣко гдⷭ҇и i҆и҃се хрⷭ҇тѐ, сн҃е бг҃а жива́гѡ, поми́лꙋй мѧ̀ грѣ́шнаго, ни́щаго, ѡ҆бнаже́ннаго, лѣни́ваго, неради́ваго, прекосло́внаго, ѻ҆каѧ́ннаго, блꙋдника̀, прелюбодѣ́ѧ, малакíѧ, мꙋжело́жника, скве́рнаго, блꙋ́днаго, неблагода́рнаго, неми́лостиваго, жесто́каго, пiѧ́ницꙋ, сожже́ннаго со́вѣстiю, безли́чнаго, бездерзнове́ннаго, безꙿѿвѣ́тнаго, недосто́йнаго твоегѡ̀ чл҃вѣколю́бiѧ, и҆ досто́йна всѧ́кагѡ мꙋче́нiѧ, и҆ гее́нны, и҆ мꙋ́ки: и҆ не ра́ди мно́жества толи́кихъ мои́хъ согрѣше́нiй, мно́жествꙋ подложи́ши, и҆зба́вителю, мꙋ́къ, но поми́лꙋй мѧ̀, ꙗ҆́кѡ не́мощенъ є҆́смь, и҆ дꙋше́ю и҆ пло́тiю, и҆ ра́зꙋмомъ и҆ помышле́нiемъ: и҆ и҆́миже вѣ́си сꙋдьба́ми, сп҃си́ мѧ недосто́йнаго раба̀ твоего̀, мл҃твами пречⷭ҇тыѧ влⷣчцы на́шеѧ бцⷣы, и҆ всѣ́хъ ст҃ы́хъ, ѿ вѣ́ка тебѣ̀ бл҃гоꙋго́ждшихъ: ꙗ҆́кѡ бл҃гослове́нъ є҆сѝ во вѣ́ки вѣкѡ́въ, а҆ми́нь.



По ѳ҃_i-й каѳíсмѣ, трист҃о́е.

Та́же тропарѝ, гла́съ з҃:

Бл҃годарѧ̀ сла́влю тѧ̀, бж҃е мо́й, ꙗ҆́кѡ всѣ̑мъ да́лъ є҆сѝ грѣ́шникѡмъ покаѧ́нiе: сп҃се, не посрамѝ менѐ, є҆гда̀ прiи́деши сꙋди́ти мíрꙋ всемꙋ̀, сра̑мнаѧ дѣла̀ сотво́ршагѡ.

Сла́ва: Безмѣ̑рнаѧ тебѣ̀ прегрѣши́въ, и҆ безмѣ́рныхъ мꙋче́нiй ѡ҆жида́ю: бж҃е мо́й, ѹ҆ще́дривъ сп҃си́ мѧ.

И҆ ны́нѣ: Ко мно́жествꙋ млⷭ҇ти твоеѧ̀ ны́нѣ прибѣга́ю, разрѣшѝ вери̑ги бцⷣе, согрѣше́нiй мои́хъ.

Гдⷭ҇и поми́лꙋй, м҃. и҆ мл҃тва:

Влⷣко хрⷭ҇тѐ бж҃е, и҆́же стрⷭ҇тьмѝ твои́ми стра̑сти моѧ̑ и҆сцѣли́вый, и҆ ꙗ҆́звами твои́ми ꙗ҆́звы моѧ̑ ѹ҆врачева́вый: да́рꙋй мнѣ̀ мно́гѡ тебѣ̀ прегрѣши́вшемꙋ сле́зы ѹ҆миле́нiѧ. срастворѝ моемꙋ̀ тѣ́лꙋ ѿ ѡ҆бонѧ́нiѧ животворѧ́щагѡ тѣ́ла твоегѡ̀, и҆ насладѝ дꙋ́шꙋ мою̀ твое́ю чⷭ҇тно́ю кро́вiю ѿ го́рести, є҆́юже мѧ̀ сопроти́вникъ напоѝ, возвы́си мо́й ѹ҆́мъ къ тебѣ̀, до́лꙋ привле́кшiйсѧ, и҆ возведѝ ѿ про́пасти поги́бели: ꙗ҆́кѡ не и҆́мамъ покаѧ́нiѧ, не и҆́мамъ ѹ҆миле́нiѧ, не и҆́мамъ слезы̀ ѹ҆тѣ́шительныѧ, возводѧ́щiѧ ча̑да ко своемꙋ̀ наслѣ́дiю. ѡ҆мрачи́хсѧ ѹ҆мо́мъ въ жите́йскихъ страсте́хъ, не могꙋ̀ воззрѣ́ти къ тебѣ̀ въ болѣ́зни, не могꙋ̀ согрѣ́тисѧ слеза́ми, ꙗ҆́же къ тебѣ̀ любвѐ: но влⷣко гдⷭ҇и i҆и҃се хрⷭ҇тѐ, сокро́вище бл҃ги́хъ, да́рꙋй мнѣ̀ покаѧ́нiе всецѣ́лое, и҆ се́рдце люботрꙋ́дное, во взыска́нiе твоѐ, да́рꙋй мнѣ̀ бл҃года́ть твою̀, и҆ ѡ҆бновѝ во мнѣ̀ зра́ки твоегѡ̀ ѡ҆́браза. ѡ҆ста́вихъ тѧ̀, не ѡ҆ста́ви менѐ, и҆зы́ди на взыска́нiе моѐ. возведѝ къ па́жити твое́й, и҆ сопричти́ мѧ ѻ҆вца́мъ и҆збра́ннагѡ твоегѡ̀ ста́да: воспита́й мѧ̀ съ ни́ми ѿ sла́ка бж҃е́ственныхъ твои́хъ та́инствъ, мл҃твами пречⷭ҇тыѧ твоеѧ̀ мт҃ре, и҆ всѣ́хъ ст҃ы́хъ твои́хъ, а҆ми́нь.



По к҃-й каѳíсмѣ, трист҃о́е.

Та́же тропарѝ, гла́съ и҃:

И҆сполне́нiе всѣ́хъ бл҃ги́хъ ты̀ є҆сѝ хрⷭ҇тѐ мо́й, и҆спо́лни ра́дости и҆ весе́лiѧ дꙋ́шꙋ мою̀, и҆ сп҃си́ мѧ, ꙗ҆́кѡ є҆ди́нъ многомлⷭ҇тивъ.

Сла́ва: А҆́ще и҆ согрѣши́хъ, хрⷭ҇тѐ сп҃се мо́й, предꙿ тобо́ю, и҆но́гѡ бг҃а ра́звѣ тебѐ не вѣ́мъ: дерза́ю же на твоѐ бл҃гоꙋтро́бiе: ѡ҆браща́ющагосѧ прiими́ мѧ бл҃гоꙋтро́бне ѻ҆́ч҃е, и҆ сн҃е є҆диноро́дне, и҆ дш҃е ст҃ы́й, ꙗ҆́кѡ блꙋ́днаго сы́на, и҆ сп҃си́ мѧ.

И҆ ны́нѣ: И҆но́гѡ прибѣ́жища, и҆ те́плагѡ предста́тельства, ра́звѣ тебѐ не вѣ́мъ: ꙗ҆́кѡ дерзнове́нiе и҆мꙋ́щи ко и҆зꙿ тебѐ рожде́нномꙋ, влⷣчце помозѝ, и҆ сп҃си́ мѧ раба̀ твоего̀.

Гдⷭ҇и поми́лꙋй, м҃. и҆ мл҃тва:

Гдⷭ҇и i҆и҃се хрⷭ҇тѐ бж҃е мо́й, поми́лꙋй мѧ̀ грѣ́шнаго, и҆ прости́ ми недосто́йномꙋ рабꙋ̀ твоемꙋ̀, є҆ли̑ка тѝ согрѣши́хъ чрезꙿ всѐ живота̀ моегѡ̀ вре́мѧ, и҆ да́же до дне́сь, и҆ а҆́ще что̀ ꙗ҆́кѡ человѣ́къ согрѣши́хъ, вѡ́льнаѧ моѧ̑ прегрѣшє́нiѧ и҆ невѡ́льнаѧ, дѣ́ломъ и҆ сло́вомъ, ꙗ҆̀же ѹ҆мо́мъ и҆ мы́слiю, ꙗ҆̀же ѿ совосхище́нiѧ и҆ невнима́нiѧ, и҆ мно́гiѧ моеѧ̀ лѣ́ности и҆ небреже́нiѧ. А҆́ще же и҆́менемъ твои́мъ клѧ́хсѧ, а҆́ще же лжеклѧ́хсѧ, и҆лѝ хꙋ́лихъ мы́слiю, и҆лѝ кого̀ ѹ҆кори́хъ, и҆лѝ ѡ҆клевета́хъ, и҆лѝ ѡ҆печа́лихъ, и҆лѝ въ нѣ́чесомъ прогнѣ́вахъ, и҆лѝ ѡ҆крадо́хъ, и҆лѝ блꙋ́дствовахъ, и҆лѝ солга́хъ, и҆лѝ та́йнѡ ꙗ҆до́хъ: и҆лѝ дрꙋ́гъ дости́же ко мнѣ̀, и҆ презрѣ́хъ є҆го̀, и҆лѝ бра́та ѡ҆скорби́хъ и҆ преѡгорчи́хъ: и҆лѝ стоѧ́щꙋ мѝ на моли́твѣ и҆ ѱалмопѣ́нiи ѹ҆́мъ мо́й лꙋка́вый на лꙋка̑ваѧ ѡ҆бхожда́ше: и҆лѝ па́че лѣ́пагѡ наслади́хсѧ, и҆лѝ безꙋ́мнѡ смѣѧ́хсѧ, и҆лѝ кощꙋ́ннѡ глаго́лахъ, и҆лѝ тщесла́вихсѧ, и҆лѝ горди́хсѧ, и҆лѝ добро́тꙋ сꙋ́етнꙋю ви́дѣхъ, и҆ ѿ неѧ̀ прельсти́хсѧ, и҆лѝ нелѣ̑паѧ мнѣ̀ поглꙋми́хсѧ: а҆́ще въ чесо́мъ ѡ҆ мл҃твѣ мое́й не ради́хъ: и҆лѝ за́повѣдей дꙋхо́внагѡ моегѡ̀ ѻ҆тца̀ не сохрани́хъ, и҆лѝ праздносло́вихъ, и҆лѝ и҆́но что̀ лꙋка́вое сотвори́хъ: сiѧ̑ бо всѧ̑ и҆ вѧ́щшаѧ си́хъ содѣ́ѧхъ, и҆̀хже нижѐ по́мню: поми́лꙋй гдⷭ҇и, и҆ прости́ ми всѧ̑, да въ ми́рѣ ѹ҆снꙋ̀ и҆ почíю, поѧ̀, и҆ бл҃гословѧ̀, и҆ сла́вѧ тѧ̀, со безнача́льнымъ твои́мъ ѻ҆ц҃е́мъ, и҆ съ прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.



По соверше́нiи же нѣ́коликихъ каѳíсмъ, и҆лѝ всегѡ̀ ѱалти́рѧ, и҆ пѣ́сней:

Досто́йно є҆́сть: и҆лѝ, Ѡ҆ тебѣ̀ ра́дꙋетсѧ: Трист҃о́е. И҆ по Ѻ҆́ч҃е на́шъ:

Тропарѝ, гла́съ s҃:

Поми́лꙋй на́съ гдⷭ҇и, поми́лꙋй на́съ, всѧ́кагѡ бо ѿвѣ́та недоꙋмѣ́юще, сiю́ ти мл҃твꙋ ꙗ҆́кѡ влⷣцѣ грѣ́шнiи прино́симъ: поми́лꙋй на́съ.

Сла́ва: Чⷭ҇тно́е прⷪ҇ро́ка твоегѡ̀ гдⷭ҇и торжество̀, нб҃о цр҃ковь показа̀, съ человѣ́ки ликꙋ́ютъ а҆́гг҃ли. тогѡ̀ мл҃твами хрⷭ҇тѐ бж҃е, въ ми́рѣ ѹ҆пра́ви живо́тъ на́шъ, да пое́мъ тѝ: а҆ллилꙋ́iа.

И҆ ны́нѣ: Мнѡ́гаѧ мно́жєства мои́хъ, бцⷣе, прегрѣше́нiй: къ тебѣ̀ прибѣго́хъ чⷭ҇таѧ, сп҃се́нiѧ тре́бꙋѧ. посѣтѝ немощствꙋ́ющꙋю мою̀ дꙋ́шꙋ, и҆ молѝ сн҃а твоего̀ и҆ бг҃а на́шего, да́ти мѝ ѡ҆ставле́нiе, ꙗ҆̀же содѣ́ѧхъ лю́тыхъ, є҆ди́на бл҃гослове́ннаѧ.

Та́же, Гдⷭ҇и поми́лꙋй, м҃.

И҆ покло́нѡвъ, є҆ли́кѡ мо́щно, съ мл҃твою: Гдⷭ҇и и҆ влⷣко живота̀ моегѡ̀:

Посе́мъ глаго́ли мл҃твꙋ сiю̀ со внима́нiемъ:

Многомлⷭ҇тиве и҆ премлⷭ҇тиве гдⷭ҇и, и҆ всегѡ̀ добра̀ да́телю чл҃вѣколю́бче, и҆ всеѧ̀ вселе́нныѧ цр҃ю̀ многоимени́тый, влⷣко и҆ гдⷭ҇и, ни́щъ и҆ ѹ҆бо́гъ є҆́смь а҆́зъ, дерза́ю призыва́ти чꙋ́дное и҆ стра́шное и҆ ст҃о́е и҆́мѧ твоѐ, є҆гѡ́же всѧ̀ тва́рь нбⷭ҇ныхъ си́лъ стра́хомъ трепе́щꙋтъ: ни́зꙋ на землѝ неизрече́ннагѡ твоегѡ̀ чл҃вѣколю́бiѧ смотре́нiе ѹ҆диви́лъ є҆сѝ, посла́нiемъ возлю́бленнагѡ твоегѡ̀ ѻ҆́трока. є҆го́же ѿ безнача́льныхъ нѣ́дръ твоеѧ̀ ѻ҆ч҃ескiѧ сла́вы, неразлꙋ́чнымъ бж҃ество́мъ ѿры́гнꙋлъ є҆сѝ, да человѣ́ки со а҆́гг҃лы во є҆ди́нъ соста́въ ѹ҆стро́итъ. Помѧнѝ, гдⷭ҇и, моегѡ̀ ѹ҆ны́нiѧ смире́нiе: ка́лъ сы́й и҆ пе́рсть, тебѐ неизглаго́ланнаго свѣ́та призыва́ю, не́мощiю пло́ти ѡ҆бложе́нъ, ю҆́же млⷭ҇тивнѣ сло́во твоѐ понесѐ, и҆ сме́ртiю свое́ю ѿ рабо́ты вра́жiѧ свободи́лъ є҆́сть дꙋ́шы на́шѧ, да ѻ҆́бщники всѧ̑, и҆̀же вѣ́рою ꙗ҆ре́мъ рабо́ты твоеѧ̀ на сѧ̀ взе́мшыѧ, сла́вы твоеѧ̀ сподо́битъ и҆̀хъ, ѿ неѧ́же сатана̀ льсти́вый ѿпадѐ. Поми́лꙋй мѧ̀ ѡ҆мраче́ннаго грѣхо́вными по́мыслы, возведѝ ѹ҆́мъ мо́й ѹ҆да́вленный те́рнiемъ лѣ́ности, и҆ лѧди́ною непоко́рства: ѹ҆твердѝ се́рдце моѐ по тебѣ̀ горѣ́ти, ѻ҆чи́ма мои́ма и҆сто́чникъ сле́зъ послѝ, и҆ на коне́цъ и҆схо́да дꙋшѝ моеѧ̀, сотвори́ мѧ безпоро́чна твоего̀ ѹ҆го́дника, наставлѧ́ѧ мѧ̀ къ тебѣ̀ подвиза́тисѧ ѹ҆се́рднѡ. Помѧнѝ гдⷭ҇и, роди́тели моѧ̑ млⷭ҇рдiемъ твои́мъ, и҆ всѧ̑ бли̑жнiѧ моѧ̑, и҆ бра́тiю, и҆ дрꙋ́ги, и҆ сосѣ́ды, и҆ всѧ̑ правосла̑вныѧ хрⷭ҇тiа́ны, и҆ сп҃си́ мѧ мл҃твами всѣ́хъ ст҃ы́хъ: и҆ прiимѝ въ че́сть сiѧ̑ ѱалмы̀ и҆ мл҃твы, ꙗ҆̀же глаго́лахъ предꙿ тобо́ю за сѧ̀, и҆ не ме́рзко тѝ бꙋ́ди съ воздыха́нiемъ моле́нiе сiѐ, ꙗ҆́кѡ млⷭ҇тивъ сы́й и҆ чл҃вѣколю́бецъ, и҆ тебѐ безнача́льнаго ѻ҆ц҃а̀ сла́вимъ, со є҆диноро́днымъ твои́мъ сн҃омъ, и҆ со ст҃ы́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Посе́мъ, Чⷭ҇тнѣ́йшꙋю херꙋвȋмъ: Сла́ва: и҆ ны́нѣ: Гдⷭ҇и поми́лꙋй, три́жды. Бл҃гословѝ. А҆́ще i҆ере́й, конча́етъ сщ҃е́ннически. А҆́ще ли просты́й, конча́етъ си́це:

Гдⷭ҇и i҆и҃се хрⷭ҇тѐ сн҃е бж҃iй, мл҃твъ ра́ди пречⷭ҇тыѧ твоеѧ̀ мт҃ре, си́лою чⷭ҇тна́гѡ и҆ животворѧ́щагѡ крⷭ҇та̀, и҆ ст҃ы́хъ нбⷭ҇ныхъ си́лъ безпло́тныхъ, и҆ прпⷣбныхъ и҆ бг҃оно́сныхъ ѻ҆тє́цъ на́шихъ, и҆ ст҃а́гѡ прⷪ҇ро́ка дв҃да, и҆ всѣ́хъ ст҃ы́хъ, поми́лꙋй и҆ сп҃си́ мѧ грѣ́шнаго, ꙗ҆́кѡ бл҃гъ и҆ чл҃вѣколю́бецъ.



Ѹ҆ста́въ ѡ҆ ѱалти́ри,

ка́кѡ до́лжно є҆́сть глаго́лати во всѐ лѣ́то.

Ѿ недѣ́ли а҆нтiпа́схи, ꙗ҆́же є҆́сть ѳѡмина̀, и҆ до ѿда́нiѧ воздви́женiѧ чⷭ҇тна́гѡ и҆ животворѧ́щагѡ крⷭ҇та̀ гдⷭ҇нѧ, начина́емъ стiхологиса́ти ѱалти́рь си́це:

Въ сꙋббѡ́тꙋ свѣ́тлыѧ недѣ́ли ве́чера, глаго́лемъ а҃-ю каѳíсмꙋ, Бл҃же́нъ мꙋ́жъ:

Въ недѣ́лю на ѹ҆́трени, каѳíсма в҃-ѧ, г҃-ѧ, а҆ з҃_i-ю каѳíсмꙋ въ сiю̀ недѣ́лю не глаго́лемъ, зане́же пое́тсѧ полѷеле́й.

Въ про́чыѧ же воскрⷭ҇ныѧ дни̑, є҆гда̀ не пое́тсѧ полѷеле́й, на ѹ҆́трени глаго́лемъ каѳíсмꙋ з҃_i-ю съ тропарѝ є҆ѧ̀.

[зрѝ] А҆́ще же прилꙋчи́тсѧ въ недѣ́лю пра́здникъ гдⷭ҇скiй, и҆лѝ бцⷣы, и҆лѝ пра́зднꙋемагѡ ст҃а́гѡ, по двꙋ̀ каѳíсмахъ полѷеле́й, и҆ по велича́нiи не пѣ́вше Сла́ва, и҆ ны́нѣ, и҆ А҆ллилꙋ́iа, пое́мъ тропарѝ: А҆́гг҃льскiй собо́ръ: и҆ по є҆ктенiѝ сѣда́льны пра́здника, и҆лѝ ст҃а́гѡ.

Въ недѣ́лю ве́чера, во ве́сь го́дъ никогда́же глаго́летсѧ ѱалти́рь.

А҆́ще ли же прилꙋчи́тсѧ празднество̀, тогда̀ пое́мъ, Бл҃же́нъ мꙋ́жъ: а҃-й а҆нтiфѡ́нъ.

Въ понедѣ́льникъ на ѹ҆́трени, каѳíсма д҃-ѧ, є҃-ѧ. На вече́рни, каѳíсма s҃-ѧ.

Во вто́рникъ на ѹ҆́трени, каѳíсма з҃-ѧ, и҃-ѧ. На вече́рни, каѳíсма ѳ҃-ѧ.

Въ сре́дꙋ на ѹ҆́трени, каѳíсма _i҃-ѧ, а҃_i-ѧ. На вече́рни, каѳíсма в҃_i-ѧ.

Въ четверто́къ на ѹ҆́трени, каѳíсма г҃_i-ѧ, д҃_i-ѧ. На Вече́рни, каѳíсма є҃_i-ѧ.

Въ пѧто́къ на ѹ҆́трени, каѳíсма ѳ҃_i-ѧ, к҃-ѧ. На вече́рни, каѳíсма и҃_i-ѧ.

Въ сꙋббѡ́тꙋ на ѹ҆́трени, каѳíсма s҃_i-ѧ, з҃_i-ѧ.

На полꙋ́нощницѣ же въ понедѣ́льникъ, во вто́рникъ, въ сре́дꙋ, въ четверто́къ, въ пѧто́къ, во ве́сь го́дъ глаго́лемъ каѳíсмꙋ з҃_i-ю: Бл҃же́ни непоро́чнiи: Въ сꙋббѡ́тꙋ же на полꙋ́нощницѣ всегда̀ глаго́лемъ каѳíсмꙋ ѳ҃- ю: Тебѣ̀ подоба́етъ:

По ѿда́нiи же воздви́женiѧ чⷭ҇тна́гѡ крⷭ҇та̀, ѿ к҃в-гѡ днѐ мцⷭ҇а септе́мврiа, до к҃-гѡ днѐ мцⷭ҇а деке́мврiа, начина́емъ ѱалти́рь глаго́лати си́це:

Въ сꙋббѡ́тꙋ на вече́рни, каѳíсма а҃-ѧ, Бл҃же́нъ мꙋ́жъ:

Въ недѣ́лю на ѹ҆́трени, каѳíсма в҃-ѧ, г҃-ѧ: прилага́емъ же и҆ полѷеле́й, си́рѣчь многомлⷭ҇тиво, ѱало́мъ рл҃д: Хвали́те и҆́мѧ гдⷭ҇не: и҆ рл҃є: И҆сповѣ́дайтесѧ гдⷭ҇еви: И҆ а҆́бiе тропарѝ: А҆́гг҃льскiй собо́ръ: и҆ ѵ҆пакоѝ гла́са.

А҆́ще же бꙋ́детъ гдⷭ҇скiй пра́здникъ, и҆лѝ бцⷣы, и҆лѝ нѣ́кiй ст҃ы́й пра́зднꙋемый въ недѣ́лю, тогда̀ по ѱалмѣ́хъ: Хвали́те и҆́мѧ гдⷭ҇не: и҆ И҆сповѣ́дайтесѧ гдⷭ҇еви: пра́здникꙋ велича́нiе, и҆ ѱало́мъ и҆збра́нный, и҆ тропарѝ, А҆́гг҃льскiй собо́ръ: и҆ сѣда́льны пра́здника.

Въ понедѣ́льникъ по воздви́женiи, на ѹ҆́трени, каѳíсма д҃-ѧ, є҃-ѧ, s҃-ѧ: а҆ на вече́рни во всю̀ седми́цꙋ глаго́лемъ каѳíсмꙋ и҃_i-ю.

Во вто́рникъ на ѹ҆́трени, каѳíсма з҃-ѧ, и҃-ѧ, ѳ҃-ѧ.

Въ сре́дꙋ на ѹ҆́трени, каѳíсма _i҃-ѧ, а҃_i-ѧ, в҃_i-ѧ.

Въ четверто́къ, на ѹ҆́трени, каѳíсма г҃_i-ѧ, д҃_i-ѧ, є҃_i-ѧ.

Въ пѧто́къ, на ѹ҆́трени, каѳíсма ѳ҃_i-ѧ, к҃-ѧ.

Въ сꙋббѡ́тꙋ, на ѹ҆́трени, каѳíсма s҃_i-ѧ, з҃_i-ѧ.

Е҆гда́ же прилꙋчи́тсѧ въ тѣ̀ дни̑ празднество̀, въ ни́хже глаго́летсѧ на ѹ҆́трени по г҃ каѳíсмы, и҆ тогда̀ глаго́лемъ на ѹ҆́трени двѣ̀ каѳíсмы, а҆ г҃-ю рѧдовꙋ́ю на вече́рни. Ꙗ҆́кѡ во все́мъ ѻ҆́бщемъ ѹ҆ста́вѣ, ѿ к҃в-гѡ днѐ септе́мврiа мцⷭ҇а, повелѣва́етъ начина́ти на ѹ҆́трени каѳíсмы трѝ: здѣ́ же ѿ недѣ́ли, ꙗ҆́же по воздви́женiи, є҆́же и҆ мни́тъ мѝ сѧ, и҆ поприлѣ́жнѣе ꙗ҆́кѡ да ѿ недѣ́ли нача́ло взе́млетъ ѱалти́рь. А҆́ще ли ѹ҆́бѡ пре́жде к҃-гѡ и҆лѝ по к҃-мъ днѝ бꙋ́детъ недѣ́лѧ: всѧ́кѡ и҆ всегда̀ ѿ понедѣ́льника начина́емъ трѝ каѳíсмы.

Ѿ к҃-гѡ же днѐ деке́мврiа мцⷭ҇а, до д҃_i-гѡ i҆аннꙋа́рiа мцⷭ҇а, до́ндеже ѿда́стсѧ пра́здникъ ст҃а́гѡ бг҃оѧвле́нiѧ.

Стiхологисꙋ́емъ па́ки ѱалти́рь, ꙗ҆́коже и҆ въ недѣ́лю а҆нтiпа́схи, ꙗ҆́же є҆́сть ѳѡмина̀, по двѣ̀ каѳíсмы на ѹ҆́трени: а҆ на вече́рни г҃-ю рѧдовꙋ́ю.

Ѿ пѧ́тагѡ же на́десѧть днѐ i҆аннꙋа́рiа мцⷭ҇а, до сꙋббѡ́ты, ꙗ҆́же є҆́сть предꙿ недѣ́лею ѡ҆ блꙋ́дномъ сы́нѣ, стiхологисꙋ́емъ па́ки на ѹ҆́трени, по г҃ каѳíсмы, а҆ на вече́рни и҃_i-ю каѳíсмꙋ: Ко гдⷭ҇ꙋ внегда̀ скорбѣ́ти мѝ:

Въ двѣ́ же недѣ̑ли, въ мѧсопꙋ́стнꙋю и҆ сы́рнꙋю, стiхологисꙋ́емъ на ѹ҆́трени по двѣ̀ каѳíсмы, а҆ на вече́рни г҃-ю рѧдовꙋ́ю, ма́лагѡ ра́ди поко́ѧ бра́тiи.

Въ недѣ́лю же блꙋ́днагѡ, и҆ въ мѧсопꙋ́стнꙋю, и҆ въ сы́рнꙋю, на ѹ҆́трени, по ѱалмѣ́хъ, Хвали́те и҆́мѧ гдⷭ҇не: и҆ И҆сповѣ́дайтесѧ гдⷭ҇еви: припѣва́емъ и҆ тре́тiй ѱало́мъ рл҃s: На рѣка́хъ вавѷлѡ́нскихъ, со а҆ллилꙋ́iею кра́сною. Та́же тропарѝ: А҆́гг҃льскiй собо́ръ: и҆ ѵ҆пакоѝ гла́са.

Подоба́етъ вѣ́дати, ꙗ҆́кѡ ѿ сеѧ̀ сы́рныѧ недѣ́ли да́же до воздви́женiѧ чⷭ҇тна́гѡ крⷭ҇та̀ ѹ҆пражднѧ́етсѧ полѷеле́й, пое́тсѧ же то́кмѡ во бдѣ́нiихъ влⷣчнихъ пра́здникѡвъ.

По ѿда́нiи же воздви́женiѧ чⷭ҇тна́гѡ и҆ животворѧ́щагѡ крⷭ҇та̀ гдⷭ҇нѧ, и҆ до недѣ́ли сыропꙋ́стныѧ, кромѣ̀ предпра́зднства, и҆ попра́зднства ржⷭ҇тва̀ хрⷭ҇то́ва и҆ бг҃оѧвле́нiѧ, въ собо́рнѣй вели́цѣй цр҃кви, и҆ въ про́чiихъ собо́рныхъ цр҃квахъ, въ воскрⷭ҇ныѧ дни̑ на ѹ҆́трени пое́тсѧ полѷеле́й, ꙗ҆́коже и҆ въ вели́кихъ пречⷭ҇тны́хъ ѻ҆би́телехъ.



[зрѝ] Ѹ҆ста́въ ѡ҆ ѱалти́ри, ка́кѡ до́лжно є҆́сть глаго́лати во ст҃ы́й вели́кiй по́стъ:

Въ недѣ́лю а҃-ю, в҃-ю, г҃-ю, д҃-ю, s҃-ю, ꙗ҆́кѡ да прочтꙋ́тсѧ всѧ̑ каѳȋсмы по своемꙋ̀ вре́мени, а҆ не ѡ҆ста́нетсѧ ни є҆ди́на каѳíсма. Въ сꙋббѡ́тꙋ на вече́рни, каѳíсма а҃-ѧ, Бл҃же́нъ мꙋ́жъ: Въ недѣ́лю на ѹ҆́трени, каѳíсма в҃-ѧ, г҃-ѧ, з҃_i-ѧ. Въ понедѣ́льникъ на ѹ҆́трени, каѳíсма д҃-ѧ, є҃-ѧ, s҃-ѧ. На а҃-мъ часѣ̀ каѳíсмы нѣ́сть. На часѣ́хъ каѳíсма з҃-ѧ, и҃-ѧ, ѳ҃-ѧ. На вече́рни по всѧ̑ дни̑ въ си́хъ пѧтѝ дне́хъ глаго́летсѧ каѳíсма и҃_i-ѧ: Ко гдⷭ҇ꙋ внегда̀ скорбѣ́ти мѝ:

Во вто́рникъ на ѹ҆́трени, каѳíсма _i҃-ѧ, а҃_i-ѧ, в҃_i-ѧ. На а҃-мъ часѣ̀ каѳíсма г҃_i-ѧ. На часѣ́хъ каѳíсма д҃_i- ѧ, є҃_i-ѧ, s҃_i-ѧ.

Въ сре́дꙋ на ѹ҆́трени, каѳíсма ѳ҃_i-ѧ, к҃-ѧ, а҃-ѧ. На а҃- мъ часѣ̀, каѳíсма в҃-ѧ. На часѣ́хъ, каѳíсма г҃-ѧ, д҃-ѧ, є҃-ѧ.

Въ четверто́къ на ѹ҆́трени, каѳíсма s҃-ѧ, з҃-ѧ, и҃-ѧ. На а҃-мъ часѣ̀ каѳíсма ѳ҃-ѧ. На часѣ́хъ, каѳíсма _i҃-ѧ, а҃_i-ѧ, в҃_i-ѧ.

Въ пѧто́къ на ѹ҆́трени, каѳíсма г҃_i-ѧ, д҃_i-ѧ, є҃_i-ѧ. На а҃-мъ часѣ̀ нѣ́сть каѳíсмы. На часѣ́хъ, каѳíсма ѳ҃_i-ѧ, к҃-ѧ. На ѳ҃-мъ часѣ̀ нѣ́сть каѳíсмы.

Въ сꙋббѡ́тꙋ на ѹ҆́трени, каѳíсма s҃_i-ѧ, з҃_i-ѧ.

И҆ та́кѡ и҆спо́лнитсѧ ѹ҆ста́въ ѱалти́ри.



[зрѝ] Ѹ҆ка́зъ ѡ҆ каѳíсмахъ пѧ́тыѧ недѣ́ли ст҃а́гѡ вели́кагѡ поста̀, ка́кѡ глаго́лати.

Въ сꙋббѡ́тꙋ на вече́рни, каѳíсма а҃-ѧ. Въ недѣ́лю на ѹ҆́трени, каѳíсма в҃-ѧ, г҃-ѧ, з҃_i-ѧ, а҆ на вече́рни каѳíсмы нѣ́сть.

Въ понедѣ́льникъ на ѹ҆́трени, каѳíсма д҃-ѧ, є҃-ѧ, s҃-ѧ. На а҃-мъ часѣ̀ каѳíсмы нѣ́сть. На часѣ́хъ, каѳíсма з҃- ѧ, и҃-ѧ, ѳ҃-ѧ. На вече́рни каѳíсма _i҃-ѧ.

Во вто́рникъ на ѹ҆́трени, каѳíсма а҃_i-ѧ, в҃_i-ѧ, г҃_i-ѧ. На пе́рвомъ часѣ̀ каѳíсма д҃_i-ѧ. На часѣ́хъ, каѳíсма є҃_i-ѧ, s҃_i-ѧ, и҃_i-ѧ. На вече́рни, каѳíсма ѳ҃_i-ѧ.

Въ сре́дꙋ на ѹ҆́трени, каѳíсма к҃-ѧ, а҃-ѧ, в҃-ѧ. На а҃-мъ часѣ̀ каѳíсма г҃-ѧ. На часѣ́хъ, каѳíсма д҃-ѧ, є҃-ѧ, s҃- ѧ. На вече́рни каѳíсма з҃-ѧ.

Въ четверто́къ на ѹ҆́трени, каѳíсма и҃-ѧ. На а҃-мъ часѣ̀ каѳíсмы нѣ́сть. На часѣ́хъ, каѳíсма ѳ҃-ѧ, _i҃-ѧ, а҃_i-ѧ. На вече́рни каѳíсма в҃_i-ѧ.

Въ пѧто́къ на ѹ҆́трени, каѳíсма г҃_i-ѧ, д҃_i-ѧ, є҃_i-ѧ. На пе́рвомъ часѣ̀ каѳíсмы нѣ́сть. На часѣ́хъ, каѳíсма ѳ҃_i-ѧ, к҃-ѧ. На ѳ҃-мъ часѣ̀ каѳíсмы нѣ́сть. На вече́рни каѳíсма и҃_i-ѧ.

И҆ та́кѡ и҆спо́лнитсѧ ѹ҆ста́въ ѱалти́ри.



Подоба́етъ вѣ́дати, ка́кѡ глаго́лати ѱалти́рь во ст҃ꙋ́ю вели́кꙋю седми́цꙋ стрⷭ҇тны́ѧ недѣ́ли.

И҆звѣ́стно же да бꙋ́детъ, ꙗ҆́кѡ во ст҃ꙋ́ю вели́кꙋю седми́цꙋ сiю̀, є҆ди́ною соверша́емъ ѱалти́рь въ цр҃кви.

Стiхологисꙋ́етъ же сѧ си́це:

Въ сꙋббѡ́тꙋ ла́заревꙋ на вече́рни, каѳíсма а҃-ѧ.

Въ недѣ́лю цвѣтнꙋ́ю на ѹ҆́трени, каѳíсма в҃-ѧ, г҃-ѧ.

Въ понедѣ́льникъ на ѹ҆́трени, каѳíсма д҃-ѧ, є҃-ѧ, s҃-ѧ. На пе́рвомъ часѣ̀ каѳíсмы нѣ́сть. На часѣ́хъ, каѳíсма з҃-ѧ, и҃-ѧ. На ѳ҃-мъ часѣ̀ каѳíсмы нѣ́сть. На вече́рни каѳíсма и҃_i-ѧ.

Во вто́рникъ на ѹ҆́трени, каѳíсма ѳ҃-ѧ, _i҃-ѧ, а҃_i-ѧ. На пе́рвомъ часѣ̀ каѳíсмы нѣ́сть. На часѣ́хъ, каѳíсма в҃_i-ѧ, г҃_i-ѧ. На ѳ҃-мъ часѣ̀ каѳíсмы нѣ́сть. На вече́рни каѳíсма и҃_i-ѧ.

Въ сре́дꙋ вели́кꙋю на ѹ҆́трени каѳíсма д҃_i-ѧ, є҃_i-ѧ, s҃_i-ѧ. На пе́рвомъ часѣ̀ каѳíсмы нѣ́сть. На часѣ́хъ, каѳíсма ѳ҃_i-ѧ, к҃-ѧ. Въ тꙋ́же сре́дꙋ на вече́рни каѳíсма и҃_i-ѧ, безꙿ покло́новъ.

И҆ та́кѡ ѿлага́етсѧ ѱалти́рь и҆ до сꙋббѡ́ты ѳѡмины̀. То́кмѡ пое́мъ въ сꙋббѡ́тꙋ вели́кꙋю на ѹ҆́трени каѳíсмꙋ з҃_i-ю, съ припѣ́вы, на трѝ статiи̑.


