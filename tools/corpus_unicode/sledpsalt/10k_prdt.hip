  OCR:

  Библиотека святоотеческой литературы

  http://orthlib.ru



Стiхи̑ры, и҆ канѡ́нъ ст҃о́мꙋ i҆ѡа́ннꙋ прⷣте́чи.

Гла́съ в҃. Подо́бенъ: Е҆гда̀ ѿ дре́ва:

Проповѣ́дниче хрⷭ҇то́въ и҆ крⷭ҇ти́телю, а҆́гг҃ле, а҆пⷭ҇ле, мч҃нче, прⷪ҇ро́че, прⷣте́че, свѣ́щниче, дрꙋ́же бли́жнiй, прⷪ҇ро́кѡвъ печа́ть, въ рожде́нныхъ пречестнѣ́йшiй, хода́таю ве́тхiѧ и҆ но́выѧ бл҃года́ти, свѣ́тлый сло́ва гла́се, твои́ми сщ҃е́нными хода́тайствы мл҃твєннаѧ творє́нiѧ къ бг҃ꙋ бл҃гоꙋтро́бномꙋ и҆спра́ви.

Сѐ а҆́гнецъ бж҃iй, и҆́же грѣхѝ мíра взе́млѧй: возопи́лъ є҆сѝ прⷣте́че бл҃же́нне, внегда̀ ви́дѣ хрⷭ҇та̀, на землѝ ходѧ́ща. того̀ ѹ҆́бѡ молѝ, грѣхѡ́въ ѡ҆ставле́нiе дарова́ти тебѐ почита́ющымъ: и҆́маши бо къ немꙋ̀ ве́лiе вои́стиннꙋ дерзнове́нiе крⷭ҇ти́телю, ꙗ҆́кѡ хода́тай зако́на и҆ бл҃года́ти.

Потщи́сѧ и҆ и҆зми́ мѧ ѿ и҆скꙋше́нiй, сла́вный гдⷭ҇ень прⷪ҇ро́че, молю́ ти сѧ. всꙋ́е бо подвиго́шасѧ на мѧ̀ борю́щiи мѧ̀ го́рцыи бѣ́сове, и҆́щꙋщiи похи́тити дꙋ́шꙋ раба̀ твоегѡ̀ ѻ҆каѧ́ннꙋю, ꙗ҆́коже пти́цꙋ, не ѡ҆ста́ви мѧ̀ до конца̀: да разꙋмѣ́ютъ же па́че всебл҃же́нне, ꙗ҆́кѡ ты́ ми є҆сѝ прибѣ́жище.

Сла́ва, и҆ ны́нѣ, бг҃оро́диченъ:

Ꙗ҆́коже сро́дствомъ є҆сте́ственнымъ, и҆ мл҃твеннымъ согла́сiемъ, є҆ди́но вы̀ сꙋ́ще, мт҃и всѣ́хъ цр҃ѧ̀, и҆ бж҃е́ственный прⷣте́че: мольбꙋ̀ сотвори́те вкꙋ́пѣ ѡ҆ рабѣ̀, sѣлѡ̀ прогнѣ́вавшемъ бл҃гомлⷭ҇тивнаго, ꙗ҆́кѡ да ѹ҆ще́дритъ и҆ сп҃се́тъ, ва́шими прекло́ньсѧ хода́тайствы, и҆ ѻ҆́гненнагѡ родства̀ и҆змѣни́тъ мѧ̀.

Тропа́рь, гла́съ в҃.

Па́мѧть првⷣнагѡ съ похвала́ми, тебѣ́ же довлѣ́етъ свидѣ́тельство гдⷭ҇не, прⷣте́че: показа́лъ бо сѧ є҆сѝ вои́стиннꙋ и҆ прⷪ҇ро́кѡвъ чⷭ҇тнѣ́йшiй, ꙗ҆́кѡ и҆ въ стрꙋѧ́хъ крⷭ҇ти́ти сподо́билсѧ є҆сѝ проповѣ́даннаго. тѣ́мже за и҆́стинꙋ пострада́въ ра́дꙋѧсѧ, бл҃говѣсти́лъ є҆сѝ и҆ сꙋ́щымъ во а҆́дѣ, бг҃а ꙗ҆́вльшагосѧ пло́тiю, взе́млющаго грѣ́хъ мíра, и҆ подаю́щаго на́мъ ве́лiю млⷭ҇ть.

Канѡ́нъ прⷣте́чи i҆ѡа́ннꙋ, є҆гѡ́же краестро́чiе: Крⷭ҇ти́телю, сiю̀ мл҃твꙋ прiимѝ. Творе́нiе i҆ѡ́сифово. Гла́съ в҃.

Пѣ́снь а҃.

I҆рмо́съ: Во глꙋбинѣ̀ постла̀ и҆ногда̀ фараѡни́тское всево́инство преѡрꙋже́ннаѧ си́ла: вопло́щшеесѧ же сло́во всеsло́бный грѣ́хъ потреби́ло є҆́сть, препросла́вленный гдⷭ҇ь, сла́внѡ бо просла́висѧ.

Припѣ́въ: Ст҃ы́й вели́кiй i҆ѡа́нне прⷣте́че гдⷭ҇ень, молѝ бг҃а ѡ҆ на́съ.

Крⷭ҇ти́телю и҆ прⷣте́че хрⷭ҇то́въ, погрꙋжа́емый всегда̀ сластьмѝ тѣле́сными ѹ҆́мъ мо́й ѹ҆пра́ви, и҆ во́лны страсте́й ѹ҆кротѝ, ꙗ҆́кѡ да въ тишинѣ̀ бж҃е́ственнѣй бы́въ пѣсносло́влю тѧ̀.

Недоꙋмѣ́ннымъ просвѣти́всѧ просвѣще́нiемъ, ꙗ҆́кѡ многосвѣ́тлаѧ sвѣзда̀, мы́сленномꙋ восто́кꙋ предте́клъ є҆сѝ: и҆́мже ѡ҆зари́тисѧ се́рдцꙋ моемꙋ̀, крⷭ҇ти́телю молѝ, ѡ҆мраче́нномꙋ всѣ́ми бѣсо́вскими преложе́нiи.

Въ рѣцѣ̀ бе́зднꙋ и҆ногда̀ всемꙋ́дре погрꙋзи́лъ є҆сѝ, пото́пъ содѣва́ющꙋю бл҃года́тiю, всегѡ̀ престꙋпле́нiѧ: но молю́сѧ, пото́ки бл҃же́нне мои́хъ прегрѣше́нiй и҆зсꙋшѝ, бж҃е́ственнымъ хода́тайствомъ твои́мъ.

Бг҃оро́диченъ: Чⷭ҇тыѧ дв҃ы бг҃а воплоти́вшiѧ сро́дникъ бы́лъ є҆сѝ бл҃же́нне прⷣте́че, съ не́юже тѧ̀ чти́мъ и҆ мо́лимъ, и҆̀же въ бж҃е́ственнѣмъ хра́мѣ твое́мъ ны́нѣ живꙋ́ще, хра́мы и҆ на́съ сотворѝ дх҃а ст҃а́гѡ.

Пѣ́снь г҃.

I҆рмо́съ: На ка́мени мѧ̀ вѣ́ры ѹ҆тверди́въ, разшири́лъ є҆сѝ ѹ҆ста̀ моѧ̑ на врагѝ моѧ̑, возвесели́ бо сѧ дꙋ́хъ мо́й, внегда̀ пѣ́ти: нѣ́сть ст҃ъ, ꙗ҆́коже бг҃ъ на́шъ, и҆ нѣ́сть првⷣнъ, па́че тебѐ гдⷭ҇и.

И҆сцѣлѝ стрꙋ́пы дꙋшѝ моеѧ̀, ѹ҆́мъ мо́й ѡ҆мраче́нный небреже́нiемъ, ѡ҆зарѝ бж҃е́ственнымъ твои́мъ хода́тайствомъ гдⷭ҇ень прⷣте́че: и҆ всѧ́кагѡ и҆зба́ви мѧ̀ сопроти́внагѡ ѡ҆бстоѧ́нiѧ, молю́сѧ.

Непло́дствiе разрѣши́лъ є҆сѝ ро́ждшiѧ, роди́всѧ бж҃iимъ промышле́нiемъ премꙋ́дре прⷪ҇ро́че: непло́дное ѹ҆́бѡ се́рдце моѐ плодоно́сно ны́нѣ содѣ́лай гдⷭ҇ень прⷣте́че хода́тайствомъ твои́мъ, добродѣ́телей приноси́ти прозѧбє́нiѧ.

И҆́же любо́вiю твое́ю созида́ющаго бж҃е́ственный до́мъ, вы́шнѧгѡ житiѧ̀ ѹ҆лꙋчи́ти молѝ, вѣ́рою хра́мꙋ твоемꙋ̀ слꙋжа́щыѧ, хра́мы дх҃а бж҃е́ственнагѡ сотворѝ, крⷭ҇ти́телю и҆ прⷣте́че, хода́тайствы твои́ми.

Бг҃оро́диченъ: Веселѧ́шесѧ прⷣте́ча въ ложесна́хъ носи́мь мт҃рнихъ, и҆ покланѧ́шесѧ гдⷭ҇ꙋ носи́мꙋ въ ложесна́хъ твои́хъ бг҃обл҃года́тнаѧ, є҆го́же молѝ ѿ всѧ́кiѧ ско́рби и҆зба́вити мѧ̀.

Сѣда́ленъ, гла́съ в҃. Подо́бенъ: Бл҃гоꙋтро́бiѧ сꙋ́щи: Бл҃гоꙋтро́бiѧ ра́ди млⷭ҇ти бл҃же, сп҃стѝ твоѐ созда́нiе хрⷭ҇тѐ прише́лъ є҆сѝ, прекло́нь нб҃са̀ схожде́нiемъ твои́мъ. тѣ́мже, стра́шное смотре́нiе твоѐ пою́ще, вопiе́мъ тѝ: мольба́ми прⷣте́чи твоегѡ̀, ѡ҆чище́нiе грѣхѡ́въ пода́ждь на́мъ, ꙗ҆́кѡ є҆ди́нъ бл҃гоꙋтро́бенъ.

Сла́ва, и҆ ны́нѣ, бг҃оро́диченъ:

Предста́тельнице те́плаѧ хрⷭ҇тiа́нѡмъ, сн҃ꙋ твоемꙋ̀ моли́сѧ при́снѡ бцⷣе, всѧ́кагѡ sлодѣ́йства и҆ ѡ҆горче́нiѧ и҆зба́вити на́съ борца̀, и҆ да́ти на́мъ проще́нiе, въ ни́хже согрѣши́хомъ, за млⷭ҇рдiе щедро́тъ, твои́ми мл҃твами мт҃и дв҃о.

Пѣ́снь д҃.

I҆рмо́съ: Прише́лъ є҆сѝ ѿ дв҃ы не хода́тай, ни а҆́гг҃лъ, но са́мъ гдⷭ҇и вопло́щьсѧ, и҆ спа́слъ є҆сѝ всего́ мѧ человѣ́ка. тѣ́мъ зовꙋ́ ти: сла́ва си́лѣ твое́й гдⷭ҇и.

Прекло́ньшемꙋ нб҃са̀, и҆ человѣ́кѡмъ бесѣ́довавшꙋ, главꙋ̀ преклони́лъ є҆сѝ, десни́цею твое́ю пребога́те: є҆́юже мѧ̀ соблюдѝ, во смире́нiи сохранѧ́ѧ се́рдце моѐ.

Пꙋсты́нѧ тебѐ граждани́на непрохо́днаѧ и҆мѧ́ше, бл҃же́нне прⷣте́че. тѣ́мже вопiю́ ти: пꙋ́стꙋ всѧ́кагѡ бж҃е́ственнагѡ дѣѧ́нiѧ бы́вшꙋ, дꙋ́шꙋ мою̀ снабдѝ.

Зако́нъ бж҃е́ственный ѹ҆правлѧ́ѧ, беззако́ннѡ закла́нъ бы́лъ є҆сѝ. тѣ́мже молю́сѧ тебѣ̀, беззако́ннꙋюща мѧ̀ всегда̀, и҆ прельща́ема бѣсо́вскими прельще́ньми и҆спра́ви.

Созда́въ са́мъ себѐ хра́мъ влⷣцѣ цр҃ю̀, къ бж҃е́ствєннымъ селе́нiємъ ны́нѣ преше́лъ є҆сѝ прⷣте́че: и҆́хже полꙋчи́ти молѝ тебѣ̀ прест҃ы́й до́мъ воздви́гшаго.

Бг҃оро́диченъ: При́зри на мѧ̀ недꙋ́гꙋющаго всенепоро́чнаѧ, и҆ разрѣшѝ стра̑сти моѧ̑ лю̑тыѧ, и҆ неꙋдо́бь и҆сцѣ̑льныѧ: ꙗ҆́кѡ да велича́ю тѧ̀, возвели́чившꙋю всѐ человѣ́чество.

Пѣ́снь є҃.

I҆рмо́съ: Просвѣще́нiе во тьмѣ̀ лежа́щихъ, сп҃се́нiе ѿча́ѧнныхъ, хрⷭ҇тѐ сп҃се мо́й, къ тебѣ̀ ѹ҆́тренюю цр҃ю̀ ми́ра, просвѣти́ мѧ сiѧ́нiемъ твои́мъ: и҆но́гѡ бо ра́звѣ тебѐ бг҃а не зна́ю.

Въ тече́нiихъ i҆ѻрда́нскихъ, стрꙋю̀ нетлѣ́нiѧ прⷣте́че, крⷭ҇ти́въ хрⷭ҇та̀, молѝ и҆стека̑нiѧ страсте́й мои́хъ и҆зсꙋши́ти, и҆ пото́ки сла́дѡстныѧ наслѣ́довати, и҆ првⷣныхъ кра́снагѡ ра́дованiѧ.

Ѹ҆жѐ рыда́ю и҆ содрога́юсѧ, стра́хомъ и҆ недоꙋмѣ́нiемъ всегда̀ содержи́мь є҆́смь, помышлѧ́ѧ моѧ̑ содѣ̑ѧннаѧ, и҆ бꙋ́дꙋщiй сꙋ́дъ ѹ҆жа́сный. бл҃гоꙋтро́бне гдⷭ҇и, пощади́ мѧ, твоегѡ̀ крⷭ҇ти́телѧ мольба́ми.

Законополага́ѧй лю́демъ сп҃се́нiе въ раска́ѧнiи, прⷣте́че, прегрѣше́нiй бы́вшее, посредѣ̀ зако́на и҆ бл҃года́ти ста́лъ є҆сѝ. сегѡ̀ ра́ди мо́лимъ тѧ̀, ѡ҆бразмѝ покаѧ́нiѧ на́съ просвѣтѝ.

Да́ждь мѝ вре́мѧ покаѧ́нiѧ, ѹ҆ны́ннѡ преше́дшее, всѐ и҆жди́вшемꙋ, бл҃годѣ́телю, и҆мѣ́ѧ на сiѐ молѧ́щаго тѧ̀, сло́ве, i҆ѡа́нна вели́каго прⷣте́чꙋ, и҆ покаѧ́нiю всемíрнаго проповѣ́дника.

Бг҃оро́диченъ: Навѣ́ты и҆ ловлє́нiи льсти́вагѡ ѹ҆мертви́хсѧ, влⷣчце всенепоро́чнаѧ ѡ҆живи́ мѧ, ꙗ҆́же ро́ждшаѧ живо́тъ всѣ́хъ бцⷣе ѵ҆поста́сный, да тѧ̀ пою̀ бл҃гоче́стнѡ всенепоро́чнꙋю.

Пѣ́снь s҃.

I҆рмо́съ: Въ бе́зднѣ грѣхо́внѣй валѧ́ѧсѧ, неизслѣ́днꙋю млⷭ҇рдiѧ твоегѡ̀ призыва́ю бе́зднꙋ: ѿ тлѝ бж҃е мѧ̀ возведѝ.

Гла́съ сло́ва проповѣ́давый, всѣ́хъ гла́сы воспрiе́мъ, просѝ грѣхѡ́въ проще́нiе дарова́ти, и҆̀же вѣ́рою пою́щымъ тѧ̀.

Сокрꙋше́нiе дꙋшѝ моеѧ̀ и҆сцѣлѝ, и҆ грѣхѡ́въ бре́мѧ разрѣшѝ, и҆ па́че наде́жди сп҃си́ мѧ, мл҃твами твои́ми бл҃же́нне прⷣте́че.

I҆и҃са, є҆го́же рꙋко́ю твое́ю крⷭ҇ти́лъ є҆сѝ прⷣте́че, молѝ, рꙋки́ мѧ и҆зба́вити грѣха̀, взима́юща къ немꙋ̀ рꙋ́цѣ при́снѡ всесла́вне.

Бг҃оро́диченъ: Дрема́нiемъ лѣ́ностнымъ ѡ҆держи́мь є҆́смь, со́нъ грѣхо́вный тѧготи́тъ се́рдце моѐ: твои́мъ пречⷭ҇таѧ, бдѣ́ннымъ хода́тайствомъ воздви́гни и҆ сп҃си́ мѧ.

Конда́къ, гла́съ г҃.

Подо́бенъ: Дв҃а дне́сь:

Пре́жде непло́ды дне́сь хрⷭ҇то́ва прⷣте́чꙋ ражда́етъ, и҆ то́й є҆́сть и҆сполне́нiе всѧ́кагѡ проро́чества: є҆го́же бо прⷪ҇ро́цы проповѣ́даша, на сего̀ во i҆ѻрда́нѣ рꙋ́кꙋ положи́въ, ꙗ҆ви́сѧ бж҃iѧ сло́ва прⷪ҇ро́къ и҆ проповѣ́дникъ, вкꙋ́пѣ и҆ прⷣте́ча.

I҆́косъ: Восхва́лимъ ны́нѣ гдⷭ҇нѧ прⷣте́чꙋ, є҆го́же сщ҃е́нникꙋ є҆лiсаве́тъ родѝ, и҆зꙿ ложе́снъ непло́дныхъ, но не безꙿ сѣ́мене: хрⷭ҇то́съ бо є҆ди́нъ вмѣсти́лище про́йде непроходи́мо безꙿ сѣ́мене. i҆ѡа́нна непло́ды родѝ, безꙿ мꙋ́жа же сего̀ не родѝ: i҆и҃са же, ѡ҆сѣне́нiемъ ѻ҆ц҃а̀ и҆ дх҃а бж҃iѧ, дв҃а родѝ чⷭ҇таѧ. но безсѣ́менномꙋ ꙗ҆ви́сѧ ѿ непло́дове прⷪ҇ро́къ и҆ проповѣ́дникъ, вкꙋ́пѣ и҆ прⷣте́ча.

Пѣ́снь з҃.

I҆рмо́съ: Бг҃опроти́вное велѣ́нiе беззако́ннꙋющагѡ мꙋчи́телѧ, высо́къ пла́мень вознесло̀ є҆́сть: хрⷭ҇то́съ же прострѐ бг҃очести̑вымъ ѻ҆трокѡ́мъ ро́сꙋ дх҃о́внꙋю, сы́й бл҃гослове́нъ и҆ препросла́вленъ.

И҆зꙿ ко́рене сѣки́рою твоегѡ̀ покаѧ́нiѧ и҆сто́ргъ ꙗ҆́звы стра́стнагѡ се́рдца моегѡ̀, всадѝ прⷣте́че бж҃е́ственное безстра́стiе, и҆ стра́хъ чⷭ҇тѣ́йшiй бж҃iй, всѧ́кiѧ sло́бы ѿчꙋжда́ющiй мѧ̀.

Во стрꙋѧ́хъ i҆ѻрда́нскихъ ꙗ҆́кѡ крⷭ҇ти́лъ є҆сѝ покрыва́ющаго вода́ми превы́спрєннѧѧ гдⷭ҇а, того̀ молѝ, во́дꙋ дарова́ти бж҃е́ственнагѡ ѹ҆миле́нiѧ при́снѡ ѻ҆чи́ма мои́ма, сла́вный прⷣте́че.

И҆́же мíрꙋ взе́млющаго грѣ́хъ, а҆́гнца бж҃iѧ прⷣте́че проповѣ́давъ, того̀ молѝ ѿ ко́злищъ ча́сти ꙗ҆ви́ти мѧ̀ чꙋ́жда, и҆ десны̑мъ є҆гѡ̀ ѻ҆вца́мъ и҆ менѐ сочета́ти, сла́вне.

Бг҃оро́диченъ: Непло́днаѧ ѹ҆тро́ба носѧ́ше тѧ̀ дв҃о, во чре́вѣ носи́вшꙋю сло́во воплоще́нно: є҆го́же бж҃е́ственными взыгра́нiи, вели́кiй прⷣте́ча, непло́дныѧ всест҃ы́й пло́дъ, позна̀ ра́дꙋѧсѧ, и҆ поклони́сѧ.

Пѣ́снь и҃.

I҆рмо́съ: Пе́щь и҆ногда̀ ѻ҆́гненнаѧ въ вавѷлѡ́нѣ дѣ̑йства раздѣлѧ́ше, бж҃iимъ велѣ́нiемъ халдє́и ѡ҆палѧ́ющаѧ: вѣ̑рныѧ же ѡ҆роша́ющаѧ, пою́щыѧ: бл҃гослови́те всѧ̑ дѣла̀ гдⷭ҇нѧ гдⷭ҇а.

Да́ждь десни́цꙋ мнѣ̀ на землѝ лежа́щемꙋ, прⷣте́че, и҆́же десни́цꙋ просте́ръ, и҆ ѡ҆мы́лъ є҆сѝ вода́ми нескве́рнаго: и҆ и҆зба́ви мѧ̀ скве́рны тѣле́сныѧ, всего́ мѧ ѡ҆чища́ѧ покаѧ́нiемъ, и҆ сп҃си́ мѧ.

И҆мꙋ́щи дꙋшѐ вре́мѧ пока́ѧтисѧ, лѣ́ности тѧжча́йшiй со́нъ ѿтрѧсѝ, и҆ спѣ́шнѡ побдѝ, вопiю́щи влⷣцѣ твоемꙋ̀: млⷭ҇рде, ѹ҆ще́дри мѧ̀ крⷭ҇ти́телѧ твоегѡ̀ мольба́ми.

Пото́цы страсте́й, и҆ во́ды sло́бы до дꙋшѝ моеѧ̀ внидо́ша: бл҃же́нне прⷣте́че, потщи́сѧ ско́рѡ и҆зꙿѧ́ти мѧ̀, и҆́же рѣчны́ми стрꙋѧ́ми и҆змы́въ безстра́стiѧ тиша́йшꙋю пꙋчи́нꙋ.

Ѹ҆вы̀ мнѣ̀, мнѡ́га sла̑ сотво́ршемꙋ! ѹ҆вы̀ мнѣ̀ є҆ди́номꙋ, прогнѣ́вавшемꙋ бг҃а пребл҃га́го! крⷭ҇ти́телю хрⷭ҇то́въ помозѝ мѝ, и҆ пода́ждь прегрѣше́нiй мои́хъ разрѣше́нiе, и҆ долгѡ́въ мои́хъ ѿсѣче́нiе, хода́тайствы твои́ми.

Бг҃оро́диченъ: Вы́шнѧго бг҃а пло́тiю ро́ждшаѧ, ѿ гно́ѧ мѧ̀ возста́ви страсте́й ѡ҆скорблѧ́ющихъ мѧ̀: и҆ лю́тѣ всего̀ ѡ҆бнища́вша, бж҃е́ственными ѡ҆богатѝ пречⷭ҇таѧ, добродѣ́тельми, ꙗ҆́кѡ да воспою́ тѧ сп҃са́емь.

Пѣ́снь ѳ҃.

I҆рмо́съ: Безнача́льна роди́телѧ сн҃ъ, бг҃ъ и҆ гдⷭ҇ь, вопло́щьсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ просвѣти́ти, собра́ти расточє́ннаѧ. тѣ́мъ всепѣ́тꙋю бцⷣꙋ велича́емъ.

Ка́ла мѧ̀ и҆зба́ви грѣхо́внагѡ гдⷭ҇и, безгрѣ́шне є҆ди́не и҆ многомлⷭ҇тиве, крⷭ҇ти́телѧ мольба́ми, и҆́же тебѐ проповѣ́да всемꙋ̀ мíрꙋ а҆́гнца бж҃iѧ, взе́млющаго человѣ́кѡвъ грѣхѝ.

Ꙗ҆́кѡ ши́покъ бл҃гово́ненъ, ꙗ҆́кѡ бл҃гоꙋха́нный кѷпарíсъ, ꙗ҆́кѡ неꙋвѧда́емый крíнъ, ꙗ҆́кѡ мѵ́ро че́стно и҆мѣ́ѧй тѧ̀ гдⷭ҇ень прⷣте́че, мои́хъ дѣ́лъ sлосмра́дiѧ и҆збавлѧ́юсѧ мл҃твами твои́ми, притека́ѧ къ покро́вꙋ твоемꙋ̀.

Непло́дствовати мѧ̀ непло́дными дѣ́лы всебл҃же́нне сотворѝ, добродѣ́телей бл҃гопло́дiе при́снѡ приносѧ́ща, ча́до мѧ̀ гдⷭ҇не творѧ̀, и҆ прича́стника бж҃е́ственномꙋ црⷭ҇твiю, и҆ ст҃ы́хъ собо́рꙋ кꙋпножи́телѧ.

На́мъ лю́бѧщымъ тѧ̀, и҆ любо́вiю почита́ющымъ, и҆ въ бж҃е́ственнѣмъ хра́мѣ твое́мъ ликꙋ́ющымъ, да́ждь съ нб҃сѐ разрѣше́нiе лю́тыхъ, прⷣте́че гдⷭ҇ень, и҆ житiѧ̀ и҆справле́нiе, и҆ прегрѣше́нiй и҆збавле́нiе.

Бг҃оро́диченъ: Носи́мꙋ во ѹ҆тро́бѣ бг҃омт҃рни, и҆́же всѧ̑ носѧ́щемꙋ ма́нiемъ, поклони́лсѧ є҆сѝ прⷪ҇ро́че: съ не́юже молѝ смире́ннѣй сп҃сти́сѧ дꙋшѝ мое́й, во мнѡ́гаѧ впа́дающей по всѧ̑ дни̑ согрѣшє́нiѧ.


