  OCR:

  Библиотека святоотеческой литературы

  http://orthlib.ru



Слꙋ́жба со а҆ка́ѳiстомъ

сладча́йшемꙋ гдⷭ҇ꙋ на́шемꙋ i҆и҃сꙋ хрⷭ҇тꙋ̀.

На Гдⷭ҇и воззва́хъ, стiхи̑ры ѹ҆мили́тельны, гла́съ s҃.

Подо́бенъ: Всю̀ ѿложи́вше:

I҆и҃се сладча́йшiй, дꙋшѝ моеѧ̀ ѹ҆тѣше́нiе, i҆и҃се мо́й, ѡ҆чище́нiе ѹ҆ма̀ моегѡ̀, влⷣко многомлⷭ҇тиве, i҆и҃се сп҃си́ мѧ. i҆и҃се сп҃се мо́й, i҆и҃се мо́й всеси́льне, не ѡ҆ста́ви менѐ. сп҃се i҆и҃се поми́лꙋй мѧ̀, и҆ и҆зба́ви мꙋ́ки всѧ́кiѧ i҆и҃се, и҆ сподо́би мѧ̀ сп҃са́емыхъ ча́сти i҆и҃се мо́й, и҆ ли́кꙋ и҆збра́нныхъ твои́хъ сопричти́ мѧ, i҆и҃се чл҃вѣколю́бче.

I҆и҃се сладча́йшiй, а҆пⷭ҇лѡвъ сла́во, i҆и҃се мо́й, похвало̀ мч҃нкѡвъ, влⷣко всеси́льне. i҆и҃се сп҃си́ мѧ, i҆и҃се сп҃се мо́й, i҆и҃се мо́й краснѣ́йшiй, къ тебѣ̀ притека́ющаго. сп҃се i҆и҃се поми́лꙋй мѧ̀, мл҃твами ро́ждшiѧ тѧ̀, всѣ́хъ i҆и҃се ст҃ы́хъ твои́хъ, прⷪ҇рѡ́къ же всѣ́хъ, сп҃се мо́й i҆и҃се, и҆ сла́дости ра́йскiѧ сподо́би, i҆и҃се чл҃вѣколю́бче.

I҆и҃се сладча́йшiй, мона́шествꙋющихъ сла́во, i҆и҃се долготерпѣли́ве, по́стникѡвъ наслажде́нiе и҆ ѹ҆краше́нiе, i҆и҃се сп҃си́ мѧ, i҆и҃се сп҃се мо́й, i҆и҃се мо́й пребл҃гíй, рꙋкѝ и҆схити́ мѧ сп҃се i҆и҃се sмíевы, и҆ сегѡ̀ сѣ́тей ны́нѣ сп҃се i҆и҃се свободѝ. ѿ ро́ва преиспо́днѣйшагѡ сп҃се мо́й i҆и҃се возведѝ, и҆ десны̑мъ мѧ̀ сопричтѝ i҆и҃се ѻ҆вца́мъ.

Сла́ва, и҆ ны́нѣ, гла́съ в҃:

I҆и҃са сла́дкаго ро́ждшаѧ бг҃ороди́тельнице, i҆и҃са всеще́драго бг҃а и҆ чл҃вѣколюби́ваго, i҆и҃са є҆ди́наго бл҃гоꙋтро́бнаго, того̀ ѹ҆молѝ влⷣчце мíра, всенепоро́чнаѧ, ѹ҆ще́дрити менѐ ѻ҆каѧ́ннаго, и҆ шꙋ́ихъ ча́сти и҆зба́вити мѧ̀, и҆ сподо́бити десна́гѡ предстоѧ́нiѧ, є҆гда̀ сѧ́детъ сꙋди́ти мíрꙋ, ꙗ҆́коже є҆́сть пи́сано.

На стiхо́внѣ стiхи̑ры, гла́съ s҃:

Сп҃се мо́й i҆и҃се, блꙋ́днаго сп҃сы́й, сп҃се мо́й i҆и҃се прiе́мый блꙋдни́цꙋ, и҆ менѐ ны́нѣ поми́лꙋй, i҆и҃се многомлⷭ҇тиве, сп҃сѝ и҆ ѹ҆ще́дри ѽ i҆и҃се бл҃года́телю, ꙗ҆́кѡ манассíю милосе́рде i҆и҃се мо́й, ꙗ҆́кѡ є҆ди́нъ чл҃вѣколю́бецъ.

Ни є҆ди́нꙋ же на землѝ за́повѣдь твою̀ сотвори́хъ, ка́кѡ ꙗ҆влю́сѧ тебѣ̀ сѣдѧ́щемꙋ на прⷭ҇то́лѣ, и҆ сло́во возда́мъ, и҆ сꙋ́дъ сотворю̀ ѡ҆ всѣ́хъ, ꙗ҆̀же въ вѣ́дѣнiи и҆ невѣ́дѣнiи ко́еждо содѣ́ѧхъ, хрⷭ҇тѐ мо́й i҆и҃се; тѣ́мже зовꙋ́ ти: твои́хъ слꙋ́гъ мл҃твами i҆и҃се, сп҃си́ мѧ грѣ́шнаго.

Кто́ мѧ не пла́четсѧ престꙋпи́вшагѡ за́повѣдь твою̀ i҆и҃се; невоздержа́нiемъ во а҆́дъ всели́хсѧ i҆и҃се, вмѣ́стѡ раѧ̀, снѣ́дiю сла́дкихъ видѣ́нiемъ сме́рть и҆схода́таихъ, и҆ твоеѧ̀ i҆и҃се сп҃се мо́й сла́вы и҆ жи́зни чꙋ́ждь ꙗ҆ви́хсѧ: но прiимѝ менѐ ка́ющасѧ, ꙗ҆́кѡ млⷭ҇тивый чл҃вѣколю́бецъ i҆и҃се мо́й, вели́кiѧ ра́ди млⷭ҇ти твоеѧ̀.

Сла́ва, и҆ ны́нѣ, бг҃оро́диченъ:

Чи́стаѧ є҆ди́на i҆и҃са ро́ждшаѧ, дꙋше́вныхъ прегрѣше́нiй и҆зба́ви мѧ̀ дв҃о, и҆ сп҃си́ мѧ ѹ҆мерщвле́ннаго, молю́сѧ: ты́ бо наде́жда є҆сѝ ненаде́жныхъ, и҆ мíрꙋ помо́щница. и҆́маши є҆́же мощѝ ѻ҆трокови́це ꙗ҆́кѡ мт҃и гдⷭ҇нѧ, не пре́зри моле́нiе моѐ, нижѐ ѡ҆ста́ви всечⷭ҇таѧ влⷣчце: но ꙗ҆́кѡ чл҃вѣколюби́ваѧ сп҃си́ мѧ.

Та́же тропарѝ, гла́съ s҃:

Поми́лꙋй на́съ гдⷭ҇и, поми́лꙋй на́съ, всѧ́кагѡ бо ѿвѣ́та недоꙋмѣ́юще, сiю̀ тѝ мл҃твꙋ ꙗ҆́кѡ влⷣцѣ грѣ́шнiи прино́симъ: поми́лꙋй на́съ.

Сла́ва: Гдⷭ҇и, поми́лꙋй на́съ, на тѧ́ бо ѹ҆пова́хомъ, не прогнѣ́вайсѧ на ны̀ sѣлѡ̀, нижѐ помѧнѝ беззако́нiй на́шихъ: но при́зри и҆ ны́нѣ ꙗ҆́кѡ бл҃гоꙋтро́бенъ, и҆ и҆зба́ви ны̀ ѿ вра̑гъ на́шихъ: ты́ бо є҆сѝ бг҃ъ на́шъ, и҆ мы̀ лю́дiе твоѝ, всѝ дѣла̀ рꙋкꙋ̀ твоє́ю, и҆ и҆́мѧ твоѐ призыва́емъ.

И҆ ны́нѣ: Млⷭ҇рдiѧ двє́ри ѿве́рзи на́мъ бл҃гослове́ннаѧ бцⷣе, надѣ́ющiисѧ на тѧ̀ да не поги́бнемъ, но да и҆зба́вимсѧ тобо́ю ѿ бѣ́дъ: ты́ бо є҆сѝ сп҃се́нiе ро́да хрⷭ҇тiа́нскагѡ.

Канѡ́нъ ѹ҆мили́тельный

ко гдⷭ҇ꙋ на́шемꙋ i҆и҃сꙋ хрⷭ҇тꙋ̀.

Гла́съ в҃. Пѣ́снь а҃.

I҆рмо́съ: Во глꙋбинѣ̀ постла̀ и҆ногда̀ фараѡни́тское всево́инство преѡрꙋже́ннаѧ си́ла, вопло́щшеесѧ же сло́во всеsло́бный грѣ́хъ потреби́ло є҆́сть: препросла́вленный гдⷭ҇ь, сла́внѡ бо просла́висѧ.

I҆и҃се сладча́йшiй хрⷭ҇тѐ, i҆и҃се долготерпѣли́ве, дꙋшѝ моеѧ̀ ꙗ҆́звы и҆сцѣлѝ i҆и҃се, и҆ ѹ҆сладѝ се́рдце моѐ многомлⷭ҇тиве молю́сѧ, i҆и҃се сп҃се мо́й, да велича́ю тѧ̀ сп҃са́емый.

I҆и҃се сладча́йшiй хрⷭ҇тѐ, i҆и҃се ѿве́рзи покаѧ́нiѧ мѝ две́рь, чл҃вѣколю́бче i҆и҃се, и҆ прiими́ мѧ тебѣ̀ припа́дающа, и҆ те́плѣ просѧ́ща, i҆и҃се сп҃се мо́й, согрѣше́нiй проще́нiѧ.

I҆и҃се сладча́йшiй хрⷭ҇тѐ, i҆и҃се и҆схити́ мѧ и҆зꙿ рꙋкѝ льсти́вагѡ велiа́ра, i҆и҃се, и҆ сотворѝ десна́го предстоѧ́телѧ сла́вы твоеѧ̀, i҆и҃се сп҃се мо́й, ча́сти шꙋ́iѧ мѧ̀ и҆збавлѧ́ѧй.

Бг҃оро́диченъ: I҆и҃са ро́ждшаѧ бг҃а, влⷣчце, молѝ ѡ҆ непотре́бныхъ рабѣ́хъ пречⷭ҇таѧ, ꙗ҆́кѡ да мꙋ́ки мл҃твами твои́ми и҆зба́вимсѧ нескве́рнаѧ, ѡ҆скверне́ннiи, сла́вы присносꙋ́щныѧ наслажда́ющесѧ.

Пѣ́снь г҃.

I҆рмо́съ: На ка́мени мѧ̀ вѣ́ры ѹ҆тверди́въ, разшири́лъ є҆сѝ ѹ҆ста̀ моѧ̑ на врагѝ моѧ̑. возвесели́ бо сѧ дꙋ́хъ мо́й, внегда̀ пѣ́ти: нѣ́сть ст҃ъ ꙗ҆́коже бг҃ъ на́шъ, и҆ нѣ́сть првⷣнъ па́че тебѐ гдⷭ҇и.

Ѹ҆слы́ши чл҃вѣколю́бче i҆и҃се мо́й раба̀ твоего̀, вопiю́ща во ѹ҆миле́нiи: и҆ и҆зба́ви мѧ̀ i҆и҃се ѡ҆сꙋжде́нiѧ и҆ мꙋ́ки, є҆ди́не долготерпѣли́ве, i҆и҃се сладча́йшiй многомлⷭ҇тиве.

Подꙿимѝ раба̀ твоего̀ i҆и҃се мо́й, припа́дающа со слеза́ми, i҆и҃се мо́й, и҆ сп҃сѝ i҆и҃се мо́й ка́ющагосѧ мѧ̀, и҆ гее́нны влⷣко и҆зба́ви, i҆и҃се сладча́йшiй многомлⷭ҇тиве.

Вре́мѧ i҆и҃се мо́й, є҆́же да́лъ мѝ є҆сѝ во стра́сти и҆жди́хъ i҆и҃се мо́й. тѣ́мже i҆и҃се мо́й, не ѿве́ржи мѧ̀, но воззовѝ, молю́сѧ, влⷣко, i҆и҃се сладча́йшiй, и҆ сп҃сѝ.

Бг҃оро́диченъ: Дв҃о ро́ждшаѧ i҆и҃са моего̀, молѝ и҆зба́вити мѧ̀ гее́нны, є҆ди́но предста́тельство ѡ҆скорблѧ́емыхъ бг҃обл҃года́тнаѧ, и҆ сподо́би мѧ̀ жи́зни всенепоро́чнаѧ нестарѣ́ющiѧсѧ.

Сѣда́ленъ, гла́съ а҃. Подо́бенъ: Гро́бъ тво́й:

Сп҃се мо́й i҆и҃се, блꙋ́днаго сп҃сы́й, сп҃се мо́й i҆и҃се, прiе́мый блꙋдни́цꙋ и҆ менѐ ны́нѣ поми́лꙋй, i҆и҃се многомлⷭ҇тиве: сп҃сѝ, ѹ҆ще́дри, ѽ i҆и҃се бл҃годѣ́телю, ꙗ҆́коже бл҃гоꙋтро́бне манассíю i҆и҃се мо́й, ꙗ҆́кѡ є҆ди́нъ чл҃вѣколю́бецъ.

Пѣ́снь д҃.

I҆рмо́съ: Прише́лъ є҆сѝ ѿ дв҃ы, не хода́тай, ни а҆́гг҃лъ, но са́мъ гдⷭ҇и вопло́щьсѧ, и҆ сп҃слъ є҆сѝ всего́ мѧ человѣ́ка. тѣ́мъ зовꙋ́ ти: сла́ва си́лѣ твое́й гдⷭ҇и.

И҆сцѣлѝ i҆и҃се мо́й дꙋшѝ моеѧ̀ ꙗ҆́звы, i҆и҃се мо́й молю́сѧ, и҆ рꙋки́ мѧ и҆схитѝ, i҆и҃се мо́й бл҃гоꙋтро́бне, дꙋшетлѣ́ннагѡ велiа́ра, и҆ сп҃сѝ.

Согрѣши́хъ, i҆и҃се мо́й сладча́йшiй бл҃гоꙋтро́бне: i҆и҃се мо́й, сп҃си́ мѧ прибѣга́ющаго къ покро́вꙋ твоемꙋ̀, i҆и҃се долготерпѣли́ве, и҆ црⷭ҇твiѧ твоегѡ́ мѧ сподо́би.

Никто́же согрѣшѝ i҆и҃се мо́й, ꙗ҆́коже согрѣши́хъ а҆́зъ ѻ҆каѧ́нный: но припа́даю молѧ́сѧ, i҆и҃се мо́й сп҃си́ мѧ, и҆ жи́зни i҆и҃се мо́й наслѣ́дiе мѝ да́рꙋй.

Бг҃оро́диченъ: Всепѣ́таѧ, i҆и҃са ро́ждшаѧ гдⷭ҇а, того̀ молѝ и҆зба́вити мꙋ́ки всѧ̑ пою́щыѧ тѧ̀ и҆ бцⷣꙋ вои́стиннꙋ и҆менꙋ́ющыѧ.

Пѣ́снь є҃.

I҆рмо́съ: Просвѣще́нiе во тьмѣ̀ лежа́щихъ, сп҃се́нiе ѿча́ѧнныхъ хрⷭ҇тѐ сп҃се мо́й, къ тебѣ̀ ѹ҆́тренюю цр҃ю̀ ми́ра, просвѣти́ мѧ сiѧ́нiемъ твои́мъ: и҆но́гѡ бо ра́звѣ тебѐ бг҃а не зна́ю.

Ты̀ просвѣще́нiе i҆и҃се мо́й ѹ҆ма̀ моегѡ̀. ты̀ сп҃се́нiе ѿча́ѧнныѧ дꙋшѝ моеѧ̀ сп҃се. ты̀ i҆и҃се мо́й мꙋ́ки и҆зба́ви и҆ гее́нны мѧ̀ зовꙋ́ща: сп҃сѝ i҆и҃се мо́й хрⷭ҇тѐ мѧ̀ ѻ҆каѧ́ннаго.

Всеконе́чнѡ i҆и҃се мо́й, къ стра́сти безче́стiѧ низве́рженъ ны́нѣ зовꙋ̀: ты̀ i҆и҃се мо́й, по́мощи мѝ рꙋ́кꙋ низпосла́въ, и҆сто́ргни зовꙋ́ща: сп҃сѝ i҆и҃се мо́й хрⷭ҇те́ мѧ ѻ҆каѧ́ннаго.

Ѡ҆скверне́нъ ѹ҆́мъ i҆и҃се мо́й ѡ҆бносѧ̀, взыва́ю тѝ: ѡ҆чи́сти мѧ̀ ѿ скве́рны прегрѣше́нiй, и҆ и҆зба́ви мѧ̀ во глꙋбины̑ sло́бы ѿ невѣ́дѣнiѧ низпопо́лзшагосѧ, сп҃се i҆и҃се мо́й, и҆ сп҃си́ мѧ, молю́сѧ.

Бг҃оро́диченъ: I҆и҃са ро́ждшаѧ ѻ҆трокови́це бг҃ороди́тельнице, того̀ ѹ҆молѝ сп҃стѝ всѧ̑ правосла̑вныѧ, мона́хи и҆ мiрскȋѧ, и҆ гее́нны и҆зба́вити зовꙋ́щыѧ: ра́звѣ тебѐ предста́тельства тве́рдагѡ на зна́емъ.

Пѣ́снь s҃.

I҆рмо́съ: Въ бе́зднѣ грѣхо́внѣй валѧ́ѧсѧ, неизслѣ́днꙋю млⷭ҇рдiѧ твоегѡ̀ призыва́ю бе́зднꙋ: ѿ тлѝ бж҃е мѧ̀ возведѝ.

I҆и҃се мо́й хрⷭ҇тѐ многомлⷭ҇тиве, и҆сповѣ́дающасѧ прiими́ мѧ влⷣко, ѽ i҆и҃се, и҆ сп҃си́ мѧ, и҆ ѿ тлѝ i҆и҃се, мѧ̀ и҆схитѝ.

I҆и҃се мо́й, никто́же бы́сть и҆́нъ блꙋдни́къ, ꙗ҆́коже а҆́зъ стра́стный, ѽ i҆и҃се чл҃вѣколю́бче: но ты̀ i҆и҃се мѧ̀ сп҃сѝ.

I҆и҃се мо́й, блꙋдни́цꙋ и҆ блꙋ́днаго, и҆ манассíю и҆ мытарѧ̀ преидо́хъ, ѽ i҆и҃се мо́й, страстьмѝ, и҆ разбо́йника i҆и҃се, и҆ нiнеѵíтѧны.

Бг҃оро́диченъ: I҆и҃са хрⷭ҇та̀ моего̀ ро́ждшаѧ пречⷭ҇таѧ дв҃о, є҆ди́на нескве́рнаѧ, ѡ҆скверне́на сꙋ́ща мѧ̀, мл҃твъ твои́хъ ѵ҆ссѡ́помъ ны́нѣ ѡ҆чи́сти.

Конда́къ а҃, гла́съ и҃:

Возбра́нный воево́до и҆ гдⷭ҇и, а҆́да побѣди́телю, ꙗ҆́кѡ и҆зба́вльсѧ ѿ вѣ́чныѧ сме́рти, похва̑льнаѧ, восписꙋ́ю тѝ, созда́нiе и҆ ра́бъ тво́й: но ꙗ҆́кѡ и҆мѣ́ѧй млⷭ҇рдiе неизрече́нное, ѿ всѧ́кихъ мѧ̀ бѣ́дъ свободѝ, зовꙋ́ща: i҆и҃се сн҃е бж҃iй, поми́лꙋй мѧ̀.

I҆́косъ а҃: А҆́гг҃лѡвъ тво́рче, и҆ гдⷭ҇и си́лъ, ѿве́рзи мѝ недоꙋмѣ́нный ѹ҆́мъ и҆ ѧ҆зы́къ, на похвалꙋ̀ пречⷭ҇тагѡ твоегѡ̀ и҆́мене, ꙗ҆́коже глꙋхо́мꙋ и҆ гꙋгни́вомꙋ дре́вле слꙋ́хъ и҆ ѧ҆зы́къ ѿве́рзлъ є҆сѝ, и҆ глаго́лаше зовы́й такова̑ѧ: I҆и҃се пречꙋ́дный, а҆́гг҃лѡвъ ѹ҆дивле́нiе: i҆и҃се преси́льный, прароди́телей и҆збавле́нiе. I҆и҃се пресла́дкiй, патрiа́рхѡвъ велича́нiе: i҆и҃се пресла́вный, царе́й ѹ҆крѣпле́нiе. I҆и҃се прелюби́мый, прⷪ҇ро́кѡвъ и҆сполне́нiе: i҆и҃се преди́вный, мч҃нкѡвъ крѣ́посте. I҆и҃се прети́хiй, мона́хѡвъ ра́досте: i҆и҃се премлⷭ҇тивый, пресвѵ́терѡвъ сла́досте. I҆и҃се премлⷭ҇рдый, по́стникѡвъ воздержа́нiе: i҆и҃се пресла́достный, прпⷣбныхъ ра́дованiе. I҆и҃се пречⷭ҇тны́й, дѣ́вственныхъ цѣломꙋ́дрiе: i҆и҃се предвѣ́чный, грѣ́шникѡвъ сп҃се́нiе. I҆и҃се сн҃е бж҃iй, поми́лꙋй мѧ̀.

Конда́къ в҃: Ви́дѧ вдови́цꙋ sѣ́льнѣ пла́чꙋщꙋ гдⷭ҇и, ꙗ҆́коже бо тогда̀ ѹ҆млⷭ҇рдивсѧ, сы́на є҆ѧ̀ на погребе́нiе несо́ма воскр҃си́лъ є҆сѝ: си́це и҆ ѡ҆ мнѣ̀ ѹ҆млⷭ҇рдисѧ, чл҃вѣколю́бче, и҆ грѣхмѝ ѹ҆мерщвле́ннꙋю мою̀ дꙋ́шꙋ воскр҃сѝ, зовꙋ́щꙋ: А҆ллилꙋ́iа.

I҆́косъ в҃: Ра́зꙋмъ неꙋразꙋмѣ́нный разꙋмѣ́ти фiлíппъ и҆щѧ̀, гдⷭ҇и покажѝ на́мъ ѻ҆ц҃а̀, глаго́лаше. ты́ же къ немꙋ̀: толи́кое вре́мѧ сы́й со мно́ю, не позна́лъ ли є҆сѝ, ꙗ҆́кѡ ѻ҆ц҃ъ во мнѣ̀, и҆ а҆́зъ во ѻ҆ц҃ѣ̀ є҆́смь; тѣ́мже неизслѣ́дованне, со стра́хомъ зовꙋ́ ти: I҆и҃се, бж҃е предвѣ́чный: i҆и҃се, цр҃ю̀ преси́льный. I҆и҃се, влⷣко долготерпѣли́вый: i҆и҃се, сп҃се премлⷭ҇тивый. I҆и҃се, храни́телю мо́й пребл҃гíй: i҆и҃се, ѡ҆чи́сти грѣхѝ моѧ̑. I҆и҃се, ѿимѝ беззакѡ́нiѧ моѧ̑: i҆и҃се, ѿпꙋстѝ непра̑вды моѧ̑. I҆и҃се, наде́ждо моѧ̀, не ѡ҆ста́ви менѐ: i҆и҃се помо́щниче мо́й, не ѿри́ни менѐ. I҆и҃се, созда́телю мо́й, не забꙋ́ди менѐ: i҆и҃се, па́стырю мо́й; не погꙋбѝ менѐ. I҆и҃се сн҃е бж҃iи, поми́лꙋй мѧ̀.

Конда́къ г҃: Си́лою свы́ше а҆пⷭ҇лы ѡ҆блекíй i҆и҃се, во i҆ерⷭ҇ли́мѣ сѣдѧ́щыѧ, ѡ҆блецы̀ и҆ менѐ ѡ҆бнаже́ннаго ѿ всѧ́кагѡ бл҃готворе́нiѧ, теплото́ю дх҃а ст҃а́гѡ твоегѡ̀, и҆ да́ждь мѝ съ любо́вiю пѣ́ти тебѣ̀: А҆ллилꙋ́iа.

I҆́косъ г҃: И҆мѣ́ѧй бога́тство млⷭ҇рдiѧ, мытарѝ и҆ грѣ́шники, и҆ невѣ̑рныѧ призва́лъ є҆сѝ i҆и҃се: не пре́зри и҆ менѐ ны́нѣ, подо́бнаго и҆̀мъ, но ꙗ҆́кѡ многоцѣ́нное мѵ́ро, прiимѝ пѣ́снь сiю̀: I҆и҃се, си́ло непобѣди́маѧ: i҆и҃се, млⷭ҇те безконе́чнаѧ. I҆и҃се, красото̀ пресвѣ́тлаѧ: i҆и҃се, любы̀ неизрече́ннаѧ. I҆и҃се, сн҃е бг҃а жива́гѡ: i҆и҃се, поми́лꙋй мѧ̀ грѣ́шнаго. I҆и҃се, ѹ҆слы́ши мѧ̀ въ беззако́нiихъ зача́таго: i҆и҃се, ѡ҆чи́сти мѧ̀ во грѣсѣ́хъ рожде́ннаго. I҆и҃се, наꙋчи́ мѧ непотре́бнаго: i҆и҃се, ѡ҆свѣти́ мѧ те́мнаго. I҆и҃се, ѡ҆чи́сти мѧ̀ скве́рнаго: i҆и҃се, возведи́ мѧ блꙋ́днаго. I҆и҃се сн҃е бж҃iй, поми́лꙋй мѧ̀.

Конда́къ д҃: Бꙋ́рю внꙋ́трь и҆мѣ́ѧй помышле́нiй сꙋмни́тельныхъ, пе́тръ ѹ҆топа́ше: ѹ҆зрѣ́въ же во пло́ти тѧ̀ сꙋ́ща i҆и҃се, и҆ по вода́мъ ходѧ́ща, позна́ тѧ бг҃а и҆́стиннаго, и҆ рꙋ́кꙋ сп҃се́нiѧ полꙋчи́въ, речѐ: А҆ллилꙋ́iа.

I҆́косъ д҃: Слы́ша слѣпы́й, гдⷭ҇и, мимоходѧ́ща тѧ̀ пꙋте́мъ, вопiѧ́ше: i҆и҃се сн҃е дв҃довъ, поми́лꙋй мѧ̀: и҆ призва́въ ѿве́рзлъ є҆сѝ ѻ҆́чи є҆гѡ̀. просвѣтѝ ѹ҆́бѡ млⷭ҇тiю твое́ю ѻ҆́чи мы́слєнныѧ се́рдца, и҆ менѐ вопiю́ща тѝ, и҆ глаго́люща: I҆и҃се, вы́шнихъ созда́телю: i҆и҃се, ни́жнихъ и҆скꙋпи́телю. I҆и҃се, преиспо́днихъ потреби́телю: i҆и҃се, всеѧ̀ тва́ри ѹ҆краси́телю. I҆и҃се, дꙋшѝ моеѧ̀ ѹ҆тѣ́шителю: i҆и҃се, ѹ҆ма̀ моегѡ̀ просвѣти́телю. I҆и҃се, се́рдца моегѡ̀ весе́лiе: i҆и҃се, тѣ́ла моегѡ̀ здра́вiе. I҆и҃се сп҃се мо́й, сп҃си́ мѧ: i҆и҃се, свѣ́те мо́й просвѣти́ мѧ. I҆и҃се, мꙋ́ки всѧ́кiѧ и҆зба́ви мѧ̀: i҆и҃се, сп҃си́ мѧ недосто́йнаго. I҆и҃се сн҃е бж҃iй, поми́лꙋй мѧ̀.

Конда́къ є҃: Бг҃ото́чною кро́вiю, ꙗ҆́коже и҆скꙋпи́лъ є҆сѝ на́съ дре́вле ѿ зако́нныѧ клѧ́твы i҆и҃се, си́це и҆змѝ на́съ ѿ сѣ́ти, є҆́юже sмíй запѧ́тъ ны̀ страстьмѝ плотски́ми, и҆ блꙋ́днымъ наважде́нiемъ, и҆ sлы́мъ ѹ҆ны́нiемъ, вопiю́щыѧ тѝ: А҆ллилꙋ́iа.

I҆́косъ є҃: Ви́дѣвше ѻ҆́троцы є҆вре́йстiи во ѡ҆́бразѣ человѣ́честѣмъ созда́вшаго рꙋко́ю человѣ́ка, и҆ влⷣкꙋ разꙋмѣ́вше є҆го̀, потща́шасѧ вѣ́твьми ѹ҆годи́ти є҆мꙋ̀ ѡ҆са́нна вопiю́ще, мы́ же пѣ́снь прино́симъ тѝ глаго́люще: I҆и҃се, бж҃е и҆́стинный: i҆и҃се, сн҃е дв҃довъ. I҆и҃се, цр҃ю̀ пресла́вный: i҆и҃се, а҆́гнче непоро́чный. I҆и҃се, па́стырю преди́вный: i҆и҃се, храни́телю во мла́дости мое́й. I҆и҃се, корми́телю во ю҆́ности мое́й: i҆и҃се, похвало̀ въ ста́рости мое́й. I҆и҃се, наде́ждо въ сме́рти мое́й: i҆и҃се, животѐ по сме́рти мое́й. I҆и҃се, ѹ҆тѣше́нiе моѐ на сꙋдѣ̀ твое́мъ: i҆и҃се, жела́нiе моѐ, не посрамѝ менѐ тогда̀. I҆и҃се сн҃е бж҃iй, поми́лꙋй мѧ̀.

Конда́къ s҃: Проповѣ̑дникъ бг҃оно́сныхъ вѣща́нiе и҆ глаго́лы и҆сполнѧ́ѧ i҆и҃се, на землѝ ꙗ҆́вльсѧ, и҆ съ человѣ́ки невмѣсти́мый пожи́лъ є҆сѝ, и҆ болѣ̑зни на́шѧ подꙿѧ́лъ є҆сѝ. ѿню́дꙋже ра́нами твои́ми мы̀ и҆сцѣлѣ́вше, пѣ́ти навыко́хомъ: А҆ллилꙋ́iа.

I҆́косъ s҃: Возсiѧ̀ вселе́ннѣй просвѣще́нiе и҆́стины твоеѧ̀, и҆ ѿгна́сѧ ле́сть бѣсо́вскаѧ: i҆́дѡли бо, сп҃се на́шъ, не терпѧ́ще твоеѧ̀ крѣ́пости, падо́ша. мы́ же сп҃се́нiе полꙋчи́вше, вопiе́мъ тѝ: I҆и҃се, и҆́стино, ле́сть ѿгонѧ́щаѧ: i҆и҃се, свѣ́те превы́шшiй всѣ́хъ свѣ́тлостей. I҆и҃се цр҃ю̀, премога́ѧй всѣ́хъ крѣ́пости: i҆и҃се бж҃е, пребыва́ѧй въ млⷭ҇ти. I҆и҃се, хлѣ́бе живо́тный, насы́ти мѧ̀ а҆́лчꙋщаго: i҆и҃се, и҆сто́чниче ра́зꙋма, напо́й мѧ̀ жа́ждꙋщаго. I҆и҃се, ѻ҆де́ждо весе́лiѧ, ѡ҆дѣ́й мѧ̀ тлѣ́ннаго: i҆и҃се, покро́ве ра́дости, покры́й мѧ̀ недосто́йнаго. I҆и҃се, пода́телю просѧ́щымъ, да́ждь мѝ пла́чь за грѣхѝ моѧ̑: i҆и҃се, ѡ҆брѣ́тенiе и҆́щꙋщихъ ѡ҆брѧ́щи дꙋ́шꙋ мою̀. I҆и҃се, ѿве́рзителю толкꙋ́щымъ, ѿве́рзи се́рдце моѐ ѻ҆каѧ́нное: i҆и҃се, и҆скꙋпи́телю грѣ́шныхъ, ѡ҆чи́сти беззакѡ́нiѧ моѧ̑. I҆и҃се сн҃е бж҃iй, поми́лꙋй мѧ̀.

Конда́къ з҃: Хотѧ̀ сокрове́ннꙋю та́йнꙋ ѿ вѣ́ка ѿкры́ти, ꙗ҆́кѡ ѻ҆вча̀ на заколе́нiе веде́нъ бы́лъ є҆сѝ i҆и҃се, и҆ ꙗ҆́кѡ а҆́гнецъ прѧ́мѡ стригꙋ́щаго є҆го̀ безгла́сенъ, и҆ ꙗ҆́кѡ бг҃ъ и҆зꙿ ме́ртвыхъ воскрⷭ҇лъ є҆сѝ, и҆ со сла́вою на нб҃са̀ возне́слсѧ є҆сѝ, и҆ на́съ совоздви́глъ є҆сѝ, зовꙋ́щихъ: А҆ллилꙋ́iа.

I҆́косъ з҃: Ди́внꙋю показа̀ тва́рь, ꙗ҆вле́йсѧ творе́цъ на́мъ, безꙿ сѣ́мене ѿ дв҃ы воплоти́сѧ, и҆зꙿ гро́ба печа̑ти не рꙋши́въ воскр҃се, и҆ ко а҆пⷭ҇лѡмъ две́ремъ затворє́ннымъ съ пло́тiю вни́де. тѣ́мже чꙋдѧ́щесѧ, воспои́мъ: I҆и҃се, сло́ве неѡбыме́нный: i҆и҃се, сло́ве несоглѧда́емый. I҆и҃се, си́ло непостижи́маѧ: i҆и҃се, мꙋ́дросте недомы́слимаѧ. I҆и҃се, бж҃ество̀ неѡпи́санное: i҆и҃се, гдⷭ҇ьство неисче́тное. I҆и҃се, ца́рство непобѣди́мое: i҆и҃се, влады́чество безконе́чное. I҆и҃се, крѣ́посте высоча́йшаѧ, i҆и҃се, вла́сте вѣ́чнаѧ. I҆и҃се, тво́рче мо́й, ѹ҆ще́дри мѧ̀: i҆и҃се сп҃се мо́й, сп҃си́ мѧ. I҆и҃се сн҃е бж҃iй, поми́лꙋй мѧ̀.

Конда́къ и҃: Стра́ннѡ бг҃а вочл҃вѣ́чшасѧ ви́дѧще, ѹ҆страни́мсѧ сꙋ́етнагѡ мíра, и҆ ѹ҆́мъ на бж҃е́ствєннаѧ возложи́мъ: сегѡ́ бо ра́ди бг҃ъ на зе́млю сни́де, да на́съ на нб҃са̀ возведе́тъ, вопiю́щихъ є҆мꙋ̀: А҆ллилꙋ́iа.

I҆́косъ и҃: Ве́сь бѣ̀ въ ни́жнихъ, и҆ вы́шнихъ ника́коже ѿстꙋпѝ неисче́тный: є҆гда̀ во́лею на́съ ра́ди пострада̀, и҆ сме́ртiю свое́ю на́шꙋ сме́рть ѹ҆мертвѝ, и҆ воскрⷭ҇нiемъ живо́тъ дарова̀, пою́щымъ: I҆и҃се, сла́досте серде́чнаѧ: i҆и҃се, крѣ́посте тѣле́снаѧ. I҆и҃се, свѣ́тлосте дꙋше́внаѧ: i҆и҃се, быстрото̀ ѹ҆́мнаѧ. I҆и҃се, ра́досте со́вѣстнаѧ: i҆и҃се, наде́ждо и҆звѣ́стнаѧ. I҆и҃се, па́мѧте предвѣ́чнаѧ: i҆и҃се, похвало̀ высо́каѧ. I҆и҃се, сла́во моѧ̀ превознесе́ннаѧ: i҆и҃се, жела́нiе моѐ, не ѿри́ни менѐ. I҆и҃се, па́стырю мо́й, взыщѝ менѐ: i҆и҃се, сп҃се мо́й, сп҃сѝ менѐ. I҆и҃се сн҃е бж҃iй, поми́лꙋй мѧ̀.

Конда́къ ѳ҃: Всѐ є҆стество̀ а҆́гг҃льское, безпреста́ни сла́витъ прест҃о́е и҆́мѧ твоѐ i҆и҃се на нб҃сѝ, ст҃ъ, ст҃ъ, ст҃ъ, вопiю́ще: мы́ же грѣ́шнiи на землѝ бре́нными ѹ҆стна́ми вопiе́мъ: А҆ллилꙋ́iа.

I҆́косъ ѳ҃: Вѣтȋѧ многовѣща̑нныѧ, ꙗ҆́коже ры̑бы безгла̑сныѧ ви́димъ ѡ҆ тебѣ̀ i҆и҃се сп҃се на́шъ: недоꙋмѣ́ютъ бо глаго́лати, ка́кѡ бг҃ъ непрело́жный, и҆ человѣ́къ соверше́нный пребыва́еши; мы́ же та́инствꙋ дивѧ́щесѧ, вопiе́мъ вѣ́рнѡ: I҆и҃се, бж҃е предвѣ́чный: i҆и҃се, цр҃ю̀ ца́рствꙋющихъ. I҆и҃се, влⷣко владѣ́ющихъ: i҆и҃се, сꙋдiѐ живы́хъ и҆ ме́ртвыхъ. I҆и҃се, наде́ждо ненаде́жныхъ: i҆и҃се, ѹ҆тѣше́нiе пла́чꙋщихъ. I҆и҃се, сла́во ни́щихъ: i҆и҃се, не ѡ҆сꙋди́ мѧ по дѣлѡ́мъ мои̑мъ. I҆и҃се, ѡ҆чи́сти мѧ̀ по млⷭ҇ти твое́й: i҆и҃се, ѿженѝ ѿ менѐ ѹ҆ны́нiе. I҆и҃се, просвѣтѝ моѧ̑ мы̑сли сердє́чныѧ: i҆и҃се, да́ждь мѝ па́мѧть сме́ртнꙋю. I҆и҃се сн҃е бж҃iй, поми́лꙋй мѧ̀.

Конда́къ _i҃: Сп҃стѝ хотѧ̀ мíръ восто́че восто́кѡмъ, къ те́мномꙋ за́падꙋ є҆стествꙋ̀ на́шемꙋ прише́дъ, смири́лсѧ є҆сѝ до сме́рти. тѣ́мже превознесе́сѧ и҆́мѧ твоѐ, па́че всѧ́кагѡ и҆́мене, и҆ ѿ всѣ́хъ колѣ́нъ небе́сныхъ и҆ земны́хъ слы́шиши: А҆ллилꙋ́iа.

I҆́косъ _i҃: Цр҃ю̀ превѣ́чный, ѹ҆тѣ́шителю хрⷭ҇тѐ и҆́стинный, ѡ҆чи́сти ны̀ ѿ всѧ́кiѧ скве́рны, ꙗ҆́коже ѡ҆чи́стилъ є҆сѝ де́сѧть прокаже́нныхъ, и҆ и҆сцѣлѝ ны̀, ꙗ҆́коже и҆сцѣли́лъ є҆сѝ сребролюби́вꙋю дꙋ́шꙋ закхе́а мытарѧ̀, да вопiе́мъ тѝ во ѹ҆миле́нiи, зовꙋ́ще: I҆и҃се, сокро́вище нетлѣ́нное: i҆и҃се, бога́тство неистощи́мое. I҆и҃се, пи́ще крѣ́пкаѧ: i҆и҃се, питiѐ неисчерпа́емое. I҆и҃се, ни́щихъ ѡ҆дѣѧ́нiе: i҆и҃се, вдѡ́въ застꙋпле́нiе. I҆и҃се, си́рыхъ защи́тниче: i҆и҃се, трꙋжда́ющихсѧ по́моще. I҆и҃се, стра́нныхъ наста́вниче: i҆и҃се, пла́вающихъ ко́рмчiй. I҆и҃се, бꙋ́рныхъ ѡ҆ти́шiе: i҆и҃се бж҃е, воздви́гни мѧ̀ па́дшаго. I҆и҃се сн҃е бж҃iй, поми́лꙋй мѧ̀.

Конда́къ а҃_i: Пѣ́нiе всеꙋмиле́нное приношꙋ́ ти недосто́йный, вопiю́ ти ꙗ҆́кѡ ханане́а: i҆и҃се поми́лꙋй мѧ̀. не дще́рь бо, но пло́ть и҆́мамъ страстьмѝ лю́тѣ бѣсѧ́щꙋюсѧ, и҆ ꙗ҆́ростiю пали́мꙋю, и҆ и҆сцѣле́нiѧ да́ждь вопiю́щꙋ тѝ: А҆ллилꙋ́iа.

I҆́косъ а҃_i: Свѣтопода́тельна свѣти́льника сꙋ́щымъ во тьмѣ̀ неразꙋ́мiѧ, пре́жде гонѧ́й тѧ̀ па́ѵелъ, бг҃оразꙋ́мнагѡ гла́са си́лꙋ внꙋшѝ, и҆ дꙋше́внꙋю быстротꙋ̀ ѹ҆ѧснѝ: си́це и҆ менѐ тє́мныѧ зѣ̑ницы дꙋшє́вныѧ просвѣтѝ, зовꙋ́ща: I҆и҃се, цр҃ю̀ мо́й прекрѣ́пкiй: i҆и҃се, бж҃е мо́й преси́льный. I҆и҃се, гдⷭ҇и мо́й пребезсме́ртный. i҆и҃се, созда́телю мо́й пресла́вный. I҆и҃се, наста́вниче мо́й предо́брый: i҆и҃се, па́стырю мо́й преще́дрый. I҆и҃се, влⷣко мо́й премлⷭ҇тивый: i҆и҃се, сп҃се мо́й премлⷭ҇рдый. I҆и҃се просвѣтѝ моѧ̑ чꙋ̑вствiѧ потемнє́ннаѧ страстьмѝ: i҆и҃се, и҆сцѣлѝ моѐ тѣ́ло ѡ҆стрꙋпле́нное грѣхмѝ. I҆и҃се, ѡ҆чи́сти мо́й ѹ҆́мъ ѿ по́мыслѡвъ сꙋ́етныхъ: i҆и҃се, сохранѝ се́рдце моѐ ѿ по́хотей лꙋка́выхъ. I҆и҃се сн҃е бж҃iй, поми́лꙋй мѧ̀.

Конда́къ в҃_i: Бл҃года́ть пода́ждь мѝ всѣ́хъ долгѡ́въ рѣши́телю, i҆и҃се, и҆ прiими́ мѧ ка́ющасѧ, ꙗ҆́коже прiѧ́лъ є҆сѝ петра̀ ѿве́ргшагосѧ тебѐ, и҆ призови́ мѧ ѹ҆ныва́ющаго, ꙗ҆́коже дре́вле па́ѵла гонѧ́ща тѧ̀, и҆ ѹ҆слы́ши мѧ̀ вопiю́ща тѝ: А҆ллилꙋ́iа.

I҆́косъ в҃_i: Пою́ще твоѐ вочл҃вѣ́ченiе, восхвалѧ́емъ тѧ̀ всѝ, и҆ вѣ́рꙋемъ со ѳѡмо́ю, ꙗ҆́кѡ гдⷭ҇ь и҆ бг҃ъ є҆сѝ сѣдѧ́й со ѻ҆ц҃е́мъ, и҆ хотѧ́й сꙋди́ти живы̑мъ и҆ мє́ртвымъ. тогда̀ ѹ҆́бѡ сподо́би мѧ̀ десна́гѡ стоѧ́нiѧ вопiю́щаго: I҆и҃се, цр҃ю̀ предвѣ́чный, поми́лꙋй мѧ̀: i҆и҃се, цвѣ́те бл҃гово́нный, ѡ҆бл҃гоꙋха́й мѧ̀. I҆и҃се, теплото̀ люби́маѧ, ѡ҆грѣ́й мѧ̀: i҆и҃се, хра́ме предвѣ́чный, покры́й мѧ̀. I҆и҃се, ѻ҆де́ждо свѣ́тлаѧ, ѹ҆краси́ мѧ: i҆и҃се, би́сере чⷭ҇тны́й, ѡ҆сiѧ́й мѧ̀. I҆и҃се, ка́меню драгíй, просвѣтѝ мѧ̀: i҆и҃се, сл҃нце пра́вды, ѡ҆свѣти́ мѧ. I҆и҃се, свѣ́те ст҃ы́й, ѡ҆блиста́й мѧ̀: i҆и҃се, болѣ́зни дꙋше́вныѧ и҆ тѣле́сныѧ и҆зба́ви мѧ̀. I҆и҃се, и҆зꙿ рꙋкѝ сопроти́вныѧ и҆зми́ мѧ: i҆и҃се, ѻ҆гнѧ̀ неꙋгаси́магѡ, и҆ про́чихъ вѣ́чныхъ мꙋ́къ свободи́ мѧ. I҆и҃се сн҃е бж҃iй, поми́лꙋй мѧ̀.

Конда́къ г҃_i: ѽ пресла́дкiй и҆ всеще́дрый i҆и҃се! прiимѝ ны́нѣ ма́лое моле́нiе сiѐ на́ше, ꙗ҆́коже прiѧ́лъ є҆сѝ вдови́цы двѣ̀ лє́птѣ: и҆ сохранѝ достоѧ́нiе твоѐ ѿ вра̑гъ ви́димыхъ и҆ неви́димыхъ, ѿ наше́ствiѧ и҆ноплемє́нникъ, ѿ недꙋ́га и҆ гла́да, ѿ всѧ́кiѧ ско́рби, и҆ смертоно́сныѧ ра́ны, и҆ грѧдꙋ́щiѧ и҆змѝ мꙋ́ки всѣ́хъ, вопiю́щихъ тѝ: А҆ллилꙋ́iа.

Се́й конда́къ глаго́ли три́жды.

И҆ па́ки чте́тсѧ а҃-й i҆́косъ: А҆́гг҃лѡвъ тво́рче:

И҆ па́ки конда́къ пе́рвый: Возбра́нный воево́до:

Пѣ́снь з҃.

I҆рмо́съ: Ѡ҆́бразꙋ злато́мꙋ на по́лѣ деи́рѣ слꙋжи́мꙋ, трiѐ твоѝ ѻ҆́троцы небрего́ша безбо́жнагѡ велѣ́нiѧ: посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ.

Хрⷭ҇тѐ i҆и҃се, никто́же согрѣшѝ на землѝ ѿ вѣ́ка, ѽ i҆и҃се мо́й, ꙗ҆́коже согрѣши́хъ а҆́зъ ѻ҆каѧ́нный и҆ блꙋ́дный. тѣ́мже i҆и҃се мо́й, вопiю́ ти: пою́ща мѧ̀ ѹ҆ще́дри, бл҃гослове́нъ є҆сѝ бж҃е ѻ҆тє́цъ на́шихъ.

Хрⷭ҇тѐ i҆и҃се, ко стра́хꙋ твоемꙋ̀ вопiю̀, пригвозди́ мѧ, ѽ i҆и҃се мо́й, и҆ ѡ҆кормѝ ны́нѣ ко приста́нищꙋ бл҃гоѡти́шномꙋ, ꙗ҆́кѡ да, i҆и҃се мо́й ще́дре, пою́ ти сп҃са́емый: бл҃гослове́нъ є҆сѝ бж҃е ѻ҆тє́цъ на́шихъ.

Хрⷭ҇тѐ i҆и҃се, тьма́ми ѡ҆бѣща́хъ тебѣ̀ стра́стный, ѽ i҆и҃се мо́й, покаѧ́нiе, но солга́хъ ѻ҆каѧ́нный. тѣ́мже i҆и҃се мо́й вопiю́ ти: нечꙋ́вственнѣ пребыва́ющꙋю дꙋ́шꙋ мою̀ просвѣтѝ хрⷭ҇тѐ, ѻ҆тцє́въ бж҃е бл҃гослове́нъ є҆сѝ.

Бг҃оро́диченъ: Хрⷭ҇та̀ i҆и҃са ро́ждшаѧ стра́ннѡ, и҆ па́че є҆стества̀, того̀ молѝ всенепоро́чнаѧ, ꙗ҆̀же чрезꙿ є҆стество̀ моѧ̑ прегрѣшє́нiѧ всѧ̑ прости́ти мѝ ѻ҆трокови́це, да зовꙋ̀ сп҃са́емь: бл҃гослове́на є҆сѝ бг҃а пло́тiю ро́ждшаѧ.

Пѣ́снь и҃.

I҆рмо́съ: Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ снизше́дшаго, и҆ пла́мень въ ро́сꙋ прело́жшаго бг҃а, по́йте дѣла̀ ꙗ҆́кѡ гдⷭ҇а, и҆ превозноси́те во всѧ̑ вѣ́ки.

Тѧ̀ i҆и҃се мо́й молю̀, ꙗ҆́коже блꙋдни́цꙋ i҆и҃се мо́й и҆зба́вилъ є҆сѝ мно́гихъ согрѣше́нiй: та́кѡ и҆ менѐ i҆и҃се хрⷭ҇тѐ мо́й и҆зба́ви, и҆ ѡ҆чи́сти ѡ҆скверне́ннꙋю дꙋ́шꙋ мою̀, i҆и҃се мо́й.

Преклони́всѧ i҆и҃се, безслове́сными сластьмѝ, безслове́сенъ ꙗ҆ви́хсѧ, и҆ скотѡ́мъ вои́стиннꙋ, ѽ i҆и҃се мо́й, стра́стнѡ ѻ҆каѧ́нный ѹ҆подо́бихсѧ сп҃се. тѣ́мже i҆и҃се безслове́сiѧ мѧ̀ и҆зба́ви.

Впа́дъ, ѽ i҆и҃се, въ дꙋшетлѣ̑нныѧ разбо́йники, ѡ҆бнажи́хсѧ ѻ҆де́жды, i҆и҃се мо́й, бг҃отка́нныѧ ны́нѣ, и҆ лежꙋ̀ ра́нами ѹ҆ѧ́звленъ: є҆ле́й, хрⷭ҇тѐ мо́й, возле́й на мѧ̀ и҆ вiно̀.

Бг҃оро́диченъ: I҆и҃са моего̀ и҆ бг҃а носи́вшаѧ хрⷭ҇та̀ несказа́ннѡ, бцⷣе мр҃íе, того̀ молѝ при́снѡ ѿ бѣ́дъ сп҃сти́сѧ рабѡ́мъ твои̑мъ, и҆ пѣвцє́мъ твои̑мъ, неискꙋсомꙋ́жнаѧ дв҃о.

Пѣ́снь ѳ҃.

I҆рмо́съ: Ѿ бг҃а бг҃а сло́ва, неизрече́нною мꙋ́дростiю, прише́дшаго ѡ҆бнови́ти а҆да́ма, ꙗ҆́дiю въ тлѣ́нiе па́дшаго лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ ра́ди, вѣ́рнiи є҆диномꙋ́дреннѡ пѣ́сньми велича́емъ.

Манассíю i҆и҃се мо́й, мытарѧ̀, блꙋдни́цꙋ, блꙋ́днаго ще́дре i҆и҃се, и҆ разбо́йника преидо́хъ i҆и҃се мо́й, въ дѣ́лѣхъ стꙋ́дныхъ и҆ безмѣ́стныхъ i҆и҃се: но ты̀ i҆и҃се мо́й, предвари́въ мѧ̀ сп҃сѝ.

Ѿ а҆да́ма i҆и҃се мо́й согрѣши́вшыѧ всѧ̑, пре́жде зако́на и҆ въ зако́нѣ i҆и҃се, и҆ по зако́нѣ ѻ҆каѧ́нный, и҆ бл҃года́ти, i҆и҃се мо́й, побѣди́хъ страстьмѝ ѻ҆каѧ́ннѡ: но ты̀ i҆и҃се мо́й, сꙋдьба́ми твои́ми сп҃си́ мѧ.

Да не ѿлꙋче́нъ бꙋ́дꙋ i҆и҃се мо́й неизрече́нныѧ твоеѧ̀ сла́вы, да не ѹ҆лꙋчꙋ̀ ча́сти i҆и҃се шꙋ́iѧ, сладча́йшiй i҆и҃се: но ты́ мѧ дєсны́мъ ѻ҆вца́мъ твои̑мъ, хрⷭ҇тѐ i҆и҃се мо́й, сочета́въ ѹ҆поко́й, ꙗ҆́кѡ бл҃гоꙋтро́бенъ.

Бг҃оро́диченъ: I҆и҃са бцⷣе, є҆го́же носи́ла є҆сѝ, є҆ди́на неискꙋсомꙋ́жнаѧ дв҃о мр҃íе, того̀ чⷭ҇таѧ ѹ҆ми́лостиви, ꙗ҆́кѡ сн҃а твоего̀ и҆ зижди́телѧ, и҆зба́вити притека́ющыѧ къ тебѣ̀ и҆скꙋше́нiй и҆ бѣ́дъ, и҆ ѻ҆гнѧ̀ бꙋ́дꙋщагѡ.

Свѣти́ленъ: I҆и҃се, премꙋ́дрости и҆ смы́сла пода́телю, ни́щымъ корми́телю, си̑рымъ застꙋ́пниче, болѧ́щымъ врачꙋ̀, и҆сцѣлѝ и҆ просвѣтѝ моѐ се́рдце i҆и҃се, стрꙋ́пы грѣхо́вными и҆ страсте́й тле́ю покрове́нное i҆и҃се, и҆ сп҃си́ мѧ.

Бг҃оро́диченъ: Сiѧ́нiемъ дв҃о и҆зꙿ тебѐ возсiѧ́вшагѡ свѣ́та, ѹ҆́мъ мо́й ѡ҆зарѝ, се́рдце просвѣтѝ, тьмꙋ̀ грѣхо́внꙋю ѿгонѧ́ющи, и҆ мглꙋ̀ лѣ́ности моеѧ̀ потреблѧ́ющи.

На хвали́техъ стiхи̑ры, гла́съ д҃:

Ди́вное и҆́мѧ твоѐ i҆и҃се сп҃се на́шъ, а҆́гг҃ли пою́тъ на нб҃сѝ, и҆ мы̀ грѣ́шнiи на землѝ бре́нными ѹ҆стна́ми воспѣва́емъ, є҆гѡ́же ра́ди поми́лꙋй на́съ.

Превели́кое и҆́мѧ твоѐ, сп҃се, на нб҃сѝ ѡ҆деснꙋ́ю ѻ҆ц҃а̀ сѣдѧ́щꙋ тѝ, почита́етсѧ: на земли́ же неизрече́нное твоѐ воплоще́нiе сла́витсѧ: во а҆́дѣ же соше́ствiе бѣ́сы ѹ҆страша́етъ: ѿ ни́хже и҆ на́съ и҆зба́ви хрⷭ҇тѐ бж҃е, и҆ сп҃сѝ на́съ.

А҆ввакꙋ́мъ, ꙗ҆́кѡ въ гада́нiи разꙋмѣ́въ чꙋ̑днаѧ дѣла̀ твоѧ̑, со стра́хомъ ѹ҆диви́сѧ, и҆ прибли́жившымсѧ лѣ́тѡмъ позна́лсѧ є҆сѝ блꙋдни́цами и҆ разбо́йниками i҆и҃се: а҆́зъ же ѻ҆каѧ́нный въ небреже́нiи пребыва́ю. но да́ждь мѝ понѐ ѿны́нѣ ра́зꙋмъ, и҆ стра́хъ тво́й млⷭ҇рде, и҆ ве́лiю млⷭ҇ть.

Сла́ва, и҆ ны́нѣ: И҆зба́вительнице крѣ́пкаѧ на тѧ̀ надѣ́ющымсѧ, къ ти́хомꙋ приста́нищꙋ бж҃е́ственнагѡ хотѣ́нiѧ наста́ви мѧ̀ бцⷣе, мт҃рнимъ твои́мъ дерзнове́нiемъ, є҆́же и҆́маши къ сн҃ꙋ твоемꙋ̀ бг҃оневѣ́сто.


