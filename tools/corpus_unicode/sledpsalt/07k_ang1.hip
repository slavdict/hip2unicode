  OCR:

  Библиотека святоотеческой литературы

  http://orthlib.ru



Канѡ́нъ а҆́гг҃лꙋ храни́телю.

Тропа́рь, гла́съ s҃. А҆́гг҃ле бж҃iй, храни́телю мо́й ст҃ы́й, живо́тъ мо́й соблюдѝ во стра́сѣ хрⷭ҇та̀ бг҃а, ѹ҆́мъ мо́й ѹ҆твердѝ во и҆́стиннѣмъ пꙋтѝ, и҆ къ любвѝ го́рнѣй ѹ҆ѧзвѝ дꙋ́шꙋ мою̀, да тобо́ю направлѧ́емь, полꙋчꙋ̀ ѿ хрⷭ҇та̀ бг҃а ве́лiю млⷭ҇ть.

Бг҃оро́диченъ: Ст҃а́ѧ влⷣчце, хрⷭ҇та̀ бг҃а на́шегѡ мт҃и, ꙗ҆́кѡ всѣ́хъ творца̀ недоꙋмѣ́ннѡ ро́ждшаѧ, молѝ бл҃гость є҆гѡ̀ всегда̀, со храни́телемъ мои́мъ а҆́гг҃ломъ, сп҃стѝ дꙋ́шꙋ мою̀ страстьмѝ ѡ҆держи́мꙋю, и҆ ѡ҆ставле́нiе грѣхѡ́въ дарова́ти мѝ.

Канѡ́нъ, гла́съ и҃.

Пѣ́снь а҃.

I҆рмо́съ: Пои́мъ гдⷭ҇еви, прове́дшемꙋ лю́ди своѧ̑ сквозѣ̀ чермно́е мо́ре, ꙗ҆́кѡ є҆ди́нъ сла́внѡ просла́висѧ.

I҆и҃сꙋ: Пѣ́снь воспѣ́ти, и҆ восхвали́ти сп҃се, твоего̀ раба̀ досто́йнѡ сподо́би, безпло́тномꙋ а҆́гг҃лꙋ, наста́вникꙋ и҆ храни́телю моемꙋ̀.

 Е҆ди́нъ а҆́зъ въ неразꙋ́мiи и҆ въ лѣ́ности ны́нѣ лежꙋ̀, наста́вниче мо́й и҆ храни́телю, не ѡ҆ста́ви менѐ погиба́юща.

Сла́ва: Ѹ҆́мъ мо́й твое́ю мл҃твою напра́ви, твори́ти мѝ бж҃iѧ повелѣ̑нiѧ, да полꙋчꙋ̀ ѿ бг҃а ѿда́нiе грѣхѡ́въ, и҆ ненави́дѣти мѝ sлы́хъ, наста́ви мѧ̀, молю́сѧ тѝ.

И҆ ны́нѣ: Моли́сѧ дв҃це ѡ҆ мнѣ̀ рабѣ̀ твое́мъ ко бл҃года́телю, со храни́телемъ мои́мъ а҆́гг҃ломъ, и҆ наста́ви мѧ̀ твори́ти за́пѡвѣди сн҃а твоегѡ̀, и҆ творца̀ моегѡ̀.

Пѣ́снь г҃.

I҆рмо́съ: Ты̀ є҆сѝ ѹ҆твержде́нiе притека́ющихъ къ тебѣ̀ гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.

Всѐ помышле́нiе моѐ, и҆ дꙋ́шꙋ мою̀ къ тебѣ̀ возложи́хъ храни́телю мо́й, ты̀ ѿ всѧ́кiѧ мѧ̀ напа́сти вра́жiѧ и҆зба́ви.

Вра́гъ попира́етъ мѧ̀ и҆ ѡ҆sлоблѧ́етъ, и҆ поꙋча́етъ всегда̀ твори́ти своѧ̑ хотѣ̑нiѧ: но ты̀, наста́вниче мо́й, не ѡ҆ста́ви менѐ погиба́юща.

Сла́ва: Пѣ́ти пѣ́снь со бл҃годаре́нiемъ и҆ ѹ҆се́рдiемъ творцꙋ̀ и҆ бг҃ꙋ да́ждь мѝ, и҆ тебѣ̀ бл҃го́мꙋ а҆́гг҃лꙋ храни́телю моемꙋ̀, и҆зба́вителю мо́й, и҆зми́ мѧ ѿ вра̑гъ ѡ҆sлоблѧ́ющихъ мѧ̀.

И҆ ны́нѣ: И҆сцѣлѝ, пречⷭ҇таѧ, моѧ̑ многонедꙋ̑жныѧ стрꙋ́пы, ꙗ҆̀же въ дꙋшѝ: проженѝ врагѝ, и҆̀же при́снѡ бо́рютсѧ со мно́ю.

Сѣда́ленъ, гла́съ в҃. Подо́бенъ: Вы́шнихъ и҆щѧ̀:

Ѿ любвѐ дꙋше́вныѧ вопiю́ ти, храни́телю моеѧ̀ дꙋшѝ, всест҃ы́й мо́й а҆́гг҃ле: покры́й мѧ̀ и҆ соблюдѝ ѿ лꙋка́вагѡ ловле́нiѧ всегда̀, и҆ къ жи́зни наста́ви нбⷭ҇нѣй, вразꙋмлѧ́ѧ, и҆ просвѣща́ѧ и҆ ѹ҆крѣплѧ́ѧ мѧ̀.

Сла́ва, и҆ ны́нѣ, бг҃оро́диченъ:

Бцⷣе безневѣ́стнаѧ пречⷭ҇таѧ, ꙗ҆́же безꙿ сѣ́мене ро́ждши всѣ́хъ влⷣкꙋ, того̀ со а҆́гг҃ломъ храни́телемъ мои́мъ молѝ, и҆зба́вити ми сѧ всѧ́кагѡ недоꙋмѣ́нiѧ, и҆ да́ти ѹ҆миле́нiе и҆ свѣ́тъ дꙋшѝ мое́й, и҆ согрѣше́нiємъ ѡ҆чище́нiе, ꙗ҆́же є҆ди́на вско́рѣ застꙋпа́ющи.

Пѣ́снь д҃.

I҆рмо́съ: Ѹ҆слы́шахъ гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.

Молѝ чл҃вѣколю́бца бг҃а, ты̀ храни́телю мо́й, и҆ не ѡ҆ста́ви менѐ: но при́снѡ въ ми́рѣ житiѐ моѐ соблюдѝ, и҆ пода́ждь мѝ сп҃се́нiе неѡбори́мое.

Ꙗ҆́кѡ застꙋ́пника и҆ храни́телѧ животꙋ̀ моемꙋ̀ прiе́мъ тѧ̀ ѿ бг҃а а҆́гг҃ле, молю́ тѧ ст҃ы́й: ѿ всѧ́кихъ мѧ̀ бѣ́дъ свободѝ.

Сла́ва: Мою̀ скве́рность твое́ю ст҃ы́нею ѡ҆чи́сти храни́телю мо́й, и҆ ѿ ча́сти шꙋ́iѧ да ѿлꙋче́нъ бꙋ́дꙋ мл҃твами твои́ми, и҆ прича́стникъ сла́вы ꙗ҆влю́сѧ.

И҆ ны́нѣ: Недоꙋмѣ́нiе предлежи́тъ мѝ ѿ ѡ҆быше́дшихъ мѧ̀ sѡ́лъ пречⷭ҇таѧ: но и҆зба́ви мѧ̀ ѿ ни́хъ ско́рѡ, къ тебѣ́ бо є҆ди́нѣй прибѣго́хъ.

Пѣ́снь є҃.

I҆рмо́съ: Ѹ҆́тренююще вопiе́мъ тѝ гдⷭ҇и, сп҃си́ ны: ты́ бо є҆сѝ бг҃ъ на́шъ, ра́звѣ тебѐ и҆но́гѡ не вѣ́мы.

Ꙗ҆́кѡ и҆мѣ́ѧ дерзнове́нiе къ бг҃ꙋ, храни́телю мо́й ст҃ы́й, сего̀ ѹ҆молѝ ѿ ѡ҆скорблѧ́ющихъ мѧ̀ sѡ́лъ и҆зба́вити.

Свѣ́те свѣ́тлый, свѣ́тлѡ просвѣтѝ дꙋ́шꙋ мою̀, наста́вниче мо́й и҆ храни́телю, ѿ бг҃а да́нный мѝ а҆́гг҃ле.

Сла́ва: Спѧ́ща мѧ̀ sлѣ̀ тѧгото́ю грѣхо́вною ꙗ҆́кѡ бдѧ́ща сохранѝ, а҆́гг҃ле бж҃iй, и҆ возста́ви мѧ̀ на славосло́вiе моле́нiемъ твои́мъ.

И҆ ны́нѣ: Мр҃íе, госпожѐ бцⷣе безневѣ́стнаѧ, наде́ждо вѣ́рныхъ, вра̑жiѧ возношє́нiѧ низложѝ, пою́щыѧ же тѧ̀ возвеселѝ.

Пѣ́снь s҃.

I҆рмо́съ: Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ ꙗ҆́кѡ ри́зою, многомлⷭ҇тиве хрⷭ҇тѐ бж҃е на́шъ.

Всѧ́кихъ мѧ̀ напа́стей свободѝ, и҆ ѿ печа́лей сп҃сѝ, молю́сѧ тѝ ст҃ы́й а҆́гг҃ле, да́нный мѝ ѿ бг҃а, храни́телю мо́й до́брый.

Ѡ҆свѣтѝ ѹ҆́мъ мо́й, бл҃же, и҆ просвѣти́ мѧ, молю́сѧ тѝ ст҃ы́й а҆́гг҃ле, и҆ мы́слити мѝ полє́знаѧ всегда̀ наста́ви мѧ̀.

Сла́ва: Ѹ҆ста́ви се́рдце моѐ ѿ настоѧ́щагѡ мѧте́жа, и҆ бдѣ́ти ѹ҆крѣпи́ мѧ во бл҃ги́хъ, храни́телю мо́й, и҆ наста́ви мѧ̀ чꙋ́днѡ къ тишинѣ̀ живо́тнѣй.

И҆ ны́нѣ: Сло́во бж҃iе въ тѧ̀ всели́сѧ бцⷣе, и҆ человѣ́кѡмъ тѧ̀ показа̀ нбⷭ҇нꙋю лѣ́ствицꙋ: тобо́ю бо къ на́мъ вы́шнiй соше́лъ є҆́сть.

Конда́къ гла́съ д҃:

Ꙗ҆ви́сѧ мнѣ̀ млⷭ҇рдъ ст҃ы́й а҆́гг҃ле гдⷭ҇ень, храни́телю мо́й, и҆ не ѿлꙋча́йсѧ ѿ менѐ скве́рнагѡ: но просвѣти́ мѧ свѣ́томъ неприкоснове́ннымъ, и҆ сотвори́ мѧ досто́йна црⷭ҇твiѧ нбⷭ҇нагѡ.

I҆́косъ: Ѹ҆ничиже́ннꙋю дꙋ́шꙋ мою̀ мно́гими собла́зны, ты̀, ст҃ы́й предста́телю, неизрече́нныѧ сла́вы нбⷭ҇ныѧ сподо́би, и҆ пѣвє́цъ съ ли̑ки безпло́тныхъ си́лъ бж҃iихъ. поми́лꙋй мѧ̀ и҆ сохранѝ, и҆ по́мыслы до́брыми дꙋ́шꙋ мою̀ просвѣтѝ, да твое́ю сла́вою а҆́гг҃ле мо́й ѡ҆богащꙋ́сѧ, и҆ низложѝ sломы́слѧщыѧ мнѣ̀ врагѝ и҆ сотвори́ мѧ досто́йна црⷭ҇твiѧ нбⷭ҇нагѡ.

Пѣ́снь з҃.

I҆рмо́съ: Ѿ i҆ꙋде́и доше́дше ѻ҆́троцы, въ вавѷлѡ́нѣ и҆ногда̀, вѣ́рою трⷪ҇ческою пла́мень пе́щный попра́ша, пою́ще: ѻ҆тцє́въ бж҃е бл҃гослове́нъ є҆сѝ.

Млⷭ҇тивъ бꙋ́ди мѝ, и҆ ѹ҆молѝ бг҃а гдⷭ҇ень а҆́гг҃ле: и҆мѣ́ю бо тѧ̀ застꙋ́пника во все́мъ животѣ̀ мое́мъ, наста́вника же и҆ храни́телѧ, ѿ бг҃а дарова́ннаго мѝ во вѣ́ки.

Не ѡ҆ста́ви въ пꙋ́ть ше́ствꙋющiѧ дꙋшѝ моеѧ̀ ѻ҆каѧ́нныѧ ѹ҆би́ти разбо́йникѡмъ, ст҃ы́й а҆́гг҃ле, ꙗ҆́же тѝ ѿ бг҃а предана̀ бы́сть непоро́чнѣ: но наста́ви ю҆̀ на пꙋ́ть покаѧ́нiѧ.

Сла́ва: Всю̀ посра́мленꙋ дꙋ́шꙋ мою̀ привождꙋ̀ ѿ лꙋка́выхъ мѝ пѡ́мыслъ и҆ дѣ́лъ: но предварѝ наста́вниче мо́й, и҆ и҆сцѣле́нiе мѝ пода́ждь бл҃ги́ми по́мыслы, ѹ҆клонѧ́тисѧ всегда̀ на пра̑выѧ стєзѝ.

И҆ ны́нѣ: Премꙋ́дрости и҆спо́лни всѣ́хъ и҆ крѣ́пости бж҃е́ственныѧ, ѵ҆поста́снаѧ премꙋ́дросте вы́шнѧгѡ, бцⷣы ра́ди вѣ́рою вопiю́щихъ: ѻ҆тє́цъ на́шихъ бж҃е бл҃гослове́нъ є҆сѝ.

Пѣ́снь и҃.

I҆рмо́съ: Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстiи, хвали́те и҆ превозноси́те во всѧ̑ вѣ́ки.

Ѿ бг҃а по́сланный, ѹ҆твердѝ живо́тъ мо́й раба̀ твоегѡ̀, пребл҃гíй а҆́гг҃ле, и҆ не ѡ҆ста́ви менѐ во вѣ́ки.

А҆́гг҃ла тѧ̀ сꙋ́ща бл҃га, дꙋшѝ моеѧ̀ наста́вника и҆ храни́телѧ пребл҃же́нне воспѣва́ю во вѣ́ки.

Сла́ва: Бꙋ́ди мѝ покро́въ и҆ забра́ло, въ де́нь и҆спыта́нiѧ всѣ́хъ человѣ̑къ, во́ньже ѻ҆гне́мъ и҆скꙋша́ютсѧ дѣла̀ бл҃га̑ѧ же и҆ sла̑ѧ.

И҆ ны́нѣ: Бꙋ́ди мѝ помо́щница и҆ тишина̀ бцⷣе приснодв҃о, рабꙋ̀ твоемꙋ̀, и҆ не ѡ҆ста́ви менѐ лише́на бы́ти твоегѡ̀ влады́чества.

Пѣ́снь ѳ҃.

I҆рмо́съ: Вои́стиннꙋ бцⷣꙋ тѧ̀ и҆сповѣ́дꙋемъ сп҃се́ннiи тобо́ю дв҃о чⷭ҇таѧ, съ безпло́тными ли̑ки тѧ̀ велича́юще.

I҆и҃сꙋ: Поми́лꙋй мѧ̀ є҆ди́не сп҃се мо́й, ꙗ҆́кѡ млⷭ҇тивъ є҆сѝ и҆ млⷭ҇рдъ, и҆ првⷣныхъ ликѡ́въ сотвори́ мѧ прича́стника.

Мы́слити мѝ при́снѡ и҆ твори́ти гдⷭ҇ень а҆́гг҃ле, бл҃га̑ѧ и҆ полє́знаѧ да́рꙋй, ꙗ҆́кѡ си́льна ꙗ҆вѝ въ не́мощи и҆ непоро́чна.

Сла́ва: Ꙗ҆́кѡ и҆мѣ́ѧ дерзнове́нiе къ цр҃ю̀ нбⷭ҇номꙋ, того̀ молѝ, съ про́чими безпло́тными, поми́ловати мѧ̀ ѻ҆каѧ́ннаго.

И҆ ны́нѣ: Мно́го дерзнове́нiе и҆мꙋ́щи дв҃о, къ вопло́щшемꙋсѧ и҆зꙿ тебѐ, преложи́ мѧ ѿ ѹ҆́зъ, и҆ разрѣше́нiе мѝ пода́ждь и҆ сп҃се́нiе мл҃твами твои́ми.

Та́же, мл҃тва а҆́гг҃лꙋ:

А҆́гг҃ле хрⷭ҇то́въ ст҃ы́й, къ тебѣ̀ припа́даѧ молю́сѧ, храни́телю мо́й ст҃ы́й, прида́нный мнѣ̀ на соблюде́нiе дꙋшѝ и҆ тѣ́лꙋ моемꙋ̀ грѣ́шномꙋ, ѿ ст҃а́гѡ кр҃ще́нiѧ. а҆́зъ же свое́ю лѣ́ностiю, и҆ свои́мъ sлы́мъ ѻ҆бы́чаемъ, прогнѣ́вахъ твою̀ пречⷭ҇тꙋю свѣ́тлость, и҆ ѿгна́хъ тѧ̀ ѿ себѐ всѣ́ми стꙋ́дными дѣ́лы: лжа́ми, клевета́ми, за́вистiю, ѡ҆сꙋжде́нiемъ, непоко́рствомъ, братоненавидѣ́нiемъ и҆ sлопомнѣ́нiемъ, сребролю́бiемъ, прелюбодѣѧ́нiемъ, ꙗ҆́ростiю, скꙋ́постiю, ѡ҆бꙿѧде́нiемъ безꙿ сы́тости, многоглаго́ланiемъ, sлы́ми по́мыслы и҆ лꙋка́выми, и҆ го́рдымъ ѻ҆бы́чаемъ, и҆мы́й самохотѣ́нiе на всѧ́кое плотско́е вожделѣ́нiе. ѽ sло́е моѐ произволе́нiе, є҆гѡ́же и҆ ско́ти безслове́снiи не творѧ́тъ! да ка́кѡ возмо́жеши воззрѣ́ти на мѧ̀, и҆лѝ пристꙋпи́ти ко мнѣ̀; кото́рыма ѻ҆чи́ма а҆́гг҃ле хрⷭ҇то́въ, воззри́ши на мѧ̀, ѡ҆пле́тшасѧ sлѣ̀ во гнꙋ́сныхъ дѣ́лѣхъ; да ка́кѡ ѹ҆жѐ возмогꙋ̀ ѿпꙋще́нiѧ проси́ти, гѡ́рькимъ и҆ sлы̑мъ мои̑мъ и҆ лꙋка̑вымъ дѣѧ́нiємъ, въ нѧ́же впа́даю по всѧ̑ дни̑ и҆ нѡ́щи, и҆ на всѧ́къ ча́съ; Но молю́сѧ тѝ припа́даѧ, храни́телю мо́й ст҃ы́й, ѹ҆млⷭ҇рдисѧ на мѧ̀ грѣ́шнаго и҆ недосто́йнаго раба̀ твоего̀, и҆́мⷬ҇къ, бꙋ́ди мѝ помо́щникъ и҆ застꙋ́пникъ на sла́го моего̀ сопроти́вника, ст҃ы́ми твои́ми мл҃твами, и҆ црⷭ҇твiѧ бж҃iѧ прича́стника мѧ̀ сотворѝ, со всѣ́ми ст҃ы́ми, во вѣ́ки, а҆ми́нь.


