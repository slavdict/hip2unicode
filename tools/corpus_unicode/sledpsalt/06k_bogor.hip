  OCR:

  Библиотека святоотеческой литературы

  http://orthlib.ru



Канѡ́нъ моле́бный ко прест҃ѣ́й бцⷣѣ,

пое́мый во всѧ́кой ско́рби дꙋше́внѣй, и҆ ѡ҆бстоѧ́нiи.

Творе́нiе ѳеостирíкта мона́ха.

Бл҃гослови́вшꙋ сщ҃е́нникꙋ, начина́емъ ѱало́мъ:

Гдⷭ҇и, ѹ҆слы́ши мл҃твꙋ мою̀:

Сла́ва, и҆ ны́нѣ, а҆ллилꙋ́iа.

Бг҃ъ гдⷭ҇ь, и҆ ꙗ҆ви́сѧ на́мъ: Со стiхѝ.

Та́же тропа́рь бцⷣѣ:

Къ бцⷣѣ прилѣ́жнѡ ны́нѣ притеце́мъ грѣ́шнiи и҆ смире́ннiи, и҆ припаде́мъ въ покаѧ́нiи зовꙋ́ще и҆зꙿ глꙋбины̀ дꙋшѝ: влⷣчце помозѝ, на ны̀ милосе́рдовавши: потщи́сѧ, погиба́емъ ѿ мно́жества прегрѣше́нiй. не ѿвратѝ твоѧ̑ рабы̑ тщы̑, тѧ́ бо и҆ є҆ди́нꙋ наде́ждꙋ и҆́мамы. Два́жды.

Не ѹ҆молчи́мъ никогда̀ бцⷣе, си̑лы твоѧ̑ глаго́лати недосто́йнiи: а҆́ще бо ты̀ не бы̀ предстоѧ́ла молѧ́щи, кто̀ бы на́съ и҆зба́вилъ ѿ толи́кихъ бѣ́дъ; кто́ же бы сохрани́лъ до ны́нѣ свобо́дны; не ѿстꙋ́пимъ влⷣчце ѿ тебѐ, твоѧ̑ бо рабы̑ сп҃са́еши при́снѡ ѿ всѧ́кихъ лю́тыхъ. Е҆ди́ножды.

Та́же ѱало́мъ н҃.

И҆ канѡ́нъ прест҃ы́ѧ бцⷣы, безꙿ i҆рмосѡ́въ. Гла́съ и҃.

Пѣ́снь а҃.

I҆рмо́съ: Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ sла̀ и҆збѣжа́въ, i҆и҃льтѧнинъ вопiѧ́ше: и҆зба́вителю и҆ бг҃ꙋ на́шемꙋ пои́мъ.

Припѣ́въ: Прест҃а́ѧ бцⷣе, сп҃сѝ на́съ.

Мно́гими содержи́мь напа́стьми, къ тебѣ̀ прибѣга́ю сп҃се́нiѧ и҆скíй: ѽ мт҃и сло́ва и҆ дв҃о, ѿ тѧ́жкихъ и҆ лю́тыхъ мѧ̀ сп҃сѝ!

Страсте́й мѧ̀ смꙋща́ютъ прило́зи, мно́гагѡ ѹ҆ны́нiѧ и҆спо́лнити мою̀ дꙋ́шꙋ: ѹ҆мирѝ ѻ҆трокови́це, тишино́ю сн҃а и҆ бг҃а твоегѡ̀ всенепоро́чнаѧ.

Сла́ва: Сп҃са ро́ждшꙋю тѧ̀ и҆ бг҃а, молю̀ дв҃о, и҆зба́витисѧ мѝ лю́тыхъ: къ тебѣ́ бо ны́нѣ прибѣга́ѧ, простира́ю и҆ дꙋ́шꙋ и҆ помышле́нiе.

И҆ ны́нѣ: Недꙋ́гꙋюща тѣ́ломъ и҆ дꙋше́ю, посѣще́нiѧ бж҃е́ственнаго, и҆ промышле́нiѧ ѿ тебѐ сподо́би є҆ди́на бг҃омт҃и, ꙗ҆́кѡ бл҃га́ѧ, бл҃га́гѡ же роди́тельнице.

Пѣ́снь г҃.

I҆рмо́съ: Нбⷭ҇нагѡ крꙋ́га верхотво́рче гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нiй кра́ю, вѣ́рныхъ ѹ҆твержде́нiе, є҆ди́не чл҃вѣколю́бче.

Предста́тельство и҆ покро́въ жи́зни моеѧ̀ полага́ю тѧ̀, бг҃ороди́тельнице дв҃о, ты́ мѧ ѡ҆кормѝ ко приста́нищꙋ твоемꙋ̀, бл҃ги́хъ вино́внаѧ, вѣ́рныхъ ѹ҆твержде́нiе, є҆ди́на всепѣ́таѧ.

Молю̀ дв҃о, дꙋше́вное смꙋще́нiе, и҆ печа́ли моеѧ̀ бꙋ́рю разори́ти: ты́ бо бг҃оневѣ́стнаѧ, нача́льника тишины̀ хрⷭ҇та̀ родила̀ є҆сѝ, є҆ди́на пречⷭ҇таѧ.

Сла́ва: Бл҃годѣ́телѧ ро́ждши до́брыхъ вино́внаго, бл҃годѣѧ́нiѧ бога́тство всѣ̑мъ и҆сточѝ: всѧ̑ бо мо́жеши, ꙗ҆́кѡ си́льнаго въ крѣ́пости хрⷭ҇та̀ ро́ждши, бг҃обл҃же́ннаѧ.

И҆ ны́нѣ: Лю́тыми недꙋ́ги, и҆ болѣ́зненными страстьмѝ и҆стѧза́емꙋ, дв҃о, ты́ ми помозѝ. и҆сцѣле́нiй бо неѡскꙋ́дное тѧ̀ зна́ю сокро́вище пренепоро́чнаѧ, неиждива́емое.

Сiѐ глаго́ли по г҃-й, и҆ по s҃-й пѣ́сни то́кмѡ.

Сп҃сѝ ѿ бѣ́дъ рабы̑ твоѧ̑ бцⷣе, ꙗ҆́кѡ всѝ по бз҃ѣ къ тебѣ̀ прибѣга́емъ, ꙗ҆́кѡ нерꙋши́мѣй стѣнѣ̀ и҆ предста́тельствꙋ.

При́зри бл҃госе́рдiемъ всепѣ́таѧ бцⷣе, на моѐ лю́тое тѣлесѐ ѡ҆sлобле́нiе, и҆ и҆сцѣлѝ дꙋшѝ моеѧ̀ болѣ́знь.

Та́же помина́етъ сщ҃е́нникъ, ѡ҆ ни́хже моле́бенъ быва́етъ, и҆ пое́мъ: Гдⷭ҇и поми́лꙋй, є҃_i.

Сщ҃е́нникъ глаго́летъ: Ꙗ҆́кѡ млⷭ҇тивъ:

И҆ а҆́бiе глаго́лемъ тропа́рь, гла́съ в҃: Моле́нiе те́плое, и҆ стѣна̀ неѡбори́маѧ, млⷭ҇ти и҆сто́чниче, мíрови прибѣ́жище, прилѣ́жнѡ вопiе́мъ тѝ: бцⷣе влⷣчце, предварѝ, и҆ ѿ бѣ́дъ и҆зба́ви на́съ, є҆ди́на вско́рѣ предста́тельствꙋющаѧ.

Пѣ́снь д҃.

I҆рмо́съ: Ѹ҆слы́шахъ гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.

Страсте́й мои́хъ смꙋще́нiе, ко́рмчiю ро́ждшаѧ гдⷭ҇а, и҆ бꙋ́рю ѹ҆тишѝ мои́хъ прегрѣше́нiй, бг҃оневѣ́стнаѧ.

Млⷭ҇рдiѧ твоегѡ̀ бе́зднꙋ призыва́ющꙋ, пода́ждь мѝ, ꙗ҆́же бл҃госе́рдаго ро́ждшаѧ, и҆ сп҃са всѣ́хъ пою́щихъ тѧ̀.

Наслажда́ющесѧ пречⷭ҇таѧ, твои́хъ дарова́нiй, бл҃года́рственное воспѣва́емъ пѣ́нiе, вѣ́дꙋще тѧ̀ бг҃омт҃рь.

Сла́ва: На ѻ҆дрѣ̀ болѣ́зни моеѧ̀ и҆ не́мощи низлежа́щꙋ мѝ, ꙗ҆́кѡ бл҃голюби́ва помозѝ бцⷣе, є҆ди́на приснодв҃о.

И҆ ны́нѣ: Наде́ждꙋ и҆ ѹ҆твержде́нiе, и҆ сп҃се́нiѧ стѣ́нꙋ недви́жимꙋ, и҆мꙋ́ще тѧ̀ всепѣ́таѧ, неꙋдо́бства всѧ́кагѡ и҆збавлѧ́емсѧ.

Пѣ́снь є҃.

I҆рмо́съ: Просвѣтѝ на́съ повелѣ́нiи твои́ми гдⷭ҇и, и҆ мы́шцею твое́ю высо́кою тво́й ми́ръ пода́ждь на́мъ, чл҃вѣколю́бче.

И҆спо́лни чⷭ҇таѧ, весе́лiѧ се́рдце моѐ, твою̀ нетлѣ́ннꙋю даю́щи ра́дость, весе́лiѧ ро́ждшаѧ вино́внаго.

И҆зба́ви на́съ ѿ бѣ́дъ, бцⷣе чⷭ҇таѧ, вѣ́чное ро́ждши и҆збавле́нiе, и҆ ми́ръ всѧ́къ ѹ҆́мъ преимꙋ́щiй.

Сла́ва: Разрѣшѝ мглꙋ̀ прегрѣше́нiй мои́хъ, бг҃оневѣ́сто, просвѣще́нiемъ твоеѧ̀ свѣ́тлости, свѣ́тъ ро́ждшаѧ бж҃е́ственный и҆ превѣ́чный.

И҆ ны́нѣ: И҆сцѣлѝ чⷭ҇таѧ, дꙋшѝ моеѧ̀ неможе́нiе, посѣще́нiѧ твоегѡ̀ сподо́бльшаѧ, и҆ здра́вiе мл҃твами твои́ми пода́ждь мѝ.

Пѣ́снь s҃.

I҆рмо́съ: Мл҃твꙋ пролiю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ sѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ ꙗ҆́кѡ i҆ѡ́на: ѿ тлѝ бж҃е, возведи́ мѧ.

Сме́рти и҆ тлѝ ꙗ҆́кѡ спа́слъ є҆́сть, са́мъ сѧ̀ и҆зда́въ сме́рти, тлѣ́нiемъ и҆ сме́ртiю моѐ є҆стество̀ ꙗ҆́то бы́вшее, дв҃о молѝ гдⷭ҇а и҆ сн҃а твоего̀, врагѡ́въ sлодѣ́йствiѧ мѧ̀ и҆зба́вити.

Предста́тельницꙋ тѧ̀ живота̀ вѣ́мъ, и҆ храни́тельницꙋ тве́рдꙋ дв҃о, и҆ напа́стей рѣша́щꙋ молвы̑, и҆ нало́ги бѣсѡ́въ ѿгонѧ́ющꙋ, и҆ молю́сѧ всегда̀, ѿ тлѝ страсте́й мои́хъ и҆зба́вити мѧ̀.

Сла́ва: Ꙗ҆́кѡ стѣ́нꙋ прибѣ́жища стѧжа́хомъ и҆ дꙋ́шъ всесоверше́нное сп҃се́нiе, и҆ простра́нство въ ско́рбехъ, ѻ҆трокови́це: и҆ просвѣще́нiемъ твои́мъ при́снѡ ра́дꙋемсѧ. ѽ влⷣчце, и҆ ны́нѣ на́съ ѿ страсте́й и҆ бѣ́дъ сп҃сѝ!

И҆ ны́нѣ: На ѻ҆дрѣ̀ ны́нѣ немощствꙋ́ѧй лежꙋ̀, и҆ нѣ́сть и҆сцѣле́нiѧ пло́ти мое́й: но бг҃а и҆ сп҃са мíрꙋ, и҆ и҆зба́вителѧ недꙋ́гѡвъ ро́ждшаѧ, тебѣ̀ молю́сѧ бл҃го́й: ѿ тлѝ недꙋ̑гъ возста́ви мѧ̀.

Сщ҃е́нникъ помина́етъ, ꙗ҆́коже и҆зꙿѧви́сѧ.

И҆ по возгла́сѣ конда́къ, гла́съ s҃:

Предста́тельство хрⷭ҇тiа́нъ непосты́дное, хода́тайство ко творцꙋ̀ непрело́жное, не пре́зри грѣ́шныхъ моле́нiй гла́сы, но предварѝ ꙗ҆́кѡ бл҃га́ѧ на по́мощь на́съ, вѣ́рнѡ зовꙋ́щихъ тѝ: ѹ҆скорѝ на мл҃твꙋ, и҆ потщи́сѧ на ѹ҆моле́нiе, предста́тельствꙋющи при́снѡ бцⷣе, чтꙋ́щихъ тѧ̀.

И҆ а҆́бiе прокíменъ:

Помѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ.

Стíхъ: Слы́ши дщѝ и҆ ви́ждь, и҆ приклонѝ ѹ҆́хо твоѐ.

Сщ҃е́нникъ: И҆ ѡ҆ сподо́битисѧ на́мъ слы́шанiю ст҃а́гѡ є҆ѵⷢ҇лiа, гдⷭ҇а бг҃а мо́лимъ.

Премꙋ́дрость, про́сти, ѹ҆слы́шимъ ст҃а́гѡ є҆ѵⷢ҇лiа. Ми́ръ всѣ̑мъ.

Ѿ лꙋкѝ ст҃а́гѡ є҆ѵⷢ҇лiа чте́нiе: [зача́ло д҃].

Во дни̑ ѻ҆́ны, воста́вши марiа́мъ, и҆́де въ гѡ́рнѧѧ со тща́нiемъ во гра́дъ i҆ꙋ́довъ. И҆ вни́де въ до́мъ заха́рiинъ, и҆ цѣлова̀ є҆лiсаве́тъ. И҆ бы́сть, ꙗ҆́кѡ ѹ҆слы́ша є҆лiсаве́тъ цѣлова́нiе мр҃íино, взыгра́сѧ младе́нецъ во чре́вѣ є҆ѧ̀: и҆ и҆спо́лнисѧ дх҃а ст҃а є҆лiсаве́тъ. И҆ возопѝ гла́сомъ ве́лiимъ, и҆ речѐ: бл҃гослове́на ты̀ въ жена́хъ, и҆ бл҃гослове́нъ пло́дъ чре́ва твоегѡ̀. И҆ ѿкꙋ́дꙋ мнѣ̀ сiѐ, да прiи́де мт҃и гдⷭ҇а моегѡ̀ ко мнѣ̀; Се́ бо ꙗ҆́кѡ бы́сть гла́съ цѣлова́нiѧ твоегѡ̀ во ѹ҆́шiю мое́ю, взыгра́сѧ младе́нецъ ра́дощами во чре́вѣ мое́мъ. И҆ бл҃же́нна вѣ́ровавшаѧ, ꙗ҆́кѡ бꙋ́детъ соверше́нiе глагѡ́ланнымъ є҆́й ѿ гдⷭ҇а. И҆ речѐ марiа́мъ: вели́читъ дꙋша̀ моѧ̀ гдⷭ҇а, и҆ возра́довасѧ дх҃ъ мо́й ѡ҆ бз҃ѣ сп҃сѣ мое́мъ. Ꙗ҆́кѡ призрѣ̀ на смире́нiе рабы̀ своеѧ̀: се́ бо ѿ ны́нѣ ѹ҆бл҃жа́тъ мѧ̀ всѝ ро́ди. Ꙗ҆́кѡ сотворѝ мнѣ̀ вели́чiе си́льный, и҆ ст҃о и҆́мѧ є҆гѡ̀. Пребы́сть же марiа́мъ съ не́ю ꙗ҆́кѡ трѝ мцⷭ҇ы, и҆ возврати́сѧ въ до́мъ сво́й.

И҆ а҆́бiе, Сла́ва, гла́съ s҃:

Мл҃твами бцⷣы, млⷭ҇тиве, ѡ҆чи́сти мно́жєства согрѣше́нiй на́шихъ.

И҆ ны́нѣ, то́йже.

Та́же: Поми́лꙋй мѧ̀, бж҃е, по вели́цѣй млⷭ҇ти твое́й, и҆ по мно́жествꙋ щедрѡ́тъ твои́хъ ѡ҆чи́сти беззако́нiе моѐ.

Гла́съ s҃: Не ввѣ́ри мѧ̀ человѣ́ческомꙋ предста́тельствꙋ, прест҃а́ѧ влⷣчце, но прiимѝ моле́нiе раба̀ твоегѡ̀: ско́рбь бо ѡ҆бдержи́тъ мѧ̀, терпѣ́ти не могꙋ̀ де́мѡнскагѡ стрѣлѧ́нiѧ, покро́ва не и҆́мамъ, нижѐ гдѣ̀ прибѣ́гнꙋ ѻ҆каѧ́нный, всегда̀ побѣжда́емь, и҆ ѹ҆тѣше́нiѧ не и҆́мамъ, ра́звѣ тебѐ влⷣчце мíра: ѹ҆пова́нiе и҆ предста́тельство вѣ́рныхъ, не пре́зри моле́нiе моѐ, поле́зно сотворѝ.

Сщ҃е́нникъ: Сп҃сѝ, бж҃е, лю́ди твоѧ̑, и҆ бл҃гословѝ достоѧ́нiе твоѐ:

Гдⷭ҇и поми́лꙋй, в҃_i:

Млⷭ҇тiю и҆ щедро́тами: И҆ прѡ́чаѧ.

Пѣ́снь з҃.

I҆рмо́съ: Ѿ i҆ꙋде́и доше́дше ѻ҆́троцы въ вавѷлѡ́нѣ и҆ногда̀, вѣ́рою трⷪ҇ческою пла́мень пе́щный попра́ша, пою́ще: ѻ҆тцє́въ бж҃е, бл҃гослове́нъ є҆сѝ.

На́ше сп҃се́нiе ꙗ҆́коже восхотѣ́лъ є҆сѝ, сп҃се, ѹ҆стро́ити, во ѹ҆тро́бꙋ дв҃ыѧ всели́лсѧ є҆сѝ, ю҆́же мíрꙋ предста́тельницꙋ показа́лъ є҆сѝ: ѻ҆тє́цъ на́шихъ, бж҃е, бл҃гослове́нъ є҆сѝ.

Воли́телѧ ми́лости, є҆го́же родила̀ є҆сѝ мт҃и чⷭ҇таѧ, ѹ҆молѝ и҆зба́витисѧ ѿ прегрѣше́нiй и҆ дꙋше́вныхъ скве́рнъ, вѣ́рою зовꙋ́щымъ: ѻ҆тє́цъ на́шихъ бж҃е, бл҃гослове́нъ є҆сѝ.

Сла́ва: Сокро́вище сп҃се́нiѧ и҆ и҆сто́чникъ нетлѣ́нiѧ тѧ̀ ро́ждшꙋю, и҆ сто́лпъ ѹ҆твержде́нiѧ, и҆ две́рь покаѧ́нiѧ зовꙋ́щымъ показа́лъ є҆сѝ: ѻ҆тє́цъ на́шихъ бж҃е, бл҃гослове́нъ є҆сѝ.

И҆ ны́нѣ: Тѣлє́сныѧ сла́бѡсти и҆ дꙋшє́вныѧ недꙋ́ги, бг҃ороди́тельнице, любо́вiю пристꙋпа́ющихъ къ кро́вꙋ твоемꙋ̀, дв҃о, и҆сцѣли́ти сподо́би, сп҃са хрⷭ҇та̀ на́мъ ро́ждшаѧ.

Пѣ́снь и҃.

I҆рмо́съ: Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстiи, хвали́те и҆ превозноси́те во всѧ̑ вѣ́ки.

По́мощи ꙗ҆́же ѿ тебѐ тре́бꙋющыѧ, не пре́зри, дв҃о, пою́щыѧ и҆ превозносѧ́щыѧ тѧ̀ во вѣ́ки.

Неможе́нiе дꙋшѝ моеѧ̀ и҆сцѣлѧ́еши и҆ тѣлє́сныѧ болѣ̑зни, дв҃о, да тѧ̀ просла́влю, чⷭ҇таѧ, во вѣ́ки.

Сла́ва: И҆сцѣле́нiй бога́тство и҆злива́еши вѣ́рнѡ пою́щымъ тѧ̀, дв҃о, и҆ превозносѧ́щымъ неизрече́нное твоѐ ржⷭ҇тво̀.

И҆ ны́нѣ: Напа́стей ты̀ прило́ги ѿгонѧ́еши и҆ страсте́й нахо́ды дв҃о: тѣ́мже тѧ̀ пое́мъ во всѧ̑ вѣ́ки.

Пѣ́снь ѳ҃.

I҆рмо́съ: Вои́стиннꙋ бг҃оро́дицꙋ тѧ̀ и҆сповѣ́дꙋемъ, сп҃се́нiи тобо́ю, дв҃о чⷭ҇таѧ, съ безпло́тными ли́ки тѧ̀ велича́юще.

То́ка сле́зъ мои́хъ не ѿврати́сѧ, ꙗ҆́же ѿ всѧ́кагѡ лица̀ всѧ́кꙋ сле́зꙋ ѿе́мшаго, дв҃о, хрⷭ҇та̀ ро́ждшаѧ.

Ра́дости моѐ се́рдце и҆спо́лни, дв҃о, ꙗ҆́же ра́дости прiе́мшаѧ и҆сполне́нiе, грѣхо́внꙋю печа́ль потреблѧ́ющи.

Приста́нище и҆ предста́тельство тебѣ̀ прибѣга́ющихъ бꙋ́ди, дв҃о, и҆ стѣна̀ нерꙋши́маѧ, прибѣ́жище же и҆ покро́въ, и҆ весе́лiе.

Сла́ва: Свѣ́та твоегѡ̀ зарѧ́ми просвѣтѝ. дв҃о, мра́къ невѣ́дѣнiѧ ѿгонѧ́щи, бл҃говѣ́рнѡ бцⷣꙋ тѧ̀ и҆сповѣ́дающихъ.

И҆ ны́нѣ: На мѣ́стѣ ѡ҆sлобле́нiѧ не́мѡщи смири́вшагѡсѧ, дв҃о, и҆сцѣлѝ, и҆зꙿ нездра́вiѧ во здра́вiе претворѧ́ющи.

И҆ а҆́бiе: Досто́йно є҆́сть ꙗ҆́кѡ вои́стиннꙋ:

И҆ кади́тъ сщ҃е́нникъ же́ртвенникъ и҆ лю́ди, и҆ мы̀ пое́мъ настоѧ́щыѧ бг҃оро́дичны:

Вы́шшꙋю нб҃съ и҆ чи́стшꙋю свѣ́тлостей со́лнечныхъ, и҆зба́вльшꙋю на́съ ѿ клѧ́твы, влⷣчцꙋ мíра пѣ́сньми почти́мъ.

Ѿ мно́гихъ мои́хъ грѣхѡ́въ немощствꙋ́етъ тѣ́ло, немощствꙋ́етъ и҆ дꙋша̀ моѧ̀: къ тебѣ̀ прибѣга́ю, бл҃года́тнѣй, наде́ждо ненаде́жныхъ, ты́ ми помозѝ.

Влⷣчце и҆ мт҃и и҆зба́вителѧ, прiимѝ моле́нiе недосто́йныхъ ра̑бъ твои́хъ, да хода́тайствꙋеши къ ро́ждшемꙋсѧ ѿ тебѐ: ѽ влⷣчце мíра, бꙋ́ди хода́таица!

Пое́мъ прилѣ́жнѡ тебѣ̀ пѣ́снь ны́нѣ всепѣ́той бцⷣѣ ра́достнѡ, со прⷣте́чею, и҆ всѣ́ми ст҃ы́ми, молѝ бцⷣе, є҆́же ѹ҆ще́дрити ны̀.

Всѧ̑ а҆́гг҃лѡвъ вѡ́инства, прⷣте́че гдⷭ҇нь, а҆пⷭ҇лѡвъ двоенадесѧ́тице, ст҃íи всѝ съ бцⷣею сотвори́те мл҃твꙋ, во є҆́же сп҃сти́сѧ на́мъ.

Всѧ̑ а҆́гг҃лѡвъ вѡ́инства, прⷣте́че гдⷭ҇нь, а҆пⷭ҇лѡвъ двоенадесѧ́тице, ст҃íи всѝ съ бцⷣею сотвори́те мл҃твꙋ, во є҆́же сп҃сти́сѧ на́мъ.

Та́же, Трист҃о́е. Прест҃а́ѧ трⷪ҇це: Ѻ҆́ч҃е на́шъ: Сщ҃е́нникъ: Ꙗ҆́кѡ твоѐ є҆́сть црⷭ҇тво:

И҆ тропарѝ, гла́съ s҃: Поми́лꙋй на́съ гдⷭ҇и, поми́лꙋй на́съ: Сла́ва: Гдⷭ҇и поми́лꙋй на́съ: И҆ ны́нѣ: Милосе́рдiѧ двє́ри: Сщ҃е́нникъ: Поми́лꙋй на́съ бж҃е, по вели́цѣй млⷭ҇ти:

Ли́къ: Гдⷭ҇и поми́лꙋй, три́жды.

Е҆щѐ мо́лимсѧ ѡ҆ млⷭ҇ти, жи́зни, ми́рѣ, здра́вiи, сп҃се́нiи, посѣще́нiи, проще́нiи, бл҃гопоспѣше́нiи, и҆ ѡ҆кормле́нiи раба̀ бж҃iѧ и҆́мⷬ҇къ, и҆ ѡ҆ є҆́же сохрани́тисѧ ст҃ѣ́й ѻ҆би́тели се́й: И҆ прѡ́чаѧ. И҆ ѿпꙋ́стъ.


