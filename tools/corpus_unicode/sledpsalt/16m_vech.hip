  OCR:

  Библиотека святоотеческой литературы

  http://orthlib.ru



Мл҃твы на со́нъ грѧдꙋ́щымъ.

Нача́ло: Бл҃гослове́нъ бг҃ъ на́шъ: А҆́ще не i҆ере́й: Мл҃твами ст҃ы́хъ ѻ҆тє́цъ: Трист҃о́е. И҆ по Ѻ҆́ч҃е на́шъ: Тропарѝ сiѧ̑: Поми́лꙋй на́съ гдⷭ҇и, поми́лꙋй на́съ: Та́же, Гдⷭ҇и, поми́лꙋй, в҃_i.

И҆ мл҃твы сiѧ̑ по рѧ́дꙋ, со внима́нiемъ и҆ ѹ҆миле́нiемъ.

Мл҃тва а҃, ст҃а́гѡ мака́рiа вели́кагѡ, къ бг҃ꙋ ѻ҆ц҃ꙋ̀:

Бж҃е вѣ́чный, и҆ цр҃ю̀ всѧ́кагѡ созда́нiѧ, сподо́бивый мѧ̀ да́же въ ча́съ се́й доспѣ́ти, прости́ ми грѣхѝ, ꙗ҆̀же сотвори́хъ въ се́й де́нь, дѣ́ломъ, сло́вомъ и҆ помышле́нiемъ: и҆ ѡ҆чи́сти гдⷭ҇и смире́ннꙋю мою̀ дꙋ́шꙋ ѿ всѧ́кiѧ скве́рны пло́ти и҆ дꙋ́ха, и҆ да́ждь мѝ гдⷭ҇и, въ нощѝ се́й со́нъ прейтѝ въ ми́рѣ: да воста́въ ѿ смире́ннагѡ мѝ ло́жа, бл҃гоꙋгождꙋ̀ прест҃о́мꙋ и҆́мени твоемꙋ̀ во всѧ̑ дни̑ живота̀ моегѡ̀, и҆ поперꙋ̀ борю́щыѧ мѧ̀ врагѝ плотскȋѧ и҆ безплѡ́тныѧ: и҆ и҆зба́ви мѧ̀ гдⷭ҇и ѿ помышле́нiй сꙋ́етныхъ, ѡ҆сквернѧ́ющихъ мѧ̀ и҆ похоте́й лꙋка́выхъ. Ꙗ҆́кѡ твоѐ є҆́сть црⷭ҇тво, и҆ си́ла и҆ сла́ва, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Мл҃тва в҃, ко гдⷭ҇ꙋ на́шемꙋ i҆и҃сꙋ хрⷭ҇тꙋ̀, ст҃а́гѡ а҆нтiо́ха:

Вседержи́телю, сло́во ѻ҆́ч҃ее, са́мъ соверше́нъ сы́й i҆и҃се хрⷭ҇тѐ, мно́гагѡ ра́ди млⷭ҇рдiѧ твоегѡ̀, никогда́же ѿлꙋча́йсѧ менѐ раба̀ твоегѡ̀, но всегда̀ во мнѣ̀ почива́й: i҆и҃се, до́брый па́стырю твои́хъ ѻ҆ве́цъ, не преда́ждь менѐ крамолѣ̀ sмiи́нѣ, и҆ жела́нiю сатанинꙋ̀, не ѡ҆ста́ви менѐ, ꙗ҆́кѡ сѣ́мѧ тлѝ во мнѣ̀ є҆́сть. ты̀ ѹ҆́бѡ гдⷭ҇и бж҃е покланѧ́емый, цр҃ю̀ ст҃ы́й i҆и҃се хрⷭ҇тѐ, спѧ́ща мѧ̀ сохранѝ немерца́ющимъ свѣ́томъ, дх҃омъ твои́мъ ст҃ы́мъ, и҆́мже ѡ҆ст҃и́лъ є҆сѝ твоѧ̑ ѹ҆ч҃нкѝ. да́ждь гдⷭ҇и и҆ мнѣ̀ недосто́йномꙋ рабꙋ̀ твоемꙋ̀ сп҃се́нiѧ твоегѡ̀ на ло́жи мое́мъ: просвѣтѝ ѹ҆́мъ мо́й свѣ́томъ ра́зꙋма ст҃а́гѡ є҆ѵⷢ҇лiа твоегѡ̀: дꙋ́шꙋ любо́вiю крⷭ҇та̀ твоегѡ̀: се́рдце чистото́ю словесѐ твоегѡ̀: тѣ́ло моѐ твое́ю стра́стiю безстра́стною: мы́сль мою̀ твои́мъ смире́нiемъ сохранѝ, и҆ воздви́гни мѧ̀ во вре́мѧ подо́бно на твоѐ славосло́вiе. Ꙗ҆́кѡ препросла́вленъ є҆сѝ со безнача́льнымъ твои́мъ ѻ҆ц҃е́мъ, и҆ прест҃ы́мъ дх҃омъ, во вѣ́ки, а҆ми́нь.

Мл҃тва г҃, ко прест҃о́мꙋ дх҃ꙋ:

Гдⷭ҇и, цр҃ю̀ нбⷭ҇ный, ѹ҆тѣ́шителю, дш҃е и҆́стины, ѹ҆млⷭ҇рдисѧ, и҆ поми́лꙋй мѧ̀ грѣ́шнаго раба̀ твоего̀, и҆ ѿпꙋсти́ ми недосто́йномꙋ, и҆ простѝ всѧ̑, є҆ли̑ка тѝ согрѣши́хъ дне́сь ꙗ҆́кѡ человѣ́къ, па́че же и҆ не ꙗ҆́кѡ человѣ́къ, но и҆ горѣ́е скота̀, вѡ́льныѧ моѧ̑ грѣхѝ и҆ невѡ́льныѧ, вѣ́дѡмыѧ и҆ невѣ́дѡмыѧ: ꙗ҆̀же ѿ ю҆́ности, и҆ ѿ наꙋ́ки sлы̀, и҆ ꙗ҆̀же сꙋ́ть ѿ на́гльства и҆ ѹ҆ны́нiѧ. А҆́ще и҆́менемъ твои́мъ клѧ́хсѧ, и҆лѝ похꙋ́лихъ є҆̀ въ помышле́нiи мое́мъ: и҆лѝ кого̀ ѹ҆кори́хъ, и҆лѝ ѡ҆клевета́хъ кого̀ гнѣ́вомъ мои́мъ, и҆лѝ ѡ҆печа́лихъ, и҆лѝ ѡ҆ че́мъ прогнѣ́вахсѧ: и҆лѝ солга́хъ, и҆лѝ безго́днѡ спа́хъ, и҆лѝ ни́щъ прiи́де ко мнѣ̀, и҆ презрѣ́хъ є҆го̀: и҆лѝ бра́та моего̀ ѡ҆печа́лихъ, и҆лѝ сва́дихъ, и҆лѝ кого̀ ѡ҆сꙋди́хъ: и҆лѝ развелича́хсѧ, и҆лѝ разгордѣ́хсѧ, и҆лѝ разгнѣ́вахсѧ: и҆лѝ стоѧ́щꙋ мѝ на мл҃твѣ, ѹ҆́мъ мо́й ѡ҆ лꙋка́вствiи мíра сегѡ̀ подви́жесѧ, и҆лѝ развраще́нiе помы́слихъ: и҆лѝ ѡ҆бꙿѧдо́хсѧ, и҆лѝ ѡ҆пи́хсѧ, и҆лѝ безꙿ ѹ҆ма̀ смѣѧ́хсѧ: и҆лѝ лꙋка́вое помы́слихъ, и҆лѝ добро́тꙋ чꙋждꙋ́ю ви́дѣвъ, и҆ то́ю ѹ҆ѧ́звенъ бы́хъ се́рдцемъ: и҆лѝ неподѡ́бнаѧ глаго́лахъ, и҆лѝ грѣхꙋ̀ бра́та моегѡ̀ посмѣѧ́хсѧ, моѧ̑ же сꙋ́ть безчи́слєннаѧ согрѣшє́нiѧ: и҆лѝ ѡ҆ мл҃твѣ неради́хъ, и҆лѝ и҆́но что̀ содѣ́ѧхъ лꙋка́вое, не по́мню, та̑ бо всѧ̑ и҆ бѡ́льша си́хъ содѣ́ѧхъ. поми́лꙋй мѧ̀ тво́рче мо́й влⷣко, ѹ҆ны́лаго и҆ недосто́йнаго раба̀ твоего̀: и҆ ѡ҆ста́ви мѝ, и҆ ѿпꙋстѝ, и҆ прости́ мѧ ꙗ҆́кѡ бл҃гъ и҆ чл҃вѣколю́бецъ, да съ ми́ромъ лѧ́гꙋ, ѹ҆снꙋ̀ и҆ почíю блꙋ́дный, грѣ́шный и҆ ѻ҆каѧ́нный а҆́зъ, и҆ поклоню́сѧ, и҆ воспою̀, и҆ просла́влю пречⷭ҇тно́е и҆́мѧ твоѐ, со ѻ҆ц҃е́мъ, и҆ є҆диноро́днымъ є҆гѡ̀ сн҃омъ, ны́нѣ и҆ при́снѡ, и҆ во вѣ́ки, а҆ми́нь.

Мл҃тва д҃, ст҃а́гѡ мака́рiа вели́кагѡ:

Что́ ти принесꙋ̀; и҆лѝ что́ ти возда́мъ, великодарови́тый безсме́ртный цр҃ю̀, ще́дре и҆ чл҃вѣколю́бче гдⷭ҇и; ꙗ҆́кѡ лѣнѧ́щасѧ менѐ на твоѐ ѹ҆гожде́нiе, и҆ ничто́же бл҃го сотво́рша, приве́лъ є҆сѝ на коне́цъ мимоше́дшагѡ днѐ сегѡ̀, ѡ҆браще́нiе и҆ сп҃се́нiе дꙋшѝ мое́й стро́ѧ. млⷭ҇тивъ мѝ бꙋ́ди грѣ́шномꙋ, и҆ ѡ҆бнаже́нномꙋ всѧ́кагѡ дѣ́ла бл҃га, возста́ви па́дшꙋю мою̀ дꙋ́шꙋ, ѡ҆скверни́вшꙋюсѧ въ безмѣ́рныхъ согрѣше́нiихъ: и҆ ѿимѝ ѿ менѐ ве́сь по́мыслъ лꙋка́вый ви́димагѡ сегѡ̀ житiѧ̀, простѝ моѧ̑ согрѣшє́нiѧ є҆ди́не безгрѣ́шне, є҆́же тѝ согрѣши́хъ въ се́й де́нь вѣ́дѣнiемъ и҆ невѣ́дѣнiемъ, сло́вомъ, и҆ дѣ́ломъ, и҆ помышле́нiемъ, и҆ всѣ́ми мои́ми чꙋ́вствы. ты̀ са́мъ покрыва́ѧ, сохрани́ мѧ ѿ всѧ́кагѡ сопроти́внагѡ ѡ҆бстоѧ́нiѧ, бж҃е́ственною твое́ю вла́стiю, и҆ неизрече́ннымъ чл҃вѣколю́бiемъ, и҆ си́лою. ѡ҆чи́сти бж҃е, ѡ҆чи́сти мно́жество грѣхѡ́въ мои́хъ. бл҃говолѝ гдⷭ҇и, и҆зба́вити мѧ̀ ѿ сѣ́ти лꙋка́вагѡ, и҆ сп҃сѝ стра́стнꙋю мою̀ дꙋ́шꙋ, и҆ ѡ҆сѣни́ мѧ свѣ́томъ лица̀ твоегѡ̀, є҆гда̀ прiи́деши во сла́вѣ: и҆ неѡсꙋжде́нна ны́нѣ сно́мъ ѹ҆снꙋ́ти сотворѝ, и҆ безꙿ мечта́нiѧ, и҆ несмꙋще́нъ по́мыслъ раба̀ твоегѡ̀ соблюдѝ, и҆ всю̀ сатанинꙋ̀ дѣ́тель ѿженѝ ѿ менѐ: и҆ просвѣти́ ми разꙋ̑мныѧ ѻ҆́чи сердє́чныѧ, да не ѹ҆снꙋ̀ въ сме́рть. и҆ посли́ ми а҆́гг҃ла ми́рна, храни́телѧ и҆ наста́вника дꙋшѝ и҆ тѣ́лꙋ моемꙋ̀, да и҆зба́витъ мѧ̀ ѿ вра̑гъ мои́хъ: да воста́въ со ѻ҆дра̀ моегѡ̀, принесꙋ́ ти бл҃года́рствєнныѧ мольбы̑. є҆́й гдⷭ҇и, ѹ҆слы́ши мѧ̀ грѣ́шнаго и҆ ѹ҆бо́гаго раба̀ твоего̀, и҆зволе́нiемъ и҆ со́вѣстiю: да́рꙋй мѝ воста́вшꙋ словесє́мъ твои̑мъ поꙋчи́тисѧ, и҆ ѹ҆ны́нiе бѣсо́вское дале́че ѿ менѐ ѿгна́но бы́ти сотворѝ твои́ми а҆́гг҃лы: да бл҃гословлю̀ и҆́мѧ твоѐ ст҃о́е, и҆ просла́влю, и҆ сла́влю пречⷭ҇тꙋю бцⷣꙋ мр҃íю, ю҆́же да́лъ є҆сѝ на́мъ грѣ̑шнымъ застꙋпле́нiе, и҆ прiимѝ сiю̀ молѧ́щꙋюсѧ за ны̀. вѣ́мъ бо, ꙗ҆́кѡ подража́етъ твоѐ чл҃вѣколю́бiе, и҆ молѧ́щисѧ не престае́тъ. тоѧ̀ застꙋпле́нiемъ, и҆ чⷭ҇тна́гѡ крⷭ҇та̀ зна́менiемъ, и҆ всѣ́хъ ст҃ы́хъ твои́хъ ра́ди, ѹ҆бо́гꙋю дꙋ́шꙋ мою̀ соблюдѝ i҆и҃се хрⷭ҇тѐ бж҃е на́шъ: ꙗ҆́кѡ ст҃ъ є҆сѝ, и҆ препросла́вленъ во вѣ́ки, а҆ми́нь.

Мл҃тва є҃:

Гдⷭ҇и бж҃е на́шъ, є҆́же согрѣши́хъ во днѝ се́мъ сло́вомъ, дѣ́ломъ и҆ помышле́нiемъ, ꙗ҆́кѡ бл҃гъ и҆ чл҃вѣколю́бецъ прости́ ми: ми́ренъ со́нъ и҆ безмѧте́женъ да́рꙋй мѝ: а҆́гг҃ла твоего̀ храни́телѧ послѝ покрыва́юща и҆ соблюда́юща мѧ̀ ѿ всѧ́кагѡ sла̀: ꙗ҆́кѡ ты̀ є҆сѝ храни́тель дꙋша́мъ и҆ тѣлесє́мъ на́шымъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Мл҃тва s҃:

Гдⷭ҇и бж҃е на́шъ, въ него́же вѣ́ровахомъ, и҆ є҆гѡ́же и҆́мѧ па́че всѧ́кагѡ и҆́мене призыва́емъ, да́ждь на́мъ ко снꙋ̀ ѿходѧ́щымъ ѡ҆сла́бꙋ дꙋшѝ и҆ тѣ́лꙋ, и҆ соблюдѝ на́съ ѿ всѧ́кагѡ мечта́нiѧ, и҆ те́мныѧ сла́сти кромѣ̀: ѹ҆ста́ви стремле́нiе страсте́й, ѹ҆гасѝ разжжє́нiѧ воста́нiѧ тѣле́снагѡ. да́ждь на́мъ цѣломꙋ́дреннѣ пожи́ти дѣ́лы и҆ словесы̀: да добродѣ́тельное жи́тельство воспрiе́млюще, ѡ҆бѣтова́нныхъ не ѿпаде́мъ бл҃ги́хъ твои́хъ, ꙗ҆́кѡ бл҃гослове́нъ є҆сѝ во вѣ́ки, а҆ми́нь.

Мл҃тва з҃, ст҃а́гѡ i҆ѡа́нна златоꙋ́стагѡ.

Мл҃твы молє́бныѧ число́мъ два́десѧтимъ четы́ремъ часѡ́мъ, дневны̑мъ и҆ нощны̑мъ.

Дне́ви:

[а҃] Гдⷭ҇и, не лишѝ менѐ нбⷭ҇ныхъ твои́хъ бла̑гъ. [в҃] Гдⷭ҇и, и҆зба́ви мѧ̀ вѣ́чныхъ мꙋ́къ. [г҃] Гдⷭ҇и, ѹ҆мо́мъ ли и҆лѝ помышле́нiемъ, сло́вомъ и҆лѝ дѣ́ломъ согрѣши́хъ, прости́ мѧ. [д҃] Гдⷭ҇и, и҆зба́ви мѧ̀ всѧ́кагѡ невѣ́дѣнiѧ и҆ забве́нiѧ, и҆ малодꙋ́шiѧ, и҆ ѡ҆камене́ннагѡ нечꙋ́вствiѧ. [є҃] Гдⷭ҇и, и҆зба́ви мѧ̀ ѿ всѧ́кагѡ и҆скꙋше́нiѧ. [s҃] Гдⷭ҇и, просвѣтѝ моѐ се́рдце, є҆́же помрачѝ лꙋка́вое похотѣ́нiе. [з҃] Гдⷭ҇и, а҆́зъ ꙗ҆́кѡ человѣ́къ согрѣши́хъ, ты́ же ꙗ҆́кѡ бг҃ъ ще́дръ поми́лꙋй мѧ̀, ви́дѧ не́мощь дꙋшѝ моеѧ̀. [и҃] Гдⷭ҇и, послѝ бл҃года́ть твою̀ въ по́мощь мнѣ̀, да просла́влю и҆́мѧ твоѐ ст҃о́е. [ѳ҃] Гдⷭ҇и i҆и҃се хрⷭ҇тѐ, напиши́ мѧ раба̀ твоего̀ въ кни́зѣ живо́тнѣй, и҆ да́рꙋй мѝ коне́цъ бл҃гíй. [_i҃] Гдⷭ҇и, бж҃е мо́й, а҆́ще и҆ ничто́же бл҃го сотвори́хъ предꙿ тобо́ю, но да́ждь мѝ, по бл҃года́ти твое́й, положи́ти нача́ло бл҃го́е. [а҃_i] Гдⷭ҇и, ѡ҆кропѝ въ се́рдцы мое́мъ ро́сꙋ бл҃года́ти твоеѧ̀. [в҃_i] Гдⷭ҇и нб҃сѐ и҆ землѝ, помѧни́ мѧ грѣ́шнаго раба̀ твоего̀, стꙋ́днаго и҆ нечи́стаго, во црⷭ҇твiи твое́мъ, а҆ми́нь.

Но́щи:

[а҃] Гдⷭ҇и, въ покаѧ́нiи прiими́ мѧ. [в҃] Гдⷭ҇и, не ѡ҆ста́ви менѐ. [г҃] Гдⷭ҇и, не введѝ менѐ въ напа́сть. [д҃] Гдⷭ҇и, да́ждь мѝ мы́сль бл҃гꙋ. [є҃] Гдⷭ҇и, да́ждь мѝ сле́зы, и҆ па́мѧть сме́ртнꙋю, и҆ ѹ҆миле́нiе. [s҃] Гдⷭ҇и, да́ждь мѝ по́мыслъ и҆сповѣ́данiѧ грѣхѡ́въ мои́хъ. [з҃] Гдⷭ҇и, да́ждь мѝ смире́нiе, цѣломꙋ́дрiе и҆ послꙋша́нiе. [и҃] Гдⷭ҇и, да́ждь мѝ терпѣ́нiе, великодꙋ́шiе и҆ кро́тость. [ѳ҃] Гдⷭ҇и, вселѝ въ мѧ̀ ко́рень бл҃ги́хъ, стра́хъ тво́й въ се́рдце моѐ. [_i҃] Гдⷭ҇и, сподо́би мѧ̀ люби́ти тѧ̀ ѿ всеѧ̀ дꙋшѝ моеѧ̀ и҆ помышле́нiѧ, и҆ твори́ти во все́мъ во́лю твою̀. [а҃_i] Гдⷭ҇и, покры́й мѧ̀ ѿ человѣ̑къ нѣ́которыхъ, и҆ бѣсѡ́въ, и҆ страсте́й, и҆ ѿ всѧ́кiѧ и҆ны́ѧ неподо́бныѧ ве́щи. [в҃_i] Гдⷭ҇и, вѣ́си, ꙗ҆́кѡ твори́ши, ꙗ҆́коже ты̀ во́лиши, да бꙋ́детъ во́лѧ твоѧ̀ и҆ во мнѣ̀ грѣ́шнѣмъ: ꙗ҆́кѡ бл҃гослове́нъ є҆сѝ во вѣ́ки, а҆ми́нь.

Мл҃тва и҃, ко гдⷭ҇ꙋ на́шемꙋ i҆и҃сꙋ хрⷭ҇тꙋ̀:

Гдⷭ҇и i҆и҃се хрⷭ҇тѐ сн҃е бж҃iй, ра́ди чⷭ҇тнѣ́йшiѧ мт҃ре твоеѧ̀, и҆ безпло́тныхъ твои́хъ а҆́гг҃лъ, прⷪ҇ро́ка же и҆ прⷣте́чи и҆ крⷭ҇ти́телѧ твоегѡ̀, бг҃оглаго́ливыхъ же а҆пⷭ҇лъ, свѣ́тлыхъ и҆ добропобѣ́дныхъ мч҃нкъ, прпⷣбныхъ и҆ бг҃оно́сныхъ ѻ҆тє́цъ, и҆ всѣ́хъ ст҃ы́хъ мл҃твами, и҆зба́ви мѧ̀ настоѧ́щагѡ ѡ҆бстоѧ́нiѧ бѣсо́вскагѡ. є҆́й гдⷭ҇и мо́й и҆ тво́рче, не хотѧ́й сме́рти грѣ́шнагѡ, но ꙗ҆́коже ѡ҆брати́тисѧ и҆ жи́вꙋ бы́ти є҆мꙋ̀, да́ждь и҆ мнѣ̀ ѡ҆браще́нiе ѻ҆каѧ́нномꙋ и҆ недосто́йномꙋ: и҆зми́ мѧ ѿ ѹ҆́стъ па́гꙋбнагѡ sмíѧ, зiѧ́ющагѡ пожре́ти мѧ̀, и҆ свестѝ во а҆́дъ жи́ва. є҆́й гдⷭ҇и мо́й, ѹ҆тѣше́нiе моѐ, и҆́же менѐ ра́ди ѻ҆каѧ́ннагѡ въ тлѣ́ннꙋю пло́ть ѡ҆болкíйсѧ, и҆сто́ргни мѧ̀ ѿ ѻ҆каѧ́нства, и҆ ѹ҆тѣше́нiе пода́ждь дꙋшѝ мое́й ѻ҆каѧ́ннѣй. всадѝ въ се́рдце моѐ твори́ти твоѧ̑ повелѣ̑нiѧ, и҆ ѡ҆ста́вити лꙋка̑ваѧ дѣѧ̑нiѧ, и҆ полꙋчи́ти бл҃жє́нства твоѧ̑: на тѧ́ бо гдⷭ҇и, ѹ҆пова́хъ, сп҃си́ мѧ.

Мл҃тва ѳ҃:

Бл҃га́гѡ цр҃ѧ̀ бл҃га́ѧ мт҃и, пречⷭ҇таѧ и҆ бл҃гослове́ннаѧ бцⷣе мр҃íе, млⷭ҇ть сн҃а твоегѡ̀ и҆ бг҃а на́шегѡ и҆зле́й на стра́стнꙋю мою̀ дꙋ́шꙋ, и҆ твои́ми мл҃твами наста́ви мѧ̀ на дѣѧ̑нiѧ бл҃га̑ѧ: да про́чее вре́мѧ живота̀ моегѡ̀ безꙿ поро́ка прейдꙋ̀, и҆ тобо́ю ра́й да ѡ҆брѧ́щꙋ, бцⷣе дв҃о, є҆ди́на чⷭ҇таѧ и҆ бл҃гослове́ннаѧ.

Мл҃тва _i҃, ко ст҃о́мꙋ а҆́гг҃лꙋ храни́телю:

А҆́гг҃ле хрⷭ҇то́въ, храни́телю мо́й ст҃ы́й, и҆ покрови́телю дꙋшѝ и҆ тѣ́ла моегѡ̀, всѧ̑ мѝ простѝ, є҆ли̑ка согрѣши́хъ во дне́шнiй де́нь, и҆ ѿ всѧ́кагѡ лꙋка́вствiѧ проти́внагѡ мѝ врага̀ и҆зба́ви мѧ̀, да ни въ ко́емъ же грѣсѣ̀ прогнѣ́ваю бг҃а моего̀: но молѝ за мѧ̀ грѣ́шнаго и҆ недосто́йнаго раба̀, ꙗ҆́кѡ да досто́йна мѧ̀ пока́жеши бл҃гости и҆ млⷭ҇ти всест҃ы́ѧ трⷪ҇цы, и҆ мт҃ре гдⷭ҇а моегѡ̀ i҆и҃са хрⷭ҇та̀, и҆ всѣ́хъ ст҃ы́хъ, а҆ми́нь.

Та́же, конда́къ бцⷣѣ:

Взбра́нной воево́дѣ побѣди́тєльнаѧ, ꙗ҆́кѡ и҆зба́вльшесѧ ѿ sлы́хъ, бл҃года́рствєннаѧ восписꙋ́емъ тѝ рабѝ твоѝ бцⷣе: но ꙗ҆́кѡ и҆мꙋ́щаѧ держа́вꙋ непобѣди́мꙋю, ѿ всѧ́кихъ на́съ бѣ́дъ свободѝ, да зове́мъ тѝ: ра́дꙋйсѧ невѣ́сто неневѣ́стнаѧ.

Та́же: Пресла́внаѧ приснодв҃о, мт҃и хрⷭ҇та̀ бг҃а, принесѝ на́шꙋ мл҃твꙋ сн҃ꙋ твоемꙋ̀ и҆ бг҃ꙋ на́шемꙋ, да сп҃се́тъ тобо́ю дꙋ́шы на́шѧ.

Всѐ ѹ҆пова́нiе моѐ на тѧ̀ возлага́ю, мт҃и бж҃iѧ, сохрани́ мѧ подꙿ кро́вомъ твои́мъ.

Бцⷣе дв҃о, не пре́зри менѐ грѣ́шнагѡ, тре́бꙋюща твоеѧ̀ по́мощи и҆ твоегѡ̀ застꙋпле́нiѧ: на тѧ́ бо ѹ҆пова̀ дꙋша̀ моѧ̀, и҆ поми́лꙋй мѧ̀.

Та́же, мл҃тва ст҃а́гѡ i҆ѡаннíкiа:

Ѹ҆пова́нiе моѐ ѻ҆ц҃ъ, прибѣ́жище моѐ сн҃ъ, покро́въ мо́й дх҃ъ ст҃ы́й: трⷪ҇це ст҃а́ѧ, сла́ва тебѣ̀. Та́же, Досто́йно є҆́сть: Сла́ва, и҆ ны́нѣ: Гдⷭ҇и поми́лꙋй, три́жды. Бл҃гословѝ. И҆ ѿпꙋ́стъ.

Гдⷭ҇и i҆и҃се хрⷭ҇тѐ, сн҃е бж҃iй, мл҃твъ ра́ди пречⷭ҇тыѧ твоеѧ̀ мт҃ре, прпⷣбныхъ и҆ бг҃оно́сныхъ ѻ҆тє́цъ на́шихъ, и҆ всѣ́хъ ст҃ы́хъ, сп҃си́ мѧ грѣ́шнаго.

Мл҃тва ст҃а́гѡ i҆ѡа́нна дамаски́на, ю҆́же ѹ҆казꙋ́ѧ на ѻ҆́дръ тво́й, глаго́ли:

Влⷣко чл҃вѣколю́бче, не ѹ҆же́ ли мнѣ̀ ѻ҆́дръ се́й гро́бъ бꙋ́детъ; и҆лѝ є҆щѐ ѻ҆каѧ́ннꙋю мою̀ дꙋ́шꙋ просвѣти́ши дне́мъ; се́ ми гро́бъ предлежи́тъ, се́ ми сме́рть предстои́тъ. Сꙋда̀ твоегѡ̀ гдⷭ҇и, бою́сѧ, и҆ мꙋ́ки безконе́чныѧ, sло́е же творѧ̀ не престаю̀: тебѐ гдⷭ҇а бг҃а моего̀ всегда̀ прогнѣвлѧ́ю, и҆ пречⷭ҇тꙋю твою̀ мт҃рь, и҆ всѧ̑ нбⷭ҇ныѧ си̑лы, и҆ ст҃а́го а҆́гг҃ла храни́телѧ моего̀. Вѣ́мъ бо гдⷭ҇и, ꙗ҆́кѡ недосто́инъ є҆́смь чл҃вѣколю́бiѧ твоегѡ̀, но досто́инъ є҆́смь всѧ́кагѡ ѡ҆сꙋжде́нiѧ и҆ мꙋ́ки. Но гдⷭ҇и, и҆лѝ хощꙋ̀, и҆лѝ не хощꙋ̀, сп҃си́ мѧ. А҆́ще бо пра́ведника сп҃се́ши, ничто́же ве́лiе, и҆ а҆́ще чи́стаго поми́лꙋеши, ничто́же ди́вно: досто́йни бо сꙋ́ть млⷭ҇ти твоеѧ̀. Но на мнѣ̀ грѣ́шнѣмъ ѹ҆дивѝ млⷭ҇ть твою̀: ѡ҆ се́мъ ꙗ҆вѝ чл҃вѣколю́бiе твоѐ, да не ѡ҆долѣ́етъ моѧ̀ sло́ба твое́й неизглаго́ланнѣй бл҃гости и҆ млⷭ҇рдiю: и҆ ꙗ҆́коже хо́щеши, ѹ҆стро́й ѡ҆ мнѣ̀ ве́щь.

И҆ та́кѡ хотѧ́й возлещѝ на посте́лю, глаго́ли сiѐ:

Просвѣтѝ ѻ҆́чи моѝ хрⷭ҇тѐ бж҃е: да не когда̀ ѹ҆снꙋ̀ въ сме́рть, да не когда̀ рече́тъ вра́гъ мо́й: ѹ҆крѣпи́хсѧ на него̀.

Сла́ва: Застꙋ́пникъ дꙋшѝ моеѧ̀ бꙋ́ди бж҃е, ꙗ҆́кѡ посредѣ̀ хождꙋ̀ сѣте́й мно́гихъ: и҆зба́ви мѧ̀ ѿ ни́хъ, и҆ сп҃си́ мѧ бл҃же, ꙗ҆́кѡ чл҃вѣколю́бецъ.

И҆ ны́нѣ, бг҃оро́диченъ: Пресла́внꙋю бж҃iю мт҃рь, и҆ ст҃ы́хъ а҆́гг҃лъ ст҃ѣ́йшꙋю, немо́лчнѡ воспои́мъ се́рдцемъ и҆ ѹ҆сты̀, бцⷣꙋ сiю̀ и҆сповѣ́дающе, ꙗ҆́кѡ вои́стиннꙋ ро́ждшꙋю на́мъ бг҃а воплоще́нна, и҆ молѧ́щꙋюсѧ непреста́ннѡ ѡ҆ дꙋша́хъ на́шихъ.

Та́же цѣлꙋ́й крⷭ҇тъ тво́й, и҆ прекрестѝ крⷭ҇то́мъ мѣ́сто твоѐ ѿ главы̀ и҆ до но́гъ. та́кожде и҆ ѿ всѣ́хъ стра́нъ, глаго́лѧ мл҃твꙋ чⷭ҇тно́мꙋ крⷭ҇тꙋ̀:

Да воскрⷭ҇нетъ бг҃ъ, и҆ расточа́тсѧ вразѝ є҆гѡ̀, и҆ да бѣжа́тъ ѿ лица̀ є҆гѡ̀ ненави́дѧщiи є҆го̀. Ꙗ҆́кѡ и҆счеза́етъ ды́мъ, да и҆сче́знꙋтъ, ꙗ҆́кѡ та́етъ во́скъ ѿ лица̀ ѻ҆гнѧ̀: та́кѡ да поги́бнꙋтъ бѣ́си ѿ лица̀ лю́бѧщихъ бг҃а и҆ зна́менающихсѧ крⷭ҇тнымъ зна́менiемъ, и҆ въ весе́лiи глаго́лющихъ: Ра́дꙋйсѧ пречⷭ҇тны́й и҆ животворѧ́щiй крⷭ҇те гдⷭ҇ень, прогонѧ́ѧй бѣ́сы си́лою на тебѣ̀ пропѧ́тагѡ гдⷭ҇а на́шегѡ i҆и҃са хрⷭ҇та̀, во а҆́дъ сше́дшагѡ, и҆ попра́вшагѡ си́лꙋ дiа́волю, и҆ дарова́вшагѡ на́мъ тебѐ крⷭ҇тъ сво́й чⷭ҇тны́й, на прогна́нiе всѧ́кагѡ сопоста́та. ѽ пречⷭ҇тны́й и҆ животворѧ́щiй крⷭ҇те гдⷭ҇ень, помога́й мѝ со ст҃о́ю гпⷭ҇же́ю дв҃ою бцⷣею, и҆ со всѣ́ми ст҃ы́ми во вѣ́ки, а҆ми́нь.

Пре́жде да́же не возлѧ́жеши на ѻ҆дрѣ̀ твое́мъ, сiѧ̑ всѧ̑ по́мысломъ и҆ па́мѧтiю твое́ю прейдѝ.

Пе́рвѣе ѹ҆́бѡ: Бл҃годаре́нiе возда́ждь вседержи́телю бг҃ꙋ, ꙗ҆́кѡ дарова̀ тебѣ̀ де́нь мимоше́дшiй, бл҃года́тiю свое́ю, въ живы́хъ и҆ во здра́вiи пребы́ти.

Второ́е: Положѝ сло́во съ самѣ́мъ тобо́ю, и҆ и҆спыта́нiе сотворѝ со́вѣсти твоеѧ̀, преходѧ̀ и҆ подро́бнꙋ и҆зсчита́ѧ всѧ̑ часы̀ днєвны́ѧ, наче́нъ ѿ вре́мени, когда̀ воста́лъ є҆сѝ ѿ ѻ҆дра̀ твоегѡ̀, и҆ приводѧ̀ себѣ̀ на па́мѧть: ка́мѡ ходи́лъ є҆сѝ; что̀ твори́лъ є҆сѝ; комꙋ̀, и҆ что̀ собесѣ́довалъ є҆сѝ; и҆ всѧ̑ твоѧ̑ дѣѧ̑нiѧ, словеса̀ и҆ помышлє́нiѧ, ѿ ѹ҆́тра да́же до ве́чера тобо́ю произнесє́ннаѧ, со всѧ́кимъ ѻ҆пасе́нiемъ и҆спыта́й, и҆ воспомина́й.

Тре́тiе: А҆́ще что̀ бл҃го́е въ се́й де́нь сотвори́лъ є҆сѝ, не ѿ себѐ сiѐ бы́ти, но ѿ сама́гѡ бг҃а всѧ̑ бл҃га̑ѧ на́мъ да́рꙋющагѡ непщꙋ́ѧ, томꙋ̀ сiѐ восписꙋ́й и҆ бл҃годарѝ: и҆ да тѧ̀ въ се́мъ бл҃го́мъ ѹ҆тверди́тъ, и҆ прѡ́чаѧ соверши́ти посо́битъ и҆ да́рꙋетъ, моли́сѧ.

Четве́ртое: А҆́ще же что̀ лꙋка́вое содѣ́ѧлъ є҆сѝ, ѿ себѐ са́магѡ и҆ ѿ своеѧ̀ не́мощи, и҆лѝ лꙋка́вагѡ ѻ҆бы́чаѧ и҆ произволе́нiѧ сiѐ происходи́ти глаго́лѧ, ка́йсѧ, и҆ молѝ чл҃вѣколю́бца, да тебѣ̀ въ то́мъ проще́нiе дарова́ти и҆зво́литъ, со ѡ҆бѣща́нiемъ тве́рдымъ, ꙗ҆́кѡ сегѡ̀ про́чее ктомꙋ̀ ѹ҆жѐ твори́ти не и҆́маши.

Пѧ́тое: Со слеза́ми творца̀ твоего̀ млⷭ҇тива творѝ, да настоѧ́щꙋю но́щь ти́хꙋ, безмѧте́жнꙋ, небла́зненнꙋ и҆ безгрѣ́шнꙋ да́рꙋетъ: де́нь же ѹ҆́трешнiй, на славосло́вiе и҆́мене є҆гѡ̀ ст҃а́гѡ, цѣ́лѡ предвари́ти да́рꙋетъ.

Пристеже́нiе: А҆́ще ѡ҆брѧ́щеши возгла́вницꙋ мѧ́гкꙋ, ѡ҆ста́ви ю҆̀, а҆ ка́мень подложѝ хрⷭ҇та̀ ра́ди: а҆́ще тѝ зима̀ бꙋ́детъ спѧ́щꙋ, потерпѝ, глаго́лѧ, ꙗ҆́кѡ и҆нíи ѿню́дъ не спѧ́тъ. [Патерíкъ, сло́во д҃.]

Та́же прекрести́сѧ, и҆ съ мл҃твою заснѝ, помышлѧ́ѧ де́нь сꙋ́дный, ка́кѡ и҆́маши предста́ти бг҃ꙋ.


