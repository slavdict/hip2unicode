 OCR:

 Библиотека святоотеческой литературы

 http://orthlib.ru



(л. р҃д)

Въ тꙋ́южде недѣ́лю ве́чера,

на Гдⷭ҇и воззва́хъ: стiхи̑ры пра́здника г҃: и҆ мине́и г҃.

Стiхи̑ры пра́здника, гла́съ и҃.

Подо́бенъ: Ѽ пресла́внагѡ чꙋдесѐ!

Ѽ пресла́внагѡ чꙋдесѐ! творе́цъ всѣ́хъ плотоно́сецъ бы́въ, въ на́ше ѡ҆бнища̀ є҆стество̀, хотѧ̀ ꙗ҆́кѡ благоꙋтро́бенъ, и҆ съ человѣ́ки пожи́въ, чꙋде́съ мно́жество є҆вре́ѡмъ показа̀. тѣ́мже и҆сцѣлѝ и҆ногда̀ разсла́бленнаго, ре́къ є҆мꙋ̀: возмѝ ѻ҆́дръ тво́й, въ виѳесдꙋ̀ прише́дъ.

Сп҃се бж҃е мо́й и҆ гдⷭ҇и, па́дшыѧ человѣ́ки воскреси́ти хотѧ̀, на землѝ ꙗ҆́кѡ человѣ́къ ѡ҆бхожда́лъ є҆сѝ и҆сцѣлѧ́ѧ всѣ́хъ недꙋ́ги, мно́гагѡ ра́ди бл҃гоꙋтро́бiѧ. тѣ́мже прише́дъ ко ѻ҆́вчей кꙋпѣ́ли, цѣ́ла воздви́глъ є҆сѝ, и҆ногда̀ разсла́бленнаго, сло́вомъ твои́мъ, три́десѧть ѻ҆́смь лѣ́тъ лежа́ща.

За́вистiю є҆вре́и снѣда́еми, благодѣѧ́нiємъ твои̑мъ преблагíй гдⷭ҇и, винꙋ̀ творѧ́ще, и҆ неи́стовства разжже́нiемъ, беззако́ннꙋюще са́ми въ зако́нѣ при́снѡ, тебѐ и҆ска́хꙋ ѹ҆би́ти вои́стиннꙋ жи́знь, сꙋббѡ́ты ра́ди, є҆гда̀ всего̀ человѣ́ка показа́лъ є҆сѝ ты̀ здра́ва, пре́жде разсла́бленна сꙋ́ща.

Сла́ва, и҆ ны́нѣ: гла́съ є҃:

При ѻ҆́вчей кꙋпѣ́ли человѣ́къ лежа́ше въ не́мощи, и҆ ви́дѣвъ тѧ̀ гдⷭ҇и, вопiѧ́ше: человѣ́ка не и҆́мамъ, да є҆гда̀ возмꙋти́тсѧ вода̀, вве́ржетъ мѧ̀ въ ню̀: є҆гда́ же прихождꙋ̀, и҆́нъ предварѧ́етъ мѧ̀, и҆ прiе́млетъ и҆сцѣле́нiе, (л. р҃д ѡ҆б.) а҆́зъ же немощствꙋ́ѧй лежꙋ̀. и҆ а҆́бiе ѹ҆милосе́рдивсѧ сп҃съ, глаго́летъ къ немꙋ̀: тебѐ ра́ди чл҃вѣ́къ бы́хъ, тебѐ ра́ди въ пло́ть ѡ҆блеко́хсѧ, и҆ глаго́леши: человѣ́ка не и҆́мамъ. возмѝ ѻ҆́дръ тво́й и҆ ходѝ. всѧ̑ тебѣ̀ возмѡ́жна, всѧ̑ послꙋ́шаютъ, всѧ̑ повинꙋ́ютсѧ: всѣ́хъ на́съ помѧнѝ, и҆ поми́лꙋй ст҃ы́й, ꙗ҆́кѡ чл҃вѣколю́бецъ.

На стiхо́внѣ стiхи̑ры, гла́съ г҃:

Твои́мъ крⷭ҇то́мъ хрⷭ҇тѐ сп҃се, сме́рти держа́ва разрꙋши́сѧ, и҆ дiа́волѧ пре́лесть ѹ҆праздни́сѧ: ро́дъ же человѣ́ческiй вѣ́рою сп҃са́емый: пѣ́снь тебѣ̀ всегда̀ прино́ситъ.

Стíхъ: Къ тебѣ̀ возведо́хъ ѻ҆́чи моѝ:

Вече́рнюю пѣ́снь прино́симъ тѝ хрⷭ҇тѐ, съ кади́ломъ и҆ пѣ́сньми дꙋхо́вными: поми́лꙋй сп҃се дꙋ́шы на́шѧ.

Стíхъ: Поми́лꙋй на́съ гдⷭ҇и, поми́лꙋй на́съ:

Мꙋ́чениченъ: Ве́лiѧ крⷭ҇та̀ твоегѡ̀ гдⷭ҇и си́ла: водрꙋзи́ бо сѧ на мѣ́стѣ, и҆ дѣ́йствꙋетъ въ мíрѣ, и҆ показа̀ ѿ ры́барей а҆пⷭ҇лы, и҆ ѿ ꙗ҆зы̑къ мꙋ́ченики, да мо́лѧтсѧ ѡ҆ дꙋша́хъ на́шихъ.

Сла́ва, и҆ ны́нѣ, гла́съ а҃:

Дла́нiю пречи́стою созда́вый человѣ́ка, прише́лъ є҆сѝ бл҃гоꙋтро́бне, недꙋ́гꙋющыѧ и҆сцѣли́ти хрⷭ҇тѐ, разсла́бленнаго во ѻ҆́вчей кꙋпѣ́ли сло́вомъ твои́мъ возста́вилъ є҆сѝ: кровоточи́вой же болѣ́знь и҆сцѣли́лъ є҆сѝ: ханане́и ѻ҆трокови́цꙋ стꙋжа́емꙋю поми́ловалъ є҆сѝ, и҆ проше́нiе со́тника не презрѣ́лъ є҆сѝ. сегѡ̀ ра́ди зове́мъ: всеси́льне гдⷭ҇и, сла́ва тебѣ̀.

Та́же тропа́рь воскре́сенъ. И҆ ѿпꙋ́стъ.  (л. р҃є)



Въ понедѣ́льникъ д҃-ѧ седми́цы по па́сцѣ, на ѹ҆́трени,

на Бг҃ъ гдⷭ҇ь: тропа́рь воскре́сенъ, два́жды. Сла́ва: ст҃а́гѡ, а҆́ще и҆́мать. И҆ ны́нѣ: бг҃оро́диченъ а҃-й во гла́съ тропарѧ̀ ст҃а́гѡ. А҆́ще ли нѝ, Сла́ва, и҆ ны́нѣ: бг҃оро́диченъ а҃-й гла́са.

По а҃-мъ стiхосло́вiи, сѣда́ленъ, гла́съ г҃:

Хрⷭ҇то́съ ѿ ме́ртвыхъ воста̀, нача́токъ ѹ҆со́пшихъ, перворожде́нъ тва́ри, и҆ содѣ́тель всѣ́хъ бы́вшихъ, и҆стлѣ́вшее є҆стество̀ ро́да на́шегѡ въ себѣ̀ само́мъ ѡ҆бновѝ. не ктомꙋ̀ сме́рте ѡ҆блада́еши: и҆́бо всѣ́хъ влⷣка держа́вꙋ твою̀ разрꙋшѝ.

Стíхъ: Гдⷭ҇и, да не ꙗ҆́ростiю твое́ю ѡ҆бличи́ши менѐ:

Живꙋ́щи на землѝ дꙋшѐ моѧ̀, пока́йсѧ, пе́рсть во гро́бѣ не пое́тъ, согрѣше́нiй не и҆збавлѧ́етъ, возопíй хрⷭ҇тꙋ̀ бг҃ꙋ: сердцевѣ́дче, согрѣши́хъ, пре́жде да́же не ѡ҆сꙋ́диши мѧ̀, поми́лꙋй мѧ̀.

Стíхъ: Ди́венъ бг҃ъ во ст҃ы́хъ свои́хъ, бг҃ъ i҆и҃левъ:

Мч҃ниченъ: Бл҃годꙋ́шiе терпѣ́нiѧ ва́шегѡ, побѣдѝ кѡ́зни sлонача́льнагѡ врага̀, страстоте́рпцы бл҃же́ннiи. сегѡ̀ ра́ди вѣ́чнагѡ сподо́бистесѧ блаже́нства: но моли́тесѧ гдⷭ҇ви, хрⷭ҇толюби́выхъ люде́й спастѝ ста́до, мꙋ́чєницы сꙋ́ще и҆́стины.

Сла́ва, и҆ ны́нѣ:

Красотѣ̀ дѣ́вства твоегѡ̀, и҆ пресвѣ́тлой чистотѣ̀ твое́й, гаврiи́лъ ѹ҆диви́всѧ, вопiѧ́ше тѝ бцⷣе: кꙋ́ю тѝ похвалꙋ̀ принесꙋ̀ досто́йнꙋю; что́ же возꙿименꙋ́ю тѧ̀; недоꙋмѣва́ю; и҆ ѹ҆жаса́юсѧ. тѣ́мже, ꙗ҆́коже повелѣ́нъ бы́хъ, вопiю́ ти: ра́дꙋйсѧ бл҃года́тнаѧ. (л. р҃є ѡ҆б.)

По в҃-мъ стiхосло́вiи сѣда́ленъ, гла́съ г҃.

Подо́бенъ: Красотѣ̀ дѣ́вства:

Разслабле́нiе ѡ҆брѣто́ша всетѣле́сное разсла́бленнiи, за́вистiю стѧгне́ни въ сꙋббѡ́тꙋ разсла́бленнагѡ стѧгнꙋ́тiе помышлѧ́юще, глаго́люще: не досто́итъ цѣли́ти въ сꙋббѡ́ты, разорѧ́ти же ѻ҆те́ческое сꙋббѡ́ты поко́ище, зако́на тебѐ не вѣ́дꙋще влⷣкꙋ, и҆ цѣли́телѧ дꙋ́шъ на́шихъ.

Сла́ва, и҆ ны́нѣ: то́йже:

Та́же, Воскресе́нiе хрⷭ҇то́во: Ѱало́мъ н҃. Та́же канѡ́ны пра́здника со i҆рмосы̀, на и҃: и҆ мине́и, на д҃. Конда́къ и҆ є҆ѯапостiла́рiй пра́здника.

На хвали́техъ поста́вимъ стiхѝ, д҃: и҆ пое́мъ настоѧ́щыѧ стiхи̑ры ѻ҆смогла́сника, гла́съ г҃:

Прiиди́те всѝ ꙗ҆зы́цы, ѹ҆разꙋмѣ́йте стра́шныѧ та́йны си́лꙋ: хрⷭ҇то́съ бо сп҃съ на́шъ, є҆́же въ нача́лѣ сло́во, распѧ́тсѧ на́съ ра́ди, и҆ во́лею погребе́сѧ, и҆ воскр҃се и҆зꙿ ме́ртвыхъ, є҆́же сп҃стѝ всѧ́чєскаѧ: томꙋ̀ поклони́мсѧ.

Мно́жицею пѣснопѣ́нiе соверша́ѧ, ѡ҆брѣто́хсѧ грѣ́хъ и҆сполнѧ́ѧ, ѧ҆зы́комъ ѹ҆́бѡ пѣ́нiе вѣща́ѧ, дꙋше́ю же безмѣ̑стнаѧ помышлѧ́ю: но ѻ҆боѧ̑ и҆спра́ви хрⷭ҇тѐ бж҃е покаѧ́нiемъ, и҆ поми́лꙋй мѧ̀.

Мꙋ́чениченъ:

Ст҃ы́хъ страстоте́рпєцъ па́мѧть, прiиди́те лю́дiе всѝ почти́мъ: ꙗ҆́кѡ позо́ръ бы́вше а҆́гг҃лѡмъ и҆ чл҃вѣ́кѡмъ, побѣ́ды вѣне́цъ ѿ хрⷭ҇та̀ прiѧ́ша, и҆ мо́лѧтсѧ ѡ҆ дꙋша́хъ на́шихъ.

Сла́ва, и҆ ны́нѣ: гла́съ а҃:

Непогребе́нъ мертве́цъ сы́й разсла́бленный, ви́дѣвъ тѧ̀ (л. р҃s) возопѝ: поми́лꙋй мѧ̀ гдⷭ҇и, ꙗ҆́кѡ ѻ҆́дръ мо́й гро́бъ мнѣ̀ бы́сть. что́ ми прiѡбрѣ́тенiе живота̀; не тре́бꙋю ѻ҆́вчiѧ кꙋпѣ́ли: не и҆́мамъ бо никогѡ́же влага́юща мѧ̀, возмꙋща́ющымсѧ вода́мъ: но тебѣ̀ и҆сто́чникꙋ прихождꙋ̀ и҆сцѣле́нiй, да и҆ а҆́зъ со всѣ́ми вопiю̀: всеси́льне гдⷭ҇и, сла́ва тебѣ̀.

На стiхо́внѣ стiхи̑ры, гла́съ г҃.

Подо́бенъ: Ве́лiѧ крⷭ҇та̀:

Зна́менiй и҆ чꙋде́съ ви́дѧще си́лꙋ, за́вистiю разсла́бленнiи и҆ си́льнiи sло́бою не вѣ́ровахꙋ, ꙗ҆́кѡ ты̀ є҆сѝ сн҃ъ бж҃iй и҆ строи́тель всѣ́хъ, и҆ разсла́бленнаго здра́ва показа́вый сло́вомъ.

Стíхъ: Ми́лѡсти твоѧ̀ гдⷭ҇и, во вѣ́къ воспою̀.

Ви́дѣвше сꙋббѡ́тъ храни́телiе, разсла́бленнаго стѧ́гнꙋта въ сꙋббѡ́тꙋ, и҆ дꙋше́ю ѡ҆мрача́хꙋсѧ: и҆ не подоба́етъ въ сꙋббѡ́тꙋ цѣли́ти, и҆ скверни́ти сꙋббѡ́тꙋ, не́гли ꙗ҆́кѡ зако́ннiи кни̑жницы, вопiѧ́хꙋ.

Стíхъ: Ꙗ҆́кѡ ре́клъ є҆сѝ: въ вѣ́къ ми́лость сози́ждетсѧ.

Сꙋббѡ́тъ самодѣ́телѧ не вѣ́дꙋще тѧ̀ и҆ гдⷭ҇а, сꙋббѡ́ты хранѧ́щiи, ѡ҆ разсла́бленнагѡ стѧгнꙋ́тiи ропта́хꙋ, въ сꙋббѡ́тꙋ бы́вшемъ, ꙗ҆́кѡ не добро̀, глаго́люще, взѧ́ти ѻ҆́дръ въ де́нь сꙋббѡ́тный.

Сла́ва, и҆ ны́нѣ: гла́съ є҃:

Взы́де i҆и҃съ во i҆ерꙋсали́мъ на ѻ҆́вчꙋю кꙋпѣ́ль, глаго́лемꙋю i҆ꙋде́йски виѳесда̀, пѧ́ть притво́рѡвъ и҆мꙋ́щꙋю, въ тѣ́хъ бо слежа́ше мно́жество немощствꙋ́ющихъ: а҆́гг҃лъ бо бж҃iй по всѧ̑ лѣ̑та сходѧ̀, возмꙋща́ше ю҆̀, и҆ здра́вiе подава́ше пристꙋпа́ющымъ вѣ́рою. и҆ ви́дѣвъ гдⷭ҇ь (л. р҃s ѡ҆б.) многовре́менна человѣ́ка, глаго́летъ къ немꙋ̀: хо́щеши ли здра́въ бы́ти; немощствꙋ́ѧй ѿвѣщава́ше: гдⷭ҇и, человѣ́ка не и҆́мамъ, да є҆гда̀ возмꙋти́тсѧ вода̀, вве́ржетъ мѧ̀ въ кꙋпѣ́ль: врачє́мъ и҆зда́хъ всѐ и҆мѣ́нiе моѐ, и҆ ми́лости ѹ҆лꙋчи́ти не сподо́бихсѧ. но вра́чь дꙋ́шъ и҆ тѣле́съ глаго́летъ къ немꙋ̀: возмѝ тво́й ѻ҆́дръ и҆ ходѝ, проповѣ́дꙋѧ мою̀ си́лꙋ, и҆ ве́лiю ми́лость въ концѣ́хъ.

Та́же: Бл҃го є҆́сть и҆сповѣ́датисѧ: ча́съ пе́рвый. И҆ ѿпꙋ́стъ.

Въ понедѣ́льникъ ве́чера,

на Гдⷭ҇и воззва́хъ: поста́вимъ стiхѡ́въ s҃. И҆ пое́мъ настоѧ́щыѧ два̀ самогла́сна, повторѧ́юще пе́рвый. И҆ мине́и г҃.

Гла́съ а҃:

Дла́нiю пречи́стою созда́вый человѣ́ка, прише́лъ є҆сѝ бл҃гоꙋтро́бне, недꙋ́гꙋющыѧ и҆сцѣли́ти хрⷭ҇тѐ: разсла́бленнаго во ѻ҆́вчей кꙋпѣ́ли, сло́вомъ твои́мъ возста́вилъ є҆сѝ: кровоточи́вой же болѣ́знь и҆сцѣли́лъ є҆сѝ: ханане́и ѻ҆трокови́цꙋ стꙋжа́емꙋю поми́ловалъ є҆сѝ: и҆ проше́нiе со́тника не презрѣ́лъ є҆сѝ. сегѡ̀ ра́ди зове́мъ: всеси́льне гдⷭ҇и, сла́ва тебѣ̀. [Два́жды.]

Непогребе́нъ мертве́цъ сы́й разсла́бленный, ви́дѣвъ тѧ̀ возопѝ: поми́лꙋй мѧ̀ гдⷭ҇и, ꙗ҆́кѡ ѻ҆́дръ мо́й гро́бъ мнѣ̀ бы́сть. что́ ми прiѡбрѣ́тенiе живота̀; не тре́бꙋю ѻ҆́вчiѧ кꙋпѣ́ли: не и҆́мамъ бо никогѡ́же влага́юща мѧ̀, возмꙋща́ющымсѧ вода́мъ. но тебѣ̀ и҆сто́чникꙋ прихождꙋ̀ (л. р҃з) и҆сцѣле́нiй, да и҆ а҆́зъ со всѣ́ми вопiю̀: всеси́льне гдⷭ҇и, сла́ва тебѣ̀.

Сла́ва, и҆ ны́нѣ: гла́съ є҃:

Взы́де i҆и҃съ во i҆ерꙋсали́мъ на ѻ҆́вчꙋю кꙋпѣ́ль, глаго́лемꙋю i҆ꙋде́йски виѳесда̀, пѧ́ть притво́рѡвъ и҆мꙋ́щꙋю: въ тѣ́хъ бо слежа́ше мно́жество немощствꙋ́ющихъ: а҆́гг҃лъ бо бж҃iй по всѧ̑ лѣ̑та сходѧ̀, возмꙋща́ше ю҆̀, и҆ здра́вiе подава́ше пристꙋпа́ющымъ вѣ́рою, и҆ ви́дѣвъ гдⷭ҇ь многовре́менна человѣ́ка, глаго́летъ къ немꙋ̀: хо́щеши ли здра́въ бы́ти; немощствꙋ́ѧй ѿвѣщава́ше: гдⷭ҇и, человѣ́ка не и҆́мамъ, да є҆гда̀ возмꙋти́тсѧ вода̀, вве́ржетъ мѧ̀ въ кꙋпѣ́ль: врачє́мъ и҆зда́хъ всѐ и҆мѣ́нiе моѐ, и҆ ми́лости ѹ҆лꙋчи́ти не сподо́бихсѧ. но вра́чь дꙋ́шъ и҆ тѣле́съ глаго́летъ къ немꙋ̀: возмѝ тво́й ѻ҆́дръ и҆ ходѝ, проповѣ́дꙋѧ мою̀ си́лꙋ, и҆ ве́лiю ми́лость въ концѣ́хъ.

И҆ а҆́бiе, Свѣ́те ти́хiй: Прокíменъ днѐ.

На стiхо́внѣ стiхи̑ры ѻ҆смогла́сника, гла́съ г҃:

Просвѣти́шасѧ всѧ́чєскаѧ воскрⷭ҇нiемъ твои́мъ гдⷭ҇и, и҆ ра́й па́ки ѿве́рзесѧ: всѧ́ же тва́рь восхвалѧ́ющи тѧ̀, пѣ́снь тебѣ̀ всегда̀ прино́ситъ.

Стíхъ: Къ тебѣ̀ возведо́хъ ѻ҆́чи моѝ:

Спаси́ мѧ гдⷭ҇и бж҃е мо́й, ты́ бо всѣ́хъ є҆сѝ спасе́нiе, бꙋ́рѧ мѧ̀ страсте́й смꙋща́етъ, и҆ бре́мѧ беззако́нiй погрꙋжа́етъ: да́ждь мѝ рꙋ́кꙋ по́мощи, и҆ къ свѣ́тꙋ возведи́ мѧ ѹ҆миле́нiѧ, ꙗ҆́кѡ є҆ди́нъ бл҃гоꙋтро́бенъ и҆ чл҃вѣколю́бецъ.

Стíхъ: Поми́лꙋй на́съ гдⷭ҇и, поми́лꙋй на́съ:

Мꙋ́чениченъ: Ве́лiѧ мꙋ́чєникъ твои́хъ хрⷭ҇тѐ си́ла: во (л. р҃з ѡ҆б.) гробѣ́хъ бо лежа́тъ, и҆ дꙋ́хи прогонѧ́ютъ, и҆ ѹ҆праздни́ша вра́жiю вла́сть, вѣ́рою трⷪ҇ческою подви́гшесѧ по бл҃гоче́стiи.

Сла́ва и҆ ны́нѣ: гла́съ и҃:

Въ притво́рѣ соломѡ́новѣ, та́мѡ слежа́ше мно́жество немощствꙋ́ющихъ, и҆ преполови́вшꙋсѧ пра́здникꙋ, ѡ҆брѣ́те хрⷭ҇то́съ три́десѧть ѻ҆́смь лѣ́тъ разсла́бленна лежа́ща, влⷣчнимъ гла́сомъ глаго́летъ къ немꙋ̀: хо́щеши ли здра́въ бы́ти; немощствꙋ́ѧй ѿвѣщава́ше: гдⷭ҇и, человѣ́ка не и҆́мамъ, да є҆гда̀ возмꙋти́тсѧ вода̀, вве́ржетъ мѧ̀ въ кꙋпѣ́ль. ѻ҆́нъ же глаго́летъ къ немꙋ̀: возмѝ ѻ҆́дръ тво́й, и҆ ходѝ, сѐ здра́въ бы́лъ є҆сѝ, ктомꙋ̀ не согрѣша́й. бцⷣы моли́твами низпослѝ на́мъ ве́лiю ми́лость.

Та́же, Ны́нѣ ѿпꙋща́еши: По Ѻ҆́ч҃е на́шъ: тропа́рь, и҆ ѿпꙋ́стъ.

Во вто́рникъ четве́ртыѧ седми́цы на ѹ҆́трени,

на Бг҃ъ гдⷭ҇ь: тропа́рь воскрⷭ҇ный, два́жды. Сла́ва, и҆ ны́нѣ: бг҃оро́диченъ.

По а҃-мъ стiхосло́вiи, сѣда́ленъ, гла́съ г҃:

Пло́тiю сме́рть вкꙋси́вый гдⷭ҇и, го́ресть сме́рти пресѣ́клъ є҆сѝ воста́нiемъ твои́мъ, и҆ человѣ́ка на ню̀ ѹ҆крѣпи́вый, пе́рвыѧ клѧ́твы ѡ҆долѣ́нiе призыва́ѧ, защи́тниче жи́зни на́шеѧ, гдⷭ҇и, сла́ва тебѣ̀.

Стíхъ: Гдⷭ҇и, да не ꙗ҆́ростiю твое́ю ѡ҆бличи́ши менѐ:

Доко́лѣ дꙋшѐ моѧ̀, пребыва́еши во грѣсѣ́хъ; доко́лѣ прiе́млеши покаѧ́нiѧ преложе́нiе; прiимѝ во ѹ҆мѣ̀ сꙋ́дъ бꙋ́дꙋщiй, возопíй гдⷭ҇ви: согрѣши́хъ, безгрѣ́шне, поми́лꙋй мѧ̀. (л. р҃и)

Стíхъ: Ди́венъ бг҃ъ во ст҃ы́хъ свои́хъ, бг҃ъ i҆и҃левъ.

Мꙋ́чениченъ: Сiѧ́ете вѣ́рою пресвѣ̑тлаѧ свѣти̑ла ст҃íи, бл҃гоче́стiѧ рачи́телiе, страстоте́рпцы прехва́льнiи: мꙋчи́телей бо не ѹ҆боѧ́вшесѧ ра́нъ, i҆́дѡльскꙋю пре́лесть низложи́сте, побѣ́дꙋ и҆мꙋ́ще непобѣди́мꙋю, крⷭ҇тъ и҆́стинный.

Сла́ва, и҆ ны́нѣ: бг҃оро́диченъ:

Прибѣ́жище и҆ си́ло бцⷣе, держа́внаѧ по́моще мíра, моли́твами твои́ми спаса́й рабы̑ твоѧ̀ ѿ всѧ́кiѧ нꙋ́жды, є҆ди́на бл҃гослове́ннаѧ.

По в҃-мъ стiхосло́вiи сѣда́ленъ, гла́съ г҃.

Подо́бенъ: Красотѣ̀ двⷭ҇тва:

Разслабле́нiе ѡ҆брѣто́ша всетѣле́сное разсла́бленнiи, за́вистiю стѧгне́ннiи, въ сꙋббѡ́тꙋ разсла́бленнагѡ стѧгнꙋ́тiе помышлѧ́юще, глаго́люще: не досто́итъ цѣли́ти въ сꙋббѡ́ты, разорѧ́ти же ѻ҆те́ческое сꙋббѡ́ты поко́ище, зако́на тебѐ не вѣ́дꙋще влⷣкꙋ, и҆ цѣли́телѧ дꙋ́шъ на́шихъ.

Сла́ва, и҆ ны́нѣ: то́йже.

Воскресе́нiе хрⷭ҇то́во: ѱало́мъ н҃. Канѡ́ны пра́здника, со i҆рмосо́мъ на и҃, и҆ мине́и на д҃. Конда́къ и҆ є҆ѯапостiла́рiй пра́здника.

На хвали́техъ поста́вимъ стiхѝ д҃, и҆ пое́мъ настоѧ́щыѧ стiхи̑ры, повторѧ́юще пе́рвꙋю, гла́съ г҃:

Повѣ́даша всѧ̑ чꙋдеса̀ стра́жiе твоѝ гдⷭ҇и: но собо́ръ сꙋеты̀ и҆спо́лни мздо́ю десни́цꙋ и҆́хъ, скры́ти мнѧ́ше воскрⷭ҇нiе твоѐ, є҆́же мíръ сла́витъ: поми́лꙋй на́съ. [Два́жды.]

Разсѣ́ѧнный мо́й ѹ҆́мъ соберѝ гдⷭ҇и, и҆ ѡ҆лѧденѣ́вшее се́рдце моѐ ѡ҆чи́сти, ꙗ҆́кѡ петрꙋ̀ даѧ́й мнѣ̀ покаѧ́нiе, ꙗ҆́кѡ мытарю̀ воздыха́нiе, и҆ ꙗ҆́кѡ блꙋдни́цѣ сле́зы, (л. р҃и ѡ҆б.) да ве́лiимъ гла́сомъ взыва́ю тѝ: бж҃е, спаси́ мѧ, ꙗ҆́кѡ є҆ди́нъ бл҃гоꙋтро́бенъ и҆ человѣколю́бецъ.

Мꙋ́чениченъ: Царе́й и҆ мꙋчи́телей стра́хъ ѿри́нꙋша хрⷭ҇то́вы во́ини, и҆ бл҃годерзнове́ннѡ и҆ мꙋ́жески того̀ и҆сповѣ́даша всѣ́хъ гдⷭ҇а бг҃а, и҆ цр҃ѧ̀ на́шего: и҆ мо́лѧтсѧ непреста́ннѡ ѡ҆ дꙋша́хъ на́шихъ.

Сла́ва, и҆ ны́нѣ: гла́съ и҃:

Гдⷭ҇и, разсла́бленнаго не кꙋпѣ́ль и҆сцѣлѝ, но твоѐ сло́во ѡ҆бновѝ, и҆ нижѐ многолѣ́тный запѧ́тъ є҆мꙋ̀ недꙋ́гъ: ꙗ҆́кѡ гла́са твоегѡ̀ скорѣ́йшее дѣ́йство показа́сѧ, и҆ неꙋдобоноси́мꙋю тѧ́жесть ѿве́рже, и҆ бре́мѧ ѻ҆дра̀ понесѐ, во свидѣ́тельство мно́жества щедро́тъ твои́хъ, сла́ва тебѣ̀.

На стiхо́внѣ стiхи̑ры, гла́съ г҃. Подо́бенъ: Ве́лiѧ крⷭ҇та̀:

Ꙗ҆ви́сѧ разсла̑бленнымъ ѹ҆десє́мъ сло́во твоѐ, ꙗ҆́коже свѧза́нiе живоно́сное, животво́рче мо́й сло́ве, є҆гѡ́же свидѣ́тельство, па́че наде́жди ѻ҆дра̀ взѧ́тiе: є҆го́же повелѣ́нъ ноша́ше, слежа́въ на не́мъ на мно́зѣ.

Стíхъ: Ми́лѡсти твоѧ̑ гдⷭ҇и, во вѣ́къ воспою̀.

Ра́дꙋѧсѧ и҆сполнѧ́етъ повелѣ́нiе разсла́бленный, твоеѧ̀ всеси́льныѧ влады́чнiѧ крѣ́пости, и҆ ѻ҆́дръ сво́й носѧ̀ хожда́ше, и҆ свидѣ́тельствꙋѧ взыва́ше: и҆сцѣли́вый сiѐ мнѣ̀ твори́ти повелѣва́етъ.

Стíхъ: Ꙗ҆́кѡ ре́клъ є҆сѝ: въ вѣ́къ ми́лость сози́ждетсѧ.

Въ лѣ́тѣхъ мно́гихъ и҆ временѣ́хъ слежа́й, поми́лꙋй мѧ̀, зове́тъ разсла́бленный ѹ҆десы̀, свободи́телю хрⷭ҇тѐ, свѧ́зана недоꙋмѣ́нiемъ, и҆ сп҃съ ѻ҆́дръ взѧ́ти повелѣва́ше, стѧгнꙋ́въ ѹ҆́ды. (л. р҃ѳ)

Сла́ва, и҆ ны́нѣ: гла́съ є҃:

При ѻ҆́вчей кꙋпѣ́ли, человѣ́къ лежа́ше въ не́мощи, и҆ ви́дѣвъ тѧ̀ гдⷭ҇и, вопiѧ́ше: человѣ́ка не и҆́мамъ, да є҆гда̀ возмꙋти́тсѧ вода̀, вве́ржетъ мѧ̀ въ ню̀. є҆гда́ же прихождꙋ̀, и҆́нъ предварѧ́етъ мѧ̀, и҆ прiе́млетъ и҆сцѣле́нiе, а҆́зъ же немощствꙋ́ѧй лежꙋ̀. и҆ а҆́бiе ѹ҆милосе́рдивсѧ сп҃съ глаго́летъ къ немꙋ̀: тебѐ ра́ди человѣ́къ бы́хъ, тебѐ ра́ди въ пло́ть ѡ҆блеко́хсѧ, и҆ глаго́леши человѣ́ка не и҆́мамъ. возмѝ ѻ҆́дръ тво́й и҆ ходѝ. всѧ̑ тебѣ̀ возмо́жна, всѧ̑ послꙋ́шаютъ, всѧ̑ повинꙋ́ютсѧ, всѣ́хъ на́съ помѧнѝ, и҆ поми́лꙋй ст҃ы́й, ꙗ҆́кѡ чл҃вѣколю́бецъ.

Та́же, Бл҃го є҆́сть и҆сповѣ́датисѧ гдⷭ҇ви: Тропа́рь воскре́сенъ, и҆ бг҃оро́диченъ є҆гѡ̀. И҆ ѿпꙋ́стъ.

Во вто́рникъ д҃ седми́цы по па́сцѣ, ве́чера,

нача́ло по ѻ҆бы́чаю, и҆ каѳíсма рѧдова́ѧ.

На Гдⷭ҇и воззва́хъ: поста́вимъ стiхѡ́въ s҃, и҆ пое́мъ стiхи̑ры настоѧ́щыѧ г҃, повторѧ́юще ѧ҆̀. Гла́съ д҃.

Подо́бенъ: Гдⷭ҇и, возше́дъ на крⷭ҇тъ:

Наста̀ преполове́нiе дне́й, ѿ спаси́тельнагѡ начина́емыхъ воста́нiѧ, пѧтдесѧ́тницею же бж҃е́ственною печа́таемое, и҆ свѣ́титсѧ свѣ́тлѡсти ѻ҆бою́дꙋ и҆мꙋ́щее, и҆ соединѧ́ющее ѻ҆боѧ̀, и҆ прiитѝ сла́вѣ предꙿѧвлѧ́ющее, влⷣчнѧгѡ вознесе́нiѧ предпочита́етъ.

Слы́ша и҆ возвесели́сѧ сiѡ́нъ, бл҃говѣсти́вшꙋсѧ хрⷭ҇то́вꙋ (л. р҃ѳ ѡ҆б.) воскресе́нiю: вѣ́рнiи же є҆гѡ̀ сы́нове возра́довашасѧ сего̀ ви́дѣвше, и҆ ѡ҆мыва́юща дх҃омъ скве́рнꙋ хрⷭ҇тоꙋбíйства: гото́витсѧ торжествꙋ́ющи, ѻ҆бои́хъ весе́лое преполове́нiе.

Прибли́жисѧ бж҃е́ственнагѡ и҆зꙿѻби́льное и҆зли́тiе на всѣ́хъ, ꙗ҆́коже написа́сѧ, дх҃а: предꙿꙋзаконе́нiе проповѣ́дꙋетъ преполови́вшеесѧ, по хрⷭ҇то́вѣ сме́рти и҆ погребе́нiи и҆ воскресе́нiи, ѿ негѡ̀ да́ннꙋ сꙋ́щꙋ ѹ҆ченикѡ́мъ, нело́жномꙋ ѡ҆бѣща́нiю, ѹ҆тѣ́шителево показꙋ́ющꙋ ꙗ҆вле́нiе.

Сла́ва, и҆ ны́нѣ гла́съ s҃:

Пра́здникꙋ преполовлѧ́ющꙋсѧ, твоегѡ̀ хрⷭ҇тѐ воскрⷭ҇нiѧ, и҆ бжⷭ҇твеннагѡ прише́ствiѧ ст҃а́гѡ твоегѡ̀ дх҃а, соше́дшесѧ чꙋде́съ твои́хъ воспѣва́емъ та̑инства, во́ньже низпослѝ на́мъ ве́лiю ми́лость.

Вхо́дъ. Прокíменъ днѐ. Чте́нiѧ трѝ:

Проро́чества мiхе́ина чте́нiе. [глава̀ д҃.]

Та́кѡ глаго́летъ гдⷭ҇ь: ѿ сiѡ́на и҆зы́детъ зако́нъ, и҆ сло́во гдⷭ҇не и҆зꙿ i҆ерꙋсали́ма, и҆ сꙋ́дитъ посредѝ люде́й мно́гихъ, и҆ ѡ҆бличи́тъ ꙗ҆зы́ки крѣ̑пкiѧ да́же на до́лзѣ, ꙗ҆́кѡ всѝ лю́дiе по́йдꙋтъ кíйждо свои́мъ пꙋте́мъ: мы́ же по́йдемъ и҆́менемъ гдⷭ҇а бг҃а на́шегѡ въ вѣ́къ. Та́кѡ глаго́летъ гдⷭ҇ь вседержи́тель: ѹ҆слы́шите хо́лми сꙋ́дъ гдⷭ҇нь, и҆ дє́бри ѡ҆снова̑нiѧ землѝ, ꙗ҆́кѡ сꙋ́дъ гдⷭ҇ви къ лю́демъ є҆гѡ̀, и҆ со i҆и҃лемъ сопри́тсѧ, глаго́лѧ: лю́дiе моѝ, что̀ сотвори́хъ ва́мъ; и҆лѝ чи́мъ ѡ҆печа́лихъ ва́съ; ѿвѣща́йте мѝ: занѐ возведо́хъ вы̀ ѿ землѝ є҆гѵ́петскiѧ, и҆ и҆зꙿ до́мꙋ рабо́ты и҆зба́вихъ ва́съ, и҆ посла́хъ предꙿ лице́мъ ва́шимъ мѡѷсе́а и҆ а҆арѡ́на и҆ марiа́мъ. Лю́дiе моѝ [помѧни́те ѹ҆́бѡ], что̀ совѣща́ша на ва́съ (л. р҃_i) сопроти́внiи; кто̀ возвѣстѝ тебѣ̀; возвѣсти́хъ бо тебѣ̀, человѣ́че, что̀ добро̀, и҆лѝ что̀ гдⷭ҇ь и҆́щетъ ѿ тебѐ, ра́звѣ твори́ти сꙋ́дъ, и҆ люби́ти млⷭ҇ть, и҆ гото́вꙋ бы́ти, є҆́же ходи́ти съ гдⷭ҇емъ бг҃омъ твои́мъ: занѐ въ крѣ́пости возвели́читсѧ гдⷭ҇ь, и҆ ѹ҆пасе́тъ ста́до своѐ въ ми́рѣ, да́же до конє́цъ землѝ.

Проро́чества и҆са́iина чте́нiе. [глава̀ н҃є.]

Та́кѡ глаго́летъ гдⷭ҇ь: жа́ждꙋщiи и҆ди́те на во́дꙋ, и҆ є҆ли́цы не и҆́мате сребра̀, ше́дше кꙋпи́те, и҆ ꙗ҆ди́те, пíйте безꙿ сребра̀ и҆ цѣны̀, вiно̀ и҆ тꙋ́къ. Ꙗ҆́кѡ та́кѡ глаго́летъ гдⷭ҇ь вседержи́тель ва́мъ: лю́дiе моѝ, почерпи́те во́дꙋ съ весе́лiемъ ѿ и҆стѡ́чникъ спасе́нiѧ. И҆ рече́ши въ де́нь ѻ҆́ный: воспо́йте гдⷭ҇ви, призови́те и҆́мѧ є҆гѡ̀, возвѣсти́те во ꙗ҆зы́цѣхъ сла̑внаѧ є҆гѡ̀: помѧни́те, ꙗ҆́кѡ вознесе́сѧ и҆́мѧ є҆гѡ̀. Лю́дiе моѝ, ѹ҆слы́шите менѐ, и҆ снѣ́сте блага̑ѧ, и҆ наслади́тсѧ во благи́хъ дꙋша̀ ва́ша. Внꙋши́те ѹ҆ши́ма ва́шима, и҆ послѣ́дꙋйте пꙋтє́мъ мои́мъ. Ѹ҆слы́шите менѐ, и҆ жива̀ бꙋ́детъ во благи́хъ дꙋша̀ ва́ша, и҆ завѣща́ю ва́мъ завѣ́тъ вѣ́чный, и҆ призови́те. Внегда́ же а҆́ще прибли́житесѧ мнѣ̀, да ѡ҆ста́витъ нечести́вый пꙋти̑ своѧ̑, и҆ мꙋ́жъ беззако́нный совѣ́ты своѧ̑, и҆ ѡ҆брати́тесѧ ко мнѣ̀, и҆ поми́лꙋю ва́съ, и҆ ѡ҆ста́влю грѣхѝ ва́шѧ. Не сꙋ́ть бо совѣ́ти моѝ, ꙗ҆́коже совѣ́ти ва́ши, ни ꙗ҆́коже пꙋтiѐ ва́ши пꙋтiѐ моѝ, глаго́летъ гдⷭ҇ь. Но ꙗ҆́коже ѿстои́тъ нб҃о ѿ землѝ, та́кѡ ѿстои́тъ пꙋ́ть мо́й ѿ пꙋте́й ва́шихъ, и҆ ѹ҆мышлє́нiѧ ва́ша ѿ мы́сли моеѧ̀. Ꙗ҆́коже бо а҆́ще сни́детъ до́ждь, и҆лѝ снѣ́гъ съ нб҃сѐ, и҆ не возврати́тсѧ ѿтꙋ́дꙋ, до́ндеже ѹ҆пои́тъ (л. р҃_i ѡ҆б.) зе́млю, и҆ и҆зрасти́тъ, и҆ прозѧ́бнетъ, и҆ да́стъ сѣ́мѧ сѣ́ющемꙋ, и҆ хлѣ́бъ въ снѣ́дь: Си́це бꙋ́детъ глаго́лъ мо́й, и҆́же а҆́ще и҆зы́детъ и҆зꙿ ѹ҆́стъ мои́хъ, не возврати́тсѧ ко мнѣ̀ то́щъ, до́ндеже сконча́етъ всѧ̑, є҆ли̑ка восхотѣ́хъ, и҆ и҆спра́влю пꙋти̑ твоѧ̑, и҆ за́пѡвѣди моѧ̑. Съ весе́лiемъ бо и҆зы́дете, и҆ съ ра́достiю наꙋчи́тесѧ: го́ры бо и҆ хо́лми возска́чꙋтъ, ждꙋ́ще ва́съ въ ра́дости, и҆ всѧ̑ древа̀ сє́льнаѧ воспле́щꙋтъ вѣ́твьми. И҆ вмѣ́стѡ дра́чiѧ взы́детъ кѷпарíсъ, вмѣ́стѡ же кропи́вы взы́детъ мѷрсíна: и҆ бꙋ́детъ гдⷭ҇ь во и҆́мѧ, и҆ въ зна́менiе вѣ́чное, и҆ не ѡ҆скꙋдѣ́етъ, глаго́летъ гдⷭ҇ь бг҃ъ ст҃ы́й i҆и҃левъ.

При́тчей чте́нiе. [глава̀ ѳ҃.]

Премꙋ́дрость созда̀ себѣ̀ до́мъ, и҆ ѹ҆твердѝ столпѡ́въ се́дмь. Закла̀ своѧ̑ же́ртвєннаѧ, и҆ растворѝ въ ча́ши свое́й вiно̀, и҆ ѹ҆гото́ва свою̀ трапе́зꙋ. Посла̀ своѧ̑ рабы̑, созыва́ющи съ высо́кимъ проповѣ́данiемъ на ча́шꙋ, глаго́лющи: И҆́же є҆́сть безꙋ́менъ, да ѹ҆клони́тсѧ ко мнѣ̀. И҆ тре́бꙋющымъ ѹ҆ма̀ речѐ: прiиди́те, ꙗ҆ди́те мо́й хлѣ́бъ и҆ пíйте вiно̀, є҆́же раствори́хъ ва́мъ. Ѡ҆ста́вите безꙋ́мiе, и҆ жи́ви бꙋ́дете: и҆ взыщи́те ра́зꙋма, да поживетѐ, и҆ и҆спра́вите ра́зꙋмъ въ вѣ́дѣнiи. Наказꙋ́ѧй sлы̑ѧ, прiи́метъ себѣ̀ безче́стiе: ѡ҆блича́ѧй же нечести́ваго, поро́чна сотвори́тъ себѐ: ѡ҆бличє́нiѧ бо нечести́вомꙋ ра̑ны є҆мꙋ̀. Не ѡ҆блича́й sлы́хъ, да не возненави́дѧтъ тебѐ: ѡ҆блича́й премꙋ́дра, и҆ возлю́битъ тѧ̀. Да́ждь премꙋ́дромꙋ винꙋ̀, и҆ премꙋ́дршiй бꙋ́детъ: сказꙋ́й пра́ведномꙋ, и҆ приложи́тъ прiима́ти. Нача́ло премꙋ́дрости, стра́хъ гдⷭ҇нь, и҆ совѣ́тъ ст҃ы́хъ ра́зꙋмъ: разꙋмѣ́ти бо зако́нъ, по́мысла є҆́сть (л. ра҃_i) блага́гѡ. Си́мъ бо ѻ҆́бразомъ мно́гое поживе́ши вре́мѧ и҆ приложа́тсѧ тебѣ̀ лѣ̑та живота̀.

Та́же, є҆ктенiа̀: Рце́мъ всѝ: и҆ возгла́съ. Та́же: Сподо́би гдⷭ҇и: Посе́мъ: И҆спо́лнимъ вече́рнюю:

На стiхо́внѣ стiхи̑ры самогла́сны, гла́съ а҃. I҆ѡа́нна мона́ха:

Пѧтдесѧ́тницы наста̀ дне́й преполове́нiе, въ не́мже хрⷭ҇то́съ ѡ҆бнажи́въ малови́днѡ бж҃е́ственнꙋю си́лꙋ, разсла́бленнаго стѧгнꙋ̀ сло́вомъ, того̀ ѿ ѻ҆дра̀ возста́вивъ, и҆ бг҃олѣ́пнѡ чꙋдотворѧ́й въ зда́нномъ тѣ́лѣ, человѣ́кѡмъ дарова̀ вѣ́чный живо́тъ, и҆ ве́лiю ми́лость.

Стíхъ: Помѧнѝ со́нмъ тво́й, є҆го́же стѧжа́лъ є҆сѝ и҆спе́рва.

Во ст҃и́лище прише́лъ є҆сѝ премꙋ́дросте бж҃iѧ, преполовлѧ́ющꙋсѧ пра́здникꙋ, ѹ҆чѧ̀ и҆ ѡ҆блича́ѧ непокори̑выѧ i҆ꙋдє́и, фарiсє́и и҆ кни́жники, и҆ вопiѧ̀ со дерзнове́нiемъ къ ни́мъ: жа́ждай да грѧде́тъ ко мнѣ̀, и҆ пiе́тъ во́дꙋ живо́тнꙋю, и҆ не вжа́ждетъ во вѣ́къ: вѣ́рꙋѧй мое́й бла́гости, рѣ́ки потекꙋ́тъ и҆зꙿ чре́ва є҆гѡ̀ жи́зни вѣ́чныѧ. ѽ бла́гости и҆ благоꙋтро́бiѧ твоегѡ̀ хрⷭ҇тѐ бж҃е на́шъ, сла́ва тебѣ̀!

Гла́съ в҃.

Стíхъ: Бг҃ъ же цр҃ь на́шъ пре́жде вѣ́ка, содѣ́ла спасе́нiе:

Е҆гда̀ преполове́нiе пра́здника наста̀, взы́де i҆и҃съ во ст҃и́лище, и҆ ѹ҆ча́ше непокори́выѧ i҆ꙋдє́и, глаго́лѧ: жа́ждай да грѧде́тъ ко мнѣ̀, и҆ пiе́тъ во́дꙋ живо́тнꙋю, вѣ́чнꙋю, и҆ не вжа́ждетсѧ во вѣ́къ. вѣ́рꙋѧй въ мѧ̀, рѣ́ки потекꙋ́тъ и҆зꙿ чре́ва є҆гѡ̀, и҆ и҆мѣ́ти бꙋ́детъ свѣ́тъ живо́тный. (л. ра҃_i ѡ҆б.)

Сла́ва, и҆ ны́нѣ: гла́съ и҃:

Преполови́вшꙋсѧ пра́здникꙋ, ѹ҆ча́щꙋ тѝ сп҃се, глаго́лахꙋ i҆ꙋде́є: ка́кѡ се́й вѣ́сть пи́смена, не ѹ҆чи́всѧ; не разꙋмѣ́юще, ꙗ҆́кѡ ты̀ є҆сѝ премꙋ́дрость ѹ҆стро́ившаѧ мíръ, сла́ва тебѣ̀.

По Ны́нѣ ѿпꙋща́еши: и҆ по Ѻ҆́ч҃е на́шъ:

Тропа́рь, гла́съ и҃:

Преполови́вшꙋсѧ пра́здникꙋ, жа́ждꙋщꙋю дꙋ́шꙋ мою̀ бл҃гоче́стiѧ напо́й вода́ми, ꙗ҆́кѡ всѣ̑мъ сп҃се возопи́лъ є҆сѝ: жа́ждай да грѧде́тъ ко мнѣ̀ и҆ да пiе́тъ, и҆сто́чниче жи́зни на́шеѧ хрⷭ҇тѐ бж҃е, сла́ва тебѣ̀.

Та́же i҆ере́й: Премꙋ́дрость. И҆ ѿпꙋ́стъ по ѻ҆бы́чаю.

{зрѝ} На повече́рiи ст҃а́гѡ рѧдова́гѡ пое́мъ стiхи̑ры, и҆ канѡ́нъ. Конда́къ пра́здника. На полꙋ́нощницѣ по а҃-мъ трист҃о́мъ тропа́рь пра́здника. По в҃-мъ трист҃о́мъ конда́къ пра́здника. Та́же, Гдⷭ҇и поми́лꙋй в҃_i. И҆ ѿпꙋ́стъ. Моли̑твы заꙋпоко́йныѧ: Помѧнѝ гдⷭ҇и въ наде́жди: не глаго́лемъ.

Въ сре́дꙋ преполове́нiѧ, на ѹ҆́трени,

на Бг҃ъ гдⷭ҇ь: тропа́рь пра́здника, три́жды. По а҃-мъ стiхосло́вiи сѣда́ленъ, гла́съ д҃. Подо́бенъ: Ско́рѡ предварѝ:

Всѣ́хъ серде́цъ помышлє́нiѧ вѣ́дый, посредѣ̀ ст҃и́лища ста́въ взыва́ше лжи̑вымъ глаго́лѧ и҆́стинꙋ: что̀ и҆́щете ѹ҆би́ти мѧ̀ животода́вца, пра́здникꙋ преполовлѧ́ющꙋсѧ, вопiѧ̀ де́рзостнѡ; не на лица̀ зрѧ́ще сꙋ́дъ сꙋди́те законопрестꙋ̑пницы.

Сла́ва, и҆ ны́нѣ: то́йже.

И҆ чте́нiе въ толкова́нiи є҆ѵⷢ҇лiа i҆ѡа́нна. (л. рв҃_i)

По в҃-мъ стiхосло́вiи сѣда́ленъ, гла́съ є҃.

Подо́бенъ: Собезнача́льное сло́во:

Влⷣка всѣ́хъ во хра́мѣ стоѧ̀, пра́здникꙋ преполови́вшꙋсѧ пѧтдесѧ́тницы честны́ѧ, є҆вре́ємъ бесѣ́дꙋѧ, ѡ҆блича́ше ꙗ҆́вѣ въ дерзнове́нiи мно́зѣ, ꙗ҆́кѡ цр҃ь сы́й и҆ бг҃ъ, мꙋчи́тельство тѣ́хъ де́рзостное: на́мъ же всѣ̑мъ да́рꙋетъ за благоꙋтро́бiе, ве́лiю ми́лость.

Сла́ва, и҆ ны́нѣ: то́йже.

Та́же, Воскрⷭ҇нiе хрⷭ҇то́во: и҆ ѱало́мъ н҃.

Канѡ́на пра́здника два̀ со i҆рмосы̀ на д҃_i. Пе́рвый со i҆рмосы̀ на и҃, вторы́й на s҃. Послѣди́ же катава́сiа, i҆рмо́съ втора́гѡ канѡ́на, ѻ҆́ба ли́ка вкꙋ́пѣ.

Канѡ́нъ, гла́съ д҃,

гдⷭ҇и́на ѳеофа́на, є҆гѡ́же краестро́чiе сiѐ:

Преполове́нiе пра́здникѡвъ превели́кихъ похвалю̀.

Пѣ́снь а҃.

I҆рмо́съ: Мо́рѧ чермнꙋ́ю пꙋчи́нꙋ, невла́жными стопа́ми, дре́внiй пѣшеше́ствовавъ i҆и҃ль, крⷭ҇тоѻбра́зными мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни побѣди́лъ є҆́сть.

Вє́лiѧ ꙗ҆̀же па́че ѹ҆ма̀ влⷣко, бжⷭ҇твеннагѡ твоегѡ̀ воплоще́нiѧ, бл҃годѣѧ̑нiѧ сiѧ́ютъ на́мъ, да́рове же и҆ бл҃года̑ти, и҆ бжⷭ҇твенныѧ свѣ́тлѡсти, бл҃гопода́тнѡ и҆стека́ющыѧ.

Прише́лъ є҆сѝ хрⷭ҇тѐ, свѣ́тлѡсти бж҃ества̀ и҆спꙋща́ѧ, пра́здника посредѣ̀ ꙗ҆вле́ннѡ: пра́здникъ бо ра́достный спаса́емыхъ є҆сѝ, и҆ спасе́нiѧ на́шегѡ хода́тай.

Премꙋ́дрость, пра́вда, гдⷭ҇и, и҆ и҆збавле́нiе ѹ҆ бг҃а ты̀ бы́лъ є҆сѝ на́мъ, ѿ землѝ къ нбⷭ҇ной преводѧ̀ высотѣ̀, и҆ дх҃ъ бж҃е́ственный да́рꙋѧ. (л. рв҃_i ѡ҆б.)

Пло́ть твоѧ̀ и҆стлѣ́нiѧ во гро́бѣ не ви́дѣ, влⷣко, но ꙗ҆́кѡ соста́висѧ кромѣ̀ сѣ́мене, тлѣ́нiѧ не прiѧ́тъ, послѣ́дованiю є҆стества̀, пресꙋ́щественнѡ не рабо́тавшаѧ.

Дрꙋгíй канѡ́нъ,

творе́нiе гдⷭ҇и́на а҆ндре́а кри́тскагѡ, гла́съ и҃.

Пѣ́снь а҃.

I҆рмо́съ: Мо́ре ѡ҆гꙋсти́лъ є҆сѝ:

Ꙗ҆зы́цы восплещи́те, є҆вре́и воспла́чите, животода́вецъ бо хрⷭ҇то́съ, ѹ҆́зы а҆́довы расто́рже, и҆ мє́ртвыѧ воскресѝ, и҆ недꙋ́ги и҆сцѣлѝ сло́вомъ: се́й є҆́сть бг҃ъ на́шъ, да́вый жи́знь вѣ́рꙋющымъ во и҆́мѧ є҆гѡ̀.

Чꙋ́до показа́лъ є҆сѝ, во́дꙋ въ вiно̀ преше́дшꙋю, во є҆гѵ́птѣ рѣ́ки преложи́вый влⷣко въ кро́вь, и҆ мє́ртвыѧ воскреси́лъ є҆сѝ, зна́менiе сiѐ второ́е сконча́въ. сла́ва сп҃се несказа́нномꙋ твоемꙋ̀ совѣ́тꙋ: сла́ва и҆стоща́нiю твоемꙋ̀, и҆́мже ѡ҆бнови́лъ є҆сѝ на́съ.

Стрꙋѧ̀ приснотекꙋ́щаѧ сы́й гдⷭ҇и жи́зни и҆́стинныѧ, ты̀ є҆сѝ воскресе́нiе на́ше: хотѧ̀ трꙋди́лсѧ є҆сѝ сп҃се мо́й, и҆ во́лею вжа́ждалсѧ є҆сѝ, зако́нѡмъ є҆стества̀ повинꙋ́ѧсѧ, и҆ въ сѷха́рь ше́дъ пло́тiю, воды̀ проси́лъ є҆сѝ ѹ҆ самарѧны́ни пи́ти.

Хлѣ́бы бл҃гослови́лъ є҆сѝ, ры̑бы ѹ҆мно́жилъ є҆сѝ, непостижи́мый бж҃е, и҆ лю́ди насы́тилъ є҆сѝ незави́стнѡ, и҆ и҆сто́чникъ приснотекꙋ́щiй премꙋ́дрость, жа́ждꙋщымъ ѡ҆бѣща́лъ є҆сѝ. ты̀ є҆сѝ сп҃съ бг҃ъ на́шъ, да́вый живо́тъ вѣ́рꙋющымъ во и҆́мѧ твоѐ.

Сла́ва: трⷪ҇ченъ:

Трѝ собезнача́льны сла́влю и҆ сопресто́льны, ѻ҆ц҃а̀ (л. рг҃_i) безнача́льна бг҃а, и҆ сн҃а собезнача́льна, и҆ дх҃а соприсносꙋ́щна сн҃ꙋ, є҆ди́но трiѷпоста́сное сꙋщество̀: є҆ди́но нача́ло пребезнача́льное пою̀, безнача́льнагѡ бж҃ества̀ и҆ сꙋщества̀ чтꙋ̀.

И҆ ны́нѣ: бг҃оро́диченъ:

Е҆ди́на вмѣсти́ла є҆сѝ зижди́телѧ твоего̀ бг҃ороди́тельнице во чре́вѣ, и҆ пло́тiю родила̀ є҆сѝ неизрече́ннѡ, и҆ дв҃а пребыла̀ є҆сѝ, ничто́же дѣ́вствꙋ ѡ҆скверни́вшꙋсѧ. сего̀ чⷭ҇таѧ, ꙗ҆́кѡ сн҃а твоего̀ и҆ бг҃а непреста́ннѡ молѝ ѡ҆ ста́дѣ твое́мъ при́снѡ.

Катава́сiа: Мо́ре ѡ҆гꙋсти́лъ є҆сѝ, погрꙋзи́вый со ѻ҆рꙋ́жiемъ го́рдаго фараѡ́на, и҆ лю́ди спа́слъ є҆сѝ немо́креннѡ гдⷭ҇и, и҆ вве́лъ є҆сѝ ѧ҆̀ въ го́рꙋ ст҃ы́ни, вопiю́щыѧ: пои́мъ тебѣ̀ бг҃ꙋ на́шемꙋ пѣ́снь побѣ́днꙋю, ꙗ҆́кѡ просла́висѧ.

Пѣ́снь г҃.

I҆рмо́съ: Весели́тсѧ ѡ҆ тебѣ̀ цр҃ковь твоѧ̀ хрⷭ҇тѐ, зовꙋ́щи: ты̀ моѧ̀ крѣ́пость гдⷭ҇и, и҆ прибѣ́жище и҆ ѹ҆твержде́нiе.

Во́дъ животво́рныхъ и҆сто́чники ѿве́рзлъ є҆сѝ цр҃кви, а҆́ще кто̀ жа́ждетъ, ѹ҆се́рднѡ да прихо́дитъ и҆ пiе́тъ, вопiѧ̀ бл҃же.

Ѿ землѝ ѹ҆́бѡ на нб҃о вознести́сѧ, проѧвле́ннѡ глаго́лалъ є҆сѝ: съ нб҃се́ же дх҃а посла́ти ѡ҆бѣща́лъ є҆сѝ ст҃а́го.

Е҆стество́мъ животворѧ́й, и҆ ѿ дв҃ы роди́выйсѧ гдⷭ҇ь, всѣ́мъ вѣ̑рнымъ дарова̀ безсме́ртiе, ꙗ҆́кѡ бл҃гоꙋтро́бенъ.

И҆́нъ.

I҆рмо́съ: Ѹ҆тверди́сѧ се́рдце моѐ во гдⷭ҇ѣ:

Не и҆́же на лицѐ сꙋ́дъ сꙋди́те i҆ꙋде́є, ѹ҆чѧ̀ глаго́лаше влⷣка, є҆гда̀ прiи́де во ст҃и́лище, ꙗ҆́коже пи́сано є҆́сть, преполови́вшꙋсѧ зако́нномꙋ пра́здникꙋ. (л. рг҃_i)

Не и҆́же на лицѐ сꙋ́дъ сꙋди́те i҆ꙋде́є: хрⷭ҇то́съ бо прiи́де, є҆го́же нарица́хꙋ проро́цы ѿ сiѡ́на грѧдꙋ́ща. и҆ мíръ взыва́юща.

А҆́ще и҆ словесє́мъ не вѣ́рꙋете i҆ꙋде́є, дѣлѡ́мъ вѣ́рꙋйте влⷣки: что̀ прельща́етесѧ, ѿмета́ющесѧ ст҃а́гѡ, є҆го́же написа̀ въ зако́нѣ мѡѷсе́й;

А҆́ще мессíи всѧ́кѡ подоба́етъ прiитѝ i҆ꙋде́є, хрⷭ҇то́съ же прiи́де ны́нѣ мессíа: что̀ прельща́етесѧ, ѿмета́ющесѧ пра́веднагѡ, є҆го́же написа̀ въ зако́нѣ мѡѷсе́й,

Сла́ва, трⷪ҇ченъ:

Тебѣ̀ покланѧ́емсѧ ѻ҆́ч҃е, безнача́льный сꙋщество́мъ, пое́мъ безнача́льнаго сн҃а твоего̀, и҆ дх҃а благоче́стнѡ всест҃а́го, ꙗ҆́кѡ є҆ди́наго трѝ, є҆стество́мъ бг҃а.

И҆ ны́нѣ: бг҃оро́диченъ:

Е҆ди́нъ ѿ трⷪ҇цы сы́й бы́въ, пло́ть ви́дѣлсѧ є҆сѝ, не прело́жь гдⷭ҇и сꙋщества̀, нижѐ ѡ҆пали́въ ро́ждшiѧ нетлѣ́нное чре́во, бг҃ъ сы́й ве́сь и҆ ѻ҆́гнь.

Катава́сiа: Ѹ҆тверди́сѧ се́рдце моѐ во гдⷭ҇ѣ, вознесе́сѧ ро́гъ мо́й въ бз҃ѣ мое́мъ, разшири́шасѧ на врагѝ моѧ̑ ѹ҆ста̀ моѧ̀, возвесели́хсѧ ѡ҆ спасе́нiи твое́мъ.

Сѣда́ленъ, гла́съ и҃. Подо́бенъ: Премꙋ́дрости сло́ва:

Стоѧ̀ посредѣ̀ свѧти́лища, преполовлѧ́ющꙋсѧ бж҃е́ственнѡ пра́здникꙋ, жа́ждай взыва́лъ є҆сѝ, да грѧде́тъ ко мнѣ̀ и҆ пiе́тъ: пiѧ́й бо ѿ сеѧ̀ бж҃е́ственныѧ моеѧ̀ воды̀, рѣ́ки и҆зꙿ чре́ва и҆сточи́тъ велѣ́нiй мои́хъ: а҆ и҆́же вѣ́рꙋетъ въ мѧ̀, по́сланнаго ѿ бж҃е́ственнагѡ роди́телѧ, со мно́ю просла́витсѧ. сегѡ̀ ра́ди вопiе́мъ тѝ: сла́ва тебѣ̀ хрⷭ҇тѐ бж҃е, ꙗ҆́кѡ бога́тнѡ и҆злiѧ́лъ є҆сѝ во́ды твоегѡ̀ человѣколю́бiѧ рабѡ́мъ твои́мъ. (л. рд҃_i)

Сла́ва, и҆ ны́нѣ: Подо́бенъ:

Премꙋ́дрости во́дꙋ и҆ жи́зни, и҆сточа́ѧ мíрови, всѣ́хъ сп҃се призыва́еши почерпстѝ спасе́нiѧ во́ды: бжⷭ҇твенный бо зако́нъ тво́й прiи́мъ человѣ́къ, въ себѣ̀ ѹ҆гаша́етъ пре́лести ѹ҆́глiе, ѿѻнꙋ́дꙋже во вѣ́ки не вжа́ждетъ, ни преста́нетъ насыще́нiѧ твоегѡ̀ влⷣко цр҃ю̀ пренебе́сный. сегѡ̀ ра́ди сла́вимъ держа́вꙋ твою̀ хрⷭ҇тѐ бж҃е, прегрѣше́нiй ѡ҆ставле́нiе просѧ́ще низпосла́ти бога́тнѡ рабѡ́мъ твои́мъ.

Пѣ́снь д҃.

I҆рмо́съ: Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й гдⷭ҇и.

Растерза́въ сме́рти врата̀ си́лою твое́ю, пꙋти̑ жи́зни сказа́лъ є҆сѝ, безсме́ртiѧ же двє́ри ѿве́рзлъ є҆сѝ, вѣ́рою зовꙋ́щымъ: сла́ва си́лѣ твое́й гдⷭ҇и.

Преполове́нiе всѣ́хъ и҆ коне́цъ и҆мѣ́ѧй, и҆ нача̑ла ꙗ҆́кѡ безнача́ленъ ѡ҆бдержа́й, ста́лъ є҆сѝ посредѣ̀ вопiѧ̀: бж҃е́ственныхъ бг҃омꙋ́дрiи прiиди́те дарѡ́въ наслади́тесѧ.

Ꙗ҆́кѡ бг҃ъ и҆ всѣ́хъ и҆мѣ́ѧй вла́сть, ꙗ҆́кѡ си́ленъ держа́вꙋ низложи́въ сме́рти, посла́ти ѡ҆бѣща́лсѧ є҆сѝ хрⷭ҇тѐ дх҃а ст҃а́го, ѿ ѻ҆ц҃а̀ происходѧ́щаго.

Бг҃оро́диченъ:

Дае́ши бога́тнѡ бл҃года́ть тебѐ пою́щымъ, и҆ и҆зꙿ тебѐ ро́ждшагосѧ превѣ́чнаго сло́ва, мт҃и неискꙋсобра́чнаѧ, прегрѣше́нiй ѡ҆ставле́нiе си̑мъ просѧ́щи, пречи́стаѧ.

И҆́нъ.

I҆рмо́съ: Проро́къ а҆ввакꙋ́мъ: (л. рд҃_i ѡ҆б.)

А҆́ще мессíи подоба́етъ прiитѝ: мессíа же хрⷭ҇то́съ є҆́сть, беззако́ннiи, что̀ не вѣ́рꙋете є҆мꙋ̀; сѐ прiи́де, и҆ свидѣ́тельствꙋетъ, ꙗ҆̀же то́й твори́тъ: во́дꙋ вiно̀ сотворѝ, разсла́бленнаго сло́вомъ стѧгнꙋ̀.

Не разꙋмѣ́юще писа́нiй, прельща́етесѧ всѝ вы̀ є҆вре́и беззако́ннiи: вои́стиннꙋ бо прiи́де хрⷭ҇то́съ, и҆ всѣ́хъ просвѣтѝ, и҆ въ ва́съ показа̀ мнѡ́гаѧ зна́мєнiѧ, и҆ чꙋдеса̀, и҆ всꙋ́е ѿрица́етесѧ и҆́стиннагѡ живота̀.

Е҆ди́но дѣ́ло показа́хъ ва́мъ, и҆ всѝ ѹ҆жѐ дивите́сѧ, взыва́ше i҆ꙋде́ємъ хрⷭ҇то́съ. вы̀ ѡ҆брѣ́зꙋете и҆ въ сꙋббѡ́тꙋ человѣ́ка, речѐ: мене́ же что̀ ѡ҆клевета́ете про́чее, воздви́гшаго сло́вомъ разсла́бленнаго;

Дѣла̀ сотвори́хъ мнѡ́гаѧ, и҆ ко́егѡ ра́ди дѣ́ла ка́менiемъ бiете́ мѧ; i҆ꙋде́ємъ хрⷭ҇то́съ, ѡ҆блича́ѧ, взыва́ше: є҆да̀ занѐ человѣ́ка здра́ва всего̀ сло́вомъ сотвори́хъ, не сꙋди́те на лицѐ человѣ́цы.

Во а҆по́столѣхъ дѣ́йствꙋѧй, и҆ во проро́цѣхъ са́мъ почива́ѧй съ дх҃омъ, безнача́льное рожде́нiе ѻ҆те́ческагѡ є҆стества̀ хрⷭ҇тѐ, ꙗ҆зы́ки къ позна́нiю возве́лъ є҆сѝ зна́меньми твои́ми.

Сла́ва: трⷪ҇ченъ:

Трⷪ҇це нераздѣ́льнаѧ є҆ди́нице, безнача́льне ѻ҆́ч҃е, сн҃е и҆ дш҃е ст҃ы́й, во є҆ди́ницѣ трⷪ҇ца равноче́стнаѧ, сопресто́льнаѧ, животворѧ́щаѧ, несозда́нный бж҃е, спаса́й воспѣва́ющыѧ тѧ̀, и҆ и҆зба́ви ѿ бѣ́дъ и҆ скорбе́й.

И҆ ны́нѣ: бг҃оро́диченъ:

Во чре́вѣ твое́мъ, бг҃а неѡпи́саннѡ вмѣсти́вшаѧ, бг҃оневѣ́сто дв҃о мт҃и чи́стаѧ, не преста́й молѧ́щи ѡ҆ на́съ, (л. рє҃_i) ꙗ҆́кѡ да тобо́ю и҆зба́вимсѧ ѿ ѡ҆бстоѧ́нiй, къ тебѣ́ бо при́снѡ прибѣга́емъ.

Катава́сiа: i҆рмо́съ: Прⷪ҇ро́къ а҆ввакꙋ́мъ ѹ҆́мныма ѻ҆чи́ма прови́дѣ гдⷭ҇и, прише́ствiе твоѐ, тѣ́мъ и҆ вопiѧ́ше: ѿ ю҆́га прiи́детъ бг҃ъ, сла́ва си́лѣ твое́й, сла́ва снизхожде́нiю твоемꙋ̀.

Пѣ́снь є҃.

I҆рмо́съ: Ты̀ гдⷭ҇и мо́й, свѣ́тъ въ мíръ прише́лъ є҆сѝ, свѣ́тъ свѧты́й, ѡ҆браща́ѧй и҆зꙿ мра́чна невѣ́дѣнiѧ, вѣ́рою воспѣва́ющыѧ тѧ̀.

Бж҃е́ственныхъ пра́здникѡвъ преполове́нiѧ дости́гше, соверше́нною бж҃е́ственною добродѣ́телiю ѡ҆бꙋчи́тисѧ потщи́мсѧ бг҃омꙋ́дрiи.

Ꙗ҆́кѡ вои́стиннꙋ сщ҃е́нное настоѧ́щее торжество̀ преполове́нiе: превели́кихъ бо пра́здникѡвъ ко́рень, и҆ свѣ́титсѧ ѻ҆бою́дꙋ.

Бг҃оро́диченъ:

Ѹ҆́мъ а҆рха́гг҃льскiй не мо́жетъ разꙋмѣ́ти твоѐ неизрече́нное и҆зꙿ дв҃ы и҆ пречⷭ҇тое ржⷭ҇тво̀, сп҃се многоми́лостиве.

И҆́нъ. I҆рмо́съ: Гдⷭ҇и бж҃е на́шъ, ми́ръ да́ждь на́мъ:

Чꙋдесы̀ ѹ҆краси́лъ є҆сѝ а҆по́столы твоѧ̑, дивесы̀ возвели́чилъ є҆сѝ ѹ҆ченикѝ, во все́мъ мíрѣ просла́вивъ сп҃се на́шъ, и҆ да́въ и҆̀мъ ца́рствiе твоѐ.

Всѧ̑ просвѣти́ша землѝ концы̀ ѹ҆ченицы̀, чꙋдесы̀ и҆ ѹ҆че́ньми, и҆ разли́чными ѻ҆́бразы сло́во проповѣ́давше, хрⷭ҇тѐ сп҃се, ца́рствiѧ твоегѡ̀.

Хвалꙋ̀ возсыла́емъ ца́рствiю твоемꙋ̀, пѣ́нiе же тебѣ̀ прино́симъ, на́съ ра́ди на землѝ ꙗ҆ви́вшемꙋсѧ, и҆ мíръ просвѣти́вшемꙋ, и҆ а҆да́ма воззва́вшемꙋ. (л. рє҃_i ѡ҆б.)

Сла́ва: трⷪ҇ченъ:

Сла́ва тебѣ̀, ѻ҆́ч҃е ст҃ы́й, бж҃е нерожде́нне: сла́ва тебѣ̀, сло́ве безлѣ́тне є҆диноро́дне: сла́ва тебѣ̀, дш҃е бж҃е́ственне и҆ сопресто́льне, и҆ є҆диносꙋ́щне ѻ҆ц҃ꙋ̀ и҆ сн҃ꙋ.

И҆ ны́нѣ: бг҃оро́диченъ:

Бы́сть чре́во твоѐ ст҃а́ѧ трапе́за, и҆мꙋ́щаѧ нбⷭ҇ный хлѣ́бъ: ѿ негѡ́же всѧ́къ ꙗ҆ды́й не ѹ҆мира́етъ, ꙗ҆́коже речѐ всѣ́хъ бг҃ороди́тельнице пита́тель.

Катава́сiа: Гдⷭ҇и бж҃е на́шъ, ми́ръ да́ждь на́мъ: гдⷭ҇и бж҃е на́шъ, стѧжѝ ны̀: гдⷭ҇и, ра́звѣ тебѐ и҆но́гѡ не вѣ́мы, и҆́мѧ твоѐ и҆менꙋ́емъ.

Пѣ́снь s҃.

I҆рмо́съ: Пожрꙋ́ ти со гла́сомъ хвале́нiѧ гдⷭ҇и, цр҃ковь вопiе́тъ тѝ, ѿ бѣсо́вскiѧ кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вiю.

Преполове́нiе пѧтдесѧ́тницы наста̀ дне́сь, ѿсю́дꙋ бж҃е́ственныѧ ѹ҆́бѡ па́схи, бж҃е́ственнѣйшею свѣ́тлостiю ѡ҆зари́вшеесѧ, ѿѻнꙋ́дꙋже ѹ҆тѣ́шителевою благода́тiю сiѧ́ющее.

Глаго́лалъ є҆сѝ въ хра́мѣ хрⷭ҇тѐ предстоѧ̀, i҆ꙋдє́йскимъ собо́рѡмъ свою̀ сла́вꙋ ѿкрыва́ѧ, и҆ предꙿѧвлѧ́ѧ сро́дство къ роди́телю.

Бг҃оро́диченъ:

Бꙋ́ди мѝ предста́тельница, и҆ стѣна̀ нерꙋши́маѧ, ѿ мiрски́хъ мѧ̀ собла́знѡвъ и҆збавлѧ́ющаѧ, є҆ди́на бг҃ороди́тельнице, и҆ бж҃е́ственнымъ свѣтоли́тiемъ ѡ҆свѣща́ющаѧ.

И҆́нъ. I҆рмо́съ: Ꙗ҆́кѡ во́ды морскȋѧ:

Всѧ̑ содержа́й концы̀, возше́лъ є҆сѝ i҆и҃се, и҆ ѹ҆чи́лъ є҆сѝ (л. рs҃_i) во свѧти́лищи наро́ды сло́вꙋ и҆́стины, пра́здникꙋ преполовлѧ́ющꙋсѧ, ꙗ҆́коже i҆ѡа́ннъ вопiе́тъ.

Ѿве́рзлъ є҆сѝ ѹ҆стнѣ̀ твоѝ влⷣко, проповѣ́далъ є҆сѝ мíрови безлѣ́тнаго ѻ҆ц҃а̀, и҆ всест҃а́го дх҃а, сро́дное ѻ҆бо́ихъ хранѧ̀ и҆ по воплоще́нiи.

Дѣ́ло ѻ҆́ч҃ее соверши́лъ є҆сѝ, дѣ́лы ѹ҆вѣ́рилъ є҆сѝ словеса̀ твоѧ̑, и҆сцѣлє́нiѧ соверша́ѧ сп҃се, и҆ зна̑менiѧ, разсла́бленнаго и҆справлѧ́ѧ, прокажє́нныѧ ѡ҆чища́ѧ, и҆ мє́ртвыѧ воскреша́ѧ.

Безнача́льный сн҃ъ нача́ло бы́сть, прiе́мъ є҆́же по на́мъ вочеловѣ́чисѧ, и҆ посредѣ̀ пра́здника ѹ҆ча́ше, глаго́лѧ: притецы́те ко и҆сто́чникꙋ приснотекꙋ́щемꙋ, жи́знь почерпи́те.

Сла́ва: трⷪ҇ченъ:

Е҆ди́но въ трⷪ҇цѣ бж҃ество̀, сꙋщество̀ трiѷпоста́сное, несозда́нное, нераздѣ́льное всѝ сла́вимъ, ѻ҆ц҃а̀, и҆ сн҃а, и҆ ст҃а́го дх҃а, ꙗ҆́кѡ трѝ сꙋ́щее, и҆ є҆ди́но.

И҆ ны́нѣ: бг҃оро́диченъ:

Дв҃ꙋ по ржⷭ҇твѣ̀ пое́мъ тѧ̀, дв҃ꙋ и҆ мт҃рь сла́вимъ тебѐ є҆ди́нꙋ, чи́стаѧ бг҃оневѣ́сто ѻ҆трокови́це, и҆зꙿ тебе́ бо вои́стиннꙋ бг҃ъ воплоти́сѧ, ѡ҆бнови́въ на́съ.

Катава́сiа: Ꙗ҆́кѡ во́ды морскȋѧ человѣколю́бче, волна́ми жите́йскими ѡ҆бꙋрева́юсѧ. тѣ́мже ꙗ҆́кѡ i҆ѡ́на, та́кѡ вопiю́ ти: возведѝ ѿ тлѝ живо́тъ мо́й, бл҃гоꙋтро́бне гдⷭ҇и.

Конда́къ, гла́съ д҃. Подо́бенъ: Вознесы́йсѧ:

Пра́здникꙋ зако́нномꙋ преполовлѧ́ющꙋсѧ, всѣ́хъ тво́рче влⷣко, къ предстоѧ́щымъ глаго́лалъ є҆сѝ хрⷭ҇тѐ бж҃е: прiиди́те и҆ почерпи́те во́дꙋ безсме́ртiѧ. тѣ́мже тебѣ̀ (л. рs҃_i ѡ҆б.) припа́даемъ, и҆ вѣ́рнѡ вопiе́мъ: щедро́ты твоѧ̑ да́рꙋй на́мъ, ты́ бо є҆сѝ и҆сто́чникъ жи́зни на́шеѧ.

I҆́косъ: Ѡ҆лѧденѣ́вшꙋю мою̀ дꙋ́шꙋ прегрѣше́нiй беззако́ньми тече́ньми твои́хъ крове́й напо́й, и҆ покажѝ плодоно́снꙋ добродѣ́тельми: ты́ бо ре́клъ є҆сѝ всѣ̑мъ, є҆́же приходи́ти къ тебѣ̀, сло́ве бж҃iй всест҃ы́й, и҆ во́дꙋ нетлѣ́нiѧ почерпа́ти, живꙋ́ю же и҆ ѡ҆чища́ющꙋю грѣхѝ, пою́щихъ сла́вное и҆ бж҃е́ственное твоѐ воста́нiе, подаѧ̀ благíй съ высоты̀ сше́дшꙋю вои́стиннꙋ ѹ҆ченикѡ́мъ твои́мъ дх҃а крѣ́пость, тебѐ бг҃а вѣ́дꙋщымъ: ты́ бо є҆сѝ и҆сто́чникъ жи́зни на́шеѧ.

Сѷнаѯа́рiй мине́и. Та́же настоѧ́щiй сѷнаѯа́рiй.

Стiхѝ: Ста́въ наꙋча́етъ, посредѣ̀ пра́здника,

хрⷭ҇то́съ мессíа средѣ̀ ѹ҆чи́телей.

Въ сре́дꙋ разсла́бленнагѡ, пра́здникъ преполове́нiѧ пѧтдесѧ́тницы пра́зднꙋемъ, по́чести ра́ди вели́кою двою̀ днѝ пра́здникꙋ, па́схи, глаго́лю, и҆ пѧтдесѧ́тницы, ꙗ҆́кѡ ѻ҆бою̀ соединѧ́ющꙋ и҆ совокꙋплѧ́ющъ. Бы́сть же сíй та́кѡ: по є҆́же содѣ́лати хрⷭ҇тꙋ̀ на разсла́бленномъ чꙋ́до преесте́ственное, i҆ꙋдє́и ѹ҆́бѡ ѡ҆ разсла́бленномъ соблажнѧ́ющесѧ, и҆́бо въ сꙋббѡ́тꙋ содѣ́ѧсѧ, и҆ска́хꙋ є҆го̀ ѹ҆би́ти. Бѣжи́тъ ѹ҆̀бо въ галiле́ю, и҆ въ та́мошнихъ гора́хъ пребыва́ѧ, пѧтiю̀ хлѣ́бы и҆ двоѝ ры́бꙋ чꙋдодѣ́йствꙋетъ, пѧ́ть ты́сѧщъ мꙋже́й прекормѝ, ра́звѣ же́нъ и҆ дѣте́й. Пото́мъ же кꙋ́щъ потче́нiю наста́вшꙋ [вели́къ же и҆ то́й пра́здникъ ѹ҆ i҆ꙋдє́й], во i҆ерꙋсали́мъ восхо́дитъ, и҆ ѡ҆бхожда́ше сокрове́ннѡ. Въ преполове́нiи же пра́здника сегѡ̀, во свѧти́лище входѧ̀ ѹ҆ча́ше: ст҃и́лище же є҆́сть є҆ди́номꙋ бг҃ꙋ ѡ҆би́телище, и҆дѣ́же любо́вь и҆ ми́ръ, и҆дѣ́же вѣ́ра и҆ цѣломꙋ́дрiе водворѧ́етсѧ. Сегѡ̀ ра́ди и҆ ст҃и́телю бж҃iю слꙋжа́щꙋ бг҃ови, ми́рнꙋ подоба́етъ бы́ти и҆ кро́ткꙋ, не крадли́вꙋ, не льсти́вꙋ, не сребролюби́вꙋ: да пре́жде бг҃а въ свою̀ дꙋ́шꙋ (л. рз҃_i) всели́тъ, пото́мъ же и҆ лю́ди по ѻ҆́бразꙋ и҆ по пꙋтѝ своемꙋ̀ счета́етъ. Мо́жетсѧ же нарещѝ и҆ коегѡ́ждо вѣ́рнагѡ дꙋша̀, ст҃и́лище преѡчище́нно бы́вши: и҆дѣ́же бо вселю́сѧ въ вы̀ и҆ похождꙋ̀, глаго́летъ гдⷭ҇ь. И҆ всѝ є҆гѡ̀ ѹ҆че́нiю дивлѧ́хꙋсѧ, зави́дѧще є҆мꙋ̀ глаго́лахꙋ: ка́кѡ се́й вѣ́сть, писа́нiємъ не наꙋчи́всѧ; но́вый бо а҆да́мъ сы́й, вѣ́дѧше ꙗ҆́коже и҆ пе́рвый ѻ҆́нъ: всѧ́кiѧ премꙋ́дрости бѧ́ше преиспо́лненъ, и҆ ꙗ҆́коже бг҃ъ. Па́ки, ропта́хꙋ ѹ҆́бѡ всѝ, и҆ къ є҆гѡ̀ ѹ҆бíйствꙋ бѣ́ша всѝ ѹ҆стремлѧ́ющесѧ. хрⷭ҇то́съ же ѡ҆бличє́нiѧ на нѧ̀ ѹ҆потреблѧ́ѧ, ꙗ҆́кѡ ѡ҆ сꙋббѡ́тѣ ѹ҆́бѡ сварѧ́щыѧсѧ глаго́лаше: что́ мѧ и҆́щете ѹ҆би́ти; ѻ҆ни́ же глаго́лахꙋ: бѣ́са ли и҆́маши, кто́ тѧ хо́щетъ ѹ҆би́ти; Ѻ҆́нъ же па́ки къ прє́днимъ простира́етсѧ: а҆́ще ѡ҆ зако́нѣ сварите́сѧ, глаго́лѧ, что̀ на мѧ̀ ꙗ҆рите́сѧ, занѐ всего̀ человѣ́ка въ сꙋббѡ́тꙋ здра́ва сотвори́хъ; Мѡѷсе́ю и҆ сiѧ̑ законополага́ющꙋ разрꙋша́ти ю҆̀, внегда̀ ѡ҆брѣ́занiѧ ра́ди глаго́летъ. Мнѡ́га ѹ҆́бѡ и҆̀мъ ѡ҆ се́мъ бесѣ́довавъ, и҆ показа́въ себѐ да́телѧ зако́нꙋ и҆ ѻ҆ц҃ꙋ̀ ра́вна. И҆ па́че въ послѣ́днiй де́нь вели́кiй пра́здника, ка́менiемъ быва́етъ мета́емь ѿ ни́хъ, но ка́мень томꙋ̀ ѿню́дъ не коснꙋ́сѧ. є҆гда̀ и҆ мимоходѧ̀ ѿтꙋ́дꙋ, ѡ҆брѣта́етъ человѣ́ка ѿ рожде́нiѧ слѣ́па, и҆ ѻ҆чеса̀ є҆мꙋ̀ да́рꙋетъ. Вѣ́домо же, ꙗ҆́кѡ трѝ бѧ́хꙋ ѹ҆ i҆ꙋдє́й преве́лiи пра́здницы. Пе́рвый, па́сха, и҆́же ѹ҆́бѡ соверша́етсѧ въ пе́рвомъ мѣ́сѧцѣ, воспомина́нiе и҆мѣ́ѧ, є҆́же въ чермно́мъ мо́ри прехожде́нiѧ. Вторы́й же, пѧтдесѧ́тница, є҆́же въ пꙋсты́ни пребыва́нiе, по преше́ствiи чермна́гѡ мо́рѧ помина́ѧй: пѧтдесѧ́тъ бо днíй пребыва́хꙋ въ пꙋсты́ни, до́ндеже зако́нъ мѡѷсе́овъ прiи́мꙋтъ, є҆ще́ же и҆ за по́честь числа̀ седми́чнагѡ, че́стнꙋ ѹ҆ ни́хъ сꙋ́щꙋ. Тре́тiй же тѣ̑мъ пра́здникъ, трꙋ́бъ и҆ сѣ́нницъ потчє́нiѧ, помина́нiе творѧ́ще ски́нiи, ю҆́же во ѻ҆́блацѣ горы̀ ви́дѣвъ мѡѷсе́й, пе́рвымъ древодѣ́лемъ веселе́иломъ водрꙋзи́въ поста́ви, ꙗ҆́же и҆ въ седмiю̀ сотворѧ́ема бѧ́ше днíй, сноше́нiю плодѡ́въ па́мѧть и҆мꙋ́щи, и҆ ѹ҆покое́нiѧ пꙋсты́ннагѡ. Е҆гда́ же твори́мꙋ томꙋ̀ пра́здникꙋ, ста́въ i҆и҃съ вели́кимъ гла́сомъ воззва̀: а҆́ще кто̀ жа́ждетъ, да грѧде́тъ ко мнѣ̀ и҆ пiе́тъ. Е҆лма̀ ѹ҆́бѡ во ѹ҆чи́тельствѣ то́мъ хрⷭ҇то́съ мессíю себѐ показа̀, хода́тай и҆ примири́тель (л. рз҃_i ѡ҆б.) на́шъ бы́въ, и҆ вѣ́чнагѡ ѻ҆ц҃а̀ своегѡ̀. Тоѧ̀ ра́ди вины̀ настоѧ́щiй пра́здникъ пра́зднꙋюще, и҆ средопѧтдесѧ́тницꙋ и҆менꙋ́юще, мессíю воспѣва́емъ хрⷭ҇та̀, и҆ честно́е є҆́же ѿ ѻ҆бою̀ двою̀ вели́кою пра́здникꙋ представлѧ́юще. Сегѡ́ же ра́ди мню̀ и҆ самарѧны́ни по не́мъ пра́здникꙋ пра́зднꙋетсѧ, занѐ и҆ та́мѡ ѡ҆ мессíи хрⷭ҇тѣ̀ мнѡ́гаѧ сказа́шасѧ, и҆ ѡ҆ водѣ̀ и҆ ѡ҆ жа́жди, ꙗ҆́коже здѣ̀ во є҆ѵⷢ҇лíстѣ i҆ѡа́ннѣ, слѣпа́гѡ па́че самарѧны́ни предлежи́тъ. Неизче́тною ми́лостiю твое́ю хрⷭ҇тѐ бж҃е на́шъ, поми́лꙋй на́съ. а҆ми́нь.

Пѣ́снь з҃.

I҆рмо́съ: Въ пещѝ а҆враа́мстiи ѻ҆́троцы персíдстѣй, любо́вiю бл҃гоче́стiѧ па́че, не́жели пла́менемъ ѡ҆палѧ́еми взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀ гдⷭ҇и.

Крѣ́постiю сп҃се сме́ртнꙋю разо́рь си́лꙋ, стезю̀ жи́зни показа́лъ є҆сѝ человѣ́кѡмъ, бл҃года́рнѡ тебѣ̀ зовꙋ́щымъ бл҃гослове́нъ є҆сѝ въ хра́мѣ сла́вы твоеѧ̀ гдⷭ҇и.

Пло́ть носѧ́ща ви́дѧще, не разꙋмѣ́ша собо́ри є҆вре́йстiи сло́ве тѧ̀ бж҃iи: но мы̀ тебѐ воспѣва́емъ: бл҃гослове́нъ є҆сѝ въ хра́мѣ сла́вы твоеѧ̀ гдⷭ҇и.

Бг҃оро́диченъ:

Вы́шнѧгѡ ѡ҆свѧще́нное бж҃е́ственное селе́нiе, ра́дꙋйсѧ! тобо́ю бо даде́сѧ ра́дость бцⷣе, вопiю́щымъ: бл҃гослове́на ты̀ въ жена́хъ є҆сѝ, пренепоро́чнаѧ влⷣчце.

И҆́нъ. I҆рмо́съ: Халде́йскаѧ пе́щь:

Пло́тски потрꙋди́лсѧ є҆сѝ, ѹ҆покое́нiе всѣ́хъ: во́лею вжада́лсѧ є҆сѝ, и҆сто́чниче чꙋде́съ: воды̀ проси́лъ є҆сѝ, во́дꙋ жи́зни i҆и҃се возвѣща́ѧй.

Самарѧны́ни гдⷭ҇и женѣ̀ бесѣ́довалъ є҆сѝ, ѡ҆блича́ѧ безꙋ́мiе беззако́нныхъ є҆вре́євъ: ѻ҆на̀ ѹ҆́бѡ вѣ́рова сн҃а бы́ти бж҃iѧ, сíи же ѿверго́шасѧ. (л. ри҃_i)

Во́дꙋ живꙋ́ю и҆стека́ющꙋю, во́дꙋ безсме́ртiѧ, и҆сто́чникъ присноживꙋ́щiй пода́ти ѡ҆бѣща́лъ є҆сѝ, вѣ́рою дх҃ъ тво́й прiе́млющымъ сп҃се, ѿ ѻ҆ц҃а̀ происходѧ́щiй.

Пѧтьмѝ хлѣ́бы препита́лъ є҆сѝ, ты́сѧщы а҆́лчꙋщихъ, и҆ насыще́нiѧ ѡ҆ста́нки, въ дрꙋгȋѧ ты́сѧщы сп҃се ѹ҆мно́жилъ є҆сѝ, показꙋ́ѧ сла́вꙋ твою̀ сщ҃є́ннымъ ѹ҆ченикѡ́мъ.

Ꙗ҆ды́й тѣ́ло твоѐ, жи́въ бꙋ́детъ во вѣ́ки, и҆ пiѧ́й кро́вь твою̀, въ тебѣ̀ пребꙋ́детъ сп҃се мо́й, и҆ ты̀ въ не́мъ пребыва́еши, и҆ воскреси́ши є҆го̀ въ послѣ́днее мгнове́нiе.

Ѹ҆диви́лъ є҆сѝ влⷣко твоѐ смотре́нiе, ѹ҆вѣ́ривъ чꙋдесы̀ бж҃е́ственнꙋю вла́сть, недꙋ́ги и҆згна́лъ є҆сѝ, мє́ртвыѧ воскреси́лъ є҆сѝ, и҆ слѣпы̑ѧ просвѣти́лъ є҆сѝ ꙗ҆́кѡ бг҃ъ.

Прокажє́нныѧ ѡ҆чи́стилъ є҆сѝ, хромы̑ѧ и҆спра́вилъ є҆сѝ, разсла́блєнныѧ стѧгнꙋ́лъ є҆сѝ, кровоточи́вꙋю и҆сцѣли́вый: ше́ствовалъ є҆сѝ по пꙋчи́нѣ, показа́въ сла́вꙋ твою̀ свѧщє́ннымъ ѹ҆ченикѡ́мъ.

Сла́ва, трⷪ҇ченъ:

Покланѧ́емсѧ твоемꙋ̀ гдⷭ҇и пречи́стомꙋ ѻ҆ц҃ꙋ̀, и҆ бл҃года́ти дх҃а, ю҆́же твои̑мъ а҆по́столѡмъ бг҃ъ сы́й разда́вый, посыла́ѧ и҆́хъ на про́повѣдь.

И҆ ны́нѣ: бг҃оро́диченъ:

Во чре́вѣ твое́мъ вмѣсти́ла є҆сѝ невмѣсти́маго сло́ва, ѿ твои́хъ сосє́цъ дои́ла є҆сѝ мíрꙋ пита́телѧ, на ѡ҆бꙿѧ́тiи носи́ла є҆сѝ содержи́телѧ на́шего, бг҃ороди́тельнице чи́стаѧ.

Катава́сiа: Халде́йскаѧ пе́щь, ѻ҆гне́мъ распала́емаѧ, ѡ҆роша́шесѧ дх҃омъ, бж҃iимъ предстоѧ́нiемъ, ѻ҆́троцы поѧ́хꙋ: бл҃гослове́нъ є҆сѝ бж҃е ѻ҆ц҃ъ на́шихъ. (л. ри҃_i ѡ҆б.)

Пѣ́снь и҃.

I҆рмо́съ: Рꙋцѣ̀ распросте́ръ данiи́лъ, львѡ́въ зiѧ̑нiѧ въ ро́вѣ затчѐ: ѻ҆́гненнꙋю же си́лꙋ ѹ҆гаси́ша, добродѣ́телiю препоѧ́савшесѧ, бл҃гоче́стiѧ рачи́тели ѻ҆́троцы взыва́юще: бл҃гослови́те всѧ̀ дѣла̀ гдⷭ҇нѧ гдⷭ҇а.

Красе́нъ и҆зꙿ гро́ба воста́въ, бжⷭ҇тва̀ сла́вою ѹ҆кра́шенъ, а҆по́столѡмъ твои̑мъ гдⷭ҇и ꙗ҆ви́лсѧ є҆сѝ, дх҃а ѡ҆бѣща́ѧсѧ тѣ̑мъ посла́ти дѣ́йство, вопiю́щымъ: блгⷭ҇ви́те всѧ̀ дѣла̀ гдⷭ҇нѧ гдⷭ҇а.

Ѹ҆мертви́въ а҆́да ꙗ҆́кѡ бг҃ъ живонача́льнѣйшiй, всѣ̑мъ и҆сточи́лъ є҆сѝ живо́тъ вѣ́чный, є҆го́же ны́нѣ воѡбража́ютъ ꙗ҆́вственнѣе, свѣтоно́сныхъ дне́й си́хъ ра́дости, вопiю́щымъ: бл҃гослови́те всѧ̀ дѣла̀ гдⷭ҇нѧ гдⷭ҇а.

Лꙋчы̀, ꙗ҆́кѡ сл҃нце хрⷭ҇тѐ пра́вды ꙗ҆ви́всѧ, мíрꙋ посла́лъ є҆сѝ а҆по́столы твоѧ̑, носѧ́щыѧ тебѐ свѣ́тъ непостижи́мый, и҆ невѣ́дѣнiѧ мглꙋ̀ ѡ҆чища́ющыѧ и҆ вопiю́щыѧ: бл҃гослови́те всѧ̀ дѣла̀ гдⷭ҇нѧ гдⷭ҇а.

Бг҃оро́диченъ:

Сѐ ны́нѣ ѡ҆скꙋдѣ̀ ꙗ҆́вѣ ѿ i҆ꙋ́дина пле́мене кнѧ́зь и҆ во́ждь: ты́ бо всенепоро́чнаѧ родила̀ є҆сѝ, пре́жде ѡ҆бѣща́нное ча́ѧнiе ꙗ҆зы́кѡвъ, хрⷭ҇та̀ бг҃а, є҆мꙋ́же пое́мъ: бл҃гослови́те всѧ̀ дѣла̀ гдⷭ҇нѧ гдⷭ҇а.

И҆́нъ. I҆рмо́съ: А҆́гг҃ли и҆ небеса̀, на престо́лѣ:

Прiиди́те ви́дите лю́дiе, на престо́лѣ сла́вы воспѣва́емаго, ѿ люде́й беззако́нныхъ хꙋ́лимаго, и҆ ви́дѧще по́йте въ проро́цѣхъ мессíю предрече́ннаго.

Ты̀ є҆сѝ вои́стиннꙋ хрⷭ҇то́съ, въ мíръ се́й прише́дый, и҆зꙿ негѡ́же спасе́нiе и҆ ѡ҆ставле́нiе ѻ҆те́ческихъ (л. рѳ҃_i) согрѣше́нiй: ты̀ є҆сѝ вои́стиннꙋ живо́тъ, въ тѧ̀ вѣ́ровавшымъ.

Премꙋ́дрость бж҃iѧ, преполови́вшꙋсѧ пра́здникꙋ, ꙗ҆́коже пи́сано є҆́сть, во свѧти́лищи предста̀ и҆ ѹ҆ча́ше, ꙗ҆́кѡ вои́стиннꙋ се́й бѧ́ше мессíа хрⷭ҇то́съ, и҆́мже спасе́нiе.

Въ сꙋббѡ́тахъ хрⷭ҇то́съ, и҆ по всѧ̑ днѝ пока́зоваше зна́менiй дѣла̀, и҆сцѣлѧ́ѧ сꙋ́щыѧ въ недꙋ́зѣхъ разли́чныхъ: но прельще́ннiи лю́дiе ꙗ҆́ростiю распыха́хꙋсѧ.

Разсла́бленнаго, глаго́летъ, въ лѣ́тѣхъ же мно́зѣхъ лежа́щаго, въ сꙋббѡ́тꙋ се́й и҆сцѣлѝ, и҆ престꙋпѝ зако́нъ, i҆ꙋдє́и хрⷭ҇та̀ го́рькѡ ѹ҆корѧ́хꙋ.

Не мѡѷсе́й ли ва́мъ зако́нъ да́вый, повелѣва́етъ ѡ҆брѣ́затисѧ, и҆ въ сꙋббѡ́тꙋ мꙋ́жа ѡ҆брѣ́зꙋете, да не ка́кѡ зако́нъ ѻ҆те́ческiй разори́тсѧ, хрⷭ҇то́съ i҆ꙋде́ємъ глаго́лаше.

Неблагода́рни всегда̀ въ пꙋсты́ни жи́вшiи, благодѣ́телѧ за́вистiю прогнѣ́вахꙋ, хꙋ́лѧще, дви́жꙋще непра́вєдныѧ ѧ҆зы́ки, тщє́тнымъ поꙋча́ющесѧ.

Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.

Трⷪ҇ченъ: Е҆ди́нъ бг҃ъ ѹ҆́бѡ трⷪ҇ца, ѻ҆ц҃ꙋ̀ не престꙋпи́вшꙋ въ сыновство̀, нижѐ сн҃ꙋ прело́жшꙋсѧ во и҆схожде́нiе: но сво́йтвєннаѧ и҆ ѻ҆боѧ̑, свѣ́тъ бг҃а, трѝ прославлѧ́ю во вѣ́къ.

Бг҃оро́диченъ:

Ка́кѡ родила̀ є҆сѝ, рцы̀, ѿ ѻ҆ц҃а̀ безлѣ́тнѡ просiѧ́вшаго, и҆ со ст҃ы́мъ дх҃омъ воспѣва́емаго; и҆лѝ ꙗ҆́кѡ вѣ́сть є҆ди́нъ благоволи́вый и҆зꙿ тебѐ роди́тисѧ, бцⷣе.

Та́же: Хва́лимъ, благослови́мъ:

Катава́сiа: А҆́гг҃ли и҆ небеса̀ на престо́лѣ сла́вы сѣдѧ́щаго, (л. рѳ҃_i ѡ҆б.) и҆ ꙗ҆́кѡ бг҃а непреста́ннѡ сла́вимаго, бл҃гослови́те, по́йте и҆ превозноси́те во всѧ̀ вѣ́ки.

Честнѣ́йшꙋю: не стiхосло́витсѧ.

Пѣ́снь ѳ҃.

I҆рмо́съ: Ка́мень нерꙋкосѣ́чный ѿ несѣко́мыѧ горы̀ тебѐ дв҃о, краеꙋго́льный ѿсѣче́сѧ хрⷭ҇то́съ, совокꙋпи́вый разстоѧ́щаѧсѧ є҆стества̀ тѣ́мъ веселѧ́щесѧ, тѧ̀ бцⷣе велича́емъ.

Но́вомꙋ и҆ чи́стомꙋ жи́тельствꙋ, ѿ хрⷭ҇та̀ наꙋчи́вшесѧ, сiѐ да́же до конца̀ сохрани́ти поле́знѡ всѝ потщи́мсѧ ꙗ҆́кѡ да ст҃а́гѡ дх҃а прише́ствiе воспрiи́мемъ.

Ты̀ моѐ сме́ртное жизнода́вче, ѡ҆бложе́нiемъ безсме́ртiѧ, и҆ нетлѣ́нiѧ благода́тiю ѡ҆бле́къ сп҃се, совоскреси́лъ є҆сѝ, и҆ ѻ҆ц҃ꙋ̀ приве́лъ є҆сѝ, вре́меннꙋю мою̀ разрꙋши́въ бра́нь.

Въ небе́сное па́ки житiѐ зва́ни бы́вше, хода́тайства си́лою и҆стощи́вшагѡсѧ да́же и҆ до ра́бiѧ ѻ҆́браза, и҆ на́съ возне́сшагѡ, сего̀ досто́йнѡ возвели́чимъ.

Бг҃оро́диченъ:

Ꙗ҆́кѡ ко́рень, и҆сто́чникъ и҆ винꙋ̀ нетлѣ́нiѧ, тебѐ дв҃о всѝ вѣ́рнiи ѹ҆вѣ́дѣвше, похвала́ми почита́емъ: ты́ бо ѵ҆поста́сное безсме́ртiе на́мъ и҆сточи́ла є҆сѝ.

И҆́нъ. I҆рмо́съ: Чꙋ́жде ма́терємъ дѣ́вство:

Пра́здникꙋ преполовлѧ́ющꙋсѧ i҆ꙋде́йскомꙋ, возше́лъ є҆сѝ сп҃се мо́й во свѧти́лище твоѐ, и҆ наꙋча́лъ є҆сѝ всѣ́хъ чꙋдѧ́хꙋсѧ же i҆ꙋде́є, и҆ ѿкꙋ́дꙋ се́й вѣ́сть пи́смена не наꙋчи́всѧ, глаго́лахꙋ.

И҆сцѣлє́нiѧ дарова́нiй и҆зба́витель мо́й и҆сточа́ѧ, сотворѧ́ше чꙋдеса̀ и҆ зна́мєнiѧ, прогонѧ̀ недꙋ́ги, цѣлѧ̀ (л. р҃к) немощствꙋ́ющыѧ: но i҆ꙋде́є неи́стовствовахꙋсѧ мно́жествомъ чꙋде́съ є҆гѡ̀.

Непокори̑выѧ i҆ꙋдє́и и҆зба́витель мо́й ѡ҆блича́ѧ, вопiѧ́ше: не сꙋди́те на лицѐ, но пра́веденъ сꙋ́дъ сꙋди́те: и҆́бо зако́нъ и҆ въ сꙋббѡ́тꙋ ѡ҆брѣ́зоватисѧ повелѣва́етъ всѧ́комꙋ человѣ́кꙋ.

Бѡ́льшаѧ чꙋде́съ ѹ҆ченикѡ́мъ твои́мъ сп҃се, ꙗ҆́коже ѡ҆бѣща́въ пода́лъ є҆сѝ, посла́въ въ ꙗ҆зы́ки проповѣ́дати сла́вꙋ твою̀: ѻ҆ни́ же мíрови проповѣ́дахꙋ твоѐ воскресе́нiе, бл҃года́ть и҆ воплоще́нiе.

А҆́ще человѣ́ка ѡ҆брѣ́зꙋете въ сꙋббѡ́тꙋ, да не ка́кѡ разори́тсѧ зако́нъ: ны́нѣ на мѧ̀ что̀ гнѣ́ваетесѧ, ꙗ҆́кѡ человѣ́ка всего̀ здра́ва сотвори́хъ сло́вомъ; по пло́ти вы̀ сꙋ́дите, глаго́летъ i҆ꙋде́ємъ хрⷭ҇то́съ.

Сꙋхꙋ́ю и҆сцѣли́вый рꙋ́кꙋ сло́вомъ, и҆зсо́хшꙋю дре́вле зе́млю моегѡ̀ се́рдца, и҆сцѣли́въ сло́ве, покажи́ мѧ плодоно́сна, да содѣ́лаю и҆ а҆́зъ сп҃се, плоды̀ въ покаѧ́нiи те́плѣ.

Прокаже́нное моѐ се́рдце ѡ҆чи́стивъ, и҆ дꙋшѝ моеѧ̀ сло́ве ѻ҆́чи просвѣти́вый, на ѻ҆дрѣ̀ болѣ́зни мѧ̀ лежа́ща и҆спра́ви, ꙗ҆́коже разсла́бленнаго возста́вилъ є҆сѝ на ѻ҆дрѣ̀ лежа́щаго.

Сла́ва: трⷪ҇ченъ:

Чꙋ́жде є҆́сть беззакѡ́ннымъ сла́вити безнача́льнꙋю трⷪ҇цꙋ, ѻ҆ц҃а̀, и҆ сн҃а же, и҆ ст҃а́го дх҃а, несозда́нное вседержа́нiе, и҆́мже ве́сь мíръ созда́сѧ держа́вою крѣ́пости є҆ѧ̀.

И҆ ны́нѣ: бг҃оро́диченъ:

Вмѣсти́ла є҆сѝ во чре́вѣ твое́мъ дв҃о мт҃и, є҆ди́наго (л. р҃к ѡ҆б.) ѿ трⷪ҇цы хрⷭ҇та̀ жизнода́вца, є҆го́же пое́тъ всѧ̀ тва́рь, и҆ трепе́щꙋтъ го́рнiи престо́ли: того̀ молѝ всеблаже́ннаѧ, спастѝ дꙋ́шы на́шѧ.

Катава́сiа: Чꙋ́жде ма́терємъ дѣ́вство, и҆ стра́нно дѣ́вамъ дѣторожде́нiе: на тебѣ̀ бцⷣе, ѻ҆боѧ̑ ѹ҆стро́ишасѧ. тѣ́мъ тѧ̀ всѧ̑ племена̀ земна̑ѧ непреста́ннѡ велича́емъ.

Е҆ѯапостiла́рiй. Подо́бенъ: Не́бо sвѣзда́ми:

Ча́шꙋ и҆мѣ́ѧй неистощи́мыхъ дарѡ́въ, да́ждь мѝ почерпстѝ во́дꙋ во ѡ҆ставле́нiе грѣхѡ́въ, ꙗ҆́кѡ содержи́мь є҆́смь жа́ждею, бл҃гоꙋтро́бне є҆ди́не ще́дре. [Три́жды].

На хвали́техъ, Всѧ́кое дыха́нiе: поста́вимъ стiхѝ д҃. и҆ пое́мъ подо́бны пра́здника г҃, повторѧ́юще а҃, гла́съ д҃.

Подо́бенъ: Ꙗ҆́кѡ до́блѧ:

Премꙋ́дрость, и҆ си́ла, ѻ҆́ч҃ее сiѧ́нiе, сло́во присносꙋ́щное и҆ сн҃ъ бж҃iй, во свѧти́лище прiи́де пло́тiю, и҆ ѹ҆ча́ше i҆ꙋдє́йскiѧ лю́ди, жестѡ́кiѧ и҆ неблагода̑рныѧ, и҆ ѹ҆дивлѧ́хꙋсѧ премꙋ́дрости бога́тствꙋ, вопiю́ще: ѿкꙋ́дꙋ вѣ́сть писмена̀, ни ѿ когѡ́же ѹ҆чи́всѧ; [Два́жды.]

Кни́жникѡмъ затыка́ше ѹ҆ста̀, i҆ꙋдє́и ѡ҆блича́ше мессíа гдⷭ҇ь, вопiѧ̀ къ ни́мъ: не на лицѐ законопрестꙋ̑пницы, ꙗ҆́кѡ непра́веднiи сꙋди́те, въ сꙋббѡ́тꙋ бо а҆́зъ разсла́бленнаго воздви́гнꙋхъ. тѣ́мже гдⷭ҇ь сꙋббѡ́ты є҆́смь и҆ зако́на, что̀ и҆́щете менѐ ѹ҆би́ти, ѹ҆ме́ршыѧ воздви́гшаго;

Навꙋѳе́а ка́менiемъ поби́ша, лю́тiи и҆ законопрестꙋ́пнiи, i҆ꙋде́йское собра́нiе неблагода́рное: и҆са́iю же пило́ю древѧ́ною растро́ша, въ ка́лъ мꙋ́драго i҆еремíю вверго́ша, гдⷭ҇а же на крⷭ҇тъ возне́сше взыва́хꙋ: хра́мъ разорѧ́ѧй, спасѝ себѐ, и҆ ѹ҆вѣ́рꙋемъ. (л. рк҃а)

Сла́ва, и҆ ны́нѣ, гла́съ д҃. А҆нато́лiа.

Просвѣти́вшесѧ бра́тiе, воскресе́нiемъ сп҃са хрⷭ҇та̀, и҆ дости́гше преполове́нiѧ пра́здника влⷣчнѧ, прiи́скреннѡ сохрани́мъ за́пѡвѣди бж҃iѧ, да досто́йни бꙋ́демъ и҆ вознесе́нiе пра́здновати, и҆ прише́ствiе полꙋчи́ти ст҃а́гѡ дх҃а.

Славосло́вiе вели́кое. По трист҃о́мъ тропа́рь пра́здника. Е҆ктєнiѝ, и҆ ѿпꙋ́стъ. И҆ ча́съ а҃-й.

На лiтꙋргíи блажє́нна ѿ канѡ́на пра́здника, д҃- гѡ гла́са, пѣ́снь г҃ на д҃, и҆ и҃-гѡ гла́са, пѣ́снь s҃ на д҃. По вхо́дѣ тропа́рь пра́здника. Сла́ва, и҆ ны́нѣ: Конда́къ. Прокíменъ, гла́съ г҃. Ве́лiй гдⷭ҇ь на́шъ, и҆ ве́лiѧ крѣ́пость є҆гѡ̀, и҆ ра́зꙋма є҆гѡ̀ нѣ́сть числа̀. И҆ до ѿда́нiѧ. Стíхъ: Хвали́те гдⷭ҇а ꙗ҆́кѡ бла́гъ ѱало́мъ: бг҃ови на́шемꙋ да ѹ҆слади́тсѧ хвале́нiе. А҆по́столъ дѣѧ́нiй, зача́ло л҃д: Па́ѵелъ и҆ варна́ва прибѣго́ста во гра́ды лѷкао́нскiѧ: А҆ллилꙋ́iа, гла́съ а҃: Помѧнѝ со́нмъ тво́й, є҆го́же стѧжа́лъ є҆сѝ и҆спе́рва. Стíхъ: Бг҃ъ же цр҃ь на́шъ пре́жде вѣ́ка, содѣ́ла спасе́нiе посредѣ̀ землѝ. Е҆ѵⷢ҇лiе i҆ѡа́нна, зача́ло к҃s: Въ преполове́нiе пѧтдесѧ́тницы: На лiтꙋргíи пое́мъ и҆ на ѿда́нiе преполове́нiѧ, вмѣ́стѡ Досто́йно, i҆рмо́съ: Чꙋ́жде ма́терємъ дѣ́вство: [Въ про́чыѧ же днѝ пое́мъ. Свѣти́сѧ: и҆ до ѿда́нiѧ.] Прича́стенъ: Ꙗ҆ды́й мою̀ пло́ть, и҆ пiѧ́й мою̀ кро́вь, во мнѣ̀ пребыва́етъ, и҆ а҆́зъ въ не́мъ, речѐ гдⷭ҇ь. А҆ллилꙋ́iа, три́жды. На трапе́зѣ ѹ҆тѣше́нiе бра́тiи.

Пра́зднꙋетсѧ же се́й пра́здникъ дне́й и҃. (л. рк҃а ѡ҆б.)

Въ сре́дꙋ преполове́нiѧ ве́чера,

ѻ҆бы́чнаѧ каѳíсма.

На Гдⷭ҇и воззва́хъ: стiхи̑ры пра́здника г҃, гла́съ д҃.

Подо́бенъ: Зва́нный свы́ше:

Предразори́вый держа́вꙋ сме́рти хрⷭ҇тѐ, сме́ртiю твое́ю, жи́знь пода́лъ є҆сѝ человѣ́кѡмъ, въ сла́вномъ воста́нiи твое́мъ, совоздви́гнꙋвый ро́дъ человѣ́ческiй, снизхожде́нiемъ твои́мъ. тѣ́мже благода́рственнꙋю хвалꙋ̀ тебѐ пое́мъ, пра́здникъ пра́зднꙋюще тридне́внагѡ и҆ свѣтоно́снагѡ твоегѡ̀ воскресе́нiѧ, во́ньже преполове́нiе всечестны́хъ ны́нѣ днíй на́мъ всѣ̑мъ просiѧ̀, i҆и҃се жизнода́вче, бл҃годѣ́телю дꙋ́шъ на́шихъ.

Пре́жде честна́гѡ крⷭ҇та̀ твоегѡ̀, и҆ стрⷭ҇ти, чꙋде́съ пресла̑внаѧ соверша́ѧй въ лю́дехъ, ꙗ҆́коже пи́сано є҆́сть посредѣ̀ пра́здника зако́ннагѡ ста́лъ є҆сѝ хрⷭ҇тѐ всеси́льне, и҆ всѣ̑мъ возопи́лъ є҆сѝ: а҆́ще кто̀ жа́ждетъ, ко мнѣ̀ самохо́тнѣ да прихо́дитъ, и҆ воды̀ бж҃е́ственныѧ пи́во да почерпе́тъ, и҆ жи́знєнныѧ во́ды: жи́зни бо во́дꙋ и҆ си̑лы премꙋ́дрости а҆́зъ всѣ̑мъ подаю̀, ꙗ҆́кѡ хотѧ̀ человѣ́кѡмъ ѹ҆подо́бихсѧ, ꙗ҆́кѡ чл҃вѣколю́бецъ.

Ꙗ҆́кѡ на ѻ҆дрѣ́ мѧ лежа́ща болѣ́зни, согрѣше́нiй мои́хъ, хрⷭ҇тѐ многоми́лостиве, и҆ разсла́блена ѹ҆десы̀, ꙗ҆́кѡ за вели́кꙋю человѣколю́бiѧ пꙋчи́нꙋ, человѣ́къ во́лею бы́въ, ны́нѣ неви́димѡ мѧ̀ ꙗ҆́коже разсла́бленнаго воздви́гни, и҆ стезѧ́ми бж҃е́ственныхъ за́повѣдей твои́хъ (л. рк҃в) тещѝ благопоспѣшѝ: и҆́же пре́жде стра́сти, лю́демъ сп҃се є҆вре́йскимъ, чꙋде́съ мно́жествы предстоѧ̀, ꙗ҆́кѡ бг҃ъ сы́й во́лею стра́ждеши пло́тiю.

И҆ мине́и г҃. Сла́ва: ст҃а́гѡ, а҆́ще є҆́сть: а҆́ще ли нѝ,

Сла́ва, и҆ ны́нѣ: пра́здника, гла́съ в҃:

Е҆гда̀ прише́лъ є҆сѝ во свѧти́лище хрⷭ҇тѐ бж҃е, преполови́вшꙋсѧ пра́здникꙋ, тогда̀ лю́ди ѹ҆чи́лъ є҆сѝ, вопiѧ̀: вѣ́рꙋѧй въ мѧ̀, а҆́ще и҆ ѹ҆́мретъ, жи́въ бꙋ́детъ. i҆ꙋде́є распыха́хꙋсѧ, съ фарiсе́и и҆ саддꙋке́и и҆ кни́жники, глаго́люще: кто́ є҆́сть се́й, и҆́же глаго́летъ хꙋлы̀; не помышлѧ́юще, ꙗ҆́кѡ ты̀ є҆сѝ пре́жде всѣ́хъ вѣ̑къ, со ѻ҆ц҃е́мъ и҆ дх҃омъ сла́вимый: бж҃е на́шъ, сла́ва тебѣ̀.

Прокíменъ днѐ.

На стiхо́внѣ стiхи́ра воскре́сна, гла́съ г҃:

Стра́стiю твое́ю хрⷭ҇тѐ, ѡ҆мрачи́вый со́лнце, и҆ свѣ́томъ твоегѡ̀ воскресе́нiѧ, просвѣти́вый всѧ́чєскаѧ, прiимѝ на́шꙋ вече́рнюю пѣ́снь чл҃вѣколю́бче.

Стíхъ: Къ тебѣ̀ возведо́хъ ѻ҆́чи моѝ:

Стiхи́ра а҆по́стольскаѧ: Во всю̀ зе́млю и҆зы́де вѣща́нiе ва́ше ст҃íи а҆пⷭ҇ли, i҆́дѡльскꙋю пре́лесть разори́сте, бг҃оразꙋ́мiе проповѣ́давше: се́й до́брый по́двигъ ва́шъ є҆́сть блаже́ннiи. тѣ́мже пое́мъ и҆ славосло́вимъ ва́шѧ па̑мѧти.

Стíхъ: Поми́лꙋй на́съ гдⷭ҇и, поми́лꙋй на́съ:

Мꙋ́чениченъ: Мꙋ́чєницы твоѝ гдⷭ҇и, вѣ́рою ѹ҆тве́рждшесѧ, наде́ждею ѹ҆крѣпи́вшесѧ, любо́вiю крⷭ҇та̀ твоегѡ̀ дꙋше́внѡ соедини́вшесѧ, вра́жiе мꙋчи́тельство разрꙋши́ша, и҆ ѹ҆лꙋчи́вше вѣнцы̀, со безпло́тными мо́лѧтсѧ ѡ҆ дꙋша́хъ на́шихъ. (л. рк҃в ѡ҆б.)

Сла́ва, и҆ ны́нѣ: гла́съ г҃. Ге́рмана:

Преполови́вшꙋсѧ пра́здникꙋ, сла́вимъ посредѣ̀ землѝ спасе́нiе содѣ́лавшаго. посредѣ̀ ѹ҆́бѡ двою̀ разбѡ́йникꙋ, живо́тъ на дре́вѣ ви́сѧше, и҆ хꙋ́лѧщемꙋ ѹ҆́бѡ молча́ше, вѣ́рꙋющемꙋ же вопiѧ́ше: дне́сь со мно́ю бꙋ́деши въ раѝ. сни́де во гро́бъ, плѣнѝ а҆́да, и҆ воскре́се тридне́венъ, спаса́ѧй дꙋ́шы на́шѧ.

Тропа́рь ст҃а́гѡ, а҆́ще є҆́сть: а҆́ще ли нѝ, то́чiю пра́здника.

Е҆ктенiа̀, и҆ ѿпꙋ́стъ.

Въ четверто́къ д҃-ѧ седми́цы по па́сцѣ, на ѹ҆́трени,

на Бг҃ъ гдⷭ҇ь: тропа́рь пра́здника три́жды.

По а҃-мъ стiхосло́вiи сѣда́ленъ, гла́съ г҃.

Подо́бенъ: Красотѣ̀ дѣ́вства:

Всѧ̑ человѣ̑ческаѧ воспрiи́мъ, всѧ̑ на́ша присво́ивъ, на крⷭ҇тѣ̀ пригвозди́тисѧ благоволи́лъ є҆сѝ тво́рче мо́й, сме́рть и҆зво́ливый претерпѣ́ти ꙗ҆́кѡ человѣ́къ, да человѣ́чество ѿ сме́рти и҆зба́виши ꙗ҆́кѡ бг҃ъ. тѣ́мже ꙗ҆́кѡ жизнода́вцꙋ вопiе́мъ тѝ: сла́ва хрⷭ҇тѐ воскресе́нiю твоемꙋ̀.

Стíхъ: Во всю̀ зе́млю и҆зы́де вѣща́нiе и҆́хъ:

А҆по́стѡлъ твои́хъ па́мѧть гдⷭ҇и, ѹ҆ѧсни́лъ є҆сѝ ꙗ҆́кѡ всеси́ленъ, занѐ ѹ҆крѣпи́лъ є҆сѝ и҆̀хъ, стра̑сти твоѧ̑ подража́ти: побѣди́ша мꙋ́жески велiа́ровꙋ си́лꙋ, тѣ́мже и҆ прiѧ́ша и҆сцѣле́нiй дарова̑нiѧ. тѣ́хъ моли́твами чл҃вѣколю́бче, ми́ръ пода́ждь лю́демъ твои́мъ. (л. рк҃г)

Стíхъ: Ди́венъ бг҃ъ во ст҃ы́хъ свои́хъ, бг҃ъ i҆и҃левъ.

Мꙋ́чениченъ: Ѡ҆бле́кшесѧ во всеѻрꙋ́жiе хрⷭ҇то́во, и҆ ѡ҆дѣ́ѧвшесѧ во ѻ҆рꙋ́жiе вѣ́ры, ѡ҆полчє́нiѧ вра̑жiѧ мꙋ́жески низложи́сте: ѹ҆се́рднѡ бо наде́ждею жи́зни, претерпѣ́сте всѧ̑ мꙋчи́телей прещє́нiѧ же и҆ ра̑ны. тѣ́мже и҆ вѣнцы̀ прiѧ́сте, мꙋ́чєницы хрⷭ҇то́вы, терпѣливодꙋ́шнiи.

Сла́ва, и҆ ны́нѣ: бг҃оро́диченъ:

Проро́цы проповѣ́даша, а҆по́столи наꙋчи́ша, мꙋ́чєницы и҆сповѣ́даша, и҆ мы̀ вѣ́ровахомъ, бцⷣꙋ тѧ̀ вои́стиннꙋ ст҃ꙋ́ю. тѣ́мже и҆ велича́емъ ржⷭ҇тво̀ твоѐ несказа́нное.

По в҃-мъ стiхосло́вiи сѣда́ленъ, гла́съ и҃.

Подо́бенъ: Премꙋ́дрости сло́ва:

Стоѧ̀ посредѣ̀ ст҃и́лища, преполовлѧ́ющꙋсѧ бж҃е́ственнѡ пра́здникꙋ, жа́ждай, взыва́лъ є҆сѝ, да грѧде́тъ ко мнѣ̀ и҆ пiе́тъ: пiѧ́й бо ѿ сеѧ̀ бж҃е́ственныѧ моеѧ̀ воды̀, рѣ́ки и҆зꙿ чре́ва и҆сточи́тъ велѣ́нiй мои́хъ, а҆ и҆́же вѣ́рꙋетъ въ мѧ̀, по́сланнаго ѿ бж҃е́ственнагѡ роди́телѧ, со мно́ю просла́витсѧ. сегѡ̀ ра́ди вопiе́мъ тѝ: сла́ва тебѣ̀ хрⷭ҇тѐ бж҃е, ꙗ҆́кѡ бога́тнѡ и҆злiѧ́лъ є҆сѝ во́ды твоегѡ̀ человѣколю́бiѧ рабѡ́мъ твои́мъ. [Два́жды].

Воскресе́нiе хрⷭ҇то́во: Ѱало́мъ н҃. Канѡ́нъ пра́здника со i҆рмосы̀ на и҃: и҆ мине́и на д҃. Конда́къ и҆ є҆ѯапостiла́рiй пра́здника.

На хвали́техъ стiхи̑ры ѻ҆смогла́сника, гла́съ г҃:

Во свѣ́тѣ твое́мъ влⷣко, ѹ҆́зримъ свѣ́тъ человѣколю́бче: воскре́слъ бо є҆сѝ и҆зꙿ ме́ртвыхъ, спасе́нiе ро́дꙋ человѣ́ческомꙋ да́рꙋѧй, да тѧ̀ тва́рь всѧ̀ славосло́витъ є҆ди́наго безгрѣ́шнаго, поми́лꙋй на́съ. [Два́жды.]

Хрⷭ҇тѡ́вы за́пѡвѣди непоро́чнѡ сохра́ншiи ст҃íи а҆пⷭ҇ли, (л. рк҃г ѡ҆б.) тꙋ́не прiѧ́сте, тꙋ́не подава́ете, и҆сцѣлѧ́юще стра̑сти дꙋ́шъ и҆ тѣле́съ на́шихъ. тѣ́мже и҆мꙋ́ще дерзнове́нiе, того̀ моли́те, поми́ловатисѧ дꙋша́мъ на́шымъ.

Ꙗ҆́кѡ свѣти̑ла въ мíрѣ сiѧ́ете, и҆ по сме́рти ст҃íи мч҃нцы, по́двигомъ до́брымъ подвиза́вшесѧ. тѣ́мже и҆мꙋ́ще дерзнове́нiе, хрⷭ҇та̀ моли́те, поми́ловатисѧ дꙋша́мъ на́шымъ.

Сла́ва, и҆ ны́нѣ, гла́съ д҃:

Гдⷭ҇и, пре́жде честна́гѡ твоегѡ̀ крⷭ҇та̀, пра́здникꙋ преполови́вшꙋсѧ, во ст҃и́лище вше́лъ є҆сѝ, i҆ꙋдє́и со дерзнове́нiемъ ѹ҆чѧ̀, мѡѷсе́емъ и҆ въ зако́нѣ тобо́ю законоположє́ннымъ, ѹ҆жаса́ющесѧ же хрⷭ҇тѐ твоеѧ̀ премꙋ́дрости неизрече́нномꙋ та́инствꙋ, є҆́же на тѧ̀ ропта́нiю въ себѣ̀ за́вистiю поꙋча́хꙋсѧ: ка́кѡ се́й вѣ́сть пи́смена не ѹ҆чи́всѧ; не вѣ́дѧще тебѐ сп҃са дꙋ́шъ на́шихъ.

На стiхо́внѣ стiхи̑ры, и҆́хже краегране́сiе:

Средопѧтдесѧ́тницы. Гла́съ в҃.

Подо́бенъ: До́ме є҆ѵфра́ѳовъ:

Ве́лiй є҆сѝ цр҃ю̀, и҆ ве́лiѧ твоѧ̀ держа́ва: вельмѝ бо ѡ҆бнища́въ, вели́кихъ дарова́нiй вселе́ннꙋю и҆спо́лнилъ є҆сѝ.

Стíхъ: Помѧнѝ со́нмъ тво́й, є҆го́же стѧжа́лъ є҆сѝ и҆спе́рва.

Ста́лъ є҆сѝ въ хра́мѣ и҆сточа́ѧ твоѧ̑ стрꙋи̑, пра́здникꙋ преполови́вшꙋсѧ, и҆ напаѧ́ѧ жа́ждꙋщыѧ бж҃е́ственною бл҃года́тiю, бл҃гоꙋтро́бне.

Стíхъ: Бг҃ъ же цр҃ь на́шъ пре́жде вѣ́ка:

Спасти́ мѧ восхотѣ́въ, воплоти́лсѧ є҆сѝ пресла́внѡ ѿ дв҃ы неискꙋсобра́чныѧ, и҆ посредѣ̀ хра́ма твоегѡ̀ благода́ть мнѣ̀ и҆сточи́лъ є҆сѝ. (л. рк҃д)

Сла́ва, и҆ ны́нѣ: гла́съ и҃. I҆ѡа́нна мона́ха:

Преполови́вшꙋсѧ пра́здникꙋ пре́жде стра́сти, и҆ сла́внагѡ воскрⷭ҇нiѧ твоегѡ̀ гдⷭ҇и, бы́лъ є҆сѝ ѹ҆чѧ̀ бл҃же во ст҃и́лищи непокори̑выѧ i҆ꙋдє́и, и҆ фарiсе́и, и҆ кни́жники, и҆ вопiѧ̀ къ ни́мъ: жа́ждай да грѧде́тъ ко мнѣ̀ и҆ пiе́тъ: вѣ́рꙋѧй въ мѧ̀, воды̀ жи́зни дх҃а бж҃е́ственнагѡ рѣ́ки потекꙋ́тъ ѿ чре́ва є҆гѡ̀: ѽ неизрече́нныѧ премꙋ́дрости твоегѡ̀ хвале́нiѧ! и҆́же всѧ̑ и҆сполнѧ́ѧй бж҃е на́шъ, сла́ва тебѣ̀.

Въ четверто́къ ве́чера,

на Гдⷭ҇и воззва́хъ: стiхи̑ры подо́бны пра́здника, г҃: и҆ мине́и г҃.

Пра́здника, гла́съ є҃. Подо́бенъ: Ра́дꙋйсѧ:

Ꙗ҆ви́сѧ свѣтоѧвле́нное и҆ кра́сное, сп҃сова воскрⷭ҇нiѧ дне́сь преполове́нiе всест҃о́е, ꙗ҆́кѡ полꙋ́дне свѣ́тлое, ѹ҆ѧснѧ́ющее мíръ бж҃е́ственными бл҃года́тьми хрⷭ҇то́ва воста́нiѧ, ѡ҆сiѧва́ющее чꙋдеса̀ нетлѣ́нiѧ, ѡ҆блистава́етъ зна́мєнiѧ, и҆ показꙋ́етъ на высотꙋ̀ вознесе́нiе, ꙗ҆влѧ́етъ многорачи́тельное дх҃а прише́ствiе, пѧтьдесѧ́тницы всечⷭ҇тны́ѧ свѣтлѣ́йшее торжество̀. тѣ́мже и҆ подае́тъ дꙋша́мъ на́шымъ ми́ръ и҆ ве́лiю ми́лость.

Ꙗ҆́кѡ бж҃е́ственныѧ сла́вы рѣка̀, пра́здникꙋ ны́нѣ преполови́вшꙋсѧ, гдⷭ҇ь стрꙋи̑ бл҃гоꙋтро́бiѧ всѣ̑мъ подава́ѧ, вопiе́тъ: жа́ждай да грѧде́тъ ко мнѣ̀, и҆ пiе́тъ те́плѣ. и҆сто́чникъ бо сострада́нiѧ, и҆ ми́лости пꙋчи́на са́мъ сы́й, и҆сточа́етъ мíрови ѡ҆ставле́нiе, ѡ҆мыва́етъ прегрѣшє́нiѧ, и҆ ѡ҆чища́етъ недꙋ́ги: спаса́етъ воскрⷭ҇нiе є҆гѡ̀ (л. рк҃д ѡ҆б.) пра́зднꙋющихъ, покрыва́етъ любо́вiю почита́ющихъ є҆́же со сла́вою вознесе́нiе є҆гѡ̀, и҆ подае́тъ дꙋша́мъ на́шымъ ми́ръ и҆ ве́лiю ми́лость.

Посредѣ̀ ст҃и́лища ста́въ, неѡпи́санный бг҃ъ же и҆ гдⷭ҇ь: бг҃ъ бо бѧ́ше є҆стество́мъ, а҆́ще и҆ на́съ ра́ди вочеловѣ́чивсѧ, ѡ҆пи́санъ ꙗ҆ви́сѧ тѣ́ломъ, всѣ́мъ и҆сточа́ше животѡ́чныѧ глаго́лы, всѣ̑мъ глаго́лѧ: дꙋ́шы ѡ҆чи́стите, и҆ зно́ѧ страсте́й ѡ҆хлади́те, да не ка́кѡ лиша́тсѧ питiѧ̀ человѣ́цы. бж҃е́ственнꙋю бо благода́ть да́рꙋю, безсме́ртнагѡ и҆ лꙋ́чшагѡ и҆ вы́шнѧгѡ црⷭ҇твiѧ, сопричасти́тисѧ мнѣ̀ созда́телю, и҆ просла́витисѧ.

Сла́ва, и҆ ны́нѣ: гла́съ s҃.

Пра́здникꙋ преполовлѧ́ющꙋсѧ твоегѡ̀ хрⷭ҇тѐ воскресе́нiѧ, и҆ бж҃е́ственнагѡ прише́ствiѧ ст҃а́гѡ твоегѡ̀ дх҃а, сше́дшесѧ чꙋде́съ твои́хъ воспѣва́емъ та̑инства: во́ньже низпослѝ на́мъ ве́лiю ми́лость.

На стiхо́внѣ стiхи̑ры ѻ҆смогла́сника, гла́съ г҃:

Дре́во преслꙋша́нiѧ мíрови сме́рть возрастѝ, дре́во же крⷭ҇та̀ живо́тъ и҆ нетлѣ́нiе. тѣ́мже тебѣ̀ покланѧ́емсѧ распе́ншемꙋсѧ гдⷭ҇ꙋ, да зна́менаетсѧ на на́съ свѣ́тъ лица̀ твоегѡ̀ гдⷭ҇и.

Стíхъ: Къ тебѣ̀ возведо́хъ ѻ҆́чи моѝ:

Твои́мъ крⷭ҇то́мъ хрⷭ҇тѐ сп҃се, сме́рти держа́ва разрꙋши́сѧ, и҆ дiа́волѧ пре́лесть ѹ҆праздни́сѧ: ро́дъ же чл҃вѣ́ческiй вѣ́рою спаса́емый, пѣ́снь тебѣ̀ всегда̀ прино́ситъ.

Стíхъ: Поми́лꙋй на́съ гдⷭ҇и, поми́лꙋй на́съ:

Мꙋ́чениченъ: Ве́лiѧ крⷭ҇та̀ твоегѡ̀ гдⷭ҇и си́ла: водрꙋзи́ бо сѧ на мѣ́стѣ, и҆ дѣ́йствꙋетъ въ мíрѣ, и҆ показа̀ ѿ (л. рк҃є) ры́барей а҆пⷭ҇лы, и҆ ѿ ꙗ҆зы̑къ мч҃нки, да мо́лѧтсѧ ѡ҆ дꙋша́хъ на́шихъ.

Сла́ва, и҆ ны́нѣ: гла́съ и҃. I҆ѡа́нна мона́ха:

Преполови́вшꙋсѧ пра́здникꙋ, пре́жде стрⷭ҇ти и҆ сла́внагѡ воскрⷭ҇нiѧ твоегѡ̀ гдⷭ҇и, бы́лъ є҆сѝ ѹ҆чѧ̀ бл҃же во ст҃и́лищи непокори̑выѧ i҆ꙋдє́и, и҆ фарiсе́и, и҆ кни́жники, и҆ вопiѧ̀ къ ни́мъ: жа́ждай да грѧде́тъ ко мнѣ̀ и҆ пiе́тъ, вѣ́рꙋѧй въ мѧ̀, воды̀ жи́зни, дх҃а бжⷭ҇твеннагѡ рѣ́ки потекꙋ́тъ ѿ чре́ва є҆гѡ̀. ѽ неизрече́нныѧ премꙋ́дрости твоегѡ̀ хвале́нiѧ! и҆́же всѧ̑ и҆сполнѧ́ѧй бж҃е на́шъ, сла́ва тебѣ̀.

Въ пѧто́къ преполове́нiѧ на ѹ҆́трени,

по а҃-мъ стiхосло́вiи, глаго́лемъ настоѧ́щыѧ сѣда́льны, гла́съ г҃.

Подо́бенъ: Красотѣ̀ дѣ́вства:

Крⷭ҇тъ и҆ сме́рть пострада́ти и҆зво́ливый, средѝ тва́ри се́й водрꙋзи́лъ є҆сѝ: є҆гда̀ бл҃говоли́лъ є҆сѝ сп҃се, тѣ́ло твоѐ пригвозди́ти, тогда̀ и҆ со́лнце лꙋчы̀ скры̀. сiѧ̑ и҆ разбо́йникъ зрѧ̀, на крⷭ҇тѣ̀ тѧ̀ воспѣ̀: помѧни́ мѧ, вопiѧ̀, сп҃се, и҆ вѣ́ровавъ прiѧ́тъ ра́й.

Стíхъ: Возноси́те гдⷭ҇а бг҃а на́шего:

Непостижи́мое распѧ́тiѧ, и҆ несказа́нное воста́нiѧ бг҃осло́вимъ вѣ́рнiи та́инство неизрече́нное: дне́сь бо сме́рть и҆ а҆́дъ ѹ҆праздни́сѧ, ро́дъ же человѣ́ческiй въ нетлѣ́нiе ѡ҆блече́сѧ. тѣ́мже благодарѧ́ще вопiе́мъ тѝ: сла́ва хрⷭ҇тѐ воста́нiю твоемꙋ̀.

Стíхъ: Ди́венъ бг҃ъ во ст҃ы́хъ свои́хъ, бг҃ъ i҆и҃левъ.

Мꙋ́чениченъ: Благодꙋ́шное терпѣ́нiѧ ва́шегѡ, побѣдѝ кѡ́зни sлонача́льнагѡ врага̀, страстоте́рпцы всехва́льнiи. (л. рк҃є ѡ҆б.) сегѡ̀ ра́ди вѣ́чнагѡ сподо́бистесѧ бл҃же́нства: но моли́тесѧ гдⷭ҇ви, хрⷭ҇толюби́выхъ люде́й спастѝ ста́до, мꙋ́чєницы сꙋ́ще и҆́стины.

Сла́ва, и҆ ны́нѣ, крⷭ҇тобг҃оро́диченъ:

Же́злъ си́лы стѧжа́вшiи крⷭ҇тъ сн҃а твоегѡ̀, бцⷣе, тѣ́мъ низлага́емъ врагѡ́въ шата̑нiѧ, любо́вiю тѧ̀ непреста́ннѡ велича́юще.

По в҃-мъ стiхосло́вiи сѣда́ленъ, гла́съ и҃.

Подо́бенъ: Премꙋ́дрости сло́ва:

Премꙋ́дрости во́дꙋ и҆ жи́зни и҆сточа́ѧ мíрови, всѣ́хъ сп҃се призыва́еши, почерпстѝ спасе́нiѧ во́ды. бжⷭ҇твенный бо зако́нъ тво́й прiи́мъ человѣ́къ, въ себѣ̀ ѹ҆гаша́етъ пре́лести ѹ҆́глiе. ѿѻнꙋ́дꙋже во вѣ́ки не вжа́ждетъ, ни преста́нетъ насыще́нiѧ твоегѡ̀, влⷣко цр҃ю̀ пренбⷭ҇ный. сегѡ̀ ра́ди сла́вимъ держа́вꙋ твою̀ хрⷭ҇тѐ бж҃е, прегрѣше́нiй ѡ҆ставле́нiе просѧ́ще, посла́ти бога́тнѡ рабѡ́мъ твои́мъ. [Два́жды.]

Воскрⷭ҇нiе хрⷭ҇то́во: Ѱало́мъ н҃. Канѡ́нъ пра́здника, со i҆рмосы̀ на и҃, и҆ мине́и на д҃. Конда́къ и҆ є҆ѯапостiла́рiй, пра́здника.

На хвали́техъ стiхи̑ры ѻ҆смогла́сника, повторѧ́юще а҃-ю, гла́съ г҃:

За́вистiю сла́дости и҆згна́нъ бы́хъ, паде́нiемъ пады́й лю́тымъ: но не презрѣ́лъ є҆сѝ влⷣко, воспрiи́мъ менѐ ра́ди є҆́же по мнѣ̀ распѧ́тiе, и҆ спаса́еши мѧ̀, въ сла́вꙋ вво́диши мѧ̀, и҆зба́вителю мо́й, сла́ва тебѣ̀.

Прiиди́те всѝ ꙗ҆зы́цы, ѹ҆разꙋмѣ́йте стра́шныѧ та́йны си́лꙋ: хрⷭ҇то́съ бо сп҃съ на́шъ, є҆́же въ нача́лѣ сло́во, распѧ́тсѧ на́съ ра́ди, и҆ во́лею погребе́сѧ, и҆ воскре́се и҆зꙿ ме́ртвыхъ, є҆́же спастѝ всѧ́чєскаѧ: томꙋ̀ поклони́мсѧ. (л. рк҃s)

Мꙋ́чениченъ:

Ст҃ы́хъ страстоте́рпцєвъ па́мѧть, прiиди́те лю́дiе всѝ почти́мъ, ꙗ҆́кѡ позо́ръ бы́вше а҆́гг҃лѡмъ и҆ человѣ́кѡмъ, побѣ́ды вѣне́цъ ѿ хрⷭ҇та̀ прiѧ́ша, и҆ мо́лѧтсѧ ѡ҆ дꙋша́хъ на́шихъ.

Сла́ва, и҆ ны́нѣ: гла́съ и҃:

Преполови́вшꙋсѧ пра́здникꙋ па́схи, въ хра́мъ вше́лъ є҆сѝ свѧти́лищный сп҃се на́шъ, и҆ ста́въ посредѣ̀ наро́да, ѹ҆чи́лъ є҆сѝ тѣ́хъ со дерзнове́нiемъ, и҆ глаго́лалъ є҆сѝ: а҆́зъ є҆́смь свѣ́тъ мíра, въ слѣ́дъ менѐ и҆ды́й не и҆́мать ходи́ти во тмѣ̀, но и҆мѣ́ти бꙋ́детъ свѣ́тъ безсме́ртныѧ жи́зни.

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

Ве́сь съ бг҃омъ сло́ве ты̀ сы́й, погиба́юща мѧ̀ хотѧ̀ и҆зꙿѧ́ти прегрѣше́нiй, соединѧ́ешисѧ мнѣ̀ человѣколю́бче.

Стíхъ: Помѧнѝ со́нмъ тво́й:

Преста̀ сѣ́нь: се́ бо мессíа посредѣ̀ пра́здника, бл҃года́ть ꙗ҆́коже дрꙋгꙋ́ю денни́цꙋ ѡ҆блиста̀.

Стíхъ: Бг҃ъ же цр҃ь на́шъ пре́жде вѣ́ка:

Прiиди́те благопокори́вѡ, живо́тныѧ воды̀ пи́ти возжелѣ́вшiи, вопiѧ́ше сп҃съ мо́й, и҆ пíйте благода́ть, бж҃е́ственнѡ веселѧ́щесѧ.

Сла́ва, и҆ ны́нѣ: гла́съ s҃:

Ѡ҆чи́стимъ помышле́нiй сокрѡ́вища, и҆ дꙋшє́внаѧ сiѧ̑нiѧ ѹ҆ѧсни́мъ, и҆ жи́знь ѹ҆́зримъ хрⷭ҇та̀ во ст҃и́лище прише́дша премно́жествомъ бл҃гости, да врага̀ побѣди́тъ, и҆ спасе́тъ ро́дъ на́шъ, стрⷭ҇тiю крⷭ҇та̀ и҆ воскресе́нiѧ. къ немꙋ́же возопiи́мъ: непостижи́ме гдⷭ҇и, сла́ва тебѣ̀. (л. рк҃s ѡ҆б.)

Въ пѧто́къ д҃-ѧ седми́цы по па́сцѣ, ве́чера,

ѻ҆бы́чнаѧ каѳíсма.

На Гдⷭ҇и воззва́хъ, стiхи̑ры пра́здника г҃. Гла́съ а҃.

Подо́бенъ: Нбⷭ҇ныхъ чинѡ́въ:

Творе́цъ всѣ́хъ и҆ жи́зни пода́тель, ѻ҆ц҃ꙋ̀ бж҃е́ственномꙋ соприсносꙋ́щное сло́во, во́лею ѿ дв҃ы пло́ть прiи́мъ, бы́въ человѣ́къ, неизрече́нныѧ премꙋ́дрости, ꙗ҆́кѡ бл҃гъ всѣ̑мъ и҆сточѝ ѹ҆чє́нiѧ.

Пра́здникꙋ преполови́вшꙋсѧ i҆ꙋде́йскомꙋ хрⷭ҇тѐ, во ст҃и́лищи предста́лъ є҆сѝ, зако́нꙋ влⷣка, ѹ҆чѧ̀ вла́стiю, и҆ кни́жники ѡ҆блича́ѧ, ꙗ҆́коже пи́сано є҆́сть, и҆ ѹ҆страша́ѧ премꙋ́дростiю слове́съ твои́хъ, и҆ чꙋде́съ показа́ньми.

Пода́тель премꙋ́дрости, и҆ до́брыхъ и҆злiѧ́тель, и҆злива́ѧй бж҃е́ствєнныѧ стрꙋи̑ ѿ и҆сто́чника приснотекꙋ́щагѡ, прiиди́те ко мнѣ̀, зове́тъ, во́дꙋ жи́зни жа́ждꙋщiи почерпи́те, и҆ рѣ́ки и҆зꙿ чре́ва ва́шегѡ, глаго́летъ, дарова́нiй бж҃е́ственныхъ потекꙋ́тъ.

И҆ мине́и г҃. Сла́ва: гла́съ а҃. I҆ѡа́нна мона́ха:

Пѧтдесѧ́тницы наста̀ дне́й преполове́нiе, въ не́мже хрⷭ҇то́съ ѡ҆бнажи́въ малови́днѡ бж҃е́ственнꙋю си́лꙋ, разсла́бленнаго стѧгнꙋ̀ сло́вомъ, того̀ ѿ ѻ҆дра̀ возста́вивъ, и҆ бг҃олѣ́пнѡ чꙋдотворѧ̀ въ зда́нномъ тѣ́лѣ, человѣ́кѡмъ дарова̀ вѣ́чный живо́тъ, и҆ ве́лiю ми́лость.

И҆ ны́нѣ: бг҃оро́диченъ, гла́съ г҃:

Ка́кѡ не диви́мсѧ, бг҃омꙋ́жномꙋ ржⷭ҇твꙋ̀ твоемꙋ̀ пречестна́ѧ; и҆скꙋше́нiѧ бо мꙋ́жескагѡ не прiе́мши (л. рк҃з) всенепоро́чнаѧ, родила̀ є҆сѝ безꙿ ѻ҆ц҃а̀ сн҃а пло́тiю, пре́жде вѣ́къ ѿ ѻ҆ц҃а̀ рожде́ннаго безꙿ мт҃ре: ника́коже претерпѣ́вшаго и҆змѣне́нiѧ, и҆лѝ смѣше́нiѧ, и҆лѝ раздѣле́нiѧ, но ѻ҆бою̀ сꙋщєствꙋ̀ сво́йство цѣ́ло сохра́ншаго. тѣ́мже мт҃и дв҃о влⷣчце, того̀ молѝ спасти́сѧ дꙋша́мъ, правосла́внѡ бцⷣꙋ и҆сповѣ́дающихъ тѧ̀.

На стiхо́внѣ стiхи̑ры ѻ҆смогла́сника. гла́съ г҃:

Твои́мъ крⷭ҇то́мъ хрⷭ҇тѐ сп҃се, сме́рти держа́ва разрꙋши́сѧ, и҆ дiа́волѧ пре́лесть ѹ҆праздни́сѧ: ро́дъ же человѣ́ческiй вѣ́рою спаса́емый, пѣ́снь тебѣ̀ всегда̀ прино́ситъ.

Стíхъ: Гдⷭ҇ь воцари́сѧ, въ лѣ́потꙋ ѡ҆блече́сѧ.

Просвѣти́шасѧ всѧ́чєскаѧ, воскресе́нiемъ твои́мъ гдⷭ҇и, и҆ ра́й па́ки ѿве́рзесѧ, всѧ́ же тва́рь восхвалѧ́ющи тѧ̀, пѣ́снь тебѣ̀ всегда̀ прино́ситъ.

Стíхъ: И҆́бо ѹ҆твердѝ вселе́ннꙋю:

Сла́влю ѻ҆ц҃а̀ и҆ сн҃а си́лꙋ, и҆ дх҃а ст҃а́гѡ пою̀ вла́сть, нераздѣ́льное, несозда́нное бж҃ество̀, трⷪ҇цꙋ є҆диносꙋ́щнꙋю, ца́рствꙋющꙋю въ вѣ́къ вѣ́ка.

Стíхъ: До́мꙋ твоемꙋ̀ подоба́етъ ст҃ы́нѧ:

Стра́стiю твое́ю хрⷭ҇тѐ, ѡ҆мрачи́вый со́лнце, и҆ свѣ́томъ твоегѡ̀ воскресе́нiѧ, просвѣти́вый всѧ́чєскаѧ, прiимѝ на́шꙋ вече́рнюю пѣ́снь человѣколю́бче.

Сла́ва, и҆ ны́нѣ: гла́съ а҃:

Во ст҃и́лище прише́лъ є҆сѝ премꙋ́дросте бж҃iѧ, преполовлѧ́ющꙋсѧ пра́здникꙋ, ѹ҆чѧ̀ и҆ ѡ҆блича́ѧ непокори̑выѧ i҆ꙋдє́и, фарiсе́и и҆ кни́жники, и҆ вопiѧ̀ со дерзнове́нiемъ къ ни́мъ: жа́ждай да грѧде́тъ ко мнѣ̀, и҆ пiе́тъ во́дꙋ живо́тнꙋю. и҆ не вжа́ждетъ въ вѣ́къ. вѣ́рꙋѧй мое́й (л. рк҃з ѡ҆б.) бла́гости, рѣ́ки потекꙋ́тъ и҆зꙿ чре́ва є҆гѡ̀ жи́зни вѣ́чныѧ. ѽ бла́гости и҆ благоꙋтро́бiѧ твоегѡ̀ хрⷭ҇тѐ бж҃е на́шъ, сла́ва тебѣ̀.

Тропа́рь пра́здника. И҆ ѿпꙋ́стъ.

Въ сꙋббѡ́тꙋ д҃-ѧ седми́цы по па́сцѣ, на ѹ҆́трени.

По а҃-мъ стiхосло́вiи сѣда́льны воскре́сны, гла́съ г҃:

Хрⷭ҇то́съ ѿ ме́ртвыхъ воста̀, нача́токъ ѹ҆со́пшихъ, перворожде́нъ тва́ри, и҆ содѣ́тель всѣ́хъ бы́вшихъ, и҆стлѣ́вшее є҆стество̀ ро́да на́шегѡ въ себѣ̀ само́мъ ѡ҆бновѝ: не ктомꙋ̀ сме́рте ѡ҆блада́еши, и҆́бо всѣ́хъ влⷣка держа́вꙋ твою̀ разрꙋшѝ.

Стíхъ: Воскреснѝ гдⷭ҇и бж҃е мо́й:

Пло́тiю сме́рти вкꙋси́вый гдⷭ҇и, го́ресть сме́рти пресѣ́клъ є҆сѝ воста́нiемъ твои́мъ, и҆ чл҃вѣ́ка на ню̀ ѹ҆крѣпи́вый, пе́рвыѧ клѧ́твы ѡ҆долѣ́нiе призыва́ѧ: защи́тниче жи́зни на́шеѧ, хрⷭ҇тѐ бж҃е, сла́ва тебѣ̀.

Сла́ва, и҆ ны́нѣ: бг҃оро́диченъ:

Тѧ̀ хода́тайствовавшꙋю спасе́нiе ро́да на́шегѡ воспѣва́емъ бцⷣе дв҃о: пло́тiю бо ѿ тебѐ воспрiѧ́тою сн҃ъ тво́й, и҆ бг҃ъ на́шъ, кресто́мъ воспрiи́мъ стра́сть, и҆зба́ви на́съ ѿ тлѝ, ꙗ҆́кѡ чл҃вѣколю́бецъ.

По в҃-мъ стiхосло́вiи, сѣда́ленъ гла́съ и҃.

Подо́бенъ: Премꙋ́дрости:

Пра́здникꙋ преполови́вшꙋсѧ зако́нномꙋ, бы́лъ є҆сѝ ѹ҆чѧ̀ сп҃се мо́й во свѧти́лищи, и҆ ѡ҆блича́ѧ безꙋ́мiе невѣ́рныхъ є҆вре́євъ, и҆ вопiѧ̀ къ наро́дѡмъ бж҃е́ственнымъ гла́сомъ, (л. рк҃и) ꙗ҆́кѡ чл҃вѣколю́бецъ: жа́ждай, взыва́лъ є҆сѝ, да грѧде́тъ ко мнѣ̀ и҆ пiе́тъ. тѣ́мже ѡ҆бѣща́лъ є҆сѝ вѣ́рꙋющымъ пода́ти весе́лiѧ во́ды ѿ и҆сто́чника нетлѣ́ннагѡ. сегѡ̀ ра́ди вопiе́мъ тѝ: низпослѝ хрⷭ҇тѐ бж҃е дх҃а твоего̀ ст҃а́го, и҆ спасѝ на́съ, ꙗ҆́кѡ є҆ди́нъ є҆сѝ многоми́лостивый. [Два́жды.]

Воскресе́нiе хрⷭ҇то́во: Ѱало́мъ н҃. Канѡ́ны пра́здника, со i҆рмосы̀ на s҃, и҆ ст҃а́гѡ ѻ҆би́тели на д҃, и҆ мине́и на д҃. Конда́къ, и҆ є҆ѯапостiла́рiй пра́здника.

На хвали́техъ поста́вимъ стiхѝ д҃, и҆ пое́мъ стiхи̑ры воскре́сны, гла́съ г҃:

Прiиди́те всѝ ꙗ҆зы́цы, ѹ҆разꙋмѣ́йте стра́шныѧ та́йны си́лꙋ: хрⷭ҇то́съ бо сп҃съ на́шъ, є҆́же въ нача́лѣ сло́во, распѧ́тсѧ на́съ ра́ди, и҆ во́лею погребе́сѧ, и҆ воскре́се и҆зꙿ ме́ртвыхъ, є҆́же спастѝ всѧ́чєскаѧ, томꙋ̀ поклони́мсѧ.

Повѣ́даша всѧ̑ чꙋдеса̀ стра́жiе твоѝ гдⷭ҇и: но собо́ръ сꙋеты̀ и҆спо́лни мздо́ю десни́цꙋ и҆́хъ, скры́ти мнѧ́ше воскрⷭ҇нiе твоѐ, є҆́же мíръ сла́витъ: поми́лꙋй на́съ.

Ра́дости всѧ̑ и҆спо́лнишасѧ, воскресе́нiѧ и҆скꙋ́съ прiи́мшѧ. марíа бо магдали́на ко гро́бꙋ прiи́де, и҆ ѡ҆брѣ́те а҆́гг҃ла на ка́мени сѣдѧ́ща, ри́зами блиста́ющасѧ, и҆ глаго́люща: что̀ и҆́щете жива́гѡ съ ме́ртвыми; нѣ́сть здѣ̀, но воста̀, ꙗ҆́коже речѐ, предварѧ́ѧ вы̀ въ галiле́и.

Во свѣ́тѣ твое́мъ влⷣко, ѹ҆́зримъ свѣ́тъ чл҃вѣколю́бче: воскре́слъ бо є҆сѝ и҆зꙿ ме́ртвыхъ, спасе́нiе ро́дꙋ человѣ́ческомꙋ да́рꙋѧй, да тѧ̀ всѧ̀ тва́рь славосло́витъ є҆ди́наго безгрѣ́шнаго: поми́лꙋй на́съ.

Сла́ва, и҆ ны́нѣ: гла́съ д҃. А҆нато́лiа:

Просвѣти́вшесѧ бра́тiе воскресе́нiемъ сп҃са хрⷭ҇та̀, и҆ (л. рк҃и) дости́гше преполове́нiѧ пра́здника влⷣчнѧ, прiи́скреннѡ сохрани́мъ за́пѡвѣди бж҃iѧ, да досто́йни бꙋ́демъ и҆ вознесе́нiе пра́здновати, и҆ прише́ствiе полꙋчи́ти ст҃а́гѡ дх҃а.

На стiхо́внѣ стiхи̑ры подо́бны, гла́съ в҃: До́ме є҆ѵфра́ѳовъ:

Текꙋ́щiй и҆сто́чникъ твоеѧ̀ премꙋ́дрости, во́дꙋ дꙋхо́внꙋю и҆сточа́етъ, ю҆́же пiю́ще, догма̑тъ бж҃е́ственныхъ и҆сполнѧ́емсѧ.

Стíхъ: Помѧнѝ со́нмъ тво́й:

Ѹ҆ѧзвлѧ́шесѧ лю́тый є҆вре́йскiй ро́дъ вои́стиннꙋ, слы́ша тѧ̀ сло́ве, наꙋча́юща наро́ды спаси́тельнымъ ѹ҆че́нiемъ.

Стíхъ: Бг҃ъ же цр҃ь на́шъ, пре́жде вѣ́ка:

Прише́лъ є҆сѝ содѣ́телю на сiѡ́нъ, и҆ ста́лъ є҆сѝ посредѣ̀ люде́й твои́хъ, и҆ лю́демъ да́лъ є҆сѝ благода́ть спаси́тельнꙋю.

Сла́ва, и҆ ны́нѣ: гла́съ д҃:

Гдⷭ҇и, пре́жде честна́гѡ твоегѡ̀ крⷭ҇та̀, пра́здникꙋ преполови́вшꙋсѧ, во свѧти́лище вше́лъ є҆сѝ, i҆ꙋдє́и со дерзнове́нiемъ ѹ҆чѧ̀, мѡѷсе́емъ и҆ въ зако́нѣ тобо́ю законоположє́ннымъ. ѹ҆жаса́ющесѧ же хрⷭ҇тѐ твоеѧ̀ премꙋ́дрости неизрече́нномꙋ та́инствꙋ, є҆́же на тѧ̀ ропта́нiю въ себѣ̀ за́вистiю поꙋча́хꙋсѧ. ка́кѡ се́й вѣ́сть пи́смена не ѹ҆чи́всѧ; не вѣ́дѧще тебѐ сп҃са дꙋ́шъ на́шихъ.

На лiтꙋргíи блажє́нна, пѣ́снь є҃. И҆ прокíменъ пра́здника. А҆пⷭ҇лъ дѣѧ́нiй, зача́ло к҃ѳ: Возложѝ и҆́рѡдъ ца́рь рꙋ́цѣ: А҆ллилꙋ́iа, пра́здника. Е҆ѵⷢ҇лiе i҆ѡа́нна, зача́ло л҃а: Речѐ гдⷭ҇ь къ вѣ́ровавшымъ є҆мꙋ̀ i҆ꙋде́ѡмъ: Прича́стный пра́здника.


