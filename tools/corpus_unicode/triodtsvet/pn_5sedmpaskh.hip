 OCR:

 Библиотека святоотеческой литературы

 http://orthlib.ru



(л. рм҃д ѡ҆б.)

Въ недѣ́лю самарѧны́ни ве́чера,

на Гдⷭ҇и воззва́хъ: поста́вимъ стiхѡ́въ s҃. И҆ пое́мъ стiхи̑ры преполове́нiю, г҃. Гла́съ є҃.

Подо́бенъ: Ра́дꙋйсѧ по́стникѡмъ:

Ꙗ҆ви́сѧ свѣтоѧвле́нное и҆ кра́сное сп҃сова воскрⷭ҇нiѧ дне́сь преполове́нiе всест҃о́е, ꙗ҆́кѡ полꙋ́дне свѣ́тлое, ѹ҆ѧснѧ́ющее мíръ бж҃е́ственными бл҃года́тьми хрⷭ҇то́ва воста́нiѧ, ѡ҆сiѧ́ющее чꙋдеса̀ нетлѣ́нiѧ, ѡ҆блистава́етъ зна́мєнiѧ, и҆ показꙋ́етъ на высотꙋ̀ вознесе́нiе, ꙗ҆влѧ́етъ многорачи́тельное дх҃а прише́ствiе, пѧтьдесѧ́тницы всечⷭ҇тны́ѧ свѣтлѣ́йшее торжество̀. тѣ́мже и҆ подае́тъ дꙋша́мъ на́шымъ ми́ръ, и҆ ве́лiю ми́лость.

Ꙗ҆́кѡ бж҃е́ственныѧ сла́вы рѣка̀, пра́здникꙋ ны́нѣ преполови́вшꙋсѧ, гдⷭ҇ь стрꙋи̑ благоꙋтро́бiѧ всѣ̑мъ подава́ѧй, вопiе́тъ: жа́ждай да грѧде́тъ ко мнѣ̀, и҆ пiе́тъ те́плѣ. и҆сто́чникъ бо сострада́нiѧ, и҆ ми́лости пꙋчи́на са́мъ сы́й, и҆сточа́етъ мíрови ѡ҆ставле́нiе, ѡ҆мыва́етъ прегрѣшє́нiѧ, и҆ ѡ҆чища́етъ недꙋ́ги: спаса́етъ воскресе́нiе є҆гѡ̀ пра́зднꙋющихъ, покрыва́етъ любо́вiю почита́ющихъ є҆́же со сла́вою вознесе́нiе є҆гѡ̀, и҆ подае́тъ дꙋша́мъ на́шымъ ми́ръ, и҆ ве́лiю ми́лость.

Посредѣ̀ ст҃и́лища ста́въ, неѡпи́санный бг҃ъ же и҆ гдⷭ҇ь: бг҃ъ бо бѧ́ше є҆стество́мъ, а҆́ще и҆ на́съ ра́ди вочеловѣ́чивсѧ, ѡ҆пи́санъ ꙗ҆ви́сѧ тѣ́ломъ, всѣ̑мъ и҆сточа́ше животѡ́чныѧ глаго́лы, всѣ̑мъ глаго́лѧ: дꙋ́шы ѡ҆чи́стите, и҆ (л. рм҃є) зно́й страсте́й ѡ҆хлади́те, да не ка́кѡ лиша́тсѧ питiѧ̀ человѣ́цы: бж҃е́ственнꙋю бо благода́ть да́рꙋю безсме́ртнагѡ и҆ лꙋ́чшагѡ и҆ вы́шнѧгѡ црⷭ҇твiѧ: сопричасти́тисѧ мнѣ̀ созда́телю, и҆ просла́витисѧ.

И҆ мине́и, г҃. Сла́ва, и҆ ны́нѣ: гла́съ и҃:

Преполови́вшꙋсѧ пра́здникꙋ пре́жде стра́сти, и҆ сла́внагѡ воскрⷭ҇нiѧ твоегѡ̀ гдⷭ҇и, бы́лъ є҆сѝ ѹ҆чѧ̀ бл҃же, во ст҃и́лищи непокори̑выѧ i҆ꙋдє́и, и҆ фарiсє́и, и҆ кни́жники, и҆ вопiѧ̀ къ ни́мъ: жа́ждай да грѧде́тъ ко мнѣ̀ и҆ пiе́тъ: вѣ́рꙋѧй въ мѧ̀, воды̀ жи́зни, дх҃а бж҃е́ственнагѡ, рѣ́ки потекꙋ́тъ ѿ чре́ва є҆гѡ̀. ѽ неизрече́нныѧ премꙋ́дрости твоегѡ̀ хвале́нiѧ! и҆́же всѧ̑ и҆сполнѧ́ѧй бж҃е на́шъ, сла́ва тебѣ̀.

На стiхо́внѣ, стiхи̑ры ѻ҆смогла́сника, гла́съ д҃:

Животворѧ́щемꙋ твоемꙋ̀ крⷭ҇тꙋ̀, непреста́ннѡ кла́нѧющесѧ хрⷭ҇тѐ бж҃е, тридне́вное воскрⷭ҇нiе твоѐ сла́вимъ: тѣ́мъ бо ѡ҆бнови́лъ є҆сѝ и҆стлѣ́вшее человѣ́ческое є҆стество̀ всеси́льне, и҆ и҆́же на нб҃са̀ восхо́дъ ѡ҆бнови́лъ є҆сѝ на́мъ, ꙗ҆́кѡ є҆ди́нъ бл҃гъ и҆ чл҃вѣколю́бецъ.

Стíхъ: Къ тебѣ̀ возведо́хъ ѻ҆́чи моѝ:

Хотѣ́хъ слеза́ми ѡ҆мы́ти мои́хъ грѣхѡ́въ гдⷭ҇и, рꙋкописа́нiе и҆ про́чее живота̀ моегѡ̀ покаѧ́нiемъ бл҃гоꙋгоди́ти тебѣ̀: но вра́гъ льсти́тъ мѧ̀ и҆ бо́ретъ дꙋ́шꙋ мою̀. гдⷭ҇и, пре́жде да́же до конца̀ не поги́бнꙋ, спаси́ мѧ.

Стíхъ: Поми́лꙋй на́съ гдⷭ҇и, поми́лꙋй на́съ:

Мꙋ́чениченъ: Прославлѧ́ѧйсѧ въ па́мѧтехъ ст҃ы́хъ твои́хъ хрⷭ҇тѐ бж҃е, ѿ ни́хъ ѹ҆моле́нъ быва́ѧ, низпослѝ на́мъ ве́лiю млⷭ҇ть. (л. рм҃є ѡ҆б.)

Сла́ва, и҆ ны́нѣ: гла́съ s҃:

Пра́здникꙋ преполови́вшꙋсѧ, твоегѡ̀ хрⷭ҇тѐ воскресе́нiѧ, и҆ бж҃е́ственнагѡ прише́ствiѧ ст҃а́гѡ твоегѡ̀ дх҃а, сше́дшесѧ чꙋде́съ твои́хъ воспѣва́емъ та̑инства: во́ньже низпослѝ на́мъ ве́лiю ми́лость.

Тропа́рь пра́здника: Преполови́вшꙋсѧ пра́здникꙋ: И҆ ѿпꙋ́стъ.

Въ понедѣ́льникъ є҃-ѧ седми́цы по па́сцѣ, на ѹ҆́трени,

на Бг҃ъ гдⷭ҇ь: тропа́рь пра́здника преполове́нiѧ.

По а҃-мъ стiхосло́вiи, сѣда́ленъ, гла́съ д҃:

Воззрѣ́вше на гро́бный вхо́дъ, и҆ пла́мене а҆́гг҃льскагѡ не терпѧ́ще мѷронѡ́сицы, съ тре́петомъ дивлѧ́хꙋсѧ глаго́люще: є҆да̀ ѹ҆кра́десѧ ѿве́рзый разбо́йникꙋ ра́й; є҆да́ ли воста̀, и҆́же и҆ пре́жде стрⷭ҇ти проповѣ́давый воста́нiе; вои́стиннꙋ воскре́се хрⷭ҇то́съ, сꙋ́щымъ во а҆́дѣ подаѧ̀ живо́тъ и҆ воскресе́нiе.

Стíхъ: Гдⷭ҇и, да не ꙗ҆́ростiю твое́ю ѡ҆бличи́ши менѐ.

Смире́ннꙋю дꙋ́шꙋ мою̀ посѣтѝ гдⷭ҇и, во грѣсѣ́хъ житiѐ всѐ и҆жди́вшꙋю, и҆ ꙗ҆́коже блꙋдни́цꙋ прiими́ мѧ сп҃се, и҆ спаси́ мѧ.

Стíхъ: Ди́венъ бг҃ъ во ст҃ы́хъ свои́хъ, бг҃ъ i҆и҃левъ.

Мꙋ́чениченъ: Дне́сь а҆́гг҃льскаѧ вѡ́инства, въ па́мѧть страстоте́рпцєвъ прiидо́ша, вѣ́рныхъ мы̑сли просвѣти́ти, и҆ вселе́ннꙋю благода́тiю ѹ҆ѧсни́ти: тѣ́ми бж҃е, ѹ҆моле́нъ быва́ѧ, да́рꙋй на́мъ ве́лiю ми́лость. (л. рм҃s)

Сла́ва и҆ ны́нѣ: бг҃оро́диченъ:

Стѣна̀ непобори́маѧ на́мъ хрiстiа́нѡмъ є҆сѝ бцⷣе дв҃о: къ тебѣ́ бо прибѣга́юще невреди́ми пребыва́емъ, и҆ па́ки согрѣша́юще и҆́мамы тѧ̀ моли́твенницꙋ. тѣ́мъ бл҃годарѧ́ще вопiе́мъ тѝ: ра́дꙋйсѧ бл҃года́тнаѧ, гдⷭ҇ь съ тобо́ю.

По в҃-мъ стiхосло́вiи сѣда́ленъ, гла́съ и҃. Подо́бенъ:

Премꙋ́дрость сло́во ѻ҆́ч҃ее, и҆́же и҆ да́вый а҆пⷭ҇лѡмъ глаго́лъ бж҃iй, проповѣ́дати концє́мъ, є҆́же на зе́млю є҆гѡ̀ прише́ствiе, ѿ преле́стникѡвъ є҆вре́євъ неи́стовствомъ досажда́емь быва́ше, бѣснꙋ́ѧйсѧ и҆ преле́стникъ гро́знѡ ѹ҆ничижа́емь, и҆́же неsло́бивѡ къ ни́мъ вопiѧ́ше: не сꙋди́те на мѧ̀ сꙋ́дъ несꙋди́маго беззако́ннiи. къ немꙋ̀ ѹ҆́бѡ возопiи́мъ: человѣколю́бче хрⷭ҇тѐ бж҃е, прегрѣше́нiй ѡ҆ставле́нiе низпослѝ, воспѣва́ющымъ вѣ́рою безприкла́днꙋю сла́вꙋ твою̀. [Два́жды.]

Воскресе́нiе хрⷭ҇то́во: Ѱало́мъ н҃. Канѡ́нъ пра́здника, со i҆рмосы̀ на и҃, и҆ мине́и на д҃. Конда́къ, и҆ свѣти́ленъ пра́здника.

На хвали́техъ поста́вимъ стiхѝ д҃, и҆ пое́мъ стiхи́рꙋ воскре́снꙋ, гла́съ д҃:

Крⷭ҇тъ претерпѣ́вый и҆ сме́рть, и҆ воскресы́й и҆зꙿ ме́ртвыхъ всеси́льне гдⷭ҇и, сла́вимъ твоѐ воскресе́нiе.

Ѻ҆вча̀ є҆́смь слове́снагѡ твоегѡ̀ ста́да, и҆ къ тебѣ̀ прибѣга́ю па́стырю до́бромꙋ, взыщѝ менѐ заблꙋ́ждшаго бж҃е, и҆ поми́лꙋй мѧ̀.

Мꙋ́чениченъ:

Кто̀ не ѹ҆жаса́етсѧ зрѧ̀ ст҃íи мꙋ́чєницы, по́двигъ до́брый, и҆́мже подвиза́стесѧ; ка́кѡ въ тѣ́лѣ сꙋ́ще безпло́тнаго врага̀ побѣди́сте, хрⷭ҇та̀ и҆сповѣ́давше, и҆ крⷭ҇то́мъ (л. рм҃s ѡ҆б.) воѡрꙋжи́вшесѧ. тѣ́мже досто́йнѡ ꙗ҆ви́стесѧ бѣсѡ́мъ прогони́телiе, и҆ ва́рварѡмъ побѣди́телiе: непреста́ннѡ моли́тесѧ, спасти́сѧ дꙋша́мъ на́шымъ.

Сла́ва, и҆ ны́нѣ: гла́съ и҃:

Преполови́вшꙋсѧ пра́здникꙋ па́схи, въ хра́мъ вше́лъ є҆сѝ ст҃и́лищный, сп҃се на́шъ, и҆ ста́въ посредѣ̀ наро́да ѹ҆чи́лъ є҆сѝ тѣ́хъ съ дерзнове́нiемъ, и҆ глаго́лалъ є҆сѝ: а҆́зъ є҆́смь свѣ́тъ мíра, въ слѣ́дъ менѐ и҆ды́й, не и҆́мать ходи́ти во тмѣ̀, но и҆мѣ́ти бꙋ́детъ свѣ́тъ безсме́ртныѧ жи́зни.

На стiхо́внѣ стiхи̑ры, гла́съ в҃:

Подо́бенъ: До́ме є҆ѵфра́ѳовъ:

Прекло́нь нб҃са̀, сше́лъ є҆сѝ сп҃се мо́й, и҆ пло́ть ѿ дв҃ы кромѣ̀ преложе́нiѧ прiѧ́лъ є҆сѝ, и҆сточа́ѧ мнѣ̀ ѡ҆ставле́нiе.

Стíхъ: Бг҃ъ же цр҃ь на́шъ пре́жде вѣ́ка:

Ве́сь въ бз҃ѣ сло́ве ты̀ є҆сѝ, погиба́юща мѧ̀ хотѧ̀ и҆зꙿѧ́ти ѿ прегрѣше́нiй, соединѧ́ешисѧ мнѣ̀, чл҃вѣколю́бче.

Стíхъ: Помѧнѝ со́нмъ тво́й, є҆го́же стѧжа́лъ є҆сѝ и҆спе́рва:

Ты̀ прише́лъ є҆сѝ цр҃ю̀, премꙋ́дросте вели́каѧ, и҆́мже ѻ҆ц҃ъ мíръ сотворѝ премꙋ́дрѡ, со ст҃ы́мъ дх҃омъ.

Сла́ва, и҆ ны́нѣ: гла́съ и҃:

Ѡ҆чи́стимъ помышле́нiй сокрѡ́вища, и҆ дꙋшє́внаѧ сiѧ̑нiѧ просвѣти́мъ, и҆ жи́знь ѹ҆́зримъ хрⷭ҇та̀, во ст҃и́лище прише́дша, премно́жествомъ бл҃гости, да врага̀ побѣди́тъ, и҆ спасе́тъ ро́дъ на́шъ, стрⷭ҇тiю крⷭ҇та̀ и҆ воскрⷭ҇нiѧ. къ немꙋ́ же возопiи́мъ: непостижи́ме гдⷭ҇и, сла́ва тебѣ̀. (л. рм҃з)