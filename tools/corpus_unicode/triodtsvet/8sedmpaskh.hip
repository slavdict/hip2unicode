 OCR:

 Библиотека святоотеческой литературы

 http://orthlib.ru



(л. сѯ҃г)

Въ понедѣ́льникъ ве́чера,

На Гдⷭ҇и воззва́хъ: поста́вимъ стiхѡ́въ, s҃: и҆ пое́мъ стiхи̑ры подо́бны, гла́съ а҃. Подо́бенъ: Нбⷭ҇ныхъ чинѡ́въ:

Ны́нѣ ѡ҆бновлѧ́ютсѧ ꙗ҆зы́цы вели́чiи бж҃iими, и҆новѣща́нными словесы̀, ꙗ҆́кѡ въ ви́дѣ ѻ҆́гненномъ, во ѹ҆вѣре́нiе всѣ́хъ сꙋ́щихъ на землѝ, повѣ́дати ꙗ҆снѣ́йши, ны́нѣ зна́менiе ꙗ҆зы́кѡмъ вои́стиннꙋ спасе́нiе прише́лъ є҆сѝ.

Ю҆́же низпосла́ти ѡ҆бѣща́лъ є҆сѝ ѹ҆ченикѡ́мъ твои̑мъ хрⷭ҇тѐ съ высоты̀ си́лꙋ, и҆спо́лнивый, посыла́еши ст҃а́го твоего̀ дх҃а, показа́вый на́мъ, ꙗ҆́кѡ ты̀ є҆сѝ и҆́стина, и҆ на тѧ̀ ѹ҆пова́ющiи бл҃же, вои́стиннꙋ не посрамлѧ́ютсѧ.

Предꙿѡбѣща́нiе и҆спо́лнивый, твоего̀ ѹ҆тѣ́шителѧ, ꙗ҆́кѡ во ѻ҆́гненныхъ ѧ҆зы́цѣхъ посла́лъ є҆сѝ мíрꙋ, всѣ́хъ грѣхѝ бж҃е́ственнымъ ѻ҆гне́мъ слiѧ́ти, и҆ да́ти на́мъ є҆́же къ немꙋ̀ ѻ҆бще́нiе и҆́стинное, вѣ́рнѡ бг҃осло́вѧщымъ є҆го̀.

И҆ мине́и, г҃. Сла́ва, и҆ ны́нѣ: гла́съ а҃:

Пѧтдесѧ́тницꙋ пра́зднꙋимъ, и҆ дх҃а прише́ствiе, и҆ предложе́нiе ѡ҆бѣща́нiѧ, и҆ наде́жды и҆сполне́нiе, и҆ та́инство є҆ли́ко, ꙗ҆́кѡ вели́ко же и҆ че́стно. тѣ́мже вопiе́мъ тѝ: содѣ́телю всѣ́хъ, гдⷭ҇и сла́ва тебѣ̀.

На стiхо́внѣ стiхи̑ры, гла́съ в҃.

Подо́бенъ: До́ме є҆ѵфра́ѳовъ:

Дѣ́ломъ ѹ҆ченикѡ́мъ, ꙗ҆́коже ѡ҆бѣща́лъ є҆сѝ сло́ве, посла́лъ є҆сѝ бж҃е́ственнаго и҆ ст҃а́го твоего̀ дх҃а, и҆ сiѧ̑ просвѣти́лъ є҆сѝ. (л. сѯ҃г ѡ҆б.)

Стíхъ: Се́рдце чи́сто сози́жди во мнѣ̀ бж҃е:

Внеза́пꙋ съ нб҃сѐ а҆по́столы всѧ̑ бж҃е́ственнагѡ ѹ҆тѣ́шителѧ си́ла, всемꙋ́дры и҆ бг҃осло́вны показа̀.

Стíхъ: Не ѿве́ржи менѐ ѿ лица̀ твоегѡ̀:

Ро́дъ и҆норо́дныхъ, слы́шаще недоꙋмѣва́хꙋсѧ, ѧ҆зы́ки свои́ми, бж҃е́ствєнныѧ а҆по́столы, трⷪ҇цꙋ велича́ющыѧ.

Сла́ва, и҆ ны́нѣ: гла́съ а҃:

Ѧ҆зы́ками и҆норо́дныхъ ѡ҆бнови́лъ є҆сѝ хрⷭ҇тѐ, твоѧ̑ ѹ҆ченикѝ, да тѣ́ми тѧ̀ проповѣ́дѧтъ безсме́ртнаго сло́ва и҆ бг҃а, подаю́щаго дꙋша́мъ на́шымъ ве́лiю ми́лость.

Во вто́рникъ на ѹ҆́трени,

по а҃-мъ стiхосло́вiи сѣда́ленъ, гла́съ а҃.

Подо́бенъ: Гро́бъ тво́й:

Счинѧ́ю, своспѣва́ю, ссла́влю, спочита́ю ѻ҆ц҃ꙋ̀ и҆ сн҃ꙋ дх҃а всест҃а́го, соединѧ́ѧ бж҃ество́мъ, раздѣлѧ́ѧ сво́йствы: си́це бо се́й хрⷭ҇то́вы а҆пⷭ҇лы ны́нѣ ѡ҆дѣ́ѧвъ, во все́мъ мíрѣ проповѣ́дати ѹ҆премꙋ́дри.

Сла́ва, и҆ ны́нѣ: то́йже.

По в҃-мъ стiхосло́вiи сѣда́ленъ, гла́съ д҃.

Подо́бенъ: Ско́рѡ предварѝ:

Хрⷭ҇то́вы ѹ҆ченикѝ дх҃а благода́ть, стра́шнѡ съ небесѐ соше́дши въ ви́дѣ ѻ҆́гненномъ, просвѣтѝ, и҆ свѣти́льники показа̀ возвѣща́ющыѧ ст҃ы́ѧ трⷪ҇цы є҆ди́нꙋ си́лꙋ, и҆ гдⷭ҇ьство є҆ди́но, є҆́же вѣ́рою сла́вимъ.

Сла́ва, и҆ ны́нѣ: то́йже. (л. сѯ҃д)

Ѱало́мъ н҃. И҆ канѡ́нъ пра́здника з҃-гѡ гла́са, со i҆рмосы̀ на и҃: и҆ мине́и на д҃. Конда́къ, и҆ є҆ѯапостiла́рiй пра́здника.

На стiхо́внѣ стiхи̑ры, гла́съ в҃.

Подо́бенъ: До́ме є҆ѵфра́ѳовъ:

Заре́ю бг҃онача́льною ѹ҆́мъ просвѣти́вше, ѹ҆ченицы̀ твоѝ сло́ве, сꙋ́щественнѡ дх҃а ст҃а́го прiѧ́ша.

Стíхъ: Се́рдце чи́сто сози́жди во мнѣ̀ бж҃е:

Ѧ҆зы́цы со ѻ҆гне́мъ, съ высоты̀ ви́дими бы́вше, на а҆пⷭ҇лы снидо́ша, раздѣлѧ́еми, просвѣща́юще, не ѡ҆палѧ́юще.

Стíхъ: Не ѿве́ржи менѐ ѿ лица̀ твоегѡ̀:

Свы́ше къ на́мъ ѹ҆тѣ́шителю прише́дъ, ꙗ҆́кѡ пре́жде а҆пⷭ҇лѡмъ, ѡ҆свѧтѝ и҆ спасѝ, тѧ̀ бг҃а проповѣ́дающыѧ.

Сла́ва и҆ ны́нѣ: гла́съ а҃:

Всѧ̑ подае́тъ дх҃ъ ст҃ы́й, то́читъ проро́чєствiѧ, сщ҃е́нники соверша́етъ, некни̑жныѧ мꙋ́дрости наꙋчѝ, ры́бари бг҃осло́вцы показа̀, ве́сь собира́етъ собо́ръ цр҃ко́вный: є҆диносꙋ́щне и҆ сопресто́льне ѻ҆ц҃ꙋ̀ и҆ сн҃ꙋ, ѹ҆тѣ́шителю сла́ва тебѣ̀.

На лiтꙋргíи блажє́нна ѿ канѡ́на пра́здника, ѻ҆бои́хъ творцѡ́въ пѣ́снь а҃-ѧ, на s҃.

Во вто́рникъ ве́чера,

на Гдⷭ҇и воззва́хъ: поста́вимъ стiхѡ́въ s҃. И҆ пое́мъ стiхи̑ры подо́бны, гла́съ а҃.

Подо́бенъ: Нбⷭ҇ныхъ чинѡ́въ:

Ꙗ҆́кѡ сра́сленно, ꙗ҆́кѡ сво́йственно слове́снымъ небесє́мъ, ѻ҆гнеѻбра́зными ѧ҆зы́ки возвѣща́ти ꙗ҆зы́кѡмъ сла́вꙋ бг҃а, (л. сѯ҃д ѡ҆б.) ѻ҆гне́мъ нб҃са̀ ѹ҆краси́вшагѡ, и҆ ѡ҆зари́вшагѡ мíръ чꙋ́вственный, съ сн҃омъ же и҆ дх҃омъ.

Въ сiѡ́нѣ собра̑ннымъ ѹ҆ченикѡ́мъ хрⷭ҇тѡ́вымъ, ꙗ҆́коже ѡ҆бѣща́нiе, дх҃ъ ст҃ы́й на сiѧ̑ прише́дъ ви́домъ ѻ҆́гненнымъ, ѻ҆гнедохнове́нны ѧ҆̀ показа̀, вѣща́нiи та́йными ѹ҆чє́нiѧ трⷪ҇чєскаѧ витíйствꙋющыѧ.

Небокова́нныѧ мечѝ, сщ҃є́нныѧ ѹ҆ченикѝ, сщ҃е́нный дх҃ъ прише́дъ совершѝ: зе́млю ѡ҆ст҃и́ша бг҃ꙋ творцꙋ̀, несвѧщє́нныѧ посѣ́кше, ꙗ҆́кѡ и҆сче́знꙋти ѻ҆рꙋ́жiємъ лꙋка́вагѡ, и҆ спасти́сѧ дꙋша́мъ на́шымъ.

И҆ мине́и, г҃. Сла́ва, и҆ ны́нѣ: гла́съ в҃:

Ви́дѣхомъ свѣ́тъ и҆́стинный, прiѧ́хомъ дх҃а нбⷭ҇наго, ѡ҆брѣто́хомъ вѣ́рꙋ и҆́стиннꙋю, нераздѣ́льнѣй трⷪ҇цѣ покла́нѧемсѧ: та́ бо на́съ спасла̀ є҆́сть.

На стiхо́внѣ стiхи̑ры подо́бны, гла́съ д҃.

Подо́бенъ: Да́лъ є҆сѝ зна́менiе:

Дне́сь на́йде прест҃а́гѡ твоегѡ̀ дх҃а дѣ́йствiе гдⷭ҇и на а҆по́столы твоѧ̑, и҆ премꙋ́дры показа́въ бг҃овѣ́дѣнiемъ, и҆ и҆спо́лни ѧ҆̀ бл҃же́ннагѡ ѹ҆че́нiѧ твоегѡ̀. тѣ́мже твоѐ сп҃си́тельное смотре́нiе сла́вимъ, i҆и҃се всеси́льне, сп҃се дꙋ́шъ на́шихъ.

Стíхъ: Се́рдце чи́сто сози́жди во мнѣ̀ бж҃е:

Дне́сь дх҃ъ тво́й всеси́льный влⷣко, ѿ ѻ҆ц҃а̀ посыла́етсѧ, тебѣ̀ є҆диносꙋ́щный, во ѻ҆́гненныхъ ѧ҆зы́цѣхъ, подаѧ́ти же вели̑чiѧ твоѧ̑ глаго́лати, а҆пⷭ҇лы твоѧ̑ ѹ҆стро́и. тѣ́мже спаси́тельное твоѐ смотре́нiе сла́вимъ, i҆и҃се всеси́льне, сп҃се дꙋ́шъ на́шихъ.

Стíхъ: Не ѿве́ржи менѐ ѿ лица̀ твоегѡ̀:

Дне́сь и҆злiѧ́лъ є҆сѝ ѹ҆тѣ́шителѧ твоегѡ̀ дх҃а, сп҃се, (л. сѯ҃є) дарова̑нiѧ, пода́въ чл҃вѣ́ческомꙋ є҆стествꙋ̀ проро́чествовати, ꙗ҆́коже ре́клъ є҆сѝ сло́ве, и҆ трⷪ҇цѣ покланѧ́тисѧ нераздѣ́льнѡ снаказа́лъ є҆сѝ. тѣ́мже твоѐ спаси́тельное смотре́нiе сла́вимъ, i҆и҃се всеси́льне, сп҃се дꙋ́шъ на́шихъ.

Сла́ва и҆ ны́нѣ: гла́съ s҃.

Гдⷭ҇и, ст҃а́гѡ дх҃а наше́ствiе, а҆пⷭ҇лы твоѧ̑ и҆спо́лнившее, и҆ны́ми ѧ҆зы́ки глаго́лати ѹ҆стро́и: тѣ́мже пресла́вное, невѣ̑рнымъ ѹ҆́бѡ пiѧ́нство мнѧ́шесѧ, вѣ̑рнымъ же хода́тайственно спасе́нiѧ. є҆гѡ́же сiѧ́нiѧ и҆ на́съ сподо́би, мо́лимъ ти сѧ человѣколю́бче.

Та́же, Ны́нѣ ѿпꙋща́еши: тропа́рь, и҆ ѿпꙋ́стъ.

Въ сре́дꙋ на ѹ҆́трени,

на Бг҃ъ гдⷭ҇ь: тропа́рь пра́здника три́жды.

По а҃-й каѳíсмѣ сѣда́ленъ, гла́съ є҃.

Подо́бенъ: Собезнача́льное:

Дх҃о́внаѧ бл҃года́ть, прише́дши ѿ ни́щихъ ловє́цъ а҆по́стѡлъ твои́хъ, просвѣтѝ хрⷭ҇тѐ премꙋ̑дрыѧ и҆ кнѧ́зи: и҆́хже ѹ҆че́нiемъ и҆ мы̀ пѧтдесѧ́тницы пра́здникъ свѣ́тлый при́снѡ соверша́емъ, со ѻ҆ц҃е́мъ тебѐ пою́ще и҆ бжⷭ҇твеннымъ дх҃омъ.

Сла́ва, и҆ ны́нѣ: то́йже.

По в҃-й каѳíсмѣ сѣда́ленъ, гла́съ и҃.

Подо́бенъ: Премꙋ́дрости:

Всест҃ы́й дх҃ъ ны́нѣ соше́дъ на а҆пⷭ҇лы ви́домъ ѻ҆гнѧ̀, ѹ҆́жасомъ и҆спо́лни ꙗ҆зы̑къ собра̑нiѧ: ѧ҆зы́ки бо (л. сѯ҃є ѡ҆б.) ѻ҆́гненными чл҃вѣколю́бче глаго́лющымъ, свою̀ кíйждо бесѣ́дꙋ слы́шаше. тѣ́мже и҆ чꙋ́до невѣ̑рнымъ, ꙗ҆́кѡ пiѧ́нство, вѣ̑рнымъ же спасе́нiе вои́стиннꙋ познава́шесѧ: сегѡ̀ ра́ди сла́вимъ держа́вꙋ твою̀ хрⷭ҇тѐ бж҃е, прегрѣше́нiй ѡ҆ставле́нiѧ просѧ́ще, низпосла́ти бога́тнѡ рабѡ́мъ твои́мъ.

Сла́ва, и҆ ны́нѣ: то́йже:

Канѡ́нъ пра́здника, и҆ мине́и. По ѳ҃-й пѣ́сни, є҆ѯапостiла́рiй пра́здника.

На стiхо́внѣ стiхи̑ры, гла́съ в҃.

Подо́бенъ: До́ме є҆ѵфра́ѳовъ:

Свы́ше къ на́мъ ѹ҆тѣ́шителю прише́дый, ꙗ҆́коже пе́рвѣе ко а҆пⷭ҇лѡмъ, ѡ҆свѧтѝ и҆ спасѝ тебѐ бг҃а проповѣ́дающихъ.

Стíхъ: Се́рдце чи́сто сози́жди во мнѣ̀ бж҃е:

Внеза́пꙋ съ нб҃сѐ, а҆по́столы всѧ̑, бж҃е́ственнагѡ ѹ҆тѣ́шителѧ си́ла, всемꙋ́дры и҆ бг҃осло́вцы показа̀.

Стíхъ: Не ѿве́ржи менѐ ѿ лица̀ твоегѡ̀:

Заре́ю бг҃онача́льною ѹ҆́мъ просвѣти́вше, ѹ҆ченицы̀ твоѝ сло́ве, сꙋ́щественнѡ дх҃ъ ст҃ы́й прiѧ́ша.

Сла́ва, и҆ ны́нѣ: гла́съ s҃:

Цр҃ю̀ нбⷭ҇ный, ѹ҆тѣ́шителю, дш҃е и҆́стины, и҆́же вездѣ̀ сы́й, и҆ всѧ̑ и҆сполнѧ́ѧй, сокро́вище бл҃ги́хъ, и҆ жи́зни пода́телю, прiидѝ и҆ всели́сѧ въ ны̀, и҆ ѡ҆чи́сти ны̀ ѿ всѧ́кiѧ скве́рны, и҆ спасѝ бл҃же дꙋ́шы на́шѧ.

Та́же ча́съ а҃-й. И҆ ѿпꙋ́стъ.

На лiтꙋргíи блажє́нна ѿ канѡ́на пра́здника, ѻ҆бои́хъ творцѡ́въ пѣ́снь д҃-ѧ, на s҃. (л. сѯ҃s)

Въ тꙋ́ же сре́дꙋ пѧтдесѧ́тнꙋю ве́чера,

на Гдⷭ҇и воззва́хъ: поста́вимъ стiхѡ́въ, s҃: пра́здника г҃, и҆ мине́и г҃: Стiхи̑ры пра́здника, гла́съ д҃.

Подо́бенъ: Зва́нный свы́ше:

Сѐ де́нь ра́дости и҆ весе́лiѧ, свы́ше ꙗ҆ви́сѧ свѧщє́ннымъ ѹ҆ченикѡ́мъ дх҃ъ ст҃ы́й дне́сь, ѻ҆́гненнымъ ви́домъ ѿ ѻ҆ц҃а̀, и҆ всѣ́хъ просвѣтѝ: сказа́тели ꙗ҆вѝ ры́бари мꙋдрецы̀, ꙗ҆́коже лꙋка̀ написа̀ бг҃огла́сный, дх҃омъ нꙋ́жнымъ и҆сполнѧ́ѧй всѧ́чєскаѧ. тѣ́мже вѣ́рою дивѧ́щесѧ, восхвалѧ́емъ хрⷭ҇та̀ бг҃а на́шегѡ мно́гꙋю млⷭ҇ть, и҆ кра́йнее снизше́ствiе.

Пѧтдесѧ́тницꙋ пра́зднꙋимъ ст҃ꙋ́ю, и҆ дх҃а си́лꙋ, и҆ и҆́стиннꙋю ра́дость, бж҃е́ственныѧ наде́жди соверше́нiе, и҆ та́инства є҆́же ѿ вѣ́ка ꙗ҆ви́вшагѡсѧ на́мъ. тѣ́мже и҆ вопiе́мъ тѝ: содѣ́телю всѣ́хъ, не ѿимѝ дх҃а твоегѡ̀ ѿ на́съ сло́ве, но съ нб҃сѐ сп҃се послѝ, моли́твами ст҃ы́хъ и҆ всесла́вныхъ честны́хъ а҆по́стѡлъ твои́хъ, ми́ръ пода́ждь дꙋша́мъ на́шымъ, мо́лимсѧ.

Нб҃са̀ ѡ҆дꙋшевлє́ннаѧ повѣ́даютъ дне́сь сп҃сова вели̑чiѧ, и҆ ве́сь мíръ проидо́ша, ꙗ҆́снѡ проповѣ́дати ѹ҆тѣ́шителевꙋ бж҃е́ственнꙋю си́лꙋ, и҆ просвѣти́ша всю̀ тва́рь ѹ҆че́ньми, є҆́же воспѣва́ти нераздѣли́мꙋю трⷪ҇цꙋ є҆ди́нꙋ, въ трѝ ли́ца неслiѧ́ннꙋ. тѣ́мже вѣ́рою пра́зднꙋемъ ст҃а́гѡ дх҃а прише́ствiе, свы́ше ꙗ҆ви́вшеесѧ, и҆ просвѣща́ющее концы̀.

Сла́ва и҆ ны́нѣ, гла́съ з҃:

Ѹ҆тѣ́шителѧ и҆мꙋ́ще ко ѻ҆ц҃ꙋ̀ хрⷭ҇та̀ бг҃а, ѹ҆тѣ́шителю (л. сѯ҃s ѡ҆б.) и҆но́мꙋ прише́дшемꙋ къ на́мъ на зе́млю дне́сь, дх҃ꙋ ст҃о́мꙋ вѣ́рою поклони́мсѧ.

Та́же: Свѣ́те ти́хiй:

На стiхо́внѣ стiхи̑ры, гла́съ а҃.

Подо́бенъ: Прехва́льнiи мч҃нцы:

Дх҃а ст҃а́го, ѿ ѻ҆ц҃а̀ и҆сходѧ́щаго, и҆ въ сн҃ѣ прославлѧ́емаго, и҆́мже и҆ но́сѧтсѧ и҆ держа́тсѧ всѧ̑, и҆ живото́мъ содержа́тсѧ, и҆ живꙋ́тъ, и҆ пребыва́ютъ, и҆ спаса́ютсѧ, бг҃осло́вимъ: непостижи́мый ѹ҆тѣ́шителю, ми́ръ мíрови твоемꙋ̀ да́рꙋй.

Стíхъ: Се́рдце чи́сто сози́жди во мнѣ̀ бж҃е:

Дх҃ъ ст҃ы́й, и҆сто́чникъ всѧ́кiѧ бл҃гости, сꙋ́щественнѣ прiи́де, земны̑ѧ концы̀ нбⷭ҇ною си́лою, а҆пⷭ҇лъ ра́ди и҆спо́лнити, и҆ бж҃е́ственною бл҃гостiю. томꙋ̀ возопiи́мъ: несказа́нный ѹ҆тѣ́шителю, ми́ръ мíрови твоемꙋ̀ да́рꙋй.

Стíхъ: Не ѿве́ржи менѐ ѿ лица̀ твоегѡ̀:

Дх҃ъ ст҃ы́й бг҃ъ, сра́сленъ и҆ сопресто́ленъ ѻ҆ц҃ꙋ̀ и҆ сло́вꙋ познава́етсѧ, свѣ́тъ пресоверше́нный ѿ свѣ́та просiѧ́вый, ѿ безнача́льнагѡ соверше́ннагѡ ѻ҆ц҃а̀, и҆ сн҃омъ происходѧ́й. томꙋ̀ возопiи́мъ: жизнода́вче ѹ҆тѣ́шителю, ми́ръ мíрови твоемꙋ̀ да́рꙋй.

Сла́ва, и҆ ны́нѣ, гла́съ и҃:

Е҆гда̀ дх҃а твоего̀ посла́лъ є҆сѝ гдⷭ҇и, сѣдѧ́щымъ а҆по́столѡмъ, тогда̀ є҆врє́йскiѧ дѣ́ти зрѧ́ще ѹ҆жаса́хꙋсѧ ѹ҆́жасомъ: слы́шахꙋ бо ѧ҆̀ вѣща́ющѧ и҆ны́ми стра́нными ѧ҆зы́ки, ꙗ҆́коже дх҃ъ подава́ше и҆̀мъ. невѣ́жди бо сꙋ́ще ѹ҆мꙋдри́шасѧ, и҆ ꙗ҆зы́ки въ вѣ́рꙋ ѹ҆лови́вше, бж҃е́ствєннаѧ вѣтíйствовахꙋ. тѣ́мже и҆ мы̀ вопiе́мъ тѝ: и҆́же (л. сѯ҃з) на землѝ ꙗ҆вле́йсѧ, и҆ ѿ пре́лести спасы́й на́съ, гдⷭ҇и сла́ва тебѣ̀.

Та́же: Ны́нѣ ѿпꙋща́еши: тропа́рь. И҆ ѿпꙋ́стъ.

Въ четверто́къ пѧтдесѧ́тныѧ нлⷣи, на ѹ҆́трени,

на Бг҃ъ гдⷭ҇ь: тропа́рь пра́здника, три́жды. По а҃-й каѳíсмѣ сѣда́ленъ, гла́съ и҃.

Подо́бенъ: Гро́бъ тво́й:

Сѐ проро́чєскаѧ и҆сполнѧ́ютсѧ проречє́нiѧ, сiѧ̑ бо зарѧ́ми примра́чными покры́вый, въ бꙋ́дꙋщихъ ꙗ҆вле́нiе, ꙗ҆́кѡ бг҃ъ ѹ҆тѣ́шитель, ны́нѣ и҆злiѧ́сѧ а҆пⷭ҇лѡмъ бога́тнѡ, тѣ́ми же и҆ вѣ́рнѡ покланѧ́ющымсѧ трⷪ҇цѣ несозда́ннѣй.

Сла́ва, и҆ ны́нѣ: то́йже.

По в҃-й каѳíсмѣ сѣда́ленъ, гла́съ и҃.

Подо́бенъ: Повелѣ́нное та́йнѡ:

Сп҃совы рачи́телiе ра́дости и҆спо́лнишасѧ, и҆ дерзнове́нiе прiѧ́ша пре́жде боѧ́щiисѧ, ꙗ҆́кѡ дх҃ъ ст҃ы́й дне́сь свы́ше сни́де на до́мъ ѹ҆чени́ческiй, и҆ и҆́нъ и҆на̑ѧ глаго́лаше къ лю́демъ: ꙗ҆зы́цы бо разсѣ́ѧшасѧ, ви́дими ꙗ҆́кѡ ѻ҆́гнь, и҆ си́хъ не ѡ҆палѝ, но па́че ѡ҆росѝ.

Сла́ва, и҆ ны́нѣ: то́йже.

Канѡ́нъ пра́здника, гла́съ з҃, со i҆рмосо́мъ на и҃. И҆ ст҃а́гѡ въ мине́и на д҃. По ѳ҃-й пѣ́сни, є҆ѯапостiла́рiй пра́здника, два́жды.

На стiхо́внѣ стiхи̑ры, гла́съ s҃.

Подо́бенъ: Тридне́внѡ:

Дх҃ъ всест҃ы́й, ѻ҆ц҃ꙋ̀ є҆диносꙋ́щенъ и҆ сло́вꙋ, наше́дъ на ѹ҆ченикѝ, ѻ҆́гненны брє́нныѧ содѣ́ла ѧ҆зы́ки, просвѣща́ѧй бж҃е́ственною бл҃года́тiю. (л. сѯ҃з ѡ҆б.)

Стíхъ: Се́рдце чи́сто сози́жди во мнѣ̀ бж҃е:

Дх҃ъ всест҃ы́й ѡ҆бновѝ въ на́съ бж҃е, є҆го́же дре́вле посла́лъ є҆сѝ ѹ҆ченикѡ́мъ твои́мъ ще́дре, ѹ҆крѣпи́лъ є҆сѝ и҆спо́лнити въ мíрѣ твоѧ̑ спаси́тєльнаѧ хотѣ̑нiѧ.

Стíхъ: Не ѿве́ржи менѐ ѿ лица̀ твоегѡ̀:

Глаго́лавый во прⷪ҇ро́цѣхъ и҆ногда̀ ѹ҆тѣ́шителю, содѣ́лалъ є҆сѝ ны́нѣ нб҃са̀, вѣща́ющыѧ сла́вꙋ бж҃iю, бжⷭ҇твєнныѧ а҆пⷭ҇лы: и҆́миже пода́ждь на́мъ ѡ҆чище́нiе и҆ ве́лiю млⷭ҇ть.

Сла́ва, и҆ ны́нѣ: гла́съ в҃:

Во дво́рѣхъ твои́хъ гдⷭ҇и, вѣ́рнiи кѡлѣ́на дꙋ́шъ и҆ тѣле́съ прекло́нше, воспѣва́емъ тѧ̀ безнача́льнаго ѻ҆ц҃а̀, и҆ собезнача́льнаго сн҃а, и҆ соприсносꙋ́щнаго и҆ прест҃а́го дх҃а, просвѣща́ющаго и҆ ѡ҆сщ҃а́ющаго дꙋ́шы на́шѧ.

Та́же ча́съ а҃-й. И҆ ѿпꙋ́стъ.

На лiтꙋргíи бл҃жє́нна ѿ канѡ́на пра́здника, ѻ҆бои́хъ творцѡ́въ пѣ́снь є҃-ѧ, на s҃.

Въ четверто́къ ве́чера,

на Гдⷭ҇и воззва́хъ: поста́вимъ стiхѡ́въ s҃: пра́здника г҃, и҆ мине́и, г҃.

Стiхи̑ры пра́здника, гла́съ д҃.

Подо́бенъ: Да́лъ є҆сѝ зна́менiе:

Дне́сь на́йде прест҃а́гѡ твоегѡ̀ дх҃а дѣ́йствiе гдⷭ҇и на а҆пⷭ҇лы твоѧ̑, и҆ премꙋ́дры показа́въ бг҃овѣ́дѣнiемъ, и҆спо́лни ѧ҆̀ бл҃же́ннагѡ ѹ҆че́нiѧ твоегѡ̀. тѣ́мже твоѐ спаси́тельное смотре́нiе сла́вимъ, i҆и҃се всеси́льне, сп҃се дꙋ́шъ на́шихъ. (л. сѯ҃и)

Дне́сь дх҃ъ тво́й всеси́льный влⷣко, ѿ ѻ҆ц҃а̀ посыла́етсѧ, тебѣ̀ є҆диносꙋ́щный, во ѻ҆́гненныхъ ѧ҆зы́цѣхъ, подаѧ́ти же вели̑чiѧ твоѧ̑ глаго́лати а҆пⷭ҇лы твоѧ̑ ѹ҆стро́и. тѣ́мже спаси́тельное твоѐ смотре́нiе сла́вимъ, i҆и҃се всеси́льне, сп҃се дꙋ́шъ на́шихъ.

Дне́сь и҆злiѧ́лъ є҆сѝ ѹ҆тѣ́шителѧ твоегѡ̀ дх҃а, сп҃се, дарова̑нiѧ, пода́въ человѣ́ческомꙋ є҆стествꙋ̀ проро́чествовати, ꙗ҆́коже ре́клъ є҆сѝ сло́ве, и҆ трⷪ҇цѣ покланѧ́тисѧ нераздѣ́льнѡ снаказа́лъ є҆сѝ. тѣ́мже твоѐ спаси́тельное смотре́нiе сла́вимъ, i҆и҃се всеси́льне, сп҃се дꙋ́шъ на́шихъ.

Сла́ва, и҆ ны́нѣ: гла́съ в҃:

Трⷪ҇цꙋ є҆диносꙋ́щнꙋю пѣсносло́вимъ, ѻ҆ц҃а̀ и҆ сн҃а, со ст҃ы́мъ дх҃омъ: сiю́ бо проповѣ́даша всѝ проро́цы, и҆ а҆пⷭ҇ли съ мꙋ́ченики.

Та́же: Свѣ́те ти́хiй:

На стiхо́внѣ стiхи̑ры, гла́съ а҃.

Подо́бенъ: Нбⷭ҇ныхъ чинѡ́въ:

Мѡѷсе́й на горѣ̀ сꙋ́щаго ѻ҆гне́мъ ви́дѣ, но и҆ бг҃ови́дцємъ и҆ мꙋ̑дрымъ а҆по́столѡмъ, дх҃ъ ѻ҆гнезра́чнѡ схо́дитъ ны́нѣ, а҆́ки ꙗ҆́вственнѡ просвѣща́ѧ, ꙗ҆́коже є҆ди́нъ бг҃ъ глаго́лавый тогда̀, и҆ ны́нѣ въ то́ждествѣ є҆стества̀.

Стíхъ: Се́рдце чи́сто сози́жди во мнѣ̀ бж҃е:

Ѻ҆гнезра́чными ѧ҆зы́ки бг҃оглаго́ливiи, къ водѣ̀ креще́нiѧ бж҃е́ственнагѡ зовꙋ́ще, ри́торѡвъ блѧ̑ди безбо́жныхъ ѻ҆гне́мъ дх҃а попали́ша: но просвѣтѝ ѹ҆тѣ́шителю, и҆ на́съ вѣ́рнѡ бг҃осло́вѧщихъ тѧ̀.

Стíхъ: Не ѿве́ржи менѐ ѿ лица̀ твоегѡ̀:

И҆ и҆̀же въ веществѣ̀ бж҃е мо́й тебѣ̀ послꙋжи́вшыѧ (л. сѯ҃и ѡ҆б.) прiе́мшыѧ дебе́лость вещества̀ неизрече́ннѡ, ꙗ҆́коже дре́вле невеще́ственныхъ ѻ҆гне́мъ новотвори́ши пла́менныѧ дх҃а, ꙗ҆́кѡ многопѣва́емь є҆сѝ, ꙗ҆́кѡ чꙋ́денъ въ дѣ́лѣхъ твои́хъ чл҃вѣколю́бче.

Сла́ва и҆ ны́нѣ: гла́съ s҃:

Ѹ҆тѣ́шителѧ и҆мꙋ́ще ко ѻ҆ц҃ꙋ̀ хрⷭ҇та̀ бг҃а, ѹ҆тѣ́шителю и҆но́мꙋ прише́дшꙋ къ на́мъ на зе́млю дне́сь, дх҃ꙋ ст҃о́мꙋ вѣ́рою поклони́мсѧ.

Та́же: Ны́нѣ ѿпꙋща́еши: тропа́рь пра́здника, и҆ ѿпꙋ́стъ.

{зрѝ} Зна́й и҆ сѐ, ꙗ҆́кѡ слꙋ̑жбы ст҃ы́хъ, прилꙋчи́вшихсѧ въ сꙋббѡ́тꙋ грѧдꙋ́щꙋю, и҆ недѣ́лю всѣ́хъ ст҃ы́хъ, пое́мъ є҆ди́нагѡ напредѝ, а҆ дрꙋга́гѡ въ настоѧ́щiй пѧто́къ на повече́рiи.

Въ пѧто́къ пѧтдесѧ́тныѧ недѣ́ли на ѹ҆́трени,

на Бг҃ъ гдⷭ҇ь: тропа́рь пра́здника, три́жды. По а҃-й каѳíсмѣ сѣда́ленъ, гла́съ а҃.

Подо́бенъ: Гро́бъ тво́й:

Сѐ проро́чєскаѧ и҆сполнѧ́ютсѧ проречє́нiѧ, сiѧ̑ бо зарѧ́ми примра́чными покры́вый, въ бꙋ́дꙋщихъ ꙗ҆вле́нiе, ꙗ҆́кѡ бг҃ъ ѹ҆тѣ́шитель, ны́нѣ и҆злiѧ́сѧ а҆пⷭ҇лѡмъ бога́тнѡ, тѣ́ми же и҆ вѣ́рнѡ покланѧ́ющымсѧ трⷪ҇цѣ несозда́ннѣй.

Сла́ва, и҆ ны́нѣ: то́йже.

По в҃-й каѳíсмѣ сѣда́ленъ, гла́съ и҃.

Подо́бенъ: Премꙋ́дрости:

Всест҃ы́й дх҃ъ ны́нѣ соше́дъ на а҆пⷭ҇лы ви́домъ ѻ҆гнѧ̀, ѹ҆́жасомъ и҆спо́лни ꙗ҆зы̑къ собра̑нiѧ: ѧ҆зы́ки бо ѻ҆́гненными чл҃вѣколю́бче глаго́лющымъ, свою̀ кíйждо бесѣ́дꙋ слы́шаше. тѣ́мже и҆ чꙋ́до невѣ̑рнымъ, ꙗ҆́кѡ пiѧ́нство, вѣ̑рнымъ же спасе́нiе вои́стиннꙋ познава́шесѧ: сегѡ̀ ра́ди сла́вимъ (л. сѯ҃ѳ) держа́вꙋ твою̀ хрⷭ҇тѐ бж҃е, прегрѣше́нiй ѡ҆ставле́нiѧ просѧ́ще, низпосла́ти бога́тнѡ рабѡ́мъ твои́мъ.

Сла́ва, и҆ ны́нѣ: то́йже.

Канѡ́нъ пра́здника, гла́съ д҃, со i҆рмосо́мъ на и҃. И҆ ст҃а́гѡ на д҃. По ѳ҃-й пѣ́сни є҆ѯапостiла́рiй пра́здника два́жды.

На стiхо́внѣ стiхи̑ры, гла́съ s҃.

Подо́бенъ: Тридне́венъ:

Дх҃ꙋ всест҃о́мꙋ, со ѻ҆ц҃е́мъ пѣва́емомꙋ, и҆ съ сн҃омъ же, воспои́мъ вѣ́рнiи, кла́нѧющесѧ непреста́ннѡ: трⷪ҇цꙋ прест҃ꙋ́ю бг҃а лю́дiе славосло́вимъ.

Стíхъ: Се́рдце чи́сто сози́жди во мнѣ̀ бж҃е:

Тебѐ дх҃а ѹ҆тѣ́шителѧ вѣ́рнѡ восхва́лимъ, со сщ҃е́нными и҆ бж҃е́ственными а҆пⷭ҇лы: въ тре́тiй бо ча́съ, ꙗ҆́коже ѡ҆бѣща̀, тебѐ ѿ ѻ҆ц҃а̀ свѣ́тѡвъ посла̀ хрⷭ҇то́съ.

Стíхъ: Не ѿве́ржи менѐ ѿ лица̀ твоегѡ̀:

Трⷪ҇це ст҃а́ѧ, сла́ва тебѣ̀, въ пѣ́снехъ покланѧ́юсѧ трⷪ҇чески, ѻ҆ц҃ꙋ̀, и҆ дх҃ꙋ пра́вомꙋ, съ сн҃омъ: и҆ поѧ̀ тебѐ трⷪ҇це бж҃е́ственнѣ, достодо́лжнѡ вѣ́рнѡ почита́ю.

Сла́ва, и҆ ны́нѣ: гла́съ и҃:

Е҆гда̀ дх҃а твоего̀ посла́лъ є҆сѝ гдⷭ҇и, сѣдѧ́щымъ а҆пⷭ҇лѡмъ, тогда̀ є҆врє́йскiѧ дѣ́ти зрѧ́ще ѹ҆жаса́хꙋсѧ ѹ҆́жасомъ: слы́шахꙋ бо ѧ҆̀ вѣща́ющѧ и҆ны́ми стра́нными ꙗ҆зы́ки, ꙗ҆́коже дх҃ъ подава́ше и҆̀мъ. невѣ́жди бо сꙋ́ще ѹ҆мꙋдри́шасѧ, и҆ ꙗ҆зы́ки въ вѣ́рꙋ ѹ҆лови́вше, бж҃е́ствєннаѧ вѣтíйствовахꙋ. тѣ́мже и҆ мы̀ вопiе́мъ тѝ: и҆́же на землѝ ꙗ҆вле́йсѧ, и҆ ѿ пре́лести спасы́й на́съ, гдⷭ҇и сла́ва тебѣ̀.

Та́же, ча́съ пе́рвый. И҆ ѿпꙋ́стъ.

На лiтꙋргíи бл҃жє́нна ѿ канѡ́на пра́здника, пѣ́снь з҃-ѧ и҆ и҃-ѧ на s҃. (л. сѯ҃ѳ ѡ҆б.)

Въ пѧто́къ ве́чера,

каѳíсма рѧдова́ѧ. На Гдⷭ҇и воззва́хъ: стiхи̑ры, и҆ слꙋ́жба всѧ̀ пра́здника, кромѣ̀ паремíй и҆ вхо́да, ꙗ҆́коже ѹ҆каза́сѧ на ѿда́нiе вознесе́нiѧ хрⷭ҇то́ва.

Та́кожде и҆ въ сiю̀

сꙋббѡ́тꙋ и҃-ю на ѹ҆́трени,

слꙋ́жба всѧ̀ пра́здника, кромѣ̀ полѷеле́а, и҆ степє́нны и҆ є҆ѵⷢ҇лiа: то́чiю на ѹ҆́трени канѡ́нъ пра́здника со i҆рмосо́мъ на и҃: i҆рмо́съ по два́жды. Дрꙋгíй канѡ́нъ пра́здника со i҆рмосо́мъ на s҃: i҆рмо́съ по два́жды. Катава́сiа, i҆рмо́съ в҃-гѡ канѡ́на: Бж҃е́ственнымъ покрове́нъ: ѻ҆́ба ли́ка вкꙋ́пѣ. Славосло́вiе вели́кое, и҆ є҆ктєнiѝ и҆ ѿпꙋ́стъ. На ѿпꙋ́стѣ помина́етъ i҆ере́й ст҃а́го, є҆гѡ́же є҆́сть де́нь. И҆ ча́съ пе́рвый. На часѣ́хъ тропа́рь и҆ конда́къ пра́здника. И҆ коне́чный ѿпꙋ́стъ.

На лiтꙋргíи: Блажє́нна пра́здника, пѣ́снь ѳ҃- ѧ ѻ҆бои́хъ канѡ́нѡвъ, на и҃. По вхо́дѣ тропа́рь пра́здника: Сла́ва, и҆ ны́нѣ: конда́къ. Трист҃о́е, прокíменъ, и҆ а҆ллилꙋ́iа пра́здника. А҆пⷭ҇лъ днѐ, къ ри́млѧнѡмъ, зача́ло ѻ҃ѳ: Па́ѵелъ ра́бъ i҆и҃съ хрⷭ҇то́въ: Е҆ѵⷢ҇лiе матѳе́а, зача́ло є҃_i: Просѧ́щемꙋ ѹ҆ тебѐ да́й: Прича́стенъ пра́здника: Дх҃ъ тво́й бл҃гíй наста́витъ мѧ̀ на зе́млю пра́вꙋ:


