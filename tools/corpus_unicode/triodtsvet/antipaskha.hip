 OCR:

 Библиотека святоотеческой литературы

 http://orthlib.ru



(л. л҃д)

Недѣ́лѧ а҆нтiпа́схи

Е҆́же є҆́сть ѡ҆сѧза́нiе ст҃а́гѡ сла́внагѡ а҆пⷭ҇ла ѳѡмы̀. Вѣ́дати подоба́етъ, ꙗ҆́кѡ въ се́й ст҃о́й второ́й недѣ́ли а҆нтiпа́схи не пою́тсѧ воскре́снаѧ, но всѧ̀ пра́здника.

Въ сꙋббѡ́тꙋ ве́чера

кле́плетъ параекклисiа́рхъ, и҆ собра́вшесѧ въ притво́ръ, бл҃гослови́вшꙋ i҆ере́ю, глаго́лемъ: Хрⷭ҇то́съ воскре́се: три́жды. И҆ ѻ҆бы́чный ѳ҃-й ча́съ триѱа́лмный, ꙗ҆́коже на всѧ́къ де́нь. И҆ глаго́лемъ тропа́рь: Съ высоты̀ снизше́лъ є҆сѝ бл҃гоꙋтро́бне: И҆ конда́къ: А҆́ще и҆ во гро́бъ снизше́лъ є҆сѝ безсме́ртне:

На ма́лѣй вече́рни,

благослови́вшꙋ i҆ере́ю, глаго́лемъ: Хрⷭ҇то́съ воскре́се: три́жды. Та́же ѱало́мъ: Блгⷭ҇вѝ дш҃ѐ моѧ̀ гдⷭ҇а:

На Гдⷭ҇и воззва́хъ: стiхи̑ры на д҃. Гла́съ а҃.

Подо́бенъ: Нбⷭ҇ныхъ чинѡ́въ:

Терпи́тъ хрⷭ҇то́съ человѣколю́бнѡ и҆ ѡ҆сѧза̑нiѧ, ꙗ҆́коже и҆ крⷭ҇тъ пре́жде сегѡ̀, и҆ непра́ведное ѹ҆бiе́нiе, и҆зꙿ гро́ба тридне́внѡ воскр҃сы́й, печа́ти не разрꙋшѝ, и҆ две́ремъ заключє́ннымъ, ѹ҆ч҃нкѡ́мъ предста́въ ꙗ҆́кѡ всеси́ленъ. [Два́жды].

Ѳѡмино̀ невѣ́рствiе, мiроспаси́тельное бг҃очеловѣ́ка сло́ва, є҆́же и҆зꙿ а҆́дскихъ преиспо́днихъ воста́нiе ѹ҆вѣрѧ́етъ, (л. л҃д ѡ҆б.) ꙗ҆́звы рꙋ́къ и҆ но́гъ де́рзостнѣе ѡ҆сѧза́вшее ко ѹ҆вѣре́нiю мiрско́мꙋ, десни́цею любопы́тною.

Собра̑ннымъ стра́хомъ, и҆̀же ѿ стра́сти твоеѧ̀, а҆пⷭ҇лѡмъ сло́ве, и҆ две́ремъ заключє́ннымъ внеза́пꙋ совше́лъ є҆сѝ посредѣ̀ и҆́хъ, ми́ръ да́рꙋѧ, и҆ ѳѡмѣ̀ протѧза́ѧ ѡ҆сѧза́ти честны̑ѧ ре́бръ твои́хъ ꙗ҆́звы.

Сла́ва, и҆ ны́нѣ: гла́съ в҃:

По воста́нiи твое́мъ гдⷭ҇и, собра̑ннымъ ѹ҆ченикѡ́мъ твои́мъ, и҆ две́ремъ заключє́ннымъ, посредѣ̀ ста́лъ є҆сѝ, ми́ръ подаѧ̀ и҆̀мъ. ѹ҆вѣ́ривсѧ же и҆ ѳѡма̀, видѣ́нiемъ рꙋкꙋ̀ и҆ ре́бръ твои́хъ, гдⷭ҇а и҆ бг҃а тѧ̀ и҆сповѣ́да, спаса́ющаго ѹ҆пова́ющыѧ на тѧ̀ чл҃вѣколю́бче.

Свѣ́те ти́хiй: Прокíменъ: Гдⷭ҇ь воцр҃и́сѧ:

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

Ѹ҆стна́ми чи́стыми по́йте со а҆́гг҃лы человѣ́цы воскре́сшаго тридне́внѡ и҆зꙿ гро́ба, и҆ мíръ совоздви́гшаго.

Стíхъ: Похвалѝ i҆ерꙋсали́ме гдⷭ҇а, хвалѝ бг҃а твоегѡ̀ сiѡ́не.

Ꙗ҆ви́лсѧ є҆сѝ сщ҃є́ннымъ твои̑мъ сп҃се а҆пⷭ҇лѡмъ, две́ремъ заключє́ннымъ, тѣ́ми ѡ҆бновлѧ́ѧ на́мъ бж҃е́ственный тво́й дх҃ъ.

Стíхъ: Ꙗ҆́кѡ ѹ҆крѣпѝ верєѝ вра́тъ твои́хъ, и҆ бл҃гословѝ сы́ны твоѧ̑ въ тебѣ̀.

Ны́нѣ тѧ̀ всецр҃ю̀, ви́дѣвше не ѻ҆чи́ма, но серде́чною любо́вiю, бг҃а вѣ́ровавше, въ пѣ́нiихъ велича́емъ.

Сла́ва, и҆ ны́нѣ: гла́съ и҆ подо́бенъ то́йжде:

Дае́ши, ѽ и҆зба́вителю, ми́ръ лю́демъ твои̑мъ, и҆ долгѡ́въ разрѣше́нiе, моли́твами всечи́стыѧ, и҆ є҆ди́ныѧ бг҃ома́тере.

Та́же: Ны́нѣ ѿпꙋща́еши: Трист҃о́е. По Ѻ҆́ч҃е на́шъ: (л. л҃є)

Тропа́рь, гла́съ з҃:

Запеча́танꙋ гро́бꙋ, живо́тъ ѿ гро́ба возсiѧ́лъ є҆сѝ хрⷭ҇тѐ бж҃е, и҆ две́ремъ заключє́ннымъ, ѹ҆ченикѡ́мъ предста́лъ є҆сѝ, всѣ́хъ воскресе́нiе: дх҃ъ пра́вый тѣ́ми ѡ҆бновлѧ́ѧ на́мъ, по вели́цѣй твое́й ми́лости.

[зрѝ] Подоба́етъ вѣ́дати: А҆́ще ли гдѣ̀ нѣ́сть бдѣ́нiѧ въ недѣ́лю: въ сꙋббѡ́тꙋ ве́чера на повече́рiи по трист҃о́мъ конда́къ трiѡ́ди пра́здника: Сла́ва, и҆ ны́нѣ: Па́схи: А҆́ще и҆ во гро́бъ: Си́це же глаго́лемъ и҆ до ѿда́нiѧ па́схи.

На вели́цѣй вече́рни,

повнегда̀ блгⷭ҇ви́ти i҆ере́ю. Хрⷭ҇то́съ воскре́се: три́жды. И҆ а҆́бiе пое́мъ предначина́тельный ѱало́мъ: Бл҃гословѝ дꙋшѐ моѧ̀ гдⷭ҇а: съ пѣ́нiемъ, ꙗ҆́коже є҆́сть ѻ҆бы́чай: И҆ по и҆сполне́нiи сегѡ̀, стiхосло́вимъ: Бл҃же́нъ мꙋ́жъ: Каѳíсмꙋ а҃-ю всю̀. Гдⷭ҇и воззва́хъ: пое́мъ во гла́съ а҃, поста́вимъ стiхѡ́въ, i҃. И҆ пое́мъ стiхи̑ры самогла́сны, но́выѧ недѣ́ли. Гла́съ а҃. I҆ѡа́нна мона́ха:

Две́ремъ заключє́ннымъ, ѹ҆ченикѡ́мъ собра̑ннымъ, вше́лъ є҆сѝ внеза́пꙋ всеси́льне i҆и҃се бж҃е на́шъ, и҆ ста́въ посредѣ̀ и҆̀хъ ми́ръ да́въ, и҆спо́лнилъ є҆сѝ ст҃а́гѡ дх҃а: жда́ти же повелѣ́лъ є҆сѝ, и҆ ника́коже разлꙋча́тисѧ ѿ i҆ерꙋсали́ма, до́ндеже ѡ҆блекꙋ́тсѧ є҆́же съ высоты̀ си́лою. Тѣ́мже вопiе́мъ тѝ: просвѣще́нiе и҆ воскресе́нiе и҆ ми́ре на́шъ, сла́ва тебѣ̀. [Два́жды].

По дне́хъ ѻ҆сми́хъ воста́нiѧ твоегѡ̀ гдⷭ҇и, ꙗ҆ви́лсѧ є҆сѝ ѹ҆ченикѡ́мъ твои́мъ на мѣ́стѣ, и҆дѣ́же бѧ́хꙋ со́брани, и҆ возгласи́въ и҆̀мъ: ми́ръ ва́мъ, невѣ́рꙋющемꙋ ѹ҆ченикꙋ̀ (л. л҃є ѡ҆б.) рꙋ́цѣ показа́лъ є҆сѝ, и҆ пречⷭ҇тое ребро̀. ѻ҆́нъ же вѣ́ровавъ вопiѧ́ше тебѣ̀: гдⷭ҇ь мо́й и҆ бг҃ъ мо́й, сла́ва тебѣ̀. [Два́жды].

Ѳѡма̀, глаго́лемый близне́цъ, не бѣ̀ съ ни́ми, є҆гда̀ вше́лъ є҆сѝ, хрⷭ҇тѐ, заключє́ннымъ две́ремъ: тѣ́мже и҆ не вѣ́роваше речє́ннымъ є҆мꙋ̀, ѿ невѣ́рiѧ въ вѣ́рꙋ и҆звѣствꙋ́ѧ. не несподо́билъ же є҆сѝ бл҃же, показа́ти є҆мꙋ̀ пречⷭ҇тое ребро̀ твоѐ, и҆ рꙋкꙋ̀ и҆ ногꙋ̀ ꙗ҆́звы: ѻ҆́нъ же ѡ҆сѧза́въ и҆ ви́дѣвъ, и҆сповѣ́да тебѐ бы́ти бг҃а не на́га, и҆ человѣ́ка не про́ста, и҆ вопiѧ́ше: гдⷭ҇ь мо́й и҆ бг҃ъ мо́й, сла́ва тебѣ̀. [Два́жды].

Ѹ҆ченикѡ́мъ сомнѧ́щымсѧ, во ѻ҆смы́й де́нь предста̀ сп҃съ, и҆дѣ́же бѧ́хꙋ со́брани, и҆ ми́ръ да́въ, ѳѡмѣ̀ возопѝ: прiидѝ а҆пⷭ҇ле, ѡ҆сѧжѝ дла̑ни, въ ни́хже гвѡ́здiѧ вонзо́ша. ѽ до́брое невѣ́рiе ѳѡмино̀, вѣ́рныхъ сердца̀ въ позна́нiе приведѐ, и҆ со стра́хомъ возопѝ: гдⷭ҇ь мо́й и҆ бг҃ъ мо́й, сла́ва тебѣ̀. [Два́жды].

Гла́съ в҃:

По воста́нiи твое́мъ гдⷭ҇и, собра̑ннымъ ѹ҆ченикѡ́мъ твои́мъ, и҆ две́ремъ заключє́ннымъ, посредѣ̀ ста́лъ є҆сѝ, ми́ръ подаѧ̀ и҆̀мъ. вѣ́ровавъ же и҆ ѳѡма̀ зрѣ́нiемъ рꙋкꙋ̀ и҆ ре́бръ твои́хъ, гдⷭ҇а и҆ бг҃а тѧ̀ и҆сповѣ́да, спаса́ющаго ѹ҆пова́ющыѧ на тѧ̀ чл҃вѣколю́бче. [Е҆ди́ножды].

Две́ремъ заключє́ннымъ, предста́въ i҆и҃съ ѹ҆ченикѡ́мъ, безстра́шiе и҆ ми́ръ даѧ́ше, та́же глаго́летъ ѳѡмѣ̀: почто̀ мнѣ̀ не вѣ́рꙋеши, ꙗ҆́кѡ воскресо́хъ и҆зꙿ ме́ртвыхъ; принесѝ сѣ́мѡ рꙋ́кꙋ твою̀, и҆ вложѝ въ ре́бра моѧ̀, и҆ ви́ждь. тебѣ́ бо невѣ́рꙋющꙋ, всѝ навыко́ша стра́сти и҆ (л. л҃s) воскресе́нiе моѐ зва́ти съ тобо́ю: гдⷭ҇ь мо́й и҆ бг҃ъ мо́й, сла́ва тебѣ̀. [Е҆ди́ножды].

Сла́ва, и҆ ны́нѣ: гла́съ s҃. I҆ѡа́нна мона́ха:

Две́ремъ заключє́ннымъ, прише́лъ є҆сѝ хрⷭ҇тѐ ко ѹ҆ченикѡ́мъ, тогда̀ ѳѡма̀ смотри́тельнѡ не ѡ҆брѣ́тесѧ съ ни́ми. глаго́лаше бо: не и҆мꙋ̀ вѣ́ры, а҆́ще не ѹ҆ви́ждꙋ и҆ а҆́зъ влⷣки. ѹ҆ви́ждꙋ ребро̀, ѿѻнꙋ́дꙋже и҆зы́де кро́вь, вода̀, креще́нiе. ѹ҆ви́ждꙋ ꙗ҆́звꙋ, ѿ неѧ́же и҆сцѣлѣ̀ вели́кiй стрꙋ́пъ человѣ́ческiй. ѹ҆ви́ждꙋ, ка́кѡ не бѣ̀, ꙗ҆́коже дꙋ́хъ, но пло́ть и҆ кѡ́сти. сме́рть попра́вый, и҆ ѳѡмꙋ̀ ѹ҆вѣ́ривый, гдⷭ҇и сла́ва тебѣ̀.

Вхо́дъ. Свѣ́те ти́хiй: Прокíменъ днѐ: Гдⷭ҇ь воцр҃и́сѧ:

На лiтíи стiхи̑ры. Гла́съ д҃:

Гдⷭ҇и, нестерпи́мымъ твоегѡ̀ бжⷭ҇тва̀ блиста́нiемъ, две́ремъ прише́лъ є҆сѝ заключє́ннымъ сꙋ́щымъ, и҆ ста́въ посредѣ̀ ѹ҆ченикѡ́въ. ребро̀ ѡ҆бнажи́лъ є҆сѝ, и҆ ꙗ҆́звъ твое́ю рꙋкꙋ̀ и҆ ногꙋ̀ стрꙋ́пы ꙗ҆влѧ́ѧ: печа́ль же и҆ ско́рбь разрѣша́ѧ, ꙗ҆́вѣ возгласи́лъ є҆сѝ: и҆́мже ѻ҆́бразомъ во мнѣ̀ ви́дите, ѽ дрꙋ́зи, пло́ти прiѧ́тiе, не дꙋ́ха ношꙋ̀ є҆стество̀. сомнѧ́щемꙋсѧ же ѹ҆ч҃нкꙋ̀, повелѣва́лъ є҆сѝ ѡ҆сѧза́ти тре́петнѡ, ре́къ: и҆спыта́въ всѧ̑, грѧдѝ, про́чее не сꙋмни́сѧ. ѻ҆́нъ же ѡ҆щꙋща́ѧ рꙋко́ю твоѐ сꙋгꙋ́бое сꙋщество̀, со стра́хомъ вопiѧ́ше вѣ́рнѡ, вѣ́рою влеко́мь: гдⷭ҇ь мо́й и҆ бг҃ъ мо́й, сла́ва тебѣ̀.

Гла́съ и҃: Прикосни́сѧ ѳѡмо̀ ребрꙋ̀ рꙋко́ю, глаго́летъ хрⷭ҇то́съ, и҆ ѻ҆́бразы гвозде́й прiидѝ ѡ҆сѧжѝ, вѣ́рою и҆спыта́й, и҆ бꙋ́ди мѝ вѣ́ренъ, и҆ не бꙋ́ди невѣ́ренъ. ѳѡма́ же пе́рстомъ ꙗ҆́кѡ прикоснꙋ́сѧ влⷣцѣ, (л. л҃s ѡ҆б.) вельмѝ возопѝ: ты̀ бг҃ъ мо́й и҆ гдⷭ҇ь, бл҃гоꙋтро́бне сла́ва тебѣ̀.

Сла́ва, и҆ ны́нѣ: гла́съ и҃. А҆нато́лiа:

Две́ремъ заключє́ннымъ, ѹ҆ченикѡ́мъ собра̑ннымъ, предста̀ сп҃съ, и҆дѣ́же бѧ́хꙋ со́брани, и҆ ста́въ посредѣ̀ и҆̀хъ, глаго́летъ ѳѡмѣ̀: прiидѝ ѡ҆сѧжѝ, и҆ ви́ждь ѻ҆́бразы гвозде́й, прострѝ рꙋ́кꙋ твою̀, и҆ косни́сѧ ребрꙋ̀ моемꙋ̀, и҆ не бꙋ́ди невѣ́ренъ: но вѣ́рою проповѣ́ждь, є҆́же и҆зꙿ ме́ртвыхъ моѐ воскресе́нiе.

На стiхо́внѣ стiхи̑ры самогла́сны, гла́съ д҃:

Ѽ пресла́внагѡ чꙋдесѐ! невѣ́рiе вѣ́рꙋ и҆звѣ́стнꙋю родѝ. ре́къ бо ѳѡма̀: а҆́ще не ви́ждꙋ, не и҆мꙋ̀ вѣ́ры. ѡ҆сѧза́въ же ре́бра, бг҃осло́витъ воплоти́вшагосѧ, того́жде сн҃а бж҃iѧ позна̀, ꙗ҆́кѡ пострада́вша пло́тiю, проповѣ́да воскре́сшаго бг҃а, и҆ возопѝ свѣ́тлымъ гла́сомъ: гдⷭ҇ь мо́й и҆ бг҃ъ мо́й, сла́ва тебѣ̀.

Стíхъ: Похвалѝ i҆ерꙋсали́ме гдⷭ҇а хвалѝ бг҃а твоего̀ сiѡ́не.

Ѽ пресла́внагѡ чꙋдесѐ! ѻ҆гню̀ сѣ́но коснꙋ́вшеесѧ спасе́сѧ вложи́въ бо ѳѡма̀ во ѻ҆́гнєннаѧ ре́бра рꙋ́кꙋ i҆и҃са хрⷭ҇та̀ бг҃а, не ѡ҆пали́сѧ ѡ҆сѧза́нiемъ. дꙋши́ бо sловѣ́рство преложѝ на благовѣ́рiе, те́плѣ возопѝ ѿ глꙋбины̀ дꙋше́вныѧ: влⷣка ты̀ є҆сѝ и҆ бг҃ъ мо́й, и҆зꙿ ме́ртвыхъ воскресы́й, сла́ва тебѣ̀.

Стíхъ: Ꙗ҆́кѡ ѹ҆крѣпѝ верєѝ вра́тъ твои́хъ, и҆ благословѝ сы́ны твоѧ̑ въ тебѣ̀.

Ѽ пресла́внагѡ чꙋдесѐ! I҆ѡа́ннъ на пє́рси сло́ва возлежѐ, ѳѡма́ же ре́бра ѡ҆сѧза́ти сподо́бисѧ: но ѻ҆́въ ѹ҆́бѡ ѿѻнꙋ́дꙋ стра́шнѡ бг҃осло́вiѧ глꙋбо́кое и҆звлечѐ смотре́нiе: (л. л҃з) ѻ҆́въ же сподо́бисѧ тайнонаꙋчи́ти на́съ. представлѧ́етъ бо показа̑нiѧ ꙗ҆́снѡ воста́нiѧ є҆гѡ̀, вопiѧ̀: гдⷭ҇ь мо́й и҆ бг҃ъ мо́й, сла́ва тебѣ̀.

Сла́ва и҆ ны́нѣ: гла́съ є҃:

Чл҃вѣколю́бче, ве́лiе и҆ безприкла́дное мно́жество щедро́тъ твои́хъ: ꙗ҆́кѡ долготерпѣ́лъ є҆сѝ, ѿ i҆ꙋдє́й заꙋша́емь, ѿ а҆пⷭ҇ла ѡ҆сѧза́емь, и҆ ѿ ѿмета́ющихсѧ тебѐ многоиспытꙋ́емь, ка́кѡ воплоти́лсѧ є҆сѝ; ка́кѡ распѧ́лсѧ є҆сѝ безгрѣ́шне; но вразꙋми́ ны ꙗ҆́кѡ ѳѡмꙋ̀ вопи́ти тебѣ̀: гдⷭ҇ь мо́й и҆ бг҃ъ мо́й, сла́ва тебѣ̀.

Та́же: Ны́нѣ ѿпꙋща́еши: Трист҃о́е. И҆ по Ѻ҆́ч҃е на́шъ: Тропа́рь, гла́съ з҃: Запеча́танꙋ гро́бꙋ: три́жды. Пи́санъ на ма́лѣй вече́рни. И҆ благослове́нiе хлѣ́бѡвъ. И҆ чте́нiе дѣѧ́нiй ст҃ы́хъ а҆пⷭ҇лъ. Чтꙋ́тсѧ же дѣѧ̑нiѧ ѿ нача́ла: и҆лѝ бесѣ̑ды златоꙋ́стагѡ ѿ нача́ла.

[зрѝ] [А҆́ще нѣ́сть бдѣ́нiѧ, по Ны́нѣ ѿпꙋща́еши: и҆ по Ѻ҆́ч҃е на́шъ: Тропа́рь: Запеча́танꙋ гро́бꙋ: И҆ ѿпꙋ́стъ. Во ѹ҆́трiи же пое́мъ полꙋ́нощницꙋ воскре́снꙋю, на не́йже пое́мъ канѡ́нъ трⷪ҇чный, ѻ҆ктѡ́иха а҃-гѡ гла́са, пѣва́емый по полꙋ́нощницѣ. По канѡ́нѣ же Досто́йно є҆́сть: трⷪ҇чное. И҆ про́чее. Трист҃о́е. По Ѻ҆́ч҃е на́шъ: Тропа́рь: Запеча́танꙋ гро́бꙋ: Гдⷭ҇и поми́лꙋй. м҃. Сла́ва и҆ ны́нѣ: Честнѣ́йшꙋю херꙋвȋмъ: Стíхъ: Бж҃е ѹ҆ще́дри ны̀: И҆ моли́тва: Всемогꙋ́щаѧ и҆ животворѧ́щаѧ: И҆ ѿпꙋ́стъ.]

По сконча́нiи же чте́нiѧ, глаго́лемъ шестоѱа́лмiе. И҆ по и҆сполне́нiи си́хъ є҆ктенiа̀ вели́каѧ. и҆ Бг҃ъ гдⷭ҇ь: пое́мъ во гла́съ з҃. Тропа́рь пра́здника, три́жды.

По а҃-мъ стiхосло́вiи сѣда́ленъ, гла́съ а҃. Подо́бенъ: Ка́мени запеча́танꙋ:

Стра́ха ра́ди i҆ꙋде́йска, сокровє́ннымъ ѹ҆ченикѡ́мъ, и҆ (л. л҃з ѡ҆б.) въ сiѡ́нѣ собра́ннымъ, вше́лъ є҆сѝ къ ни́мъ бл҃же, и҆ ста́лъ є҆сѝ посредѣ̀ и҆̀хъ, две́ремъ заключє́ннымъ радостотворѧ́й и҆ показа́лъ є҆сѝ и҆̀мъ рꙋ́цѣ, и҆ пречи́стыхъ твои́хъ ре́бръ ꙗ҆́звы, глаго́лѧ невѣ́рꙋющемꙋ ѹ҆ченикꙋ̀: принесѝ рꙋ́кꙋ твою̀ и҆ и҆спыта́й, ꙗ҆́кѡ са́мъ а҆́зъ є҆́смь, тебѐ ра́ди пострада́вый.

Сла́ва, и҆ ны́нѣ: то́йже. И҆ чте́нiе пра́здника.

По в҃-мъ стiхосло́вiи, сѣда́ленъ, гла́съ а҃.

Подо́бенъ: Гро́бъ тво́й сп҃се:

Предста́лъ є҆сѝ животѐ, две́ремъ заключє́ннымъ, хрⷭ҇тѐ, ѹ҆ченикѡ́мъ, и҆ ре́бра показа́въ и҆ рꙋ́цѣ твоѝ и҆ но́зѣ твоѝ, є҆́же ѿ гро́ба твоѐ воста́нiе предꙿꙋвѣрѧ́ѧ: но ѳѡма̀ не ѡ҆брѣ́тесѧ, тѣ́мже глаго́лаше: а҆́ще не ѹ҆зрю̀ є҆гѡ̀, не вѣ́рꙋю словесє́мъ ва́шымъ.

Сла́ва, и҆ ны́нѣ: то́йже. И҆ чте́нiе пра́здника. Та́же полѷеле́й.

И҆ сѣда́ленъ, гла́съ а҃. Подо́бенъ: Гро́бъ тво́й сп҃се:

Ви́дѧ моѧ̑ ре́бра, и҆ ꙗ҆́звы гвозде́й, ѳѡмо̀, что̀ не вѣ́рꙋеши моемꙋ̀ воскресе́нiю; гдⷭ҇ь глаго́лаше, воскре́съ ѿ гро́ба, ꙗ҆влѧ́ѧсѧ а҆пⷭ҇лѡмъ неизрече́ннѡ. близне́цъ же вѣ́ровавъ, вопiѧ́ше созда́телю: бг҃ъ мо́й є҆сѝ и҆ гдⷭ҇ь.

Сла́ва, и҆ ны́нѣ: то́йже. И҆ чте́нiе пра́здника:

Посе́мъ степє́нна, а҃-й а҆нтiфѡ́нъ д҃-гѡ гла́са. Прокíменъ, гла́съ д҃: Похвалѝ i҆ерꙋсали́ме гдⷭ҇а, хвалѝ бг҃а твоего̀ сiѡ́не. Стíхъ: Ꙗ҆́кѡ ѹ҆крѣпѝ верєѝ вра́тъ твои́хъ. Всѧ́кое дыха́нiе: Е҆ѵⷢ҇лiе ѿ матѳе́а, зача́ло рs҃_i, ѹ҆́треннее воскре́сно, а҃: Е҆динiина́десѧть ѹ҆ченицы̀: Та́же: Воскресе́нiе хрⷭ҇то́во ви́дѣвше: три́жды: Ѱало́мъ н҃. И҆ цѣлова́нiе є҆ѵⷢ҇лiа. Та́же, Сла́ва: Мл҃твами а҆пⷭ҇лъ, млⷭ҇тиве: И҆ ны́нѣ: Мл҃твами бцⷣы: Посе́мъ стiхи́ра: (л. л҃и) Воскре́съ i҆и҃съ ѿ гро́ба, ꙗ҆́коже проречѐ дадѐ на́мъ живо́тъ вѣ́чный, и҆ ве́лiю млⷭ҇ть. Та́же, Спасѝ бж҃е лю́ди твоѧ̀:

И҆ а҆́бiе канѡ́нъ пра́здника, творе́нiе i҆ѡа́нна мона́ха. Гла́съ а҃. i҆рмо́съ по два́жды, тропари́ же на в҃_i.

Катава́сiа: Воскрⷭ҇нiѧ де́нь: ѻ҆́ба ли́ка вкꙋ́пѣ.

Ѿ дне́сь начина́емъ глаго́лати: Пои́мъ гдⷭ҇ви: во всю̀ пѧтдесѧ́тницꙋ.

Пѣ́снь а҃.

I҆рмо́съ: Пои́мъ всѝ лю́дiе, ѿ го́ркiѧ рабо́ты фараѡ́ни i҆и҃лѧ и҆змѣ́ншемꙋ, и҆ во глꙋбинѣ̀ морстѣ́й нога́ми немо́крыми наста́вльшемꙋ, пѣ́снь побѣ́днꙋю: ꙗ҆́кѡ просла́висѧ.

Дне́сь весна̀ дꙋша́мъ, занѐ хрⷭ҇то́съ ѿ гро́ба ꙗ҆́коже со́лнце возсiѧ́въ тридне́вный, мра́чнꙋю бꙋ́рю ѿгна̀ грѣха̀ на́шегѡ. того̀ воспои́мъ, ꙗ҆́кѡ просла́висѧ.

Цари́ца време́нъ, свѣтоно́сномꙋ дню̀, дне́й же цр҃ю̀ ꙗ҆́вственнѣйши дароносѧ̀, кра́ситъ и҆збра̑нныѧ лю́ди церкѡ́вныѧ, непреста́ннѡ поѧ̀ воскре́сшаго хрⷭ҇та̀.

Врата̀ сме́рти хрⷭ҇тѐ, нижѐ грѡ́бныѧ печа̑ти, нижѐ ключѝ двере́й тебѣ̀ проти́вишасѧ: но воскре́съ предста́лъ є҆сѝ дрꙋгѡ́мъ твои̑мъ влⷣко, ми́ръ да́рꙋѧй, всѧ́къ ѹ҆́мъ преимꙋ́щъ.

Пѣ́снь г҃.

I҆рмо́съ: Ѹ҆твердѝ менѐ хрⷭ҇тѐ, на недви́жимомъ ка́мени за́повѣдей твои́хъ, и҆ просвѣти́ мѧ свѣ́томъ лица̀ твоегѡ̀: нѣ́сть бо ст҃ъ па́че тебѐ чл҃вѣколю́бче.

Нѡ́выѧ вмѣ́стѡ ве́тхихъ, вмѣ́стѡ же тлѣ́нныхъ нетлѣ̑нныѧ, крⷭ҇то́мъ твои́мъ хрⷭ҇тѐ соверши́въ на́съ, во (л. л҃и ѡ҆б.) ѡ҆бновле́нiи жи́зни жи́тельствовати досто́йнѡ повелѣ́лъ є҆сѝ.

Во гро́бѣ заключе́нъ ѡ҆пи́санною пло́тiю твое́ю, неѡпи́санный хрⷭ҇тѐ воскре́слъ є҆сѝ: две́ремъ же заключє́ннымъ, предста́лъ є҆сѝ твои̑мъ ѹ҆ченикѡ́мъ всеси́льне.

Ꙗ҆́звы твоѧ̀ хрⷭ҇тѐ, ꙗ҆̀же во́лею претерпѣ́лъ є҆сѝ за на́съ, ѹ҆ченикѡ́мъ твои́мъ сохрани́въ, свидѣ́тельство показа́лъ є҆сѝ твоегѡ̀ сла́внагѡ воскресе́нiѧ.

Ѵ҆пакоѝ, гла́съ s҃:

Ꙗ҆́кѡ посредѣ̀ ѹ҆ченикѡ́въ твои́хъ прише́лъ є҆сѝ сп҃се, ми́ръ даѧ̀ и҆̀мъ: прiидѝ и҆ къ на́мъ и҆ спасѝ на́съ.

И҆ чте́нiе въ бг҃осло́вѣ, є҆гѡ́же нача́ло: Ѡ҆бновле́нiемъ чти́тисѧ:

Пѣ́снь д҃.

I҆рмо́съ: Ве́лiѧ та́йна твоегѡ̀ хрⷭ҇тѐ, смотре́нiѧ: сiю́ бо свы́ше прови́дѧ, бг҃озри́тельнѡ а҆ввакꙋ́мъ, и҆зше́лъ є҆сѝ, вопiѧ́ше тебѣ̀, во спасе́нiе люде́й твои́хъ чл҃вѣколю́бче.

Же́лчи ѹ҆́бѡ вкꙋсѝ, дре́внее вкꙋше́нiе и҆сцѣлѧ́ѧ, ны́нѣ же съ со́томъ ме́да, просвѣще́нiе подаѧ̀ хрⷭ҇то́съ пра́ѻц҃ꙋ, и҆ своѐ сла́дкое прича́стiе.

Ра́дꙋешисѧ и҆спыта́емь: тѣ́мже чл҃вѣколю́бче на сiѐ повелѣва́еши ѳѡмѣ̀, простира́ѧ невѣ́рꙋющꙋ ре́бра, мíрови ѹ҆вѣрѧ́ѧ твоѐ хрⷭ҇тѐ, тридне́вное воста́нiе.

Бога́тство поче́рпъ ѿ сокро́вища некра́домагѡ бж҃е́ственнагѡ, благодѣ́телю, копiе́мъ прободе́ннагѡ твоегѡ̀ ребра̀, премꙋ́дрости и҆ ра́зꙋма наполнѧ́етъ мíръ близне́цъ.

Тво́й всеблаже́нный хва́литсѧ ѧ҆зы́къ, ѽ бли́знче! пе́рвый бо благоче́стнѡ проповѣ́дꙋетъ жизнода́вца i҆и҃са, бг҃а же и҆ гдⷭ҇а, ѿ ѡ҆сѧза́нiѧ и҆спо́лньсѧ бл҃года́ти. (л. л҃ѳ)

Пѣ́снь є҃.

I҆рмо́съ: Ѿ но́щи ѹ҆́тренююще пое́мъ тѧ̀ хрⷭ҇тѐ, ѻ҆ц҃ꙋ̀ собезнача́льна, и҆ сп҃са дꙋ́шъ на́шихъ: ми́ръ мíрови пода́ждь чл҃вѣколю́бче.

Предста́въ дрꙋгѡ́мъ скорбѧ́щымъ сп҃съ, прише́ствiемъ всю̀ ѿе́млетъ ско́рбь, и҆ и҆гра́ти воздвиза́етъ свои́мъ воскрⷭ҇нiемъ.

Ѽ вои́стиннꙋ похвалѧ́емагѡ ѳѡмы̀ стра́шнагѡ начина́нiѧ! де́рзостнѡ бо ѡ҆сѧза̀ ре́бра, бж҃е́ственнымъ ѻ҆гне́мъ блиста̑ющаѧ.

Невѣ́рiе ѳѡмино̀, вѣ́ры роди́тельное на́мъ показа́лъ є҆сѝ: ты́ бо всѧ̑ премꙋ́дростiю твое́ю промышлѧ́еши поле́знѡ хрⷭ҇тѐ, ꙗ҆́кѡ человѣколю́бецъ.

Пѣ́снь s҃.

I҆рмо́съ: Проро́ка спа́слъ є҆сѝ ѿ ки́та чл҃вѣколю́бче, и҆ менѐ и҆зꙿ глꙋбины̀ прегрѣше́нiй возведѝ, молю́сѧ.

Ѳѡмы̀ не ѡ҆ста́вилъ є҆сѝ влⷣко, погрꙋжа́ема глꙋбино́ю невѣ́рiѧ, дла̑ни просте́ръ на и҆спыта́нiе.

Сп҃съ на́шъ глаго́лаше: ѡ҆сѧза́вше мѧ̀ ви́дите кѡ́сти пло́ть носѧ́ща, а҆́зъ не премѣни́хсѧ.

Рє́бра ѡ҆сѧза̀, и҆ вѣ́ровавъ позна̀ ѳѡма̀, не сы́й въ пе́рвомъ вхо́дѣ твое́мъ, сп҃се на́шъ.

Конда́къ, гла́съ и҃:

Любопы́тною десни́цею, жизнопода́тєльнаѧ твоѧ̑ ре́бра ѳѡма̀ и҆спыта̀ хрⷭ҇тѐ бж҃е: созаключє́ннымъ бо две́ремъ ꙗ҆́кѡ вше́лъ є҆сѝ, съ про́чими а҆пⷭ҇лы вопiѧ́ше тебѣ̀: гдⷭ҇ь є҆сѝ и҆ бг҃ъ мо́й.

I҆́косъ:

Кто̀ сохранѝ ѹ҆чени́чꙋ дла́нь тогда̀ неѡпали́мꙋ, (л. л҃ѳ ѡ҆б.) є҆гда̀ ко ѻ҆́гненнымъ ре́брѡмъ пристꙋпѝ гдⷭ҇нимъ; кто̀ дадѐ є҆́й де́рзость, и҆ возмо́же ѡ҆сѧза́ти пла́меннꙋю ко́сть, всѧ́кѡ неѡсѧжи́мꙋю; а҆́ще бо не бы̀ ребро̀ си́лꙋ по́дало бре́ннѣй десни́цѣ, ка́кѡ можа́ше ѡ҆сѧза́ти, страда́ньми поколеба̑вшаѧ ꙗ҆̀же вы́ше, и҆ ꙗ҆̀же ни́зꙋ; сiѧ̀ бл҃года́ть ѳѡмѣ̀ даде́сѧ, є҆́же сiѧ̑ ѡ҆сѧза́ти, хрⷭ҇то́ви же вопи́ти: гдⷭ҇ь є҆сѝ и҆ бг҃ъ мо́й.

Сѷнаѯа́рь въ недѣ́лю ѳѡминꙋ̀.

Стiхѝ: А҆́ще а҆́да и҆лѝ и҆зꙿ гро́ба клю́чь не возбранѧ́етъ,

Твоѐ сп҃се стремле́нiе, клю́чь двере́й ка́кѡ возбрани́тъ;

Въ сíй де́нь, въ недѣ́лю вторꙋ́ю по па́сцѣ, ѡ҆бновлє́нiѧ пра́зднꙋемъ хрⷭ҇то́ва воскрⷭ҇нiѧ, и҆ ст҃а́гѡ а҆пⷭ҇ла ѳѡмы̀ ѡ҆сѧза́нiе. Ѡ҆бновле́нiємъ ѹ҆́бѡ ѻ҆бы́чай бѣ̀ дре́внiй быва́ти, на нѣ́которое ѿ наро́читыхъ: лѣ́тꙋ бо ѡ҆крꙋжа́ющꙋ и҆ то́й де́нь, во́ньже тогда̀ содѣ́ѧно бы́сть наве́дшꙋ ве́щи ѻ҆́ноѧ, па́мѧть творѧ́хꙋ лѣ́тнюю, да не въ забве́нiе вели̑каѧ бы дѣла̀ бы́ли. Ѿсю́дꙋ є҆вре́и пе́рвѣе па́схꙋ въ галга́лѣхъ сотвори́ша, чермна́гѡ мо́рѧ прехожде́нiе ѡ҆бновлѧ́юще. Ѿсю́дꙋ сѣ́нь свидѣ́нiѧ и҆̀мъ ѡ҆бновлѧ́етсѧ, и҆ многосла́внѡ. Ѿсю́дꙋ ца́рство давíдово, и҆ и҆на̑ѧ, да не по коемꙋ́ждо глаго́лю: є҆лма̀ ѹ҆́бѡ всѣ́хъ ꙗ҆̀же въ житiѝ веще́й и҆зрѧ́днѣе бо́льше, и҆ па́че всѧ́кiѧ мы́сли дѣ́ло, гдⷭ҇не воскресе́нiе: не то́чiю на ко́еждо лѣ́то сiѐ пра́зднꙋемъ и҆ ѡ҆бновлѧ́емъ, но при́снѡ и҆ по ѻ҆смо́мъ днѝ. Пе́рвое ѹ҆́бѡ сегѡ̀ ѡ҆бновле́нiе, настоѧ́щаѧ недѣ́лѧ, ꙗ҆́же глаго́лаласѧ бы вои́стиннꙋ и҆ ѻ҆сма́ѧ и҆ пе́рваѧ. Ѻ҆сма́ѧ ѹ҆́бѡ, ꙗ҆́кѡ ѿ па́схи: пе́рваѧ же, ꙗ҆́кѡ нача́ло дрꙋги́хъ. И҆ ѻ҆сма́ѧ па́ки: ꙗ҆́кѡ во ѻ҆́бразъ вчинѧ́етсѧ безконе́чнагѡ ѻ҆́нагѡ днѐ, и҆́же въ бꙋ́дꙋщемъ вѣ́цѣ, и҆́же пе́рвый, и҆ є҆ди́нъ бꙋ́детъ всѧ́кѡ, ни но́щiю разсѣка́емь. Сiѧ̑ ѹ҆́бѡ ѡ҆ ѡ҆бновле́нiихъ: а҆ ꙗ҆̀же ѡ҆ ѳѡмѣ̀, си́це бы́сть: хрⷭ҇тꙋ̀ во́ньже де́нь воскре́се, по́здѣ ѹ҆ченикѡ́мъ ꙗ҆́вльшꙋсѧ, не бѧ́ше ѳѡма̀, не ѹ҆ съ про́чими совокꙋ́пльсѧ, стра́ха ра́ди i҆ꙋде́йска. Та́же пома́лѣ наше́дъ, ѹ҆вѣ́да (л. м҃) хрⷭ҇то́во прише́ствiе, не вѣ́рова, не ѹ҆ченикѡ́мъ то́кмѡ, ꙗ҆́кѡ того̀ ви́дѣша воскре́сша, но ꙗ҆́кѡ нижѐ ѿню́дъ воскре́се гдⷭ҇ь, и҆ се́й є҆ди́нъ сы́й ѿ двоюна́десѧтихъ. Благохи́тростный же бг҃ъ, и҆ ѡ҆ є҆ди́номъ ѹ҆́бѡ си́це пекíйсѧ, кꙋ́пнѡ же и҆ смотре́нiемъ нѣ́кимъ бо́льшимъ, да и҆ па́че воскресе́нiе и҆ по си́хъ бꙋ́дꙋщымъ ѹ҆вѣ́ритсѧ, ѡ҆ста́вль днíй ѻ҆́смь: да ѻ҆́нагѡ любо́вь коне́чнꙋю поѡстри́тъ, и҆ па́че невѣ́ровавый всѣ̑мъ вѣ́рꙋ и҆звѣ́стншꙋю пода́стъ воскресе́нiѧ, па́ки прихо́дитъ, и҆ две́ремъ заключє́ннымъ, ꙗ҆́коже пре́жде, сꙋ́щꙋ же и҆ ѳѡмѣ̀, вхо́дитъ и҆ ми́ръ ѻ҆бы́чнѡ пода́въ, посе́мъ къ ѳѡмѣ̀ простира́етсѧ, и҆ глаго́летъ: принесѝ пе́рстъ тво́й сѣ́мѡ, и҆ ви́ждь рꙋ́цѣ моѝ, и҆ принесѝ рꙋ́кꙋ твою̀, и҆ вложѝ въ ре́бра моѧ̑, и҆ не бꙋ́ди невѣ́ренъ, но вѣ́ренъ. Поне́же бо не то́чiю видѣ́нiемъ ѹ҆вѣ́ритисѧ и҆мѣ́лъ є҆сѝ за привидѣ́нiе, но ско́ръ сы́й, и҆ ѡ҆сѧза́нiѧ помѧнꙋ́лъ є҆сѝ. Показа́ же си́мъ, ꙗ҆́кѡ внегда̀ сiѧ̑ глаго́лаше ко ѹ҆ченикѡ́мъ, бѧ́ше слы́ша: вложѝ рꙋ́кꙋ твою̀ въ ре́бра моѧ̑. Ꙗ҆влѧ́етъ же, ꙗ҆́кѡ и҆ широка̀ бѧ́ше ꙗ҆́же на ре́брѣхъ ꙗ҆́зва, ꙗ҆́кѡ и҆ рꙋ́кꙋ внꙋ́трь вмѣща́ти. Ѳѡма́ же ѻ҆па́снѡ и҆спыта́въ, и҆ вѣ́рꙋ прiи́мъ ѡ҆сѧже́нiемъ, попꙋща́емь бо бѣ̀ сiѧ̑ зрѣ́ти и҆ твори́ти ѻ҆́наѧ, а҆́ще и҆ въ нетлѣ́нномъ и҆ ѡ҆боже́нномъ коне́чнѡ тѣлесѝ, за и҆звѣще́нiе взыва́ше: гдⷭ҇ь мо́й и҆ бг҃ъ мо́й. Ѻ҆́во ѹ҆́бѡ пло́ти ра́ди, ѻ҆́во же бж҃ества̀ ра́ди. И҆ хрⷭ҇то́съ къ немꙋ̀ глаго́летъ: ꙗ҆́кѡ ви́дѣвъ мѧ̀ вѣ́ровалъ є҆сѝ, бл҃же́ни не ви́дѣвшiи и҆ вѣ́ровавшiи. Близне́цъ же глаго́летсѧ ѳѡма̀, и҆лѝ занѐ съ дрꙋги́мъ роди́сѧ, и҆лѝ за є҆́же ѹ҆сꙋмнѣ́тисѧ ѡ҆ воскресе́нiи, и҆лѝ занѐ си́це ѿ є҆стества̀ слѣ́плена бѣ́ста є҆мꙋ̀ два̀ пе́рста рꙋкѝ десны́ѧ, сíесть сре́днiй, и҆ и҆́же предꙿ ѻ҆́нѣмъ, глаго́лемый ѹ҆каза́тельный: не́гли ре́клъ бы кто̀, ꙗ҆́кѡ ѹ҆сꙋмнѣ́тисѧ и҆мѧ́ше, и҆ съ си́ми ѡ҆сѧза́ти. И҆нíи же глаго́лютъ, є҆́же и҆ и҆звѣ́стнѣйшее, ꙗ҆́кѡ є҆́же ѳѡма̀, близне́цъ толкꙋ́етсѧ. Второ́е сiѐ ꙗ҆вле́нiе хрⷭ҇то́во. Тре́тiе же бы́сть на мо́ри тiверiа́дстѣмъ въ ловле́нiи ры́бъ, є҆гда̀ и҆ пи́щи причасти́сѧ, бж҃е́ственнымъ ѻ҆гне́мъ снѣ́дшейсѧ, ꙗ҆́коже вѣ́сть са́мъ, и҆звѣ́стнѣйшее воскресе́нiе представлѧ́ѧ. Та́же во є҆ммаꙋ́сѣ ꙗ҆влѧ́етсѧ. Пѧ́тое въ галiле́и, и҆ (л. м҃ ѡ҆б.) є҆динона́десѧтищи, ꙗ҆́коже глаго́лютъ, ꙗ҆влѧ́етсѧ, до́ндеже вознесе́сѧ, мнѡ́гаѧ и҆ преесте́ствєннаѧ зна́мєнiѧ творѧ̀, предꙿ ѹ҆ченикѝ по воскресе́нiи: не бо̀ мнѡ́гимъ сiѧ̑ пока́зоваше. Ѡ҆ста́виша же сiѧ̑ всѧ̑ є҆ѵⷢ҇лíсти написа́ти, занѐ не бѣ̀ возмо́жно сiѧ̑ мнѡ́гимъ, и҆ въ мíрѣ живꙋ́щымъ человѣ́кѡмъ слы́шати, ꙗ҆́кѡ преесте́ствєнна сꙋ́ща sѣлѡ̀. Твоегѡ̀ а҆пⷭ҇ла ѳѡмы̀ моли́твами, хрⷭ҇тѐ бж҃е на́шъ поми́лꙋй на́съ. а҆ми́нь.

Пѣ́снь з҃.

I҆рмо́съ: Ѻ҆́бразꙋ слꙋжи́ти мꙋсiкíйскомꙋ согла́сiю созыва́ющꙋ лю́ди, ѿ пѣ́сней сiѡ́нскихъ пою́ще ѻ҆те́чески ѻ҆́троцы дв҃довы, мꙋчи́телево разори́ша sлочести́вое велѣ́нiе, и҆ пла́мень въ ро́сꙋ преложи́ша, пѣ́снь воспѣва́юще: превозноси́мый ѻ҆ц҃є́въ и҆ на́шъ бж҃е, бл҃гослове́нъ є҆сѝ.

Ꙗ҆́кѡ пе́рвый є҆́сть дне́й и҆ гдⷭ҇ственный свѣтоно́сный сíй, во́ньже ра́доватисѧ досто́йнѡ нѡ́вымъ и҆ бж҃е́ствєннымъ лю́демъ съ тре́петомъ: прино́ситъ бо и҆ вѣ́ка ѻ҆́бразъ, ꙗ҆́кѡ ѻ҆сми́ца соверша́ѧ бꙋ́дꙋщагѡ, превозноси́мый ѻ҆ц҃є́въ и҆ на́шъ бж҃е, бл҃гослове́нъ є҆сѝ.

Е҆ди́нъ дерзнꙋ́вый, невѣ́рною же вѣ́рою ѡ҆благодѣ́тельствовавый на́съ ѳѡма̀ близне́цъ, рѣши́тъ ѹ҆́бѡ мра́чное невѣ́дѣнiе всѣ́хъ концє́въ, вѣ́рнымъ невѣ́рствiемъ, себѣ́ же вѣне́цъ плете́тъ ꙗ҆́вѣ глаго́лѧ. ты̀ є҆сѝ гдⷭ҇ь превозноси́мый ѻ҆ц҃є́въ и҆ на́шъ бж҃е, бл҃гослове́нъ є҆сѝ.

Не всꙋ́е ѹ҆сꙋмнѣ́всѧ ѳѡма̀ ѡ҆ воста́нiи твое́мъ, не низложи́сѧ: но несꙋмнѣ́тельное тща́шесѧ показа́ти сiѐ хрⷭ҇тѐ, всѣ̑мъ ꙗ҆зы́кѡмъ. ѿѻнꙋ́дꙋже невѣ́рiемъ ѹ҆вѣ́ривъ, всѣ́хъ наꙋчѝ глаго́лати: ты̀ є҆сѝ гдⷭ҇ь превозноси́мый ѻ҆ц҃є́въ и҆ на́шъ бж҃е, бл҃гослове́нъ є҆сѝ.

Со стра́хомъ рꙋ́кꙋ ѳѡма̀ въ ре́бра твоѧ̀ живонѡ́снаѧ, (л. м҃а) хрⷭ҇тѐ, вложи́въ, тре́петенъ ѡ҆щꙋтѝ дѣ́йство сп҃се, сꙋгꙋ́бое двѣма̀ є҆стество́ма въ тебѣ̀ соединѧ́емыма неслiѧ́ннѡ, и҆ вѣ́рою взыва́ше глаго́лѧ: ты̀ є҆сѝ гдⷭ҇ь превозноси́мый ѻ҆ц҃є́въ и҆ на́шъ бж҃е, бл҃гослове́нъ є҆сѝ.

Пѣ́снь и҃.

I҆рмо́съ: Въ пла́мени ѻ҆́гненнѣ горѧ́щiѧ пе́щи сохра́ншаго дѣ́ти, и҆ во зра́цѣ а҆́гг҃ла снизше́дшаго къ ни́мъ, по́йте гдⷭ҇а, и҆ превозноси́те є҆го̀ во вѣ́ки.

Возжелѣ́вый твоѐ ра́достное видѣ́нiе, пре́жде не вѣ́роваше ѳѡма̀: сподо́бльсѧ же тогѡ̀, бг҃а и҆ гдⷭ҇а тѧ̀ нарица́ше влⷣко, є҆го́же превозно́симъ во всѧ̀ вѣ́ки.

Претерпѣ́вшаго ѳѡмино̀ невѣ́рiе, и҆ показа́вшаго ре́бра, и҆ тогѡ̀ дла́нiю ѡ҆сѧза́нна бы́вша, по́йте гдⷭ҇а, и҆ превозноси́те є҆го̀ во всѧ̀ вѣ́ки.

Твоѐ неꙋдо́бное сокро́вище, ѹ҆тае́ное на́мъ ѿве́рзе ѳѡма̀: бг҃осло́вивъ бо ѧ҆зы́комъ бг҃оно́снымъ, по́йте гдⷭ҇а, глаго́лаше, и҆ превозноси́те є҆го̀ во всѧ̑ вѣ́ки.

На ѳ҃-й пѣ́сни, Чⷭ҇тнѣ́йшꙋю: не пое́мъ: но i҆рмо́съ кíйждо ли́къ.

Пѣ́снь ѳ҃.

I҆рмо́съ: Тебѐ свѣ́тлꙋю свѣщꙋ̀, и҆ мт҃рь бж҃iю, пречꙋ́днꙋю сла́вꙋ, и҆ вы́шшꙋю всѣ́хъ тва́рей, пѣ́сньми велича́емъ.

Тво́й свѣ́тлый де́нь и҆ пресвѣ́тлый хрⷭ҇тѐ, всесвѣ́тлꙋю бл҃года́ть, во́ньже кра́сный добро́тою ѹ҆ченикѡ́мъ твои́мъ предста́лъ є҆сѝ, въ пѣ́снехъ велича́емъ.

Тебѐ бре́нною дла́нiю ѡ҆сѧза́ема въ ре́бра, и҆ не ѡ҆пали́вша сiю̀, ѻ҆гне́мъ невеще́ственнагѡ бж҃е́ственнагѡ сꙋщества̀, въ пѣ́снехъ велича́емъ.

Тѧ̀ ꙗ҆́кѡ бг҃а и҆зꙿ гро́ба воскре́сша хрⷭ҇та̀, не ѻ҆чи́ма (л. м҃а ѡ҆б.) ви́дѣвше, но серде́чною любо́вiю вѣ́ровавше, пѣ́сньми велича́емъ.

Катава́сiа: Свѣти́сѧ, свѣти́сѧ: И҆ покло́нъ.


Та́же, Ст҃ъ гдⷭ҇ь бг҃ъ на́шъ: на гла́съ а҃, три́жды.

Е҆ѯапостiла́рiй, гла́съ а҃. Подо́бенъ: Нб҃о sвѣзда́ми:

Мои́хъ ѹ҆дѡ́въ рꙋко́ю твое́ю и҆спыта́вый ꙗ҆́звы, не не вѣ́рꙋй мѝ ѳѡмо̀, ѹ҆ѧ́звленномꙋ тебѐ ра́ди: со ѹ҆ченикѝ є҆диномꙋ́дрствꙋй, и҆ живꙋ́щаго проповѣ́дꙋй бг҃а. [Два́жды.]

Сла́ва, и҆ ны́нѣ:

Дне́сь весна̀ благоꙋха́етъ, и҆ но́ваѧ тва́рь ликꙋ́етъ. дне́сь взима́ютсѧ ключѝ двере́й, и҆ невѣ́рiѧ ѳѡмы̀ дрꙋ́га вопiю́ща: гдⷭ҇ь и҆ бг҃ъ мо́й.

На хвали́техъ стiхи̑ры, на д҃, гла́съ а҃.

Подо́бенъ: Прехва́льнiи мꙋ́чєницы:

По є҆́же и҆зꙿ гро́ба твое́мъ стра́шномъ, жизнода́вче, воста́нiи, ꙗ҆́коже печа́тей не разрꙋши́лъ є҆сѝ хрⷭ҇тѐ гро́бныхъ, та́кѡ заключє́ннымъ две́ремъ вше́лъ є҆сѝ къ пресла̑внымъ а҆пⷭ҇лѡмъ твои̑мъ, радостотворѧ̀ и҆̀хъ, и҆ пра́вый тво́й дх҃ъ подаѧ̀ и҆̀мъ, за безмѣ́рнꙋю твою̀ ми́лость.

Ѳѡма̀ и҆́же и҆ близне́цъ не бѣ̀ прише́лъ, є҆гда̀ ты̀ ѹ҆ченикѡ́мъ ꙗ҆ви́лсѧ є҆сѝ гдⷭ҇и. тѣ́мже не вѣ́рова твоемꙋ̀ воскресе́нiю, и҆ ви́дѣвшымъ тѧ̀ вопiѧ́ше: а҆́ще не вложꙋ̀ пе́рста въ ре́бра є҆гѡ̀ и҆ гвозде́й ꙗ҆́звы, не вѣ́рꙋю, ꙗ҆́кѡ воста́лъ є҆́сть.

Ꙗ҆́коже хо́щеши ѡ҆сѧжѝ, хрⷭ҇то́съ ѳѡмѣ̀ вопiѧ́ше: вложѝ рꙋ́кꙋ, и҆ позна́й мѧ̀ кѡ́сти и҆мꙋ́ща и҆ земно́е тѣ́ло, и҆ не бꙋ́ди невѣ́ренъ, ра́внѡ же со и҆нѣ́ми ѹ҆вѣ́рисѧ. ѻ҆́нъ же возопѝ: бг҃ъ мо́й и҆ гдⷭ҇ь ты̀ є҆сѝ, сла́ва воста́нiю твоемꙋ̀. (л. м҃в)

Сла́ва: гла́съ s҃:

По дне́хъ ѻ҆сми́хъ воста́нiѧ твоегѡ̀ i҆и҃се цр҃ю̀, є҆диноро́дный сло́ве ѻ҆́ч҃iй ꙗ҆ви́лсѧ є҆сѝ ѹ҆ченикѡ́мъ твои́мъ, заключє́ннымъ две́ремъ, ми́ръ тво́й подаѧ̀, и҆ невѣ́рꙋющемꙋ ѹ҆ченикꙋ̀ зна́мєнiѧ показа́лъ є҆сѝ: прiидѝ и҆ ѡ҆сѧжѝ рꙋ́цѣ и҆ но́зѣ, и҆ нетлѣ̑ннаѧ моѧ̑ ре́бра. ѻ҆́нъ же вѣ́ровавъ, вопiѧ́ше тебѣ̀: гдⷭ҇ь мо́й и҆ бг҃ъ мо́й, сла́ва тебѣ̀.

И҆ ны́нѣ: Преблагослове́нна є҆сѝ:

Славосло́вiе вели́кое. И҆ тропа́рь пра́здника. Е҆ктєнiѝ, и҆ ѿпꙋ́стъ. Начина́ютсѧ же ѿ дне́сь лiтȋи, си́рѣчь и҆схождє́нiѧ въ притво́ръ. Та́кожде и҆ ѡ҆глашє́нiѧ преподо́бнагѡ ѻ҆ц҃а̀ на́шегѡ ѳео́дѡра стꙋдíта, въ ни́хже пое́мъ: Сла́ва, и҆ ны́нѣ, стiхи́рꙋ є҆ѵⷢ҇льскꙋю, гла́съ а҃:

На го́рꙋ ѹ҆ченикѡ́мъ и҆дꙋ́щымъ, за земно́е вознесе́нiе, предста̀ гдⷭ҇ь: и҆ поклони́вшесѧ є҆мꙋ̀, и҆ да́нныѧ вла́сти вездѣ̀ наꙋчи́вшесѧ, въ поднебе́снꙋю посыла́хꙋсѧ, проповѣ́дати є҆́же и҆зꙿ ме́ртвыхъ воскресе́нiе, и҆ є҆́же на нб҃са̀ возше́ствiе. и҆̀мже и҆ во вѣ́ки спребыва́ти нело́жный ѡ҆бѣща́сѧ хрⷭ҇то́съ бг҃ъ, и҆ сп҃съ дꙋ́шъ на́шихъ.

[зрѝ] Внемлѝ, ꙗ҆́кѡ лiтȋи въ притво́рѣ пре́жде пе́рвагѡ часа̀ быва́ютъ и҆ ѡ҆глашє́нiѧ стꙋдíтова. И҆ ча́съ а҃. И҆ про́чее ѻ҆бы́чное. И҆ соверше́нный ѿпꙋ́стъ.

Вѣ́домо бꙋ́ди, ꙗ҆́кѡ вослѣ́дованiе слꙋчи́вшихсѧ ст҃ы́хъ во всѣ́хъ недѣ́лѧхъ ст҃ы́ѧ пѧтдесѧ́тницы пое́мъ въ повече́рiѧхъ.

Лiтꙋргíа быва́етъ пора́нꙋ трꙋда̀ ра́ди бдѣ́ннагѡ. Часы̀ пою́тсѧ триѱа́лмнiи по ѹ҆ста́вꙋ въ притво́рѣ, на ни́хже глаго́лемъ тропа́рь и҆ конда́къ пра́здника. (л. м҃в ѡ҆б.)

Вѣ́домо бꙋ́ди, ꙗ҆́кѡ ѿ недѣ́ли но́выѧ и҆ до ѿда́нiѧ пра́здника па́схи, нача́ло лiтꙋргíи си́це быва́етъ:

По є҆́же рещѝ дiа́конꙋ: Бл҃гословѝ влⷣко: И҆ i҆ере́ю: Бл҃гослове́но црⷭ҇тво: Пое́тъ i҆ере́й: Хрⷭ҇то́съ воскре́се: три́жды, ве́сь тропа́рь кромѣ̀ стiхѡ́въ. Да воскре́снетъ бг҃ъ: Та́же, є҆ктенiа̀, и҆ прѡ́чаѧ лiтꙋргíи.

Вмѣ́стѡ же Досто́йно: пое́мъ:

А҆́гг҃лъ вопiѧ́ше бл҃года́тнѣй: чⷭ҇таѧ дв҃о ра́дꙋйсѧ, и҆ па́ки рекꙋ̀, ра́дꙋйсѧ: тво́й сн҃ъ воскре́се тридне́венъ ѿ гро́ба, и҆ мє́ртвыѧ воздви́гнꙋвый: лю́дiе весели́тесѧ.

Та́же i҆рмо́съ: Свѣти́сѧ, свѣти́сѧ:

Е҆гда́ же рече́тъ i҆ере́й: Со стра́хомъ бж҃iимъ: И҆ мы̀: Бл҃гослове́нъ грѧды́й во и҆́мѧ гдⷭ҇не, бг҃ъ гдⷭ҇ь и҆ ꙗ҆ви́сѧ на́мъ. I҆ере́й: Спасѝ бж҃е лю́ди твоѧ̀: И҆ мы̀ вмѣ́стѡ тропарѧ̀: Ви́дѣхомъ свѣ́тъ и҆́стинный: пое́мъ: Хрⷭ҇то́съ воскре́се: є҆ди́ножды: и҆ до ѿда́нiѧ па́схи. Быва́етъ же и҆ про́чее лiтꙋргíи по ѻ҆бы́чаю. Во ѿпꙋ́стѣ же є҆гда̀ рече́тъ: Сла́ва тебѣ̀ хрⷭ҇тѐ бж҃е, ѹ҆пова́нiе на́ше, сла́ва тебѣ̀. И҆ мы̀: Хрⷭ҇то́съ воскре́се: три́жды. Та́же ѿпꙋ́стъ лiтꙋргíи по ѻ҆бы́чаю. На лiтꙋргíи начина́емъ и҆зꙿѡбрази́тєльнаѧ, и҆ пое́мъ во бл҃же́ннахъ, ѿ канѡ́на пра́здника, пѣ́снь г҃ и҆ s҃. По вхо́дѣ тропа́рь: Запеча́танꙋ гро́бꙋ: Сла́ва, и҆ ны́нѣ: конда́къ: Любопы́тною десни́цею: Прокíменъ а҆пⷭ҇ла, гла́съ г҃: Ве́лiй гдⷭ҇ь на́шъ, и҆ ве́лiѧ крѣ́пость є҆гѡ̀, и҆ ра́зꙋма є҆гѡ̀ нѣ́сть числа̀. Стíхъ: Хвали́те гдⷭ҇а ꙗ҆́кѡ бл҃гъ ѱало́мъ: бг҃ови на́шемꙋ да ѹ҆слади́тсѧ хвале́нiе. А҆пⷭ҇лъ въ дѣѧ́нiихъ, зача́ло д҃_i: Рꙋка́ми а҆пⷭ҇лъ: А҆ллилꙋ́iа, гла́съ и҃. Прiиди́те возра́дꙋемсѧ гдⷭ҇ви, воскли́кнемъ бг҃ꙋ сп҃си́телю на́шемꙋ. Стíхъ: Ꙗ҆́кѡ бг҃ъ ве́лiй гдⷭ҇ь, и҆ цр҃ь ве́лiй по (л. м҃г) все́й землѝ. Е҆ѵⷢ҇лiе i҆ѡа́нна, зача́ло ѯ҃є: Сꙋ́щꙋ по́здѣ въ де́нь то́й. Прича́стный: Похвалѝ i҆ерꙋсали́ме гдⷭ҇а, хвалѝ бг҃а твоего̀ сiѡ́не. А҆ллилꙋ́iа, три́жды. На трапе́зѣ быва́етъ ѹ҆тѣше́нiе бра́тiи ве́лiе. И҆ воста́вше, ѿ трапе́зы, глаго́лемъ преждепи̑саннаѧ всѧ̑ въ сꙋббѡ́тꙋ свѣ́тлыѧ седми́цы.