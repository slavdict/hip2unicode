 OCR:

 Библиотека святоотеческой литературы

 http://orthlib.ru



Въ понедѣ́льникъ ве́чера,

на Гдⷭ҇и воззва́хъ: стiхи̑ры подо́бны, гла́съ а҃.

Подо́бенъ: Нбⷭ҇ныхъ чинѡ́въ:

Творе́цъ всѣ́хъ и҆ жи́зни пода́тель, ѻ҆ц҃ꙋ̀ бж҃е́ственномꙋ соприсносꙋ́щное сло́во, во́лею ѿ дв҃ы пло́ть прiи́мъ, и҆ бы́въ человѣ́къ, неизрече́нныѧ премꙋ́дрости, ꙗ҆́кѡ бл҃гъ, всѣ̑мъ и҆сточѝ ѹ҆чє́нiѧ.

Пра́здникꙋ преполови́вшꙋсѧ i҆ꙋде́йскомꙋ хрⷭ҇тѐ, во ст҃и́лищи предста́лъ є҆сѝ, зако́нꙋ влⷣка ѹ҆чѧ̀ вла́стiю, и҆ кни́жники ѡ҆блича́ѧ, ꙗ҆́коже пи́сано є҆́сть, и҆ ѹ҆жаса́ѧ премꙋ́дростiю слове́съ твои́хъ, и҆ чꙋде́съ показа́ньми.

Пода́тель премꙋ́дрости, и҆ до́брыхъ и҆злiѧ́тель, и҆злива́ѧй бжⷭ҇твєнныѧ стрꙋи̑, ѿ и҆сто́чника приснотекꙋ́щагѡ: прiиди́те ко мнѣ̀, зове́тъ, во́дꙋ жи́зни жа́ждꙋщiи почерпи́те, и҆ рѣ́ки и҆зꙿ чре́ва ва́шегѡ, глаго́летъ, дарова́нiй бж҃е́ственныхъ потекꙋ́тъ.

Сла́ва и҆ ны́нѣ: гла́съ в҃:

Е҆гда̀ прише́лъ є҆сѝ во ст҃и́лище хрⷭ҇тѐ бж҃е, преполови́вшꙋсѧ пра́здникꙋ, тогда̀ лю́ди ѹ҆чи́лъ є҆сѝ, вопiѧ̀: вѣ́рꙋѧй въ мѧ̀, а҆́ще и҆ ѹ҆́мретъ, жи́въ бꙋ́детъ. i҆ꙋдє́и же распыха́хꙋсѧ съ фарiсе́и и҆ саддꙋке́и и҆ кни́жники, глаго́люще: кто̀ є҆́сть се́й, и҆́же глаго́летъ хꙋлы̑; не помышлѧ́юще, ꙗ҆́кѡ ты̀ є҆сѝ пре́жде всѣ́хъ вѣ̑къ, со ѻ҆ц҃е́мъ и҆ дх҃омъ сла́вимый бж҃е на́шъ, сла́ва тебѣ̀.

На стiхо́внѣ стiхи̑ры ѻ҆смогла́сника, гла́съ д҃:

Дре́ва преслꙋша́нiѧ запреще́нiе разрѣши́лъ є҆сѝ сп҃сѐ, на (л. рм҃з ѡ҆б.) дре́вѣ крⷭ҇тнѣмъ во́лею пригвозди́всѧ, и҆ во а҆́дъ соше́дъ си́льне, смє́ртныѧ ѹ҆́зы ꙗ҆́кѡ бг҃ъ растерза́лъ є҆сѝ. тѣ́мже кла́нѧемсѧ є҆́же и҆зꙿ ме́ртвыхъ твоемꙋ̀ воскрⷭ҇нiю, ра́достiю вопiю́ще: всеси́льне гдⷭ҇и, сла́ва тебѣ̀.

Стíхъ: Къ тебѣ̀ возведо́хъ ѻ҆́чи моѝ:

Кто̀ ѡ҆бꙋрева́емый, и҆ притека́ѧй ко приста́нищꙋ семꙋ̀, не спаса́етсѧ; и҆лѝ кто̀ болѣ́знꙋѧй, и҆ припа́даѧй къ враче́бницѣ се́й, не и҆сцѣлѣва́етсѧ; содѣ́телю всѣ́хъ, и҆ врачꙋ̀ недꙋ́гꙋющихъ гдⷭ҇и, пре́жде да́же до конца̀ не поги́бнꙋ, спаси́ мѧ.

Стíхъ: Поми́лꙋй на́съ гдⷭ҇и, поми́лꙋй на́съ:

Ст҃ы́хъ мꙋ́чєникъ прiе́мый терпѣ́нiе, и҆ ѿ на́съ прiимѝ пѣ́нiе чл҃вѣколю́бче, да́рꙋѧй на́мъ тѣ́хъ мл҃твами ве́лiю ми́лость.

Сла́ва, и҆ ны́нѣ: гла́съ г҃. Ге́рмана:

Преполови́вшꙋсѧ пра́здникꙋ, сла́вимъ посредѣ̀ землѝ спасе́нiе содѣ́лавша: посредѣ́ бо двою̀ разбѡ́йникꙋ живо́тъ на дре́вѣ повѣ́шенъ бѣ̀, и҆ хꙋ́лѧщемꙋ ѹ҆́бѡ ѹ҆молча́лъ, вѣ́рꙋющемꙋ же возопи́лъ: дне́сь со мно́ю бꙋ́деши въ раѝ. сше́лъ є҆сѝ во гро́бъ, плѣни́лъ є҆сѝ а҆́дъ, и҆ воскре́слъ є҆сѝ тридне́внѡ, спаса́ѧ дꙋ́шы на́шѧ.

Во вто́рникъ на ѹ҆́трени.

По а҃-мъ стiхосло́вiи сѣда́ленъ, гла́съ д҃.

Подо́бенъ: Ѹ҆диви́сѧ i҆ѡ́сифъ:

Во́льною твое́ю во́лею крⷭ҇тъ претерпѣ́лъ є҆сѝ сп҃се, и҆ во гро́бѣ но́вѣ положи́ша тѧ̀ человѣ́цы сме́ртнiи, сло́вомъ (л. рм҃и) концы̀ соста́вльшаго. тѣ́мже свѧ́занъ бы́сть чꙋждíй: сме́рть лю́тѡ плѣнѧ́шесѧ, и҆ сꙋ́щiи во а҆́дѣ всѝ взыва́хꙋ живоно́сномꙋ воста́нiю твоемꙋ̀: хрⷭ҇то́съ воскре́се жизнода́вецъ, пребыва́ѧй во вѣ́ки.

Стíхъ: Гдⷭ҇и, да не ꙗ҆́ростiю твое́ю ѡ҆бличи́ши менѐ:

Помышлѧ́й дꙋшѐ, ка́кѡ предста́немъ сꙋдiѝ; поста́вѧтсѧ престо́ли стра́шнiи, и҆ коегѡ́ждо дѣѧ̑нiѧ ѡ҆блича́тсѧ. тогда̀ сꙋдiѧ̀ неꙋмоли́мый: та́мѡ ѻ҆́гнь лю́тѡ предста́нетъ, ꙗ҆́коже свирѣ́пое мо́ре содержа̀, и҆ покрыва́ѧй концы̀. со всѣ́ми си́ми ви́ждь дꙋшѐ моѧ̀, стенѝ пре́жде конца̀.

Стíхъ: Ди́венъ бг҃ъ во ст҃ы́хъ свои́хъ бг҃ъ i҆и҃левъ.

Мꙋ́чениченъ: И҆́же во всѣ́мъ мíрѣ мꙋ́чєникъ твои́хъ, ꙗ҆́кѡ багрѧни́цею и҆ вѵ́ссомъ кровьмѝ цр҃ковь твоѧ̀ ѹ҆краси́вшисѧ, тѣ́ми вопiе́тъ тѝ, хрⷭ҇тѐ бж҃е: лю́демъ твои̑мъ щедрѡ́ты твоѧ̀ низпослѝ, мíръ жи́тельствꙋ твоемꙋ̀ да́рꙋй, и҆ дꙋша́мъ на́шымъ ве́лiю ми́лость.

Сла́ва, и҆ ны́нѣ: бг҃оро́диченъ:

Стра́шное та́инство, и҆ чꙋ́до пресла́вное, ка́кѡ дв҃а тебѐ зижди́телѧ всѣ́хъ понесѐ, и҆ по ржⷭ҇твѣ̀ па́ки цѣла̀ и҆ дв҃а пребы́сть; рожде́йсѧ и҆зꙿ неѧ̀ вѣ́рꙋ ѹ҆твердѝ, ꙗ҆зы́ки ѹ҆кротѝ. и҆ мíръ ѹ҆мирѝ, ꙗ҆́кѡ чл҃вѣколю́бецъ.

По в҃-мъ стiхосло́вiи, сѣда́льны, гла́съ и҃.

Подо́бенъ: Премꙋ́дрости сло́ва:

Премꙋ́дрости во́дꙋ и҆ жи́зни и҆сточа́ѧ мíрови, всѣ́хъ сп҃се призыва́еши почерпстѝ спасе́нiѧ во́ды: бж҃е́ственный бо зако́нъ тво́й прiи́мъ человѣ́къ, въ себѣ̀ ѹ҆гаша́етъ, преле́стное ѹ҆́глiе: ѿѻнꙋ́дꙋже во вѣ́ки не вжа́ждетъ, ни (л. рм҃и ѡ҆б.) преста́нетъ насыще́нiѧ твоегѡ̀ влⷣко цр҃ю̀ пренбⷭ҇ный. сегѡ̀ ра́ди сла́вимъ держа́вꙋ твою̀ хрⷭ҇тѐ бж҃е, прегрѣше́нiй ѡ҆ставле́нiе просѧ́ще посла́ти бога́тнѡ рабѡ́мъ твои́мъ. [Два́жды.]

Воскресе́нiе хрⷭ҇то́во: Ѱало́мъ н҃. Канѡ́нъ пра́здника со i҆рмосы̀ на и҃, и҆ мине́и на д҃. Конда́къ, и҆ i҆́косъ, и҆ є҆ѯапостiла́рiи пра́здника.

На хвали́техъ поста́вимъ стiхѝ д҃. И҆ пое́мъ стiхи̑ры ѻ҆смогла́сника. Гла́съ д҃:

Крⷭ҇то́мъ твои́мъ хрⷭ҇тѐ, ѿ дре́внiѧ клѧ́твы свободи́лъ є҆сѝ на́съ, и҆ сме́ртiю твое́ю є҆стество̀ на́ше мꙋ́чащаго дiа́вола ѹ҆праздни́лъ є҆сѝ: воста́нiемъ же твои́мъ ра́дости всѧ̑ и҆спо́лнилъ є҆сѝ. тѣ́мже вопiе́мъ тѝ: воскр҃сы́й и҆зꙿ ме́ртвыхъ гдⷭ҇и, сла́ва тебѣ̀. [Два́жды.]

Ѡ҆мы́й мѧ̀ слеза́ми мои́ми сп҃се, ꙗ҆́кѡ ѡ҆скверни́хъ во мно́гихъ грѣсѣ́хъ. тѣ́мже и҆ припа́даю тѝ ми́лостиве: согрѣши́хъ, поми́лꙋй мѧ̀ бж҃е.

Мꙋ́чениченъ:

А҆́гг҃лѡмъ соприча́стницы бы́сте ст҃íи мꙋ́ченицы, въ по́двизѣ хрⷭ҇та̀ мꙋ́жески проповѣ́давше: всѧ̑ бо ꙗ҆̀же въ мíрѣ ѡ҆ста́висте кра̑снаѧ, ꙗ҆́кѡ не сꙋ̑щаѧ, вѣ́рꙋ же ꙗ҆́кѡ а҆гкѵ́рꙋ тве́рдꙋю ѹ҆держа́сте. тѣ́мже и҆ ле́сть ѿгна́вше, и҆сточа́ете вѣ̑рнымъ и҆сцѣле́нiй дарова̑нiѧ, непреста́ннѡ молѧ́щесѧ спасти́сѧ дꙋша́мъ на́шымъ.

Сла́ва, и҆ ны́нѣ: гла́съ д҃:

Гдⷭ҇и, пре́жде честна́гѡ твоегѡ̀ крⷭ҇та̀, пра́здникꙋ преполови́вшꙋсѧ, во ст҃и́лище вше́лъ є҆сѝ, i҆ꙋдє́и со дерзнове́нiемъ ѹ҆чѧ̀, мѡѷсе́омъ и҆ въ зако́нѣ тобо́ю законоположє́ннымъ. ѹ҆жаса́ющесѧ же хрⷭ҇тѐ, твоеѧ̀ премꙋ́дрости неизрече́нномꙋ та́инствꙋ, є҆́же на тѧ̀ ропта́нiю (л. рм҃ѳ) въ себѣ̀ за́вистiю поꙋча́хꙋсѧ: ка́кѡ се́й вѣ́сть пи́смена не ѹ҆чи́всѧ; не вѣ́дꙋще тебѐ сп҃са дꙋ́шъ на́шихъ.

На стiхо́внѣ стiхи̑ры подо́бны, гла́съ в҃.

Подо́бенъ: До́ме є҆ѵфра́ѳовъ:

Коне́цъ сы́й и҆ нача́ло, преполове́нiе же, посредѣ̀ пра́здника предста́лъ є҆сѝ во свѧти́лищи хрⷭ҇тѐ мо́й, и҆сточа́ѧ мѝ ѡ҆ставле́нiе.

Стíхъ: Помѧнѝ со́нмъ тво́й, є҆го́же стѧжа́лъ є҆сѝ и҆спе́рва.

Слы́ша сiѡ́нъ воскрⷭ҇нiѧ твоегѡ̀ бжⷭ҇твеннꙋю держа́вꙋ сло́ве, и҆ ра́дꙋетсѧ съ ча́ды, воспѣва́ѧ тѧ̀ бл҃гоꙋтро́бнаго.

Стíхъ: Бг҃ъ же цр҃ь на́шъ пре́жде вѣ́ка:

Свѣ́тъ ѿ ѻ҆ц҃а̀, возсiѧ́въ сло́во, но напослѣдѝ лѣ́тъ ꙗ҆ви́лсѧ є҆сѝ ꙗ҆́кѡ чл҃вѣ́къ, подаѧ̀ мнѣ̀ прегрѣше́нiй ѡ҆ставле́нiе.

Сла́ва, и҆ ны́нѣ: гла́съ и҃:

Преполови́вшꙋсѧ пра́здникꙋ па́схи, въ хра́мъ вше́лъ є҆сѝ ст҃и́лищный сп҃се на́шъ, и҆ ста́въ посредѣ̀ наро́да, ѹ҆чи́лъ є҆сѝ тѣ́хъ съ дерзнове́нiемъ, и҆ глаго́лалъ є҆сѝ: а҆́зъ є҆́смь свѣ́тъ мíра, въ слѣ́дъ менѐ и҆ды́й, не и҆́мать ходи́ти во тмѣ̀, но и҆мѣ́ти бꙋ́детъ свѣ́тъ безсме́ртныѧ жи́зни.