 OCR:

 Библиотека святоотеческой литературы

 http://orthlib.ru



(л. сs҃_i ѡ҆б.)

Въ недѣ́лю ве́чера,

на Гдⷭ҇и воззва́хъ: поста́вимъ стiхѡ́въ s҃, и҆ пое́мъ стiхи̑ры ст҃ы́хъ ѻ҆ц҃ъ, г҃, гла́съ s҃.

Подо́бенъ: Ѿча́ѧннаѧ:

И҆зꙿ чре́ва роди́лсѧ є҆сѝ пре́жде денни́цы, ѿ ѻ҆ц҃а̀ безмт҃ренъ пре́жде вѣ́къ: а҆́ще и҆ а҆́рiй тва́рь тѧ̀, а҆ не бг҃а сла́витъ, де́рзостiю смѣша́ѧ тѧ̀ зижди́телѧ тва́ремъ безꙋ́мнѡ, вещество̀ ѻ҆гнѧ̀ вѣ́чнагѡ себѣ̀ сокро́вищствꙋѧй. но собо́ръ, и҆́же въ нiке́и, сн҃а бж҃iѧ тѧ̀ проповѣ́да гдⷭ҇и, ѻ҆ц҃ꙋ̀ и҆ дх҃ꙋ сопресто́льна.

Кто̀ твою̀ сп҃се ри́зꙋ раздра̀; а҆́рiй, ты̀ ре́клъ є҆сѝ, и҆́же трⷪ҇цы пресѣчѐ є҆диноче́стное нача́ло въ раздѣлє́нiѧ: се́й ѿве́рже тѧ̀ бы́ти є҆ди́наго ѿ трⷪ҇цы, се́й и҆ несто́рiа ѹ҆́читъ бцⷣꙋ не глаго́лати. но собо́ръ, и҆́же въ нiке́и сн҃а бж҃iѧ тѧ̀ проповѣ́да гдⷭ҇и, ѻ҆ц҃ꙋ̀ и҆ дх҃ꙋ сопресто́льна.

Въ бре́гъ па́даетъ грѣха̀, а҆́рiй возненави́дѣвый свѣ́та ви́дѣти, и҆ бж҃е́ственною растерза́етсѧ ѹ҆́дицею внꙋ́треннихъ, всѐ и҆зда́ти сꙋщество̀ и҆ дꙋ́шꙋ нꙋ́жнѡ, дрꙋгíй i҆ꙋ́да бы́въ нра́вомъ и҆ ѻ҆́бразомъ. но собо́ръ, и҆́же въ нiке́и, сн҃а бж҃iѧ тѧ̀ проповѣ́да гдⷭ҇и, ѻ҆ц҃ꙋ̀ и҆ дх҃ꙋ сопресто́льна.

И҆ мине́и ст҃а́гѡ, г҃. Сла́ва: гла́съ s҃.

Та́инствєнныѧ дне́сь дх҃а трꙋбы̑, бг҃онѡ́сныѧ ѻ҆ц҃ы̀ восхва́лимъ пѣснопѣ́вшыѧ посредѣ̀ цр҃кве, пѣ́снь сли́чнꙋю бг҃осло́вiѧ, трⷪ҇цꙋ є҆ди́нꙋ непремѣ́ннꙋю, сꙋщество́ же и҆ бж҃ество̀: низложи́тели а҆́рiевы, и҆ правосла́вныхъ побо́рники, молѧ́щыѧсѧ всегда̀ гдⷭ҇ꙋ, поми́ловатисѧ дꙋша́мъ на́шымъ. (л. сз҃_i)

И҆ ны́нѣ, гла́съ то́йже:

На гора́хъ ст҃ы́хъ зрѧ́ще твоѐ вознесе́нiе хрⷭ҇тѐ, сiѧ́нiе сла́вы ѻ҆́ч҃и, пое́мъ тво́й свѣтоѻбра́зный лица̀ зра́къ, кла́нѧемсѧ страсте́мъ твои̑мъ, почита́емъ воскресе́нiе, сла́вное вознесе́нiе сла́вѧще, поми́лꙋй на́съ.

На стiхо́внѣ стiхи̑ры, гла́съ s҃: Всѐ собра́вше дꙋше́вное хꙋдо́жество: со стiхѝ и҆́хъ. Пи́саны сегѡ̀ днѐ на хвали́техъ.

Сла́ва, гла́съ г҃:

А҆по́стольскихъ преда́нiй и҆звѣ́стнiи храни́телiе бы́сте ст҃íи ѻ҆ц҃ы̀: ст҃ы́ѧ бо трⷪ҇цы є҆диносꙋ́щное правосла́внѡ наꙋчи́вше, а҆́рiево хꙋле́нiе собо́рнѣ низложи́сте, съ ни́мъ же и҆ македо́нiа дх҃обо́рца ѡ҆бличи́вше, ѡ҆сꙋди́сте несто́рiа, є҆ѵтѵ́хiа и҆ дiоско́ра, саве́ллiа же и҆ севи́ра безгла́внаго: и҆́хже пре́лести и҆спроси́те и҆зба́витисѧ на́мъ, и҆ нескве́рнꙋ на́шемꙋ житiю̀ въ вѣ́рѣ сохрани́тисѧ, мо́лимсѧ.

И҆ ны́нѣ: гла́съ s҃:

Взы́де бг҃ъ въ воскликнове́нiи, гдⷭ҇ь во гла́сѣ трꙋ́бнѣ, є҆́же вознестѝ па́дшiй ѻ҆́бразъ а҆да́мовъ, и҆ посла́ти дх҃а ѹ҆тѣ́шителѧ, є҆́же ѡ҆свѧти́ти дꙋ́шы на́шѧ.

Ѿпꙋсти́тельный тропа́рь, гла́съ и҃: Препросла́вленъ є҆сѝ хрⷭ҇тѐ бж҃е на́шъ: Сла́ва: ст҃а́гѡ, а҆́ще є҆́сть: а҆́ще ли нѝ, Сла́ва, и҆ ны́нѣ: пра́здника, гла́съ д҃: Возне́слсѧ є҆сѝ во сла́вѣ: И҆ ѿдае́тсѧ послѣ́дованiе ст҃ы́хъ ѻ҆ц҃ъ. (л. сз҃_i ѡ҆б.)

Въ понедѣ́льникъ седмы́ѧ недѣ́ли на ѹ҆́трени,

По а҃-мъ стiхосло́вiи сѣда́ленъ, гла́съ а҃.

Подо́бенъ: Ка́мени запеча́танꙋ:

А҆́гг҃лѡмъ дивѧ́щымсѧ восхо́да стра́нномꙋ, и҆ ѹ҆ченикѡ́мъ ѹ҆жаса́ющымсѧ стра́шномꙋ взы́тiѧ, возше́лъ є҆сѝ со сла́вою ꙗ҆́кѡ бг҃ъ, и҆ врата̀ тебѣ̀ взѧ́шасѧ сп҃се. сегѡ̀ ра́ди си̑лы небє́сныѧ дивлѧ́хꙋсѧ, вопiю́ще: сла́ва снизхожде́нiю твоемꙋ̀ сп҃се, сла́ва ца́рствiю твоемꙋ̀, сла́ва вознесе́нiю твоемꙋ̀, є҆ди́не человѣколю́бче. [Два́жды.]

По в҃-мъ стiхосло́вiи, сѣда́ленъ. Подо́бенъ: то́йже:

А҆́дꙋ плѣни́вшꙋсѧ ѿ тебѐ животода́вче, и҆ мíрꙋ просвѣти́вшꙋсѧ во твое́мъ воскресе́нiи, возше́лъ є҆сѝ со сла́вою сп҃се, всѧ̑ ѡ҆бдержа́й рꙋко́ю. сегѡ̀ ра́ди со а҆́гг҃лы славосло́вимъ тѧ̀ вседержи́телю гдⷭ҇и: сла́ва вознесе́нiю твоемꙋ̀ хрⷭ҇тѐ, сла́ва ца́рствiю твоемꙋ̀, сла́ва бл҃гоꙋтро́бiю твоемꙋ̀, є҆ди́не человѣколю́бче. [Два́жды.]

Ѱало́мъ н҃. Канѡ́нъ пра́здника, д҃-гѡ гла́са, со i҆рмосы̀ на и҃, и҆ мине́и на д҃. Конда́къ, и҆ є҆ѯапостiла́рiй пра́здника.

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

Сло́ва ѹ҆ченикѡ́мъ вѣ́рнiи совозме́мсѧ добродѣ́тели на го́ры, ꙗ҆́кѡ да хрⷭ҇то́вꙋ сла́вꙋ ви́дѣти сподо́бимсѧ.

Стíхъ: Всѝ ꙗ҆зы́цы восплещи́те рꙋка́ми:

Посрами́шасѧ ꙗ҆́вѣ манiхє́йскаѧ ѹ҆мышлє́нiѧ, ѹ҆мы̀ ѡ҆ ни́хже недоꙋмѣва́хꙋсѧ, хрⷭ҇то́во ꙗ҆́вѣ сказꙋ́юще съ пло́тiю вознесе́нiе. (л. си҃_i)

Стíхъ: Взы́де бг҃ъ въ воскликнове́нiи:

Воскли́кни, ѽ дв҃де, ра́дꙋѧсѧ цѣвни́цею: вознесы́йсѧ бо хрⷭ҇то́съ, вещмѝ словеса̀ ѹ҆твержда́етъ проро́чества твоегѡ̀.

Сла́ва, и҆ ны́нѣ, гла́съ в҃:

Возне́слсѧ є҆сѝ во сла́вѣ на горѣ̀ ма́сличнѣй хрⷭ҇тѐ бж҃е, предꙿ твои́ми ѹ҆ченикѝ, и҆ сѣ́лъ є҆сѝ ѡ҆деснꙋ́ю ѻ҆ц҃а̀, всѧ́чєскаѧ и҆сполнѧ́ѧй бж҃ество́мъ: и҆ посла́лъ є҆сѝ и҆̀мъ дх҃а ст҃а́го, просвѣща́юща и҆ ѹ҆твержда́юща, и҆ ѡ҆свѧща́юща дꙋ́шы на́шѧ.

На лiтꙋргíи блажє́нна ѿ канѡ́на пѣ́снь є҃- ѧ, на s҃.

Въ понедѣ́льникъ ве́чера,

На Гдⷭ҇и воззва́хъ: стiхи̑ры пра́здника, г҃. И҆ мине́и, г҃.

Вознесе́нiѧ, гла́съ д҃. Подо́бенъ: Да́лъ є҆сѝ зна́менiе:

Пострада́лъ є҆сѝ ꙗ҆́кѡ человѣ́къ безстра́стный бж҃ество́мъ, и҆ воскре́слъ є҆сѝ тридне́венъ плѣни́вый сме́рть, и҆ совоскреси́въ всѧ̑ и҆стлѣ́вшыѧ, и҆ возне́слсѧ є҆сѝ хрⷭ҇тѐ ко ѻ҆ц҃ꙋ̀, ѡ҆бѣща́въ посла́ти ѹ҆тѣ́шителѧ сщ҃є́ннымъ а҆пⷭ҇лѡмъ твои̑мъ, i҆и҃се всеси́льне, сп҃се дꙋ́шъ на́шихъ.

Вы̀ что̀ стоитѐ зрѧ́ще на не́бо; ви́димiи а҆́гг҃ли, ꙗ҆́кѡ человѣ́цы глаго́лахꙋ, сло́ва таи́нникѡмъ: се́й, є҆го́же зритѐ ѻ҆́блакомъ свѣ́тлымъ возносѧ́щасѧ, то́йже прiи́детъ, и҆́мже ѻ҆́бразомъ ви́дѣсте є҆го̀, сꙋди́ти мíрꙋ, ꙗ҆́коже речѐ: ше́дше ѹ҆̀бо всѧ̑ речє́ннаѧ сотвори́те. (л. си҃_i ѡ҆б.)

По є҆́же ѿ гро́ба твоегѡ̀ па́че постиже́нiѧ воста́нiи, всеси́льне гдⷭ҇и, прiи́мъ и҆̀хже возлюби́лъ є҆сѝ, да́же до виѳа́нiи и҆зве́лъ є҆сѝ сло́ве, и҆ на горѣ̀ бы́въ є҆леѡ́нстѣй, си́хъ бл҃гослови́въ, и҆ та́кѡ возне́слсѧ є҆сѝ, повинꙋ́ющымсѧ а҆́гг҃лѡмъ тебѣ̀, i҆и҃се всеси́льне, сп҃се дꙋ́шъ на́шихъ.

Сла́ва, и҆ ны́нѣ: гла́съ д҃:

Е҆гда̀ прише́лъ є҆сѝ на го́рꙋ хрⷭ҇тѐ є҆леѡ́нскꙋю, ѻ҆́ч҃ее соверши́ти благоволе́нiе, ѹ҆жасо́шасѧ небе́снiи а҆́гг҃ли, и҆ ѹ҆страши́шасѧ преиспо́днiи, предста́ша же ѹ҆ченицы̀ съ ра́достiю тре́петни, ꙗ҆́кѡ глаго́лалъ є҆сѝ и҆̀мъ: ꙗ҆́кѡ престо́лъ же готовлѧ́шесѧ проти́въ ѻ҆́блакъ ждꙋ́щiй: врата́ же нб҃о ѿве́рзшее добро́тꙋ ꙗ҆влѧ́ше, и҆ землѧ̀ сокро́вища ѿкрыва́етъ, а҆да́мовꙋ схожде́нiю ꙗ҆́кѡ позна́тисѧ, и҆ па́ки восхожде́нiю. но стопы̑ ѹ҆́бѡ возвыша́хꙋсѧ, ꙗ҆́коже рꙋ́цѣ, ѹ҆ста́ же вельмѝ благословлѧ́хꙋ, ꙗ҆́коже слы́шашесѧ. ѻ҆́блакъ подꙿе́млѧше, и҆ нб҃о внꙋ́трь тебѐ прiѧ́тъ. дѣ́ло сiѐ гдⷭ҇и содѣ́лалъ є҆сѝ вели́кое и҆ пресла́вное, во спасе́нiе дꙋ́шъ на́шихъ.

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

И҆спо́лнивый бл҃же ѻ҆ч҃еское бл҃говоле́нiе, соедини́вый же гѡ́рнѧѧ дѡ́льнимъ, возне́слсѧ є҆сѝ во сла́вѣ къ пе́рвѣйшымъ.

Стíхъ: Всѝ ꙗ҆зы́цы восплещи́те рꙋка́ми:

Возне́слсѧ є҆сѝ къ твоемꙋ̀ роди́телю ще́дре, ѿѻнꙋ́дꙋ же не разлꙋчи́лсѧ є҆сѝ, и҆ возне́слъ є҆сѝ до́лꙋ лежа́щее є҆стество̀ влⷣко.

Стíхъ: Взы́де бг҃ъ въ воскликнове́нiи:

Ѻ҆́блакъ тѧ̀ свѣ́та воспрiѧ́тъ на высотꙋ̀, и҆ а҆́гг҃ли со (л. сѳ҃_i) стра́хомъ и҆ тре́петомъ слꙋжа́хꙋ бж҃е́ственномꙋ твоемꙋ̀ вознесе́нiю.

Сла́ва, и҆ ны́нѣ: гла́съ д҃:

Низше́дшее є҆стество̀ а҆да́мово въ до́льнѣйшыѧ страны̀ землѝ, бж҃е новосотвори́вый собо́ю, превы́ше всѧ́кагѡ нача́ла и҆ вла́сти возве́лъ є҆сѝ дне́сь: ꙗ҆́кѡ бо возлюби́въ, спосади́лъ є҆сѝ: ꙗ҆́коже поми́ловавъ, соедини́лъ є҆сѝ себѣ̀: ꙗ҆́кѡ соедини́вый спострада́лъ є҆сѝ: ꙗ҆́кѡ безстра́стенъ пострада́въ, и҆ спросла́вилъ є҆сѝ. но безпло́тнiи, кто́ є҆сть се́й, глаго́лахꙋ, кра́сный мꙋ́жъ, но не чл҃вѣ́къ то́чiю, бг҃ъ же и҆ чл҃вѣ́къ, совокꙋпле́ннѡ и҆ ꙗ҆влѧ́емѡ; тѣ́мже ѹ҆дивле́ни а҆́гг҃ли, во ѻ҆де́ждахъ лета́юще ѻ҆́крестъ ѹ҆ченикѡ́въ, дрꙋзíи же стоѧ́ще вопiѧ́хꙋ: мꙋ́жiе галiле́йстiи, и҆́же ѿ ва́съ ѿи́де, се́й є҆́сть i҆и҃съ чл҃вѣ́къ бг҃ъ, бг҃ъ чл҃вѣ́къ па́ки прiи́детъ, сꙋдiѧ̀ живы́хъ и҆ ме́ртвыхъ, вѣ̑рнымъ же да́рꙋѧй грѣхѡ́въ проще́нiе и҆ ве́лiю ми́лость.

Во вто́рникъ на ѹ҆́трени,

По а҃-мъ стiхосло́вiи сѣда́ленъ, гла́съ в҃.

Подо́бенъ: Вы́шнихъ и҆щѧ̀:

Свы́ше на зе́млю хрⷭ҇тѐ соше́лъ є҆сѝ, и҆ па́ки ѿ землѝ на высотꙋ̀ восте́клъ є҆сѝ къ твоемꙋ̀ роди́телю, ѹ҆ченикѡ́мъ зрѧ́щымъ твоѐ восхожде́нiе: съ ни́ми ѹ҆́бѡ пра́зднꙋюще пое́мъ твоѐ, сп҃се, вознесе́нiе. [Два́жды].

По в҃-мъ стiхосло́вiи сѣда́ленъ, гла́съ г҃. Подо́бенъ: Красотѣ̀ двⷭ҇тва:

Превѣ́чное сло́во и҆ безнача́льное, є҆́же ѹ҆́бѡ взѧ́тъ є҆стество̀ чл҃вѣ́ческое, ѡ҆бг҃отвори́въ та́йнѡ, дне́сь (л. рѳ҃_i ѡ҆б.) вознесѐ: а҆́гг҃ли предтекꙋ́ще а҆пⷭ҇лѡмъ пока́зовахꙋ сего̀, и҆дꙋ́ща на небеса̀ со сла́вою мно́гою. є҆мꙋ́же поклони́вшесѧ глаго́лахꙋ: сла́ва бг҃ꙋ возне́сшемꙋсѧ. [Два́жды.]

Ѱало́мъ н҃. Канѡ́нъ пра́здника со i҆рмосы̀ на и҃: и҆ мине́и на д҃. Конда́къ и҆ є҆ѯапостiла́рiй пра́здника.

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

Не ѡ҆ста́влю си́рыхъ, ꙗ҆̀же а҆́зъ собра́хъ, гдⷭ҇ь дрꙋгѡ́мъ глаго́лаше, но послю̀ ва́мъ дх҃а ст҃а́го.

Стíхъ: Всѝ ꙗ҆зы́цы восплещи́те рꙋка́ми:

А҆́гг҃ли премꙋ̑дрымъ вопiѧ́хꙋ а҆пⷭ҇лѡмъ: ѽ мꙋ́жiе галiле́йстiи, и҆́мже ѻ҆́бразомъ зритѐ, то́й па́ки прiи́детъ.

Стíхъ: Взы́де бг҃ъ въ воскликнове́нiи:

Снидо́ша съ ра́достiю ѿ є҆леѡ́нскiѧ горы̀ ѹ҆ченицы̀ твоѝ сло́ве, сла́вѧще и҆ пою́ще бж҃е́ственное твоѐ вознесе́нiе.

Сла́ва, и҆ ны́нѣ: гла́съ д҃:

Е҆гда̀ возне́слсѧ є҆сѝ во сла́вѣ хрⷭ҇тѐ бж҃е, ѹ҆ченикѡ́мъ зрѧ́щымъ, ѻ҆́блацы подꙿима́хꙋ тѧ̀ съ пло́тiю, врата̀ взѧ́шасѧ небє́снаѧ, ли́къ а҆́гг҃льскiй ра́довашесѧ съ весе́лiемъ, го́рнѣйшыѧ си̑лы зовѧ́хꙋ глаго́люще: возми́те врата̀ кнѧ́зи ва́шѧ, и҆ вни́детъ цр҃ь сла́вы. ѹ҆ченицы́ же дивѧ́щесѧ глаго́лахꙋ: не разлꙋчи́сѧ на́съ па́стырю до́брый, но послѝ на́мъ дх҃а твоего̀ прест҃а́го, наставлѧ́юща, и҆ ѹ҆твержда́юща, и҆ просвѣща́юща и҆ ѡ҆свѧща́юща дꙋ́шы на́шѧ.

На лiтꙋргíи блажє́нна ѿ канѡ́на пѣ́снь s҃- ѧ, на s҃. (л. с҃к)

Во вто́рникъ ве́чера,

На Гдⷭ҇и воззва́хъ: стiхи̑ры подо́бны пра́здника, г҃: и҆ мине́и г҃.

Стiхи̑ры пра́здника, гла́съ д҃. Подо́бенъ: Ꙗ҆́кѡ до́блѧ:

Зрѧ́щымъ бж҃є́ственнымъ твои̑мъ ѹ҆ченикѡ́мъ, возне́слсѧ є҆сѝ къ нбⷭ҇нымъ, и҆ сѣ́лъ є҆сѝ ѡ҆деснꙋ́ю роди́телѧ, тогѡ̀ неразлꙋче́нный пресꙋ́щественный сн҃е: и҆ ꙗ҆́коже ре́клъ є҆сѝ, посла́лъ є҆сѝ ѹ҆тѣ́шителѧ, нбⷭ҇ныѧ земны̑ѧ сотворѧ́юща, мꙋ̑дрыѧ и҆ бг҃оглагѡ́ливыѧ, и҆ сщ҃є́нныѧ а҆пⷭ҇лы твоѧ̑.

Воплоти́лсѧ є҆сѝ за неизрече́ннꙋю i҆и҃се бл҃гость, и҆ крⷭ҇тъ и҆ сме́рть безсме́ртне во́лею претерпѣ́лъ є҆сѝ, и҆ па́ки тридне́венъ воскре́съ и҆зꙿ ме́ртвыхъ, по дне́хъ четы́редесѧтихъ возне́слсѧ є҆сѝ, ѿѻнꙋ́дꙋже пе́рвѣе соше́лъ є҆сѝ, ѹ҆мири́въ земна̑ѧ, и҆ всѣ́хъ приве́дъ роди́телю.

На ѻ҆́блацѣхъ ꙗ҆́кѡ ви́дѣша тѧ̀ взима́ема гдⷭ҇и, мꙋ́дрiи а҆пⷭ҇ли, рыда́юще и҆ сѣ́тованiѧ и҆спо́лнени, вопiѧ́хꙋ со слеза́ми: не ѡ҆ста́ви си́рыхъ, и҆̀хже за милосе́рдiе возлюби́лъ є҆сѝ, но послѝ на ны̀, ꙗ҆́коже ѡ҆бѣща́лъ є҆сѝ всеще́дре, прест҃а́го твоего̀ дх҃а, просвѣща́ющаго дꙋ́шы на́шѧ.

Сла́ва, и҆ ны́нѣ: гла́съ є҃:

Прiиди́те вѣ́рныхъ собра́нiе, ѹ҆мꙋ̀ та́йнѡ наꙋчи́вшесѧ ѹ҆ченикѡ́въ хрⷭ҇то́выхъ, непреста́ннꙋю пѣ́снь рце́мъ, и҆ ꙗ҆́кѡ а҆пⷭ҇ли, на є҆леѡ́нской горѣ̀ съ дв҃домъ возопiи́мъ: взы́де бг҃ъ въ воскликнове́нiи, гдⷭ҇ь во гла́сѣ трꙋ́бнѣ, да и҆зба́витъ кѡлѣ́на чл҃вѣ́чєскаѧ ѿ собла̑знъ го́рдагѡ, и҆ просвѣти́тъ дꙋ́шы на́шѧ. (л. с҃к ѡ҆б.)

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

Чꙋ́до новолѣ́пное, человѣ́ческое бо є҆стество̀ на нб҃са̀ взы́де, соедини́вшеесѧ сло́вꙋ бг҃ꙋ вседержи́телю.

Стíхъ: Всѝ ꙗ҆зы́цы восплещи́те рꙋка́ми:

Возсiѧ̀ ꙗ҆́сный и҆ всесвѣ́тлый де́нь, влⷣки бж҃е́ственнагѡ на нб҃са̀ восхожде́нiѧ, просвѣща́ющiй всѧ́чєскаѧ.

Стíхъ: Взы́де бг҃ъ въ воскликнове́нiи:

Ꙗ҆́коже ѹ҆ченикѡ́мъ посла́лъ є҆сѝ съ высоты̀ сра́сленнаго твоего̀ дх҃а, и҆ лю́демъ твои̑мъ послѝ хрⷭ҇тѐ сп҃се бл҃года́ть твою̀.

Сла́ва, и҆ ны́нѣ: гла́съ є҃:

Гдⷭ҇и, взе́млющꙋ ти сѧ ѿѻнꙋ́дꙋже не разлꙋчи́лсѧ є҆сѝ, вѡ́инства а҆́гг҃лѡвъ и҆ всѣ́хъ безпло́тныхъ, ра́достiю вопiѧ́хꙋ го́рншымъ си́ламъ: возми́те врата̀ кнѧ́зи ва́шѧ, и҆ вни́детъ цр҃ь сла́вы. престо́лъ бо херꙋвíмскiй взѧ́тъ тѧ̀ съ пло́тiю, гдⷭ҇и сла́ва тебѣ̀.

Въ сре́дꙋ на ѹ҆́трени.

По а҃-мъ стiхосло́вiи, сѣда́ленъ, гла́съ д҃.

Подо́бенъ: Ꙗ҆ви́лсѧ є҆сѝ:

Ко твоемꙋ̀ роди́телю па́ки восте́къ вседѣ́телю, рабѡ́въ твои́хъ не ѡ҆ста́ви си́рыхъ, ѹ҆ченицы̀ ꙗ҆́кѡ ви́дѣша тѧ̀ возне́сшагосѧ, вопiѧ́хꙋ чл҃вѣколю́бче.

Сла́ва, и҆ ны́нѣ: то́йже.

По в҃-мъ стiхосло́вiи сѣда́ленъ, гла́съ д҃.

Подо́бенъ: Ꙗ҆ви́лсѧ є҆сѝ дне́сь:

Сла̑внаѧ ѹ҆добрє́нiѧ бж҃е́ственныхъ ѹ҆мѡ́въ, сла́вы гдⷭ҇а (л. ск҃а) возне́сшагосѧ ꙗ҆́вѣ съ пло́тiю ви́дѣвше, врата̀, вопiѧ́хꙋ дрꙋ́гъ дрꙋ́гꙋ, возми́те.

Сла́ва, и҆ ны́нѣ: то́йже.

Ѱало́мъ н҃. Канѡ́нъ пра́здника, со i҆рмосы̀ на и҃: и҆ мине́и на д҃. Конда́къ и҆ є҆ѯапостiла́рiй пра́здника.

На стiхо́внѣ стiхи̑ры, гла́съ s҃.

Подо́бенъ: Тридне́венъ воскре́слъ є҆сѝ:

За кра́йнее благоꙋтро́бiе хрⷭ҇тѐ, роди́лсѧ є҆сѝ и҆зꙿ дв҃ы пло́тiю, во́лею же претерпѣ́вый крⷭ҇тъ, тридне́венъ воскре́слъ є҆сѝ и҆зꙿ гро́ба всеще́дре, совоскреси́вый и҆ ѡ҆живи́вый на́съ.

Стíхъ: Всѝ ꙗ҆зы́цы восплещи́те рꙋка́ми:

Зрѧ́щымъ тѧ̀ хрⷭ҇тѐ бж҃е, бж҃е́ствєннымъ ѹ҆ченикѡ́мъ, ꙗ҆́вѣ возне́слсѧ є҆сѝ ѿ землѝ на нб҃о, и҆ си̑мъ ѡ҆бѣща́лъ є҆сѝ посла́ти жизнода́вче ѿ ѻ҆ц҃а̀ дх҃а ст҃а́го.

Стíхъ: Взы́де бг҃ъ въ воскликнове́нiи:

Диви́тсѧ а҆́гг҃лъ мно́жество, стра́нномꙋ восхожде́нiю твоемꙋ̀, и҆ стра́шномꙋ i҆и҃се всецр҃ю̀, и҆ врата̀ нбⷭ҇наѧ взѧ́ти, вопiѧ́хꙋ го́рншымъ ны́нѣ си́ламъ.

Сла́ва, и҆ ны́нѣ, гла́съ s҃:

Нѣ́дръ ѻ҆те́ческихъ не разлꙋ́чсѧ, сладча́йшiй i҆и҃се, и҆ съ земны́ми ꙗ҆́кѡ человѣ́къ пожи́въ, дне́сь ѿ горы̀ є҆леѡ́нскiѧ возне́слсѧ є҆сѝ во сла́вѣ, и҆ па́дшее є҆стество̀ на́ше ми́лостивнѡ возне́съ, ѻ҆ц҃ꙋ̀ спосади́лъ є҆сѝ. тѣ́мже нбⷭ҇нiи безпло́тныхъ чи́нове, чꙋдесѝ ѹ҆дивлѧ́ющесѧ, ѹ҆жаса́хꙋсѧ ѹ҆́жасомъ, и҆ тре́петомъ содержи́ми, твоѐ человѣколю́бiе велича́хꙋ. съ ни́миже и҆ мы̀ земнíи, є҆́же къ на́мъ твоѐ снизхожде́нiе, и҆ є҆́же ѿ на́съ вознесе́нiе славосло́вѧще, (л. ск҃а ѡ҆б.) мо́лимсѧ глаго́люще: ѹ҆ченикѝ, и҆ ро́ждшꙋю тѧ̀ бцⷣꙋ, ра́дости безчи́сленныѧ и҆спо́лнивый во твоѐ вознесе́нiе, и҆ на́съ сподо́би и҆збра́нныхъ твои́хъ ра́дости моли́твами и҆́хъ, вели́кiѧ ра́ди твоеѧ̀ ми́лости.

На лiтꙋргíи блажє́нна ѿ канѡ́на пѣ́снь з҃- ѧ, на s҃.

Въ сре́дꙋ ве́чера,

на Гдⷭ҇и воззва́хъ: стiхи̑ры подо́бны пра́здника г҃, и҆ мине́и г҃.

Пра́здника, гла́съ д҃. Подо́бенъ: Зва́нный свы́ше:

Е҆́же ѡ҆ всѣ́хъ соверши́въ спасе́нiе, на го́рꙋ прише́лъ є҆сѝ є҆леѡ́нскꙋю хрⷭ҇тѐ, ѿѻнꙋ́дꙋже и҆ взѧ́лсѧ є҆сѝ предꙿ ѹ҆ченикѝ твои́ми, на нб҃са̀ со сла́вою носи́мь. тѣ́мже та́инствꙋ дивѧ́щесѧ, гѡ́рнимъ взыва́хꙋ до́льнiи чи́нове: возми́те врата̀, и҆ вни́детъ, ѿѻнꙋ́дꙋже и҆зы́де, всѣ́ми ца́рствꙋѧй бг҃ъ, ꙗ҆́коже бл҃говолѝ, пресла́внѡ мíрови спасе́нiе содѣ́лавъ.

Ѹ҆чени́ческiй ли́къ, тебѐ ꙗ҆́коже зрѧ́ше взима́ема, глаго́лаше: влⷣко, ка́кѡ ны́нѣ ѡ҆ставлѧ́еши рабы̑ твоѧ̀; и҆ ка́мѡ и҆́деши и҆́же рꙋка́ма содержа́й концы̀; мы́ же ѡ҆ста́вивше всѧ̑, тебѣ̀ бг҃ꙋ послѣ́довахомъ ра́дꙋющесѧ, во вѣ́ки съ тобо́ю наде́ждꙋ и҆мꙋ́ще бы́ти: не ѡ҆ста́ви си́рыхъ на́съ, ꙗ҆́коже ѡ҆бѣща́лсѧ є҆сѝ сп҃се на́шъ милосе́рде, ѹ҆тѣ́шителѧ послѝ и҆ сп҃са дꙋ́шъ на́шихъ.

Соверше́ннѣйшее подаѧ̀ бл҃гослове́нiе дрꙋгѡ́мъ твои̑мъ влⷣко, та́йнѡ наꙋчи́лъ є҆сѝ и҆̀хъ: зри́те дрꙋ́зи, и҆дꙋ̀ ко (л. ск҃в) ѻ҆ц҃ꙋ̀, ва́мъ же послю̀ и҆но́го ѹ҆тѣ́шителѧ, вы́ же сѣ́тованiе всѐ ѿри́ните: не ѡ҆ста́влю бо ѻ҆ве́цъ, ꙗ҆̀же собра́хъ: не забꙋ́дꙋ, и҆̀хже возлюби́хъ. бж҃е́ственною съ высоты̀ ѡ҆бо́лкшесѧ си́лою и҆ди́те, глаго́люще во всѧ̑ ꙗ҆зы́ки спасе́нiѧ благовѣща́нiе.

Сла́ва, и҆ ны́нѣ: гла́съ s҃:

Взы́де бг҃ъ въ воскликнове́нiи, гдⷭ҇ь во гла́сѣ трꙋ́бнѣ, є҆́же вознестѝ па́дшiй ѻ҆́бразъ а҆да́мовъ, и҆ посла́ти дх҃а ѹ҆тѣ́шителѧ, є҆́же ѡ҆свѧти́ти дꙋ́шы на́шѧ.

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

Не ѡ҆ста́влю си́рыхъ, ꙗ҆̀же а҆́зъ собра́хъ, гдⷭ҇ь дрꙋгѡ́мъ глаго́лаше: но послю̀ ва́мъ дх҃а прест҃а́го.

Стíхъ: Всѝ ꙗ҆зы́цы восплещи́те рꙋка́ми:

А҆́гг҃ли премꙋ̑дрымъ вопiѧ́хꙋ а҆пⷭ҇лѡмъ: ѽ мꙋ́жiе галiле́йстiи, и҆́мже ѻ҆́бразомъ зритѐ, то́й па́ки прiи́детъ.

Стíхъ: Взы́де бг҃ъ въ воскликнове́нiи:

Снидо́ша съ ра́достiю ѿ горы̀ є҆леѡ́нскiѧ ѹ҆ченицы̀ твоѝ сло́ве, сла́вѧще и҆ пою́ще бж҃е́ственное твоѐ вознесе́нiе.

Сла́ва, и҆ ны́нѣ: гла́съ а҃:

Возше́дъ на небеса̀, ѿѻнꙋ́дꙋже и҆ соше́лъ є҆сѝ, не ѡ҆ста́ви на́съ си́рыхъ гдⷭ҇и: да прiи́детъ тво́й дх҃ъ, носѧ̀ ми́ръ мíрови, покажѝ сыновѡ́мъ человѣ́чєскимъ дѣла̀ си́лы твоеѧ̀, гдⷭ҇и человѣколю́бче.

Та́же, Ны́нѣ ѿпꙋща́еши: И҆ ѿпꙋ́стъ. (л. ск҃в ѡ҆б.)

Въ четверто́къ на ѹ҆́трени.

По а҃-мъ стiхосло́вiи сѣда́ленъ, гла́съ є҃.

Подо́бенъ: Собезнача́льное сло́во:

Соше́дый съ нб҃сѐ на земна̑ѧ, и҆ до́лꙋ лежа́щiй во а҆́довѣ стра́жи, совоскреси́вый ꙗ҆́кѡ бг҃ъ а҆да́мовъ зра́къ, и҆ вознесе́нiемъ твои́мъ хрⷭ҇тѐ на нб҃са̀ возве́дъ, и҆ престо́лꙋ ѻ҆те́ческомꙋ твоемꙋ̀ сосѣди́телѧ содѣ́лалъ є҆сѝ, ꙗ҆́кѡ ми́лостивъ и҆ человѣколю́бецъ. [Два́жды.]

По в҃-мъ стiхосло́вiи сѣда́ленъ, гла́съ и҃.

Подо́бенъ: Повелѣ́нное та́йнѡ:

На го́рꙋ возше́дъ є҆леѡ́нскꙋю ми́лостиве i҆и҃се, ѿтꙋ́дꙋ взѧ́лсѧ є҆сѝ: свѣ́тлый бо ѻ҆́блакъ ѿ земли́ тѧ подꙿѧ́тъ, зрѧ́щымъ ѹ҆ченикѡ́мъ твои́мъ чꙋ́до стра́шное, вопiю́щымъ безплѡ́тнымъ на нб҃сѣ́хъ вы́шшымъ во́инствѡмъ: стра́хомъ врата̀ возми́тесѧ. съ ни́миже тѧ̀ цр҃ѧ̀ пое́тъ всѧ̀ тва́рь, всѣ́хъ бг҃а.

Сла́ва, и҆ ны́нѣ, то́йже.

И҆ ѱало́мъ н҃. Канѡ́нъ пра́здника, со i҆рмосы̀ на и҃: и҆ мине́и на д҃. Конда́къ и҆ є҆ѯапостiла́рiй пра́здника.

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

И҆спо́лнивый бл҃же ѻ҆ч҃еское бл҃говоле́нiе, соедини́въ же гѡ́рнѧѧ съ до́льними, возне́слсѧ є҆сѝ во сла́вѣ къ пе́рвѣйшымъ.

Стíхъ: Всѝ ꙗ҆зы́цы восплещи́те рꙋка́ми:

Ѻ҆́блакъ тѧ̀ свѣ́та воспрiѧ́тъ на высотꙋ̀, и҆ а҆́гг҃ли со стра́хомъ и҆ тре́петомъ слꙋжа́хꙋ, бж҃е́ственномꙋ твоемꙋ̀ вознесе́нiю. (л. ск҃г)

Стíхъ: Взы́де бг҃ъ въ воскликнове́нiи:

Хвалꙋ̀ бг҃окра́снꙋю, со а҆пⷭ҇лы бцⷣа воспѣва́етъ, гдⷭ҇а зрѧ́щи на ѻ҆́блацѣхъ носи́ма.

Сла́ва, и҆ ны́нѣ: гла́съ з҃:

На го́рꙋ є҆леѡ́нскꙋю прише́лъ є҆сѝ, ми́лꙋѧй ро́дъ человѣ́ческiй, и҆ ѻ҆́блакъ подꙿѧ́тъ тѧ̀ ѿ ѻ҆́чiю ѹ҆чєни́къ твои́хъ, трепе́щꙋщымъ ѹ҆́бѡ за видѣ́нiе, ра́дꙋющымъ же сѧ за ча́ѧнiе ст҃а́гѡ дх҃а, и҆́мже ѹ҆тверди́въ сп҃се поми́лꙋй на́съ.

На лiтꙋргíи бл҃жє́нна, ѿ канѡ́на пѣ́снь и҃- ѧ, на s҃.

Въ четверто́къ ве́чера седмы́ѧ седми́цы,

на Гдⷭ҇и воззва́хъ: пое́мъ послѣ́дованiе всѐ пра́здника неизмѣ́ннѡ, ꙗ҆́коже и҆ въ гдⷭ҇ственный де́нь вознесе́нiѧ, кромѣ̀ чте́нiй, и҆ полѷеле́а: на вече́рни же, и҆ въ пѧто́къ на ѹ҆́трени, и҆ на лiтꙋргíи бл҃жє́нна пра́здника, пѣ́снь ѳ҃-ѧ ѻ҆бои́хъ канѡ́нѡвъ, на и҃. По вхо́дѣ тропа́рь. Сла́ва, и҆ ны́нѣ: конда́къ. Прокíменъ, а҆ллилꙋ́iа, и҆ прича́стенъ пра́здника: а҆пⷭ҇лъ же и҆ є҆ѵⷢ҇лiе днѐ.

Слꙋ́жбꙋ же мине́и пое́мъ на повече́рiи.


