        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ є҃_i-й де́нь.

Прпⷣбнагѡ ѻ҆ц҃а̀ на́шегѡ пахѡ́мiа вели́кагѡ:

И҆ и҆́же во ст҃ы́хъ ѻ҆ц҃а̀ на́шегѡ и҆са́iи є҆пⷭ҇кпа, росто́вскагѡ чꙋдотво́рца:

И҆ ѹ҆бiе́нiе благовѣ́рнагѡ царе́вича кнѧ́зѧ дими́трiа моско́вскагѡ и҆ всеѧ̀ рѡссíи, но́вагѡ чꙋдотво́рца.

Слꙋ̑жбы и҆́хъ пи̑саны по се́й слꙋ́жбѣ.

Стiхи̑ры пра́здника г҃: и҆ преподо́бнагѡ, г҃. Гла́съ s҃.

Подо́бенъ: Всѐ ѿло́жше:

Всѐ твоѐ жела́нiе * къ бг҃ꙋ просте́ръ, мiрскꙋ́ю красотꙋ̀, * ꙗ҆́кѡ не пребыва́ющꙋю, ѡ҆ста́вилъ є҆сѝ, * и҆ хрⷭ҇тꙋ̀, всемꙋ́дре, * себѐ возложи́лъ є҆сѝ, * всеѻбра́знѡ воздержа́нiемъ ѡ҆чища́ѧсѧ, * и҆ терпѣли́вое показꙋ́ѧ противле́нiе, пахѡ́мiе, * ко стра̑стнымъ разгорѣ́нiємъ, * и҆ со́вѣсти мꙋче́нiе, *  бг҃омꙋ́дре, подꙿе́мый, * и҆ ꙗ҆́кѡ побѣдоно́сецъ прiѧ́лъ є҆сѝ * вѣне́цъ неꙋвѧда́емый.

Тебѣ̀ ны́нѣ прибы́сть * ѿ дѣ́ѧтельнагѡ видѣ́нiѧ, * ѿложе́нiемъ тѣ́ла, * дебе́лагѡ покрыва́ла, * и҆ пристра́стiе плотско́е ѿве́ргшꙋ, * бг҃ꙋ сраствори́тисѧ, * ѿѻнꙋ́дными ѡ҆блиста́емь зарѧ́ми и҆ благода́тьми, * и҆ бг҃одѣ́тельными сiѧ̑нiи, * и҆ манове́нiемъ ѡ҆божа́емь, * и҆ и҆́же къ лꙋ́чшемꙋ восхожде́нiю. * и҆ ны́нѣ, бг҃оно́се, блаже́нъ бы́въ, * хрⷭ҇та̀ со дерзнове́нiемъ молѝ * ѡ҆ дꙋша́хъ на́шихъ.

Всѐ чꙋ́вство превозше́дъ, * влⷣцѣ чи́стѡ бесѣ́довалъ є҆сѝ, * пло́ти бы́въ внѣ̀, всече́стне, * по́мысломъ лꙋ́чшимъ * стра̑сти ѹ҆держа́въ, * и҆ дє́мѡнскаѧ шата̑нiѧ разори́въ, * попра́лъ є҆сѝ, пахѡ́мiе. * и҆ ны́нѣ живы́й въ нбⷭ҇ныхъ се́лѣхъ, * всѧ̑ чтꙋ́щыѧ па́мѧть твою̀ помина́й, * хрⷭ҇тꙋ̀ со дерзнове́нiемъ * молѧ́сѧ ѡ҆ дꙋша́хъ на́шихъ.

Сла́ва, гла́съ s҃:

Е҆́же по ѻ҆́бразꙋ соблю́дъ невреди́мѡ, ѹ҆́мъ влⷣкꙋ на стра̑сти па̑гꙋбныѧ по́стнически поста́вивъ, во є҆́же по подо́бiю ꙗ҆́кѡ мо́щнѡ возше́лъ є҆сѝ: мꙋ́жески бо є҆стество̀ понꙋ́дивъ, потща́лсѧ є҆сѝ хꙋ́ждшее покори́ти лꙋ́чшемꙋ, и҆ пло́ть порабо́тити дꙋ́хꙋ. тѣ́мже мона́шествꙋющихъ ꙗ҆ви́лсѧ є҆сѝ ве́рхъ, жи́тель пꙋсты́нный, благотекꙋ́щихъ ѡ҆бꙋчи́тель, пра́вило добродѣ́тели и҆звѣ́стнѣйшее: и҆ ны́нѣ на нб҃сѣ́хъ зерца́лѡмъ разрѣ́шшымсѧ, ѻ҆́ч҃е на́шъ пахѡ́мiе, чи́стѣ зри́ши ст҃ꙋ́ю трⷪ҇цꙋ, молѧ́сѧ несре́дственнѣ ѡ҆ вѣ́рою и҆ любо́вiю чтꙋ́щихъ тѧ̀.

И҆ ны́нѣ, пра́здника.

На стiхо́внѣ пра́здника, Сла́ва, гла́съ s҃.

Прпⷣбне ѻ҆́ч҃е, во всю̀ зе́млю и҆зы́де вѣща́нiе и҆справле́нiй твои́хъ: тѣ́мъ на нб҃сѣ́хъ ѡ҆брѣ́лъ є҆сѝ мздꙋ̀ трꙋдѡ́въ твои́хъ, дє́мѡнскiѧ погꙋби́лъ є҆сѝ полкѝ, и҆ а҆́гг҃льскiѧ дости́глъ є҆сѝ чи́ны, и҆́хже житiю̀ безъ поро́ка поревнова́лъ  є҆сѝ. дерзнове́нiе и҆мѣ́ѧ ко хрⷭ҇тꙋ̀ бг҃ꙋ, ми́ръ и҆спросѝ дꙋша́мъ на́шымъ.

И҆ ны́нѣ, пра́здника.

Тропа́рь, гла́съ и҃:

Сле́зъ твои́хъ тече́ньми пꙋсты́ни безпло́дное воздѣ́лалъ є҆сѝ, и҆ и҆̀же и҆зъ глꙋбины̀ воздыха́ньми, во сто̀ трꙋдѡ́въ ѹ҆плодоноси́лъ є҆сѝ, и҆ бы́лъ є҆сѝ свѣти́льникъ вселе́ннѣй, сiѧ́ѧ чꙋдесы̀, пахѡ́мiе ѻ҆́ч҃е на́шъ, молѝ хрⷭ҇та̀ бг҃а, спасти́сѧ дꙋша́мъ на́шымъ.

Канѡ́нъ пра́здника со i҆рмосо́мъ на s҃: и҆ ст҃а́гѡ на s҃, є҆гѡ́же краегране́сiе. Пахѡ́мiю похвалꙋ̀ любе́знѡ плетꙋ̀.

Гла́съ в҃. Пѣ́снь а҃. I҆рмо́съ:

Во глꙋбинѣ̀ постла̀ и҆ногда̀ фараѡни́тское всево́инство преѡрꙋже́ннаѧ си́ла, вопло́щшеесѧ же сло́во всеsло́бный грѣ́хъ потреби́ло є҆́сть, препросла́вленный гдⷭ҇ь сла́внѡ бо просла́висѧ.

Надѣ́ѧвсѧ бла́гости твои́хъ нра́вѡвъ, ѹ҆се́рднѡ тебѣ̀ пѣ́снь ра́бски возглаша́ю: но мо́й, бг҃огла́се, ѹ҆́мъ свѣтолꙋ́чными сiѧ́ньми, твои́ми мольба́ми просвѣтѝ, пахѡ́мiе преизрѧ́дне.

Безстра́стiѧ жела́нiемъ те́плымъ, ѻ҆́ч҃е, ѡ҆держи́мь, вє́щныѧ ѹ҆вѧди́лъ є҆сѝ страсте́й во́лны, пахѡ́мiе, и҆ дости́глъ є҆сѝ, любо́вiю вперѧ́емь, сегѡ̀ текꙋ́щагѡ сiѧ́нiѧ, пребл҃же́нне, бжⷭ҇тва̀.

Ра́дости и҆спо́лнилъ є҆сѝ, мꙋ́дре, нбⷭ҇ныѧ чи́ны, творца̀ позна́въ всеѧ̀ тва́ри: во храни́лищи бо навы́клъ є҆сѝ и҆мꙋ́щагѡ неизрече́ннꙋю си́лꙋ, сегѡ̀, бг҃оно́се, вѣ́рнѡ ѹ҆че́ньми наказꙋ́емь.

Бг҃оро́диченъ:

Превы́шши была̀ є҆сѝ, чⷭ҇таѧ, всеѧ̀ неви́димыѧ и҆ ви́димыѧ, приснодв҃о, тва́ри, зижди́телѧ бо родила̀ є҆сѝ, ꙗ҆́коже благоизво́ли воплоти́тисѧ во ѹ҆тро́бѣ твое́й: є҆го́же со дерзнове́нiемъ молѝ, спастѝ дꙋ́шы на́шѧ. 

Пѣ́снь г҃. I҆рмо́съ:

Процвѣла̀ є҆́сть пꙋсты́нѧ, ꙗ҆́кѡ крíнъ, гдⷭ҇и, ꙗ҆зы́ческаѧ неплодѧ́щаѧ цр҃ковь, прише́ствiемъ твои́мъ, въ не́йже ѹ҆тверди́сѧ моѐ се́рдце.

Ꙗ҆́коже є҆ле́нь прите́клъ є҆сѝ къ водѣ̀, преподо́бне, и҆ ѡ҆кропле́нъ бы́въ креще́нiемъ ст҃ы́мъ, ро́сꙋ прiѧ́лъ є҆сѝ, є҆́юже ѹ҆слади́сѧ се́рдце твоѐ.

Не терпѧ́ще тве́рдости зрѣ́ти твоеѧ̀, преподо́бне, де́мѡнстiи полцы̀, бг҃оно́се, воздержа́тельныѧ, и҆скꙋшє́нiѧ тебѣ̀ разли̑чнаѧ простро́ша.

Ꙗ҆́кѡ свѧще́нное стѧжа́въ житiѐ, бы́лъ є҆сѝ по́стникѡмъ, пахѡ́мiе, законополо́жникъ, и҆ пе́рвый во́ждь, хрⷭ҇тꙋ̀ сiѧ̑ приве́лъ є҆сѝ, сла́вне, въ не́мже ѹ҆тверди́сѧ твоѐ се́рдце.

Бг҃оро́диченъ:

Чи́ни ѹ҆диви́шасѧ а҆́гг҃льстiи, пречⷭ҇таѧ, и҆ человѣ́чєскаѧ ѹ҆страши́шасѧ сердца̀: ѡ҆ ржⷭ҇твѣ̀ твое́мъ: тѣ́мже тѧ̀, бцⷣе, вѣ́рою почита́емъ.

Конда́къ пра́здника и҆ i҆́косъ.

Та́же сѣда́ленъ, гла́съ и҃: Подо́бенъ: Премꙋ́дрости:

Сле́зъ тꙋ́чами твою̀ дꙋ́шꙋ напои́въ бога́тнѡ, ѻ҆́ч҃е мꙋ́дре, многопло́дный добродѣ́телей твои́хъ пожа́лъ є҆сѝ кла́съ: и҆ па́стырь ѻ҆вца́мъ преподѡ́бнымъ бы́въ, на sла́цѣ сiѧ̑ воздержа́нiѧ воспита́лъ є҆сѝ. тѣ́мже разрѣ́шсѧ ѿ житiѧ̀ сла́внѡ, ѻ҆те́чєскимъ, пахѡ́мiе, ликѡ́мъ сочета́лсѧ є҆сѝ. сегѡ̀ ра́ди вопiе́мъ тѝ: молѝ хрⷭ҇та̀ бг҃а, согрѣше́нiй ѡ҆ставле́нiе пода́ти чтꙋ́щымъ любо́вiю свѧтꙋ́ю па́мѧть твою̀.

Два́жды.

Сла́ва, и҆ ны́нѣ, пра́здника, и҆лѝ бг҃оро́диченъ:

Сл҃нца ѻ҆́блаче разꙋ́мнагѡ, бжⷭ҇твеннагѡ свѣ́та свѣти́льниче златокова́нный, нескве́рнаѧ, небла́знаѧ, всенепоро́чнаѧ влⷣчце, ѡ҆мраче́ннꙋю дꙋ́шꙋ мою̀ ѡ҆слѣпле́нiемъ страсте́й, безстра́стiѧ заре́ю просвѣтѝ, молю́сѧ, и҆  ѡ҆скверне́нное моѐ се́рдце ѡ҆мы́й, потѡ́ки ѹ҆миле́нiѧ, покаѧ́нiѧ же слеза́ми, и҆ ѿ тимѣ́нiѧ мѧ̀ ѡ҆чи́сти дѣ́лъ мои́хъ, да любо́вiю зовꙋ́ ти: бцⷣе приснодв҃о, молѝ хрⷭ҇та̀ бг҃а, прегрѣше́нiй ѡ҆ставле́нiе пода́ти мѝ, тебе́ бо и҆мѣ́ю наде́ждꙋ ра́бъ тво́й.

Крⷭ҇тобг҃оро́диченъ:

А҆́гнца и҆ па́стырѧ, и҆ и҆зба́вителѧ, а҆́гница зрѧ́щи на крⷭ҇тѣ̀, восклица́ше пла́чꙋщи, и҆ го́рькѡ рыда́ющи, вопiѧ́ше: мíръ ѹ҆́бѡ ра́дꙋетсѧ, прiе́млѧ тобо́ю и҆збавле́нiе, ѹ҆тро́ба же моѧ̀ гори́тъ, зрѧ́щи твоѐ распѧ́тiе, є҆́же терпи́ши за милосе́рдiе ми́лости. долготерпѣли́ве гдⷭ҇и, ми́лости бе́здно, и҆ и҆сто́чниче неисчерпа́емый, ѹ҆милосе́рдисѧ, и҆ да́рꙋй согрѣше́нiй ѡ҆ставле́нiе вѣ́рою пою́щымъ бжⷭ҇твєнныѧ стрⷭ҇ти твоѧ̑.

Пѣ́снь д҃. I҆рмо́съ:

Прише́лъ є҆сѝ ѿ дв҃ы не хода́тай, ни а҆́гг҃лъ, но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и.

Ꙗ҆́кѡ и҆зрѧ́денъ прави́тель бы́лъ є҆сѝ, пахѡ́мiе, мона́шескихъ собо́рѡвъ: видѣ́нiемъ бо, премꙋ́дре ѻ҆́ч҃е, и҆звѣсти́лсѧ є҆сѝ, добродѣ́тели воздви́гнꙋти попече́нiе.

Дх҃а ст҃а́гѡ зарю̀ прiе́мъ, sвѣзда̀ пресвѣ́тлаѧ, сiѧ́ющаѧ благода́тiю бы́лъ є҆сѝ всѣ̑мъ, и҆̀хже наста́вилъ є҆сѝ ко спасе́нiѧ приста́нищꙋ твои́ми ѹ҆че́ньми.

Житiѐ твоѐ, бг҃оно́се, пребл҃же́нне пахѡ́мiе, пра́вило и҆звѣ́стно мона́шествꙋющихъ бы́сть, и҆́мже ны́нѣ живꙋ́тъ, твои́мъ послѣ́дꙋющiи, ѻ҆́ч҃е, бжⷭ҇твєннымъ ѹ҆че́нiємъ.

Ѹ҆ѧзвлѧ́емь влⷣчнею любо́вiю, погаси́лъ є҆сѝ пло́ти пристра́стiе воздержа́нiемъ, пахѡ́мiе: всѐ житiѐ твоѐ, ꙗ҆́кѡ благово́ннꙋ же́ртвꙋ ѡ҆свѧти́лъ є҆сѝ.

Бг҃оро́диченъ:

Тѧ̀ приста́нище спасе́нiѧ, и҆ стѣ́нꙋ недви́жимꙋ, бцⷣе влⷣчце, всѝ вѣ́мы вѣ́рнiи: ты́ бо моли́твами твои́ми ѿ бѣ́дъ и҆збавлѧ́еши дꙋ́шы на́шѧ. 

Пѣ́снь є҃. I҆рмо́съ:

Хода́тай бг҃ꙋ и҆ человѣ́кѡмъ бы́лъ є҆сѝ, хрⷭ҇тѐ бж҃е: тобо́ю бо, влⷣко, къ свѣтонача́льникꙋ ѻ҆ц҃ꙋ̀ твоемꙋ̀, ѿ но́щи невѣ́дѣнiѧ приведе́нiе и҆́мамы.

Любо́вiю бж҃iею, ѹ҆че́нiемъ бесѣ́довалъ є҆сѝ дх҃а: и҆зъ ни́хже просвѣща́емь, добродѣ́тели соверше́нiе прiѧ́лъ є҆сѝ, ѿ страсте́й и҆змѣни́въ дꙋше́вное ѹ҆строе́нiе.

Моли́твенника твоего̀ по́стника приво́димъ тебѣ̀, влⷣко, тогѡ̀ ра́ди просѧ́ще, просвѣще́нiемъ бл҃года́ти просвѣти́тисѧ, и҆ твои́мъ всеѻрꙋ́жiемъ всегда̀ сохрани́тисѧ.

Ѹ҆крѣпи́въ ѹ҆́мъ за́повѣдей соблюде́ньми, пахѡ́мiе, пло́ти взыгра́нiе твои́мъ воздержа́нiемъ ѹ҆вѧди́лъ є҆сѝ, и҆ па́стырь показа́лсѧ є҆сѝ бг҃олюбе́знагѡ со́нма.

Бг҃оро́диченъ:

Молѝ твоего̀ сн҃а и҆ гдⷭ҇а, дв҃о чⷭ҇таѧ, плѣ̑ннымъ и҆збавле́нiе ѿ проти́внагѡ ѡ҆бстоѧ́нiѧ, и҆ на тѧ̀ ѹ҆пова́ющымъ ѹ҆мире́нiе дарова́ти.

Пѣ́снь s҃. I҆рмо́съ:

Въ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдiѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀ возведѝ.

Всегꙋби́тєльнаѧ дє́мѡнскаѧ попра́лъ є҆сѝ, ѻ҆́ч҃е, кова̑рства, влⷣки твоегѡ̀ ѡ҆дѣ́ѧнъ си́лою, и҆ крⷭ҇то́мъ честны́мъ ѡ҆гражда́емь.

Ѹ҆́мнѡ па́че вре́менныхъ проразсꙋди́въ вѣ̑чнꙋющаѧ, болѣ̑зни воздержа́нiѧ претерпѣ́лъ є҆сѝ, преподо́бне, и҆ дꙋша́мъ строи́тель бы́лъ є҆сѝ.

Во́льнѣ ѡ҆бнища́въ дꙋ́хомъ, ѻ҆́ч҃е, безсме́ртное и҆ непрее́мное на нб҃сѣ́хъ наслажде́нiе, и҆ несказа́нное бога́тство воспрiѧ́лъ є҆сѝ.

Бг҃оро́диченъ:

Неискꙋсомꙋ́жнѡ, дв҃о, родила̀ є҆сѝ, и҆ вѣ́чнꙋеши дв҃а, ꙗ҆влѧ́ющи и҆́стиннагѡ бжⷭ҇тва̀, сн҃а и҆ бг҃а твоегѡ̀ ѻ҆́бразы.

Конда́къ, гла́съ в҃. Подо́бенъ: Вы́шнихъ и҆щѧ̀:

Свѣти́льникъ свѣ́телъ показа́лсѧ є҆сѝ въ концѣ́хъ,  пꙋсты́ню же гра́ды сотвори́лъ є҆сѝ мно́жествы мона́шескими: са́мъ себѐ распе́нъ, кре́стъ тво́й на ра́мо взе́мъ, и҆ воздержа́нiемъ тѣ́ло и҆знꙋри́лъ є҆сѝ, молѧ̀ непреста́ннѡ ѡ҆ всѣ́хъ на́съ.

I҆́косъ:

Пресвѣ́тлаѧ блаже́ннагѡ па́мѧть, дрꙋгíй ꙗ҆ви́сѧ де́нь спасе́нiѧ на́мъ, свѣ́тлостiю воздержа́нiѧ, но́щь глꙋбокꙋ̀ страсте́й ѿгонѧ́щи, и҆ вседобродѣ́тельнымъ дѣѧ́нiемъ свѣ́тлѡ ѡ҆блиста́ющи, въ не́йже ꙗ҆сна̀ sвѣзда̀ и҆ свѣтла̀ ꙗ҆ви́сѧ. вѣ́рнѡ пѣ̑сни съ весе́лiемъ пахѡ́мiю бжⷭ҇твенномꙋ принесе́мъ: съ высоты́ бо зрѧ̀ просвѣща́етъ на́съ, и҆ дае́тъ ми́ръ неѡскꙋ́денъ, молѧ̀ непреста́ннѡ ѡ҆ всѣ́хъ на́съ.

Пѣ́снь з҃. I҆рмо́съ:

Бг҃опроти́вное велѣ́нiе беззако́ннꙋющагѡ мꙋчи́телѧ высо́къ пла́мень вознесло̀ є҆́сть: хрⷭ҇то́съ же прострѐ бг҃очести̑вымъ ѻ҆трокѡ́мъ ро́сꙋ дꙋхо́внꙋю, сы́й бл҃гослове́нъ и҆ препросла́вленъ.

Крѣ́постiю ѡ҆дѣ́ѧсѧ влⷣчнею, ꙗ҆́кѡ пра́хъ сладостра̑стiѧ житiѧ̀ попра́лъ є҆сѝ, любо́вiю побѣжда́емь нетлѣ́нныѧ жи́зни, є҆́йже ны́нѣ и҆ причасти́лсѧ є҆сѝ, съ ли̑ки а҆́гг҃лъ, ѻ҆́ч҃е, водворѧ́ѧсѧ.

Се́рдце стѧжа́въ чи́сто, ви́дѣти сподо́билсѧ є҆сѝ всѣ́ми неви́димаго: ѿсю́дꙋ ꙗ҆́коже блаже́нъ слꙋжи́тель, ѻ҆́ч҃е, бы́лъ є҆сѝ, поѧ̀ бл҃годѣ́телѧ и҆ препросла́вленнаго.

Правосла́внꙋю мꙋ́дрость ты̀ стѧжа́въ, є҆ди́ницꙋ тричи́сленнꙋю, трⷪ҇цꙋ є҆диносꙋ́щнꙋю, пребл҃же́нне, проповѣ́далъ є҆сѝ, и҆ сло́ва стра́шное воплоще́нiе, наꙋчи́лъ є҆сѝ пѣ́ти бл҃годѣ́телѧ, ꙗ҆́кѡ препросла́вленна во вѣ́ки.

Бг҃оро́диченъ:

Ст҃ы́хъ ст҃ѣ́йшꙋю тѧ̀ разꙋмѣ́емъ, ꙗ҆́кѡ є҆ди́нꙋ ро́ждшꙋю бг҃а непремѣ́ннаго, дв҃о нескве́рнаѧ, мт҃и безневѣ́стнаѧ: всѣ̑мъ бо и҆сточи́ла є҆сѝ вѣ̑рнымъ нетлѣ́нiе бжⷭ҇твеннымъ ржⷭ҇тво́мъ твои́мъ. 

Пѣ́снь и҃. I҆рмо́съ:

Пе́щь и҆ногда̀ ѻ҆́гненнаѧ въ вавѷлѡ́нѣ дѣ̑йства раздѣлѧ́ше, бж҃iимъ велѣ́нiемъ халдє́и ѡ҆палѧ́ющаѧ, вѣ̑рныѧ же ѡ҆роша́ющаѧ, пою́щыѧ: благослови́те, всѧ̑ дѣла̀ гдⷭ҇нѧ, гдⷭ҇а.

По́стныхъ ꙗ҆́вѣ воѡбраже́нiѧ, ѿ а҆́гг҃ла наꙋчи́всѧ, мꙋ́дре, ѿ бжⷭ҇твеннагѡ повелѣ́нiѧ, и҆́миже ны́нѣ пита́еми благоче́стiѧ пито́мцы, пѣ́сньми зовꙋ́ще: благослови́те, всѧ̑ дѣла̀ гдⷭ҇нѧ, гдⷭ҇а.

Ꙗ҆́коже мо́лнiѧ вели́кими блиста̑нiи, житiѐ сiѧ́ющее всѣ̑мъ возсiѧ̀, воздержа́нiѧ твоегѡ̀, всемꙋ́дре, благоче́стнѡ зижди́телю зовꙋ́щымъ: благослови́те, всѧ̑ дѣла̀ гдⷭ҇нѧ, гдⷭ҇а.

Тѧ̀ па́че ѹ҆ма̀ и҆зъ нерожде́нна ѻ҆ц҃а̀, пре́жде вѣ̑къ рожде́нна, хрⷭ҇тѐ, сла́вѧ проповѣ́да пахѡ́мiй сла́вный, и҆ дх҃а всест҃а́го, є҆ди́но трⷪ҇цы є҆стество̀ вѣ́дый и҆ бжⷭ҇тво̀.

Бг҃оро́диченъ:

Две́рь тѧ̀ свѣ́та, дв҃о бг҃ома́ти, благоче́ствꙋюще и҆менꙋ́емъ, ѻ҆́ч҃ее бо сiѧ́нiе, соеди́ншеесѧ пло́ти дебельствꙋ̀, па́че є҆стества̀ родила̀ є҆сѝ, пречⷭ҇таѧ: є҆го́же пое́мъ всѧ̑ дѣла̀ гдⷭ҇нѧ, гдⷭ҇а.

Пѣ́снь ѳ҃. I҆рмо́съ:

Безнача́льна роди́телѧ сн҃ъ, бг҃ъ и҆ гдⷭ҇ь, вопло́щсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ просвѣти́ти, собра́ти расточє́ннаѧ. тѣ́мъ всепѣ́тꙋю бцⷣꙋ велича́емъ.

Лꙋча́ми благода́ти ѡ҆зари́всѧ, пахѡ́мiе, ꙗ҆́кѡ вѣ́ренъ слꙋжи́тель бг҃ꙋ предстои́ши, и҆ наслади́тисѧ сла́вы сподо́бльсѧ неразрꙋши́мыѧ. тѣ́мже честны́й пра́здникъ тво́й велича́емъ.

И҆сплете́сѧ тебѣ̀ вѣне́цъ, ꙗ҆́кѡ побѣди́телю, пахѡ́мiе, десни́цею живоно́сною и҆ вседержи́тельною: и҆ ны́нѣ пою́щыѧ твою̀ па́мѧть сла́внꙋю, сподо́би, блаже́нне, ѹ҆лꙋчи́ти ѡ҆ставле́нiе согрѣше́нiй, всеприснопа́мѧтне. 

Плоды̀ ны́нѣ ѡ҆бꙿе́мъ болѣ́зней твои́хъ, пахѡ́мiе, ра́дости наслажда́ешисѧ, ꙗ҆́же па́че ѹ҆ма̀: но хода́тайствꙋѧ и҆зба́вити твоѧ̑ ѹ҆ченикѝ, хрⷭ҇та̀ ѹ҆молѝ, тѧ̀ ны́нѣ сла́вѧщыѧ и҆ чтꙋ́щыѧ, достосла́вне.

Бг҃оро́диченъ:

Ꙗ҆́кѡ рꙋно̀, пренепоро́чнаѧ, до́ждь нбⷭ҇ный во ѹ҆тро́бѣ прiе́мши, на́мъ родила̀ є҆сѝ пи́щꙋ даю́щаго, благоче́стнѡ того̀ воспѣва́ющымъ, и҆ тѧ̀ всепѣ́тꙋю бцⷣꙋ и҆сповѣ́дающымъ.

Свѣти́ленъ. Подо́бенъ: Нб҃о sвѣзда́ми:

А҆́гг҃льскагѡ житiѧ̀ жела́ѧ, ѹ҆дали́лъ є҆сѝ себѐ въ пꙋсты́нѧхъ, и҆ стра̑сти покори́лъ є҆сѝ плотскȋѧ, равноа́гг҃ленъ показа́всѧ, пахѡ́мiе бг҃оно́се.

Два́жды.

Сла́ва, и҆ ны́нѣ, пра́здника. На стiхо́внѣ, Сла́ва, гла́съ и҃:

Мона́хѡвъ мно́жества наста́вника тѧ̀ почита́емъ, ѻ҆́ч҃е на́шъ пахѡ́мiе: твое́ю бо стезе́ю вои́стиннꙋ пра́вѡ ходи́ти позна́хомъ. бл҃же́нъ є҆сѝ хрⷭ҇тꙋ̀ рабо́тавъ, и҆ вра́жiю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче, прпⷣбныхъ соприча́стниче и҆ пра́ведныхъ: съ ни́миже моли́сѧ гдⷭ҇еви, поми́ловатисѧ дꙋша́мъ на́шымъ.

И҆ ны́нѣ, пра́здника.

На лiтꙋргíи блажє́нна пра́здника, пѣ́снь рѧдова́ѧ: и҆ ст҃а́гѡ, пѣ́снь г҃, Прокíменъ гла́съ з҃: Честна̀ предꙿ гдⷭ҇емъ сме́рть преподо́бныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇лъ къ корíнѳѧнѡмъ, зача́ло рѻ҃s. А҆ллилꙋ́iа, гла́съ s҃: Блаже́нъ мꙋ́жъ, боѧ́йсѧ гдⷭ҇а: Стíхъ: Си́льно на землѝ бꙋ́детъ сѣ́мѧ є҆гѡ̀. Е҆ѵⷢ҇лiе лꙋкѝ, зача́ло ѻ҃з. Прича́стенъ: Въ па́мѧть вѣ́чнꙋю: 



Слꙋ́жба и҆́же во ст҃ы́хъ ѻ҆тца̀ на́шегѡ и҆са́iи є҆пíскопа, росто́вскагѡ чꙋдотво́рца.

Ве́черъ, Блаже́нъ мꙋ́жъ, а҃-й а҆нтiфѡ́нъ.

На Гдⷭ҇и, воззва́хъ, стiхи̑ры гла́съ д҃. Подо́бенъ: Ꙗ҆́кѡ до́блѧ:

Ꙗ҆́кѡ до́блѧ во ст҃и́телехъ, * блаже́ннаго и҆са́iю соше́дшесѧ похва́лимъ дне́сь: * ꙗ҆́кѡ бо дрꙋго́е со́лнце пресвѣ́тлое возсiѧ́въ, * пречⷭ҇тыѧ цр҃кве бж҃iѧ мт҃ре, * ѿгонѧ̀ тмꙋ̀ нече́стiѧ, * и҆ просвѣща́ѧ новокрещє́нныѧ лю́ди свѣ́томъ бг҃оразꙋ́мiѧ. * тѣ́мъ и҆ прiѧ́лъ є҆сѝ вѣне́цъ ѿ бг҃а нетлѣ́нный: * є҆го́же молѝ, ѿ бѣ́дъ и҆ напа́стей и҆зба́витисѧ, * вѣ́рою пою́щымъ всечестнꙋ́ю па́мѧть твою̀.

Добродѣ́тельными свѣтлостьмѝ * просвѣти́сѧ житiѐ твоѐ, * и҆ серде́чною пра́востiю, * и҆ ра́зꙋмомъ дꙋхо́внымъ, бг҃омꙋ́дре, ѹ҆добрѧ́емь, * наꙋчи́лъ є҆сѝ новопросвѣщє́нныѧ лю́ди * неподви̑жнымъ бы́ти во хрⷭ҇то́вѣ вѣ́рѣ. * тѣ́мже па́мѧть твою̀ честнꙋ́ю и҆ свѣтоно́снꙋю * соверша́емъ, приснопа́мѧтне, * любо́вiю тѧ̀ почита́юще.

Ра́зꙋма дꙋхо́внагѡ и҆спо́лнивсѧ, * посрами́лъ є҆сѝ врага̀, * прельсти́вшаго пра́ѻтца, * и҆ сего̀ ѻ҆рꙋ́жiемъ дꙋхо́внымъ сокрꙋши́въ, * бг҃онасажде́нный са́дъ цр҃ко́вный * ѹ҆че́нiемъ твои́мъ напои́лъ є҆сѝ, * и҆ ко хрⷭ҇тꙋ̀ приве́лъ є҆сѝ ꙗ҆́кѡ и҆́стинный дѣ́латель * вiногра́да влⷣки твоегѡ̀: * є҆го́же молѝ ѡ҆ чтꙋ́щихъ вѣ́рою па́мѧть твою̀.

Сла́ва, гла́съ s҃:

Ты̀ є҆сѝ па́стырь до́брый и҆ ѹ҆чи́тель те́плый, ст҃и́телю и҆са́iе, тебѐ всегда̀ похвалѧ́юще, вопiе́мъ тѝ: тобо́ю ѹ҆красѝ  бг҃ъ це́рковь мт҃ре своеѧ̀, и҆ тѣ́ло многолѣ́тное твоѐ покрове́нное въ землѝ, нетлѣ́нно ꙗ҆вѝ лю́демъ твои̑мъ. тѣ́мже моли́сѧ непреста́ннѡ ѡ҆ хва́лѧщихъ тѧ̀, и҆ чтꙋ́щихъ па́мѧть твою̀, просѧ̀ ѡ҆ставле́нiѧ грѣхѡ́въ, и҆ спасе́нiѧ дꙋша́мъ на́шымъ.

И҆ ны́нѣ, пра́здника.

Вхо́дъ. Прокíменъ днѐ. И҆ чтє́нiѧ г҃, пи̑саны сегѡ̀ мѣ́сѧца въ ѳ҃ де́нь.

На стiхо́внѣ стiхи̑ры пра́здника. Сла́ва ст҃и́телѧ, гла́съ s҃:

И҆злiѧ́сѧ бл҃года́ть во ѹ҆стна́хъ твои́хъ, прпⷣбне ѻ҆́ч҃е, ст҃и́телю и҆са́iе, и҆ бы́лъ є҆сѝ па́стырь хрⷭ҇то́вы цр҃кве, ѹ҆ча̀ словє́сныѧ ѻ҆́вцы вѣ́ровати въ трⷪ҇цꙋ є҆диносꙋ́щнꙋю, во є҆ди́номъ бжⷭ҇твѣ̀.

И҆ ны́нѣ, пра́здника.

Тропа́рь, гла́съ и҃:

Правосла́вiѧ наста́вниче, благоче́стiѧ ѹ҆чи́телю и҆ чистоты̀, росто́вꙋ пресвѣ́тлый свѣти́льниче, ст҃и́телємъ бг҃одохнове́нное ѹ҆добре́нiе, и҆са́iе премꙋ́дре: ѹ҆че́нiемъ бо твои́мъ всѧ̑ рѡссȋйскiѧ концы̀ просвѣти́лъ є҆сѝ бл҃года́тiю дꙋхо́вною, ст҃и́телю бл҃же́нне, молѝ хрⷭ҇та̀ бг҃а, да спасе́тъ дꙋ́шы на́шѧ.

Сла́ва, и҆ ны́нѣ, пра́здника.

На ѹ҆́трени, по а҃-й и҆ по в҃-й стiхоло́гiи, сѣда́льны пра́здника.

По полѷеле́и сѣда́ленъ, ст҃а́гѡ, гла́съ д҃. Подо́бенъ: Ско́рѡ предварѝ:

Ѿ младе́нства по хрⷭ҇тѣ̀ ше́ствовалъ є҆сѝ, и҆ сосꙋ́дъ ст҃а́гѡ дх҃а, ст҃и́телю и҆са́iе, бы́лъ є҆сѝ, ѿ негѡ́же премꙋ́дрость прiи́мъ, наꙋчи́лъ є҆сѝ человѣ́ки, многобо́жiе i҆́дѡльское преѡби́дѣти, и҆ хрⷭ҇тꙋ̀ вѣ́ровати. є҆го́же молѝ, спастѝ всѣ́хъ любо́вiю тѧ̀ почита́ющихъ.

Два́жды.

Сла́ва, и҆ ны́нѣ, бг҃оро́диченъ:

Дв҃о всенепоро́чнаѧ, пресꙋ́щественнаго бг҃а ро́ждшаѧ, со ст҃и́телемъ того̀ непреста́ннѡ молѝ, ѡ҆ставле́нiе прегрѣше́нiй, и҆ и҆справле́нiе житiѧ̀, да́ти на́мъ пре́жде конца̀, вѣ́рою и҆ любо́вiю пою́щымъ тѧ̀ по до́лгꙋ, є҆ди́на всепѣ́таѧ. 

Степє́нна, а҃-й а҆нтiфѡ́нъ д҃-гѡ гла́са. Прокíменъ: Честна̀ предъ гдⷭ҇емъ сме́рть преподо́бныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; Всѧ́кое дыха́нiе: Е҆ѵⷢ҇лiе i҆ѡа́нна, зача́ло л҃є ѿ полꙋ̀. По н҃-мъ ѱалмѣ̀ стiхи́ра гла́съ д҃:

Ꙗ҆́кѡ со́лнце пресвѣ́тлое просвѣща́еши странꙋ̀ всю̀ рѡссíйскꙋю: тебе́ бо показа̀ бг҃ъ ѿ ю҆́ности, ст҃и́телю блаже́нне и҆са́iе, па́стырѧ слове́сномꙋ своемꙋ̀ ста́дꙋ новоизбра̑ннымъ лю́демъ, и҆ ѹ҆краси́лъ є҆сѝ всечꙋ́днѡ це́рковь бж҃iѧ мт҃ре, въ не́йже и҆ до ны́нѣ лежа́тъ честны̑ѧ твоѧ̑ мо́щи, ꙗ҆̀же и҆́мꙋтъ въ себѣ̀ и҆сцѣле́нiѧ да́ръ бл҃года́ти, ст҃и́телю пречꙋ́дне. тебѐ хрⷭ҇то́съ показа̀ второ́е свѣти́ло въ росто́встѣй цр҃кви: ты̀ похвала̀ землѝ на́шей и҆ застꙋпле́нiе. тѣ́мже дне́сь пра́зднꙋюще свѣ́тлѡ па́мѧть твою̀, и҆ честно́е ѡ҆брѣ́тенiе пречꙋ́днагѡ твоегѡ̀ тѣлесѐ, вкꙋ́пѣ же и҆ пресла́вное пренесе́нiе пречестны́хъ моще́й твои́хъ, и҆ мо́лимъ тѧ̀, ст҃и́телю, ми́ръ мíрꙋ и҆спросѝ и҆ дꙋша́мъ на́шымъ ве́лiю ми́лость.

Канѡ́нъ пра́здника, со i҆рмосо́мъ на s҃: и҆ ст҃а́гѡ на и҃.

Гла́съ д҃. Пѣ́снь а҃. I҆рмо́съ:

Ѿве́рзꙋ ѹ҆ста̀ моѧ̑, и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ торжествꙋ́ѧ, и҆ воспою̀, ра́дꙋѧсѧ, тоѧ̀ чꙋдеса̀.

Твоего̀, хрⷭ҇тѐ, ѹ҆го́дника бл҃же́ннаго и҆са́iю пѣ́ти мѝ жела́ющꙋ, моли́твами є҆гѡ̀, ꙗ҆́кѡ бг҃ъ, ѡ҆сiѧ́нiе всест҃а́гѡ дх҃а да́рꙋй мѝ, и҆ свѣ́тъ премꙋ́дрости твоеѧ̀, да досто́йнѡ воспою̀ тогѡ̀ чꙋдеса̀.

Прiиди́те, вѣ́рнiи, цр҃ко́внаго свѣти́льника, и҆ столпа̀ непоколеби́ма, и҆ правосла́вiѧ ѹ҆чи́телѧ, и҆ благоче́стiѧ проповѣ́дника, бл҃же́ннаго и҆са́iю достохва́льными пѣ́сньми почти́мъ. 

Ꙗ҆́кѡ ст҃и́тель вѣ́ренъ, и҆ па́стырь и҆́стинный росто́вскiѧ цр҃кве бы́въ, и҆ слове́снагѡ ста́да хрⷭ҇то́ва, но́выхъ люде́й неле́стный ѹ҆чи́тель ꙗ҆ви́лсѧ є҆сѝ бл҃же́нне, и҆са́iе: и҆̀хже наꙋчи́лъ є҆сѝ сла́вити бж҃iѧ вели̑чiѧ.

Бг҃оро́диченъ:

Марíю чⷭ҇тꙋю, прiиди́те, всѝ воспое́мъ, є҆ди́нꙋ ѹ҆краси́вшꙋю человѣ́чество, и҆ ро́ждшꙋю бг҃а воплоще́нна, дв҃ꙋ же пребы́вшꙋю неврежде́ннꙋ.

Катава́сiа пра́здника.

Пѣ́снь г҃. I҆рмо́съ:

Твоѧ̑ пѣсносло́вцы, бцⷣе, живы́й и҆ незави́стный и҆сто́чниче, ли́къ себѣ̀ совокꙋ́пльшыѧ дꙋхо́внѡ ѹ҆твердѝ, въ бжⷭ҇твеннѣй твое́й сла́вѣ вѣнцє́въ сла́вы сподо́би.

Глагѡ́лы бжⷭ҇твенными, дѣ́лы же и҆ ѹ҆чє́нiи пресла́вными, по всемꙋ̀ ѹ҆подо́бисѧ пресла́внымъ а҆пⷭ҇лѡмъ, и҆ ѡ҆бтечѐ всю̀ рѡссíйскꙋю зе́млю, i҆́дѡльскꙋю ле́сть попалѧ́ѧ, просвѣща́ѧ же вѣ́рныхъ сердца̀ бл҃года́тiю.

Ѿ младе́нства хрⷭ҇та̀ вожделѣ́въ, кра̑снаѧ мíра сегѡ̀ всѧ̑ ѹ҆ме́ты вмѣни́лъ є҆сѝ по а҆пⷭ҇лꙋ, ѻ҆́ч҃е, вы́шнихъ и҆ща̀: хрⷭ҇то́вою же бл҃года́тiю ст҃и́тельства сподо́билсѧ є҆сѝ, и҆ росто́вꙋ па́стырь нѡ́вымъ лю́демъ посыла́ешисѧ: и҆̀хже и҆ наꙋчи́лъ є҆сѝ, и҆ на нб҃сѣ́хъ вѣнцы̀ сла́вы воспрiѧ́лъ є҆сѝ.

Ст҃а́гѡ дх҃а бл҃года́тiю, i҆́дѡльское и҆зѡста́вшее нече́стiе до конца̀ потреби́лъ є҆сѝ въ рѡссíйстѣй землѝ, побо́рникъ вои́стиннꙋ правосла́вiѧ ꙗ҆ви́всѧ крѣ́пкiй. тѣ́мъ просвѣти́лъ є҆сѝ твои́ми ѹ҆чє́нiи рѡссȋйскiѧ концы̀.

Бг҃оро́диченъ:

Пое́мъ, дв҃о бг҃ома́ти, па́че є҆стества̀ ржⷭ҇тво̀ твоѐ, и҆ твою̀ нетлѣ́ннꙋю чистотꙋ̀: и҆́бо въ тебѣ̀ во є҆ди́но сочета́сѧ дѣ́вство и҆ ржⷭ҇тво̀.

Сѣда́ленъ, гла́съ и҃. Подо́бенъ: Премꙋ́дрости:

Ѿ мiрскíѧ молвы̀ и҆збѣжа́въ, и҆ хрⷭ҇то́во и҆́го  воспрiи́мъ, и҆ за́пѡвѣди соверши́въ, па́стырь ѻ҆би́тели быва́еши, пото́мъ же и҆ на ст҃и́тельскомъ сѣда́лищи сѣ́дъ, бг҃оꙋго́днѡ пожи́лъ є҆сѝ, и҆ лю́ди правосла́вiю наꙋчи́въ, на нб҃са̀ восте́клъ є҆сѝ: ѹ҆ престо́ла вседержи́телѧ со а҆́гг҃лы предстоѧ̀, ст҃и́телю блаже́нне, моли́сѧ ѡ҆ рабѣ́хъ твои́хъ.

Два́жды.

Сла́ва, и҆ ны́нѣ, пра́здника, и҆лѝ бг҃оро́диченъ:

Ѡ҆ тебѣ̀ ра́дꙋетсѧ, бл҃года́тнаѧ, всѧ́каѧ тва́рь, а҆́гг҃льскiй собо́ръ, и҆ человѣ́ческiй ро́дъ, ѡ҆свѧще́нный хра́ме, и҆ раю̀ слове́сный, дѣ́вственнаѧ похвало̀, и҆зъ неѧ́же бг҃ъ воплоти́сѧ, и҆ млⷣнцъ бы́сть пре́жде вѣ̑къ сы́й бг҃ъ на́шъ. ложесна́ бо твоѧ̑ престо́лъ сотворѝ, и҆ чре́во твоѐ простра́ннѣе нб҃съ содѣ́ла. ѡ҆ тебѣ̀ ра́дꙋетсѧ, бл҃года́тнаѧ, всѧ́каѧ тва́рь, сла́ва тебѣ̀.

Пѣ́снь д҃. I҆рмо́съ:

Сѣдѧ́й въ сла́вѣ на престо́лѣ бжⷭ҇тва̀, во ѻ҆́блацѣ ле́гцѣ прiи́де i҆и҃съ пребжⷭ҇твенный, нетлѣ́нною дла́нiю, и҆ спасѐ зовꙋ́щыѧ: сла́ва, хрⷭ҇тѐ, си́лѣ твое́й.

Сѣдѧ́ща во сла́вѣ гдⷭ҇а прⷪ҇ро́къ и҆са́iа дре́вле ѹ҆зрѣ́въ, и҆ ѿ серафíма клеща́ми ѹ҆́гль прiи́мъ ѡ҆чи́стисѧ. ты́ же, ст҃и́телю, всегда̀ гдⷭ҇еви предстои́ши со мно́жествомъ безпло́тныхъ, и҆ серафíмѡмъ подо́бѧсѧ, ꙗ҆́коже клеща́ми, твои́ми рꙋка́ми тѣ́ло хрⷭ҇то́во прiе́млеши, и҆ вѣ̑рнымъ подае́ши, непреста́ннѡ вопiѧ̀: сла́ва си́лѣ твое́й, гдⷭ҇и.

Любо́вiю бж҃iею па́че ѻ҆гнѧ̀ распала́емь, ѻ҆́ч҃е, ѡ҆бходѧ̀ гра́ды и҆ вє́си, въ росто́встѣй и҆ сꙋ́ждальстѣй ѻ҆́бласти, i҆́дѡльскаѧ ка̑пища разорѧ́ѧ, цє́ркви же созида́ѧ, лю́ди наꙋчи́лъ є҆сѝ пѣ́ти: сла́ва си́лѣ твое́й, гдⷭ҇и.

Пресла́вный и҆ чꙋ́дный лео́нтiй, ꙗ҆́кѡ благоцвѣтꙋ́щь са́дъ насадѝ ростѡ́вскiѧ лю́ди, просвѣти́въ и҆̀хъ свѧты́мъ креще́нiемъ. ты́ же, бл҃же́нне, до конца̀ си́хъ напои́лъ є҆сѝ  твои́мъ ѹ҆че́нiемъ, и҆ ко хрⷭ҇тꙋ̀ ꙗ҆́кѡ зрѣ́лъ пло́дъ прине́слъ є҆сѝ, съ весе́лiемъ вопiѧ̀: сла́ва си́лѣ твое́й, гдⷭ҇и.

Бг҃оро́диченъ:

Ѿ ма́тернихъ пеле́нъ чи́сто житiѐ и҆мѣ́лъ є҆сѝ, блаже́нне, и҆ сегѡ̀ ра́ди пречⷭ҇тыѧ бцⷣы и҆зрѧ́дный слꙋжи́тель бы́въ, сiю̀ возвели́чилъ є҆сѝ въ рѡссíйскихъ страна́хъ, и҆ наꙋчи́лъ є҆сѝ пѣ́ти: сла́ва си́лѣ твое́й, пречⷭ҇таѧ.

Пѣ́снь є҃. I҆рмо́съ:

Ѹ҆жасо́шасѧ всѧ́чєскаѧ ѡ҆ бж҃е́ственнѣй сла́вѣ твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во ѹ҆тро́бѣ надъ всѣ́ми бг҃а, и҆ родила̀ є҆сѝ безлѣ́тнаго сн҃а, всѣ̑мъ воспѣва́ющымъ тѧ̀ ми́ръ подава́ющаѧ.

Ѹ҆дивлѧ́етсѧ ст҃и́тель, кнѧ́зь же и҆ всѝ лю́дiе, ско́ромꙋ твоемꙋ̀ прише́ствiю, ко ѡ҆свѧще́нiю пречⷭ҇тыѧ це́ркве: а҆́гг҃ломъ бо зва́нъ бы́лъ є҆сѝ, и҆ ѻ҆́блакомъ носи́мь, ꙗ҆́коже дре́вле а҆пⷭ҇ли, на ѹ҆спе́нiе бж҃iѧ мт҃ре. тѣ́мже тѧ̀ всѣ̑мъ воспѣва́ющымъ ми́ръ подава́еши.

Ѹ҆диви́шасѧ а҆́гг҃льстiи чи́нове пресла́вномꙋ твоемꙋ̀ житiю̀, ка́кѡ въ бре́ннѣмъ тѣлесѝ безпло́тнаго врага̀ побѣди́лъ є҆сѝ, бл҃же́нне, и҆ воздꙋ́шными те́мными кнѧзьмѝ не ѹ҆держа́нъ бы́въ, прⷭ҇то́ла хрⷭ҇то́ва дости́глъ є҆сѝ къ превы̑шнимъ си́ламъ, и҆ ѿтꙋ́дꙋ ми́ръ на́мъ подава́еши.

Ѹ҆дивлѧ́ютсѧ хрⷭ҇тоимени́тiи лю́дiе, є҆гда̀ ѡ҆брѣто́ша пречестно́е твоѐ тѣ́ло, є҆́же мно́гими лѣ́ты земле́ю покрове́но, и҆ ꙗ҆ви́сѧ ꙗ҆́коже златоза́рное со́лнце, чꙋде́съ лꙋчы̀ и҆спꙋща́ѧ, и҆ просвѣща́ѧ вѣ́рныхъ сердца̀, и҆ воспѣва́ющымъ гдⷭ҇еви ми́ръ подава́еши.

Бг҃оро́диченъ:

Ѹ҆милосе́рдисѧ, влⷣчце, на непотрє́бныѧ твоѧ̑ рабы̑, и҆ не преда́ждь на́съ въ рꙋ́цѣ пога́ныхъ, грѣ̑хъ ра́ди на́шихъ: но моли́твъ на́шихъ не пре́зри, во твою̀ це́рковь притека́ющымъ, и҆ вопiю́щымъ тѝ, ми́ръ подаю́щи. 

Пѣ́снь s҃. I҆рмо́съ:

Бжⷭ҇твенное сiѐ и҆ всечⷭ҇тно́е соверша́юще пра́зднество, бг҃омꙋ́дрiи, бг҃ома́тере, прiиди́те, рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ.

Бжⷭ҇твенною благода́тiю ѹ҆крѣплѧ́емь, а҆пⷭ҇лѡмъ ревни́тель бы́въ, рѡссȋйскiѧ всѧ̑ концы̀ наꙋчи́лъ є҆сѝ благоче́стiю, и҆ всѧ̑ нечести̑ваѧ ѹ҆чє́нiѧ до конца̀ потреби́лъ є҆сѝ: тѣ́мже твою̀ па́мѧть свѣ́тлѡ пра́зднꙋемъ.

Гро́бъ честна́гѡ твоегѡ̀ тѣлесѐ и҆ногда̀ въ небреже́нiи бы́сть, и҆ ѿ ст҃и́телѧ тво́й престо́лъ держа́щагѡ, и҆ къ тебѣ̀ любо́вь показꙋ́юща, ѿтꙋ́дꙋ прено́ситсѧ, ꙗ҆́вственнѡ ны́нѣ полага́етсѧ, и҆сточа́ющiй и҆сцѣлє́нiѧ всѣ̑мъ.

И҆́же всегда̀ къ ра́цѣ моще́й твои́хъ пристꙋпа́юще, любе́знѡ тꙋ̀ цѣлꙋ́емъ, и҆ ѿ дꙋшѝ вопiе́мъ тѝ: ст҃и́телю блаже́нне и҆са́iе, моли́сѧ прилѣ́жнѡ за гра́дъ и҆ лю́ди, и҆ ско́рбь на́шꙋ въ ра́дость претворѝ, и҆ грѣхѡ́въ проще́нiе и҆спросѝ.

Бг҃оро́диченъ:

Притеце́мъ, вѣ́рнiи, въ це́рковь бж҃iѧ мт҃ре, и҆ вѣ́рнѡ молѧ́щесѧ возопiе́мъ є҆́й: поми́лꙋй, влⷣчце, твоѐ достоѧ́нiе, и҆ ѿ вра̑гъ и҆зба́ви ѹ҆го́дника твоегѡ̀ и҆са́iи моли́твами.

Конда́къ, гла́съ г҃. Подо́бенъ: Дв҃а дне́сь:

Ꙗ҆́кѡ гро́мъ возгремѣ́лъ є҆сѝ, бжⷭ҇твенными твои́ми ѹ҆чє́нiи, въ рѡссíйстѣй землѝ, и҆ ꙗ҆ви́лсѧ є҆сѝ свѣти́льникъ пресвѣ́телъ, ѡ҆сiѧ́ѧ свѣ́томъ бг҃оразꙋ́мiѧ, и҆са́iе блаже́нне. тѣ́мже вопiе́мъ тѝ: хрⷭ҇та̀ бг҃а молѝ непреста́ннѡ ѡ҆ всѣ́хъ на́съ.

I҆́косъ:

Прiиди́те, бг҃оизбра́ннiи хрⷭ҇тоимени́тiи собо́ри, похва́лимъ ны́нѣ, и҆ пѣ́сньми почти́мъ свѣтоно́снꙋю па́мѧть пречꙋ́днагѡ ѻ҆тца̀ блаже́ннагѡ и҆са́iи, а҆пⷭ҇лѡмъ ра́внагѡ, благоче́стiѧ проповѣ́дника, наста́вника же и҆ ѹ҆чи́телѧ рѡссíйскомꙋ ꙗ҆зы́кꙋ: ꙗ҆ви́босѧ ꙗ҆́кѡ свѣти́льникъ  незаходи́мый, во тмѣ̀ сꙋ́щымъ невѣ́дѣнiѧ, и҆ всѣ́хъ возводѧ̀ къ бжⷭ҇твеннѣй высотѣ̀ и҆ на па́житѣхъ зако́на живоно́снагѡ тѣ́хъ ѹ҆пасѐ, и҆ и҆сцѣле́нiй лꙋча́ми всѣ́хъ просвѣща́ѧ. тѣ́мже мо́лимъ тѧ̀ ны́нѣ: ѡ҆блиста́й въ сердца̀ ра̑бъ твои́хъ незаходи́мый свѣ́тъ ра́зꙋма, хрⷭ҇то́въ ѹ҆го́дниче, и҆ молѝ непреста́ннѡ ѡ҆ всѣ́хъ на́съ.

Пѣ́снь з҃. I҆рмо́съ:

Не послꙋжи́ша тва́ри бг҃омꙋ́дрiи па́че созда́вшагѡ, но ѻ҆́гненное преще́нiе мꙋ́жески попра́вше, ра́довахꙋсѧ пою́ще: препѣ́тый ѻ҆ц҃є́въ гдⷭ҇ь и҆ бг҃ъ, благослове́нъ є҆сѝ.

Не слꙋ́жатъ ктомꙋ̀ рѡссíйстiи сы́нове тмѣ̀ пре́лести: но тобо́ю, ѻ҆́ч҃е, и҆́стинный бг҃оразꙋ́мiѧ свѣ́тъ позна́ша, и҆ непреста́ннѡ ра́дꙋющесѧ ны́нѣ хрⷭ҇тꙋ̀ вопiю́тъ: благослове́нъ бг҃ъ ѻ҆тє́цъ на́шихъ.

Пра́зднꙋетъ цр҃ковь че́стнѡ твоѐ преставле́нiе: житiе́ бо благоче́стнѡ на землѝ соверши́лъ є҆сѝ, чꙋ́дне, и҆ пло́дъ стори́чествꙋющiй влⷣцѣ твоемꙋ̀ прине́слъ є҆сѝ, и҆ ѿ негѡ̀ прiѧ́лъ є҆сѝ вѣнцы̀ сла́вы неизрече́нныѧ, непреста́ннѡ вопiѧ̀: бл҃гослове́нъ бг҃ъ ѻ҆тє́цъ на́шихъ.

И҆̀же во и҆скꙋше́нiихъ и҆ ско́рбехъ сꙋ́щiи, къ ра́цѣ моще́й твои́хъ притека́юще, прiе́млютъ честна̑ѧ и҆сцѣлє́нiѧ ѿ ꙗ҆̀же въ тебѣ̀ бжⷭ҇твенныѧ благода́ти, и҆ непреста́ннѡ хрⷭ҇тꙋ̀ вопiю́тъ: бл҃гослове́нъ бг҃ъ ѻ҆тє́цъ на́шихъ.

Бг҃оро́диченъ:

Ѹ҆крѣпѝ, влⷣчце, сла́вѧщыѧ тѧ̀ вѣ̑рныѧ лю́ди на проти̑вныѧ врагѝ, ꙗ҆́кѡ дв҃да на голiа́ѳа, да веселѧ́щесѧ вопiе́мъ тѝ: ра́дꙋйсѧ, покро́ве ст҃ы́й, и҆ застꙋ́пнице гра́дꙋ на́шемꙋ.

Пѣ́снь и҃. I҆рмо́съ:

Ѻ҆́троки бл҃гочести̑выѧ въ пещѝ ржⷭ҇тво̀ бг҃оро́дичо спасло̀ є҆́сть, тогда̀ ѹ҆́бѡ ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а по́йте, дѣла̀, и҆ превозноси́те є҆го̀ во всѧ̑ вѣ́ки. 

Блаже́ннꙋю жи́знь по́жилъ є҆сѝ въ житiѝ сы́й, и҆ со ст҃и́тельскими ли̑ки ѹ҆ престо́ла хрⷭ҇то́ва ра́дꙋѧсѧ предстои́ши, бжⷭ҇твенное наслѣ́дивъ наслажде́нiе, непреста́ннѡ вопiе́ши: гдⷭ҇а воспѣва́йте, дѣла̀, и҆ превозноси́те є҆го̀ во всѧ̑ вѣ́ки.

Бжⷭ҇твеннагѡ дх҃а благода́ть и҆мѣ́ѧ въ дꙋшѝ твое́й, блаже́нне и҆са́iе, ѡ҆бте́клъ є҆сѝ рѡссíйскꙋю зе́млю ꙗ҆́кѡ мо́лнiѧ, разсѣва́ѧ бж҃iе сло́во во всѣ́хъ страна́хъ, просвѣща́ѧ всѣ́хъ и҆ наꙋча́ѧ: гдⷭ҇а воспѣва́йте, дѣла̀, и҆ превозноси́те є҆го̀ во всѧ̑ вѣ́ки.

Словє́сныѧ плоды̀ гдⷭ҇еви приносѧ̀, и҆са́iе премꙋ́дре, ѡ҆зари́лъ є҆сѝ твое́й па́ствѣ свѣ́тъ бг҃оразꙋ́мiѧ, и҆ нечести̑ваѧ ѹ҆ста̀ загради́лъ є҆сѝ пра́щею бг҃одохнове́нныхъ слове́съ твои́хъ, и҆ ꙗ҆́снѡ всѣ̑мъ проповѣ́далъ є҆сѝ: гдⷭ҇а воспѣва́йте, дѣла̀, и҆ превозноси́те є҆го̀ во всѧ̑ вѣ́ки.

Бг҃оро́диченъ:

На благодѣѧ́нiе человѣ́кѡмъ сло́во воплоти́тисѧ и҆зво́ли: дѣ́вства бо врата̀ про́йде ꙗ҆́кѡ гдⷭ҇ь, и҆ бцⷣꙋ показа̀. Тѣ́мъ зове́мъ: гдⷭ҇а воспѣва́йте, дѣла̀, и҆ превозноси́те є҆го̀ во всѧ̑ вѣ́ки.

Пѣ́снь ѳ҃. I҆рмо́съ:

Всѧ́къ земноро́дный да взыгра́етсѧ, дх҃омъ просвѣща́емь, да торжествꙋ́етъ же безпло́тныхъ ѹ҆мѡ́въ є҆стество̀, почита́ющее сщ҃е́нное торжество̀ бг҃ома́тере, и҆ да вопiе́тъ: ра́дꙋйсѧ, всеблаже́ннаѧ бцⷣе, чи́стаѧ приснодв҃о.

Кто̀ мо́жетъ, блаже́нне, по достоѧ́нiю тѧ̀ восхвали́ти; и҆сцѣлє́нiѧ бо неѡскꙋ́днѡ подава́еши приходѧ́щымъ къ тебѣ̀ съ вѣ́рою, и҆ непреста́ннѡ вопiю́щымъ: и҆зба́ви, ст҃и́телю, ѿ всѧ́кихъ и҆скꙋше́нiй, и҆ до конца̀ неврежде́нныхъ на́съ соблюдѝ.

Ѻ҆́крестъ стоѧ́ще ра́ки моще́й твои́хъ, съ любо́вiю тꙋ̀ припа́дающе цѣлꙋ́емъ, и҆ вѣ́рнѡ тѝ вопiе́мъ, блаже́нне: поми́лꙋй ст҃и́телѧ, престо́лъ тво́й ны́нѣ ѹ҆краша́ющаго,  и҆ до конца̀ є҆го̀ сохранѝ невреди́ма: хрⷭ҇толюби́вымъ лю́демъ на сопроти̑вныѧ побѣ̑ды да́рꙋй, и҆ на врагѝ ѡ҆долѣ́нiе.

Прiимѝ хвалꙋ̀ ѿ ра̑бъ недосто́йныхъ, ст҃и́телю и҆са́iе, и҆ житiѧ̀ сегѡ̀ непостоѧ́ннꙋю пꙋчи́нꙋ да́рꙋй на́мъ немѧте́жнѡ прейтѝ, и҆ моли́твꙋ ѡ҆ на́съ къ бг҃ꙋ сотворѝ, че́стнѡ почита́ющихъ твою̀ па́мѧть, и҆ ѡ҆держа́щихъ sѡ́лъ и҆ ждꙋ́щихъ на́съ и҆зба́ви, да во вѣ́ки тебѐ велича́емъ.

Бг҃оро́диченъ:

Прiиди́те, хрⷭ҇тоимени́тiи лю́дiе, въ честнꙋ́ю це́рковь бж҃iѧ мт҃ре, и҆ покло́ншесѧ пречꙋ́дномꙋ є҆ѧ̀ ѻ҆́бразꙋ, и҆ рꙋ́цѣ воздѣ́вше, ѿ се́рдца возопiе́мъ: поми́лꙋй на́съ, бцⷣе, недосто́йныхъ ра̑бъ твои́хъ, и҆ гра́дъ на́шъ, въ не́мже вели́кое твоѐ, и҆ многосла́вное и҆́мѧ велича́етсѧ, ѿ всѣ́хъ sлы́хъ свободѝ, ѹ҆го́дника твоегѡ̀ и҆са́iи моли́твами, да во вѣ́ки тебѐ велича́емъ, чⷭ҇таѧ.

Свѣти́ленъ:

Ꙗ҆́коже пресвѣ́тлаѧ зарѧ̀ свѣтоно́сна, ꙗ҆ви́сѧ дне́сь па́мѧть твоѧ̀, ст҃и́телю преблаже́нне и҆са́iе, предвозвѣща́ющи на́мъ пресвѣ́тлагѡ со́лнца незаходи́мый свѣ́тъ, пречꙋ́днагѡ лео́нтiа свѣтоно́сный пра́здникъ: да моли́твами ва́шими прiи́мемъ ѡ҆ставле́нiе грѣхѡ́въ.

Два́жды.

Сла́ва, и҆ ны́нѣ, пра́здника, и҆лѝ бг҃оро́диченъ:

Пощади́ мѧ, гдⷭ҇и, пощади́ мѧ, є҆гда̀ прiи́деши сꙋди́ти, и҆ не ѡ҆сꙋдѝ менє̀ во ѻ҆́гнь, ни ꙗ҆́ростiю же ѡ҆бличѝ менѐ: мо́литъ тѧ̀ дв҃а чⷭ҇таѧ, ро́ждшаѧ тѧ̀, хрⷭ҇тѐ, и҆ а҆́гг҃лъ мно́жество со прⷪ҇рѡ́ки и҆ ст҃и́тєли и҆ мꙋ́чєники.

На хвали́техъ стiхи̑ры на д҃, гла́съ и҃. Подо́бенъ: Что̀ ва́съ нарече́мъ:

Что́ тѧ нарече́мъ, ст҃и́телю; * а҆́гг҃ла, ꙗ҆́кѡ безпло́тенъ на землѝ пожи́лъ є҆сѝ, * а҆пⷭ҇ла, ꙗ҆́кѡ наꙋчи́лъ є҆сѝ * благовѣ́рiю рѡссȋйскiѧ концы̀, * мч҃ника же, ꙗ҆́кѡ хрⷭ҇та̀ ра́ди до сме́рти подвиза́лсѧ є҆сѝ, * ѡ҆браща́ѧ лю́ди ѿ тмы̀  нече́стiѧ, * и҆ приводѧ̀ и҆̀хъ на па́жить бг҃оразꙋ́мiѧ. * молѝ, спасти́сѧ дꙋша́мъ на́шымъ.

Два́жды.

Что́ тѧ и҆менꙋ́емъ, бг҃облаже́нне и҆са́iе; * рѣкꙋ̀, дꙋхо́вныхъ во́дъ наполнѧ́емꙋ, * и҆ проходѧ́щꙋ рѡссȋйскiѧ концы̀, * жа̑ждꙋщаѧ сердца̀ напаѧ́юща твои́мъ ѹ҆че́нiемъ, * ча́шꙋ, бжⷭ҇твеннагѡ дх҃а наполнѧ́емꙋ, * свѣщꙋ̀, цр҃ковь ѡ҆зарѧ́ющꙋ, * свѣти́льника, ꙗ҆́кѡ па́ствꙋ твою̀ просвѣща́еши. * мнѡ́га тѝ и҆мена̀, и҆ бѡ́льша дарова̑нiѧ: * молѝ, спасти́сѧ дꙋша́мъ на́шымъ.

Что́ тѧ ны́нѣ нарекꙋ̀, и҆са́iе пречꙋ́дне; * слꙋжи́телѧ та̑инъ, и҆ дѣ́лателѧ вiногра́да хрⷭ҇то́ва, * вѣ́ры ѹ҆твержде́нiе, * цр҃кве столпа̀ непоколеби́ма, * и҆сто́чника чꙋде́съ, * ѡ҆би́димыхъ застꙋ́пника, * сиро́тъ корми́телѧ, * па́ствѣ твое́й те́пла предста́телѧ. * мнѡ́га тѝ и҆мена̀, * и҆ мнѡжа́йша дарѡ́въ прiѧ̑тiѧ: * молѝ, спасти́сѧ дꙋша́мъ на́шымъ.

Сла́ва, гла́съ и҃:

Ст҃и́телю хрⷭ҇то́въ, бжⷭ҇твенныхъ преда́нiй ѹ҆чи́телю, церко́вное ѹ҆твержде́нiе, тебѐ ꙗ҆́кѡ и҆́стиннаго па́стырѧ хрⷭ҇то́съ показа́лъ є҆́сть новоизбра́нномꙋ твоемꙋ̀ слове́сномꙋ ста́дꙋ, рѡссȋйскимъ лю́демъ, и҆̀хже и҆ ѿ собла̑знъ спа́слъ є҆сѝ, и҆ ѹ҆крѣпи́лъ є҆сѝ и҆́хъ бы́ти въ правосла́вiи. тѣ́мже и҆ ны́нѣ мо́лимъ тѧ̀, и҆са́iе досточꙋ́дне: моли́сѧ бг҃ꙋ и҆ сп҃сꙋ, ѡ҆ и҆̀же вѣ́рою пра́зднꙋющихъ пречестнꙋ́ю па́мѧть твою̀.

И҆ ны́нѣ, пра́здника.

Славосло́вiе вели́кое. И҆ ѿпꙋ́стъ.

На лiтꙋргíи блажє́нна ст҃а́гѡ, пѣ́снь г҃-ѧ и҆ s҃- ѧ. Прокíменъ, гла́съ а҃: Ѹ҆ста̀ моѧ̑ возглаго́лютъ премꙋ́дрость: Стíхъ: Ѹ҆слы́шите сiѧ̑, всѝ ꙗ҆зы́цы: А҆пⷭ҇лъ къ є҆вре́ємъ, зача́ло тл҃є. А҆ллилꙋ́iа, гла́съ в҃: Ѹ҆ста̀ пра́веднагѡ поꙋча́тсѧ премꙋ́дрости: Стíхъ: Зако́нъ бг҃а є҆гѡ̀ въ се́рдцѣ є҆гѡ̀: Е҆ѵⷢ҇лiе лꙋкѝ, зача́ло к҃д. Прича́стенъ: Въ па́мѧть вѣ́чнꙋю: 



Слꙋ́жба ст҃а́гѡ бл҃говѣ́рнагѡ царе́вича кн҃зѧ дими́трiа моско́вскагѡ и҆ всеѧ̀ рѡссíи, но́вагѡ чꙋдотво́рца.

На Гдⷭ҇и, воззва́хъ, стiхи̑ры, гла́съ є҃. Подо́бенъ: Ра́дꙋйсѧ:

Ца́рствовавшагѡ на землѝ ѻ҆́трасль бы́въ, пострада́лъ є҆сѝ терпѣли́внѡ, и҆ кро́вiю свое́ю ѡ҆багри́лъ є҆сѝ зе́млю: тлѣ́ннагѡ ра́ди и҆ мимотекꙋ́щагѡ ца́рства, ѿ твои́хъ ра̑бъ ѹ҆бiе́нъ бы́въ, нетлѣ́нное црⷭ҇тво воспрiѧ́лъ є҆сѝ на нб҃сѣ́хъ: въ не́мже ра́дꙋѧсѧ предстои́ши хрⷭ҇тꙋ̀, вѣне́цъ носѧ̀ ѿ вседержи́телевы рꙋкѝ на версѣ̀ твое́мъ, всече́стне. тѣ́мъ моли́сѧ, дарова́ти дꙋша́мъ на́шымъ ми́ръ и҆ ве́лiю ми́лость.

Ѻ҆смолѣ́тнымъ ю҆́ностнымъ цвѣ́томъ ѹ҆краша́емь, мꙋче́нiѧ ра́ною просвѣща́емь, пресвѣ́тлѡ, премꙋ́дре, сiѧ́еши. и҆ вмѣ́стѡ тлѣ́нныхъ и҆ мимотекꙋ́щихъ, нетлѣ̑ннаѧ и҆ превѣ̑чнаѧ воспрiе́мъ, хрⷭ҇тꙋ̀ предстоѧ̀, моли́сѧ ѡ҆ на́съ, премꙋ́дре, и҆ посѣща́й творѧ́щихъ вѣ́рнѡ твою̀ свѣтоно́снꙋю па́мѧть, дарова́ти на́мъ ми́ръ и҆ ве́лiю ми́лость.

Прiиди́те ѹ҆́бѡ, моско́встiи наро́ди, страстоте́рпца и҆ мч҃ника дими́трiа царе́вича торжество̀ соста́вимъ: и҆ свѣ́тлѡ того̀ ѱалмы̑ и҆ пѣ́сньми ликовствꙋ́юще, пра́зднꙋемъ съ похвала́ми: созыва́етъ бо на́съ дꙋхо́внѣ де́нь страда́нiѧ є҆гѡ̀ торжествова́ти, въ ѻ҆́ньже восхо́дитъ ѿ землѝ къ нбⷭ҇нымъ, и҆ ви́дитъ, ꙗ҆̀же а҆́гг҃ли ви́дѧтъ, и҆ хвала́ми ѿ а҆́гг҃лъ вѣнча́етсѧ, и҆ предстои́тъ прⷭ҇то́лꙋ хрⷭ҇то́вꙋ, и҆ мо́литъ дарова́ти на́мъ ми́ръ и҆ ве́лiю ми́лость.

И҆́ны стiхи̑ры, гла́съ в҃. Подо́бенъ: Кíими похва́льными:

Кíими дꙋхо́вными похвала́ми восхва́лимъ чꙋдотво́рца  и҆ мꙋ́ченика дими́трiа, въ настоѧ́щее сiѐ торжество̀; въ пречестнѣ́мъ хра́мѣ се́мъ вѣ́рою и҆ любо́вiю возопiе́мъ пра́зднствєннаѧ: ра́дꙋйсѧ, вѣ́рныхъ люде́й те́плый застꙋ́пниче, и҆ землѝ рѡссíйскiѧ ѹ҆добре́нiе, и҆ всеѧ̀ вселе́нныѧ наслажде́нiе, є҆го́же вѣнцы̑ вѣнча́етъ хрⷭ҇то́съ бг҃ъ на́шъ, и҆мѣ́ѧй ве́лiю ми́лость.

Кíими похва́льными пѣ́сньми ны́нѣ соста́вимъ ликова́нiе; въ честнѣ́мъ пра́здницѣ твоеѧ̀ па́мѧти, страстоте́рпче хрⷭ҇то́въ дими́трiе, дꙋхо́внѡ пра́зднꙋюще мо́лимсѧ: молѝ во́инствꙋ на́шемꙋ, побѣди́тєльнаѧ на врагѝ дарова́ти: тебе́ бо те́пла моли́твенника ко влⷣцѣ стѧжа́хомъ, подаю́щемꙋ мíрови ве́лiю ми́лость.

Кíими похва́льными добро́тами, воспое́мъ дими́трiа царе́вича страстоте́рпца; безконе́чнꙋю бо благода́ть ѿ хрⷭ҇та̀ прiѧ́лъ є҆́сть, и҆ всѣ̑мъ подае́тъ неѡскꙋ̑днаѧ и҆сцѣлє́нiѧ, и҆ мо́литсѧ за на́съ, своѧ̑ лю́ди, во є҆́же спасти́сѧ на́мъ, тогѡ̀ па́мѧть вѣ́рою почита́ющымъ. є҆го́же чꙋдесы̀ просла́ви хрⷭ҇то́съ бг҃ъ на́шъ, и҆мѣ́ѧй ве́лiю ми́лость.

Сла́ва, гла́съ и҃:

Кто̀ ѿ земны́хъ по достоѧ́нiю возмо́жетъ твоемꙋ̀ вели́чествꙋ хвалꙋ̀ принестѝ; всегда́ бо пита́ешисѧ бг҃овидѣ́нiемъ ст҃ы́ѧ трⷪ҇цы, бжⷭ҇твенными зарѧ́ми просвѣща́емь, неизрече́ннымъ свѣтоли́тiемъ ѡ҆сiѧ́емь, ꙗ҆́снѡ зри́ши бжⷭ҇твеннꙋю сла́вꙋ, и҆ со дерзнове́нiемъ предстоѧ̀ престо́лꙋ всѣ́хъ цр҃ѧ̀, и҆ ми́лостива того̀ на́мъ сотворѧ́ѧ, вѣ́рою соверша́ющымъ и҆ свѣ́тлѡ пра́зднꙋющымъ де́нь бжⷭ҇твенныѧ твоеѧ̀ па́мѧти, сла́вы же и҆ ра́дости, є҆́йже ты̀ сподо́билсѧ є҆сѝ, и҆ вѣ́чнагѡ наслажде́нiѧ, и҆ на́мъ причасти́тисѧ молѝ, и҆ вселе́ннѣй дарова́ти ми́ръ и҆ ве́лiю ми́лость.

И҆ ны́нѣ, пра́здника. 

Вхо́дъ. Прокíменъ днѐ и҆ чтє́нiѧ.

Прⷪ҇ро́чества и҆са́iина чте́нiе.

[Глава̀ м҃г] Та́кѡ гл҃го́летъ гдⷭ҇ь: всѝ ꙗ҆зы́цы собра́шасѧ вкꙋ́пѣ, и҆ соберꙋ́тсѧ кнѧ́зи ѿ ни́хъ: кто̀ возвѣсти́тъ сiѧ̑ въ ни́хъ; и҆лѝ ꙗ҆̀же ѿ нача́ла, кто̀ слы̑шана сотвори́тъ ва́мъ; да приведꙋ́тъ свидѣ́тели своѧ̑ и҆ ѡ҆правдѧ́тсѧ, и҆ да ѹ҆слы́шатъ, и҆ да рекꙋ́тъ и҆́стинꙋ. Бꙋ́дите мѝ свидѣ́тели, и҆ а҆́зъ свидѣ́тель, глаго́летъ гдⷭ҇ь бг҃ъ, и҆ ѻ҆́трокъ, є҆го́же и҆збра́хъ, да позна́ете и҆ вѣ́рꙋете мѝ, и҆ разꙋмѣ́ете, ꙗ҆́кѡ а҆́зъ є҆́смь: пре́жде менє̀ не бы́сть и҆́нъ бг҃ъ, и҆ по мнѣ̀ не бꙋ́детъ: А҆́зъ є҆́смь бг҃ъ, и҆ нѣ́сть ра́звѣ менє̀ спаса́ѧй. А҆́зъ возвѣсти́хъ и҆ спасо́хъ, ѹ҆ничижи́хъ и҆ не бѣ̀ въ ва́съ чꙋ́ждiй. Вы̀ мнѣ̀ свидѣ́тели, и҆ а҆́зъ гдⷭ҇ь бг҃ъ: и҆ є҆щѐ ѿ нача́ла а҆́зъ є҆́смь, и҆ нѣ́сть ѿ рꙋ́къ мои́хъ и҆збавлѧ́ѧй, сотворю̀, и҆ кто̀ ѿврати́тъ то̀; Си́це глаго́летъ гдⷭ҇ь бг҃ъ, и҆збавлѧ́ѧй ва́съ, ст҃ы́й i҆зра́илевъ.

Премꙋ́дрости соломѡ́ни чте́нiе.

[Глава̀ г҃] Пра́ведныхъ дꙋ́шы въ рꙋцѣ̀ бж҃iей, и҆ не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ безꙋ́мныхъ ѹ҆мре́ти, и҆ вмѣни́сѧ ѡ҆sлобле́нiе и҆схо́дъ и҆́хъ, и҆ є҆́же ѿ на́съ ше́ствiе, сокрꙋше́нiе: ѻ҆ни́ же сꙋ́ть въ ми́рѣ. И҆́бо предъ лице́мъ человѣ́ческимъ а҆́ще и҆ мꙋ́кꙋ прiи́мꙋтъ, ѹ҆пова́нiе и҆́хъ безсме́ртiѧ и҆спо́лнено, и҆ вма́лѣ нака́зани бы́вше, вели́кими благодѣ́тельствовани бꙋ́дꙋтъ: ꙗ҆́кѡ бг҃ъ и҆скꙋсѝ ѧ҆̀, и҆ ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ горни́лѣ и҆скꙋсѝ и҆̀хъ, и҆ ꙗ҆́кѡ всепло́дiе же́ртвенное прiѧ́тъ ѧ҆̀. И҆ во вре́мѧ посѣще́нiѧ и҆́хъ возсiѧ́ютъ, и҆ ꙗ҆́кѡ и҆́скры по сте́блiю потекꙋ́тъ. Сꙋ́дѧтъ ꙗ҆зы́кѡмъ, и҆ ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки. Надѣ́ющiисѧ на́нь разꙋмѣ́ютъ и҆́стинꙋ, и҆ вѣ́рнiи въ любвѝ  пребꙋ́дꙋтъ є҆мꙋ̀: ꙗ҆́кѡ благода́ть и҆ ми́лость въ преподо́бныхъ є҆гѡ̀, и҆ посѣще́нiе во и҆збра́нныхъ є҆гѡ̀.

Премꙋ́дрости соломѡ́ни чте́нiе.

[Глава̀ д҃] Пра́ведникъ, а҆́ще пости́гнетъ сконча́тисѧ, въ поко́и бꙋ́детъ. Ста́рость бо честна̀ не многолѣ́тна, нижѐ въ числѣ̀ лѣ́тъ и҆счита́етсѧ: сѣди́на же є҆́сть мꙋ́дрость человѣ́кѡмъ, и҆ во́зрастъ ста́рости, житiѐ нескве́рное. Благоꙋго́денъ бг҃ови бы́въ, возлю́бленъ бы́сть, и҆ живы́й посредѣ̀ грѣ̑шникъ, преста́вленъ бы́сть. Восхище́нъ бы́сть, да не sло́ба и҆змѣ́нитъ ра́зꙋма є҆гѡ̀, и҆лѝ ле́сть прельсти́тъ дꙋ́шꙋ є҆гѡ̀. Раче́нiе бо sло́бы помрача́етъ дѡ́браѧ, и҆ паре́нiе по́хоти премѣнѧ́етъ ѹ҆́мъ неsло́бивъ. Сконча́всѧ вма́лѣ, и҆спо́лни лѣ̑та дѡ́лга: ѹ҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди потща́сѧ ѿ среды̀ лꙋка́вствiѧ. Лю́дiе же ви́дѣвше, и҆ не разꙋмѣ́вше, нижѐ поло́жше въ помышле́нiи таково́е: ꙗ҆́кѡ бл҃года́ть и҆ ми́лость въ преподо́бныхъ є҆гѡ̀, и҆ посѣще́нiе во и҆збра́нныхъ є҆гѡ̀.

На лiтíи стiхи̑ры гла́съ и҃:

Па́че плотска́гѡ благоро́дiѧ дꙋхо́вное полꙋчи́лъ є҆сѝ: хрⷭ҇тꙋ́ бо ѿ младе́нства дꙋше́ю прилѣпи́всѧ, всѧ́ко наслажде́нiе мiрско́е, ꙗ҆́кѡ не сꙋ́щее ѡ҆ста́вль, дости́глъ є҆сѝ на нб҃сѣ́хъ перворо́дныхъ мно́жество: и҆дѣ́же съ ни́ми предстои́ши ст҃ѣ́й трⷪ҇цѣ, со а҆́гг҃лы веселѧ́сѧ, ꙗ҆́кѡ мꙋ́ченикъ непобѣди́мь, нетлѣ́нными вѣнцы̑ вѣнча́лсѧ є҆сѝ ѿ бг҃а: є҆го́же молѝ ѡ҆ на́съ є҆ди́наго чл҃вѣколю́бца.

Но́вый страда́льче, свѣ́тлаѧ мꙋ́ченикѡвъ добро́то, царе́виче дими́трiе, ꙗ҆́кѡ ѻ҆рꙋ́жiе крⷭ҇тъ держа́вно носѧ̀, вѣ́рꙋ ꙗ҆́кѡ щи́тъ, наде́ждꙋ ꙗ҆́кѡ бронѧ̀, воѡрꙋжи́лсѧ є҆сѝ на пре́лесть: и҆ ны́нѣ въ ми́рѣ глꙋбо́цѣ правосла́вныхъ житiѐ ѹ҆твердѝ, и҆ междоꙋсо́бнꙋю бра́нь ѹ҆кротѝ, и҆  всѧ̑ полє́знаѧ да́рꙋй всегда̀ лю́демъ твои̑мъ моли́твами твои́ми.

Сопресто́льное сло́во ѻ҆́ч҃ее, да́ждь ѹ҆тѣше́нiе лю́демъ твои̑мъ, и҆ печа́ль на́шꙋ въ ра́дость претворѝ, и҆ междоꙋсѡ́бныѧ бра̑ни ѹ҆мирѝ, и҆ всѧ̑ полє́знаѧ да́рꙋй лю́демъ твои̑мъ: твоеѧ́ бо всегда̀ тре́бꙋемъ всѝ по́мощи, да спасе́ши ѿ всѣ́хъ sѡ́лъ рабы̑ твоѧ̑, моли́твами страстоте́рпца твоегѡ̀ царе́вича дими́трiа.

Сла́ва, гла́съ то́йже.

Прiиди́те, празднолю́бцы, ли́къ соста́вимъ, прiиди́те, восхва́лимъ чꙋдотво́рца и҆ мꙋ́ченика. стеце́мсѧ вѣ́рою и҆ любо́вiю, и҆ возопiе́мъ пра́зднствєннаѧ въ настоѧ́щее торжество̀, преимени́тагѡ сегѡ̀ и҆ тве́рдагѡ побо́рника, великомꙋ́ченика царе́вича дими́трiа: се́й бо мо́литъ ѡ҆ на́съ хрⷭ҇та̀ бг҃а на́шего, и҆ подае́тъ на́мъ моли́твами свои́ми ѿпꙋще́нiе грѣхѡ́въ, и҆ дꙋша́мъ спасе́нiе.

И҆ ны́нѣ, бг҃оро́диченъ.

На стiхо́внѣ стiхи̑ры, гла́съ и҃. Подо́бенъ: Что̀ ва́съ нарече́мъ:

Что́ тѧ нарече́мъ, дими́трiе благоро́дне; * вы́шнихъ жела́ѧ, дѡ́льнѧѧ презрѣ́лъ є҆сѝ, * и҆ коне́цъ житiѧ̀ ѻ҆смолѣ́тнымъ во́зрастомъ мꙋ́ченически соверши́въ, * вѣнце́мъ ца́рскимъ ѿ бг҃а вѣнча́лсѧ є҆сѝ, * ꙗ҆́кѡ сы́нъ царе́въ и҆ мꙋ́ченикъ непобѣди́мь, * и҆ вмѣ́стѡ земны́хъ и҆ тлѣ́нныхъ, * на нб҃сѝ нетлѣ̑ннаѧ воспрiѧ́лъ є҆сѝ. * молѝ, спасти́сѧ дꙋша́мъ на́шымъ.

Стíхъ: Пра́ведникъ ꙗ҆́кѡ фíнiѯъ процвѣте́тъ, и҆ ꙗ҆́кѡ ке́дръ, и҆́же въ лiва́нѣ, ѹ҆мно́житсѧ.

Что́ тѧ нарече́мъ, прехва́льне, * мꙋ́чениче и҆ чꙋдотво́рче дими́трiе; * sвѣздꙋ̀, сiѧ́еши бо чꙋдесы̀: * рѣкꙋ̀ ли; и҆сточа́еши бо недꙋ́гѡмъ и҆сцѣлє́нiѧ, * всѣ̑мъ человѣ́кѡмъ  да́рꙋеши здра́вiе, * и҆ чꙋде́съ дарова́нiе, * и҆ къ бг҃ꙋ ѡ҆ всѣ́хъ хода́тай. * молѝ, спасти́сѧ дꙋша́мъ на́шымъ.

Стíхъ: Насажде́ни въ домꙋ̀ гдⷭ҇ни, во дво́рѣхъ бг҃а на́шегѡ процвѣтꙋ́тъ.

Что́ тѧ и҆менꙋ́емъ, страстоте́рпче; * роди́телѧ земна́го ѡ҆ста́вилъ є҆сѝ, * и҆ нбⷭ҇наго бг҃а ѻ҆ц҃а̀ полꙋчи́лъ є҆сѝ. * вы́шнiй i҆ерⷭ҇ли́мъ ма́терь всѣ́хъ возлюби́лъ є҆сѝ, * и҆дѣ́же со хрⷭ҇то́мъ ны́нѣ ца́рствꙋеши. * вели́кое твоѐ страда́нiе, * и҆ бѡ́льша дарова̑нiѧ: * молѝ, спасти́сѧ дꙋша́мъ на́шымъ.

Сла́ва, гла́съ s҃:

Прiиди́те, вѣ́рнiи, во ст҃ꙋ́ю цр҃ковь, въ то́й бо дне́сь прино́ситсѧ сла́ва на нб҃са̀ бг҃ꙋ, и҆ на землѝ пое́тсѧ хвала̀ но́вомꙋ мꙋ́ченикꙋ, и҆ страстоте́рпцꙋ царе́вичꙋ дими́трiю: соверша́ющымъ бо па́мѧть є҆гѡ̀, проше́нiе во все́мъ и҆сполнѧ́етъ, и҆ ѿ напа́стей, и҆ бѣ́дъ и҆збавлѧ́етъ, и҆ ѿ всѣ́хъ sѡ́лъ покрыва́етъ, и҆ спаса́етъ всѣ́хъ свои́ми моли́твами. подае́тъ бо хрⷭ҇то́съ моли́твъ ра́ди є҆гѡ̀, на врагѝ побѣ́дꙋ, и҆ ми́ръ вселе́ннѣй, и҆ дꙋша́мъ на́шымъ ѿпꙋще́нiе грѣхѡ́въ и҆ ве́лiю ми́лость.

И҆ ны́нѣ, пра́здника. Тропа́рь, гла́съ д҃:

Ца́рскꙋю дiади́мꙋ ѡ҆багри́лъ є҆сѝ кро́вiю твое́ю, бг҃омꙋ́дре мꙋ́чениче, за ски́птръ крⷭ҇тъ въ рꙋкꙋ̀ прiи́мъ, ꙗ҆ви́лсѧ є҆сѝ побѣдоно́сецъ, и҆ же́ртвꙋ непоро́чнꙋю влⷣцѣ прине́слъ є҆сѝ себѐ: ꙗ҆́кѡ бо а҆́гнецъ неsло́бивъ ѿ раба̀ заколе́нъ є҆сѝ. и҆ ны́нѣ ра́дꙋѧсѧ предстои́ши ст҃ѣ́й трⷪ҇цѣ, моли́сѧ ѡ҆ держа́вѣ сро́дникѡвъ твои́хъ бг҃оꙋго́днѣй бы́ти, и҆ сыновѡ́мъ рѡссȋйскимъ спасти́сѧ.

На ѹ҆́трени, по а҃-й стiхоло́гiи, сѣда́ленъ, гла́съ а҃:

Ѿ чре́слъ ца́рскихъ произше́дъ, цвѣ́тъ чистоты̀ произни́кнꙋлъ є҆сѝ, и҆ пло́дъ благовѣ́рiѧ возра́слъ  ѻ҆смолѣ́тенъ во́зрастомъ, жили́ще бы́лъ є҆сѝ прест҃а́гѡ дх҃а, бж҃е́ственными чꙋдесы̀ сiѧ́ѧ, благоро́дне дими́трiе, ми́ръ мíрꙋ и҆спросѝ, и҆ дꙋша́мъ на́шымъ ве́лiю ми́лость.

Два́жды.

Сла́ва, и҆ ны́нѣ, бг҃оро́диченъ:

Ѹ҆пова́нiе хрⷭ҇тiа́нъ, прест҃а́ѧ дв҃о, є҆го́же родила̀ є҆сѝ бг҃а, па́че ѹ҆ма́ же и҆ сло́ва, непреста́ннѡ молѝ съ вы́шними си́лами пода́ти ѡ҆ставле́нiе грѣхѡ́въ на́шихъ всѣ́хъ, и҆ и҆справле́нiе житiѧ̀, вѣ́рою и҆ любо́вiю при́снѡ тѧ̀ сла́вѧщымъ.

По в҃-й стiхоло́гiи, сѣда́ленъ, гла́съ д҃:

Кро́вь твою̀ ꙗ҆́коже а҆лава́стръ мѵ́ра хрⷭ҇тꙋ̀ прине́слъ є҆сѝ, благовѣ́рный царе́виче дими́трiе. тѣ́мъ и҆ преблагíй вели́кiй дарода́тель бг҃ъ просла́ви тѧ̀, и҆ возвы́си чꙋдесы̀ свои́ми благода́тными: и҆ сегѡ̀ ра́ди па́мѧть твою̀ ра́достнѡ почита́емъ, досточꙋ́дне.

Два́жды.

Сла́ва, и҆ ны́нѣ, бг҃оро́диченъ:

Дв҃о всенепоро́чнаѧ, пресꙋ́щнаго бг҃а ро́ждшаѧ, со безпло́тными того̀ непреста́ннѡ молѝ, ѡ҆ставле́нiе прегрѣше́нiй и҆ и҆справле́нiѧ житiѧ̀ да́ти на́мъ пре́жде конца̀, вѣ́рою и҆ любо́вiю пою́щымъ тѧ̀ по до́лгꙋ, є҆ди́на всепѣ́таѧ.

По полѷеле́и сѣда́ленъ, гла́съ и҃:

Ѿ младе́нства дꙋше́ю къ бг҃ꙋ прилѣпи́лсѧ є҆сѝ, и҆ сегѡ̀ ра́ди вѣнце́мъ мꙋче́нiѧ вѣнча́лсѧ є҆сѝ, ꙗ҆́кѡ предо́бръ страда́лецъ всече́стенъ: тѣ́мъ съ мꙋ́ченическими ли̑ки веселѧ́сѧ, нбⷭ҇ныѧ да́ры прiе́млеши: и҆́миже подае́ши ѿ всѧ́кихъ недꙋ̑гъ здра́вiе, приходѧ́щымъ къ тебѣ̀ съ вѣ́рою и҆ любо́вiю, чтꙋ́щымъ свѧтꙋ́ю и҆ многоцѣле́бнꙋю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ сѣ́мене ро́ждшꙋю бг҃а пло́тiю, всѝ ѹ҆блажа́емъ ро́ди человѣ́честiи: ѻ҆́гнь  бо всели́сѧ въ тѧ̀ бжⷭ҇тва̀, и҆ ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а. тѣ́мъ а҆́гг҃льскiй и҆ человѣ́ческiй ро́дъ, досто́йнѡ сла́вимъ прест҃о́е ржⷭ҇тво̀ твоѐ, и҆ согла́снѡ вопiе́мъ тѝ: молѝ хрⷭ҇та̀ бг҃а, согрѣше́нiй ѡ҆ставле́нiе дарова́ти покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀.

Степє́нна, а҃ а҆нтiфѡ́нъ д҃-гѡ гла́са. Прокíменъ: Возвесели́тсѧ пра́ведникъ ѡ҆ гдⷭ҇ѣ, и҆ ѹ҆пова́етъ на него̀. Стíхъ: Ѹ҆слы́ши, бж҃е, гла́съ мо́й, внегда̀ моли́тимисѧ къ тебѣ̀. Всѧ́кое дыха́нiе: Е҆ѵⷢ҇лiе лꙋкѝ, зача́ло р҃s. По н҃-мъ ѱалмѣ̀, стiхи́ра, гла́съ и҃:

И҆зъ младе́нства и҆згна́нъ бы́въ земна́гѡ ца́рства, нбⷭ҇номꙋ црⷭ҇твꙋ ѿ бг҃а сподо́билсѧ є҆сѝ: ны́нѣ же благода́тный да́ръ ѿ подвигополо́жника хрⷭ҇та̀ соверше́ннѡ воспрiи́мъ, неѡскꙋ́днѡ и҆сточа́еши всѣ̑мъ и҆сцѣле́нiе: со а҆́гг҃лы ликовствꙋ́ѧ, хрⷭ҇тꙋ̀, дими́трiе, моли́сѧ, ꙗ҆́кѡ да ми́лостивъ бꙋ́детъ на́мъ въ де́нь стра́шнагѡ є҆гѡ̀ прише́ствiѧ.

Канѡ́на два̀: пе́рвый канѡ́нъ,

Гла́съ в҃. Пѣ́снь а҃. I҆рмо́съ:

Во глꙋбинѣ̀ постла̀ и҆ногда̀ фараѡни́тское всево́инство преѡрꙋже́ннаѧ си́ла, вопло́щшеесѧ же сло́во всеsло́бный грѣ́хъ потреби́ло є҆́сть: препросла́вленный гдⷭ҇ь, сла́внѡ бо просла́висѧ.

Мꙋ́ченика твоего̀, хрⷭ҇тѐ, дими́трiа, пѣ́ти мнѣ̀ жела́ющемꙋ, моли́твами є҆гѡ̀ ꙗ҆́кѡ бл҃гъ ѡ҆сiѧ́нiе прест҃а́гѡ дх҃а да́рꙋй, да воспою̀ свѣ́тлѡ твоегѡ̀ ѹ҆го́дника торжество̀.

Ѹ҆мертви́вшемꙋ крѣ́пость сме́рти подо́бѧсѧ, мꙋ́чениче дими́трiе, ѿ раба̀ заколе́нiе претерпѣ́лъ є҆сѝ, и҆ пресла́внѡ въ нбⷭ҇ныѧ ѻ҆би́тєли всели́всѧ, трꙋдѡ́въ воздаѧ́нiе прiѧ́лъ є҆сѝ, прехва́льне.

Честна́ѧ твоѧ̀ па́мѧть, мꙋ́чениче, ѡ҆свѧща́ющи мíръ приспѣ̀: ра́дꙋетсѧ же дне́сь пресла́вный гра́дъ москва̀, твоегѡ̀ блага́гѡ полꙋчи́въ застꙋпле́нiѧ, и҆ благодарѧ̀ сп҃сꙋ вопiе́тъ, препросла́вленный гдⷭ҇ь, ꙗ҆́кѡ просла́висѧ. 

Бг҃оро́диченъ:

Ѡ҆ тебѣ̀ ны́нѣ прⷪ҇ро́чество соверши́сѧ, бг҃ороди́тельнице влⷣчце чⷭ҇таѧ: є҆го́же бо провозвѣсти́ша высокогла́снѡ всѝ прⷪ҇ро́цы, того̀ невмѣсти́маго пресла́внѡ во чре́вѣ вмѣсти́ла є҆сѝ, во двою̀ є҆стєствꙋ̀ соверше́нна бг҃а же и҆ чл҃вѣ́ка.

Дрꙋгíй канѡ́нъ, є҆гѡ́же краегране́сiе сицево̀:

Хвалю̀ сла́вꙋ царе́вича дими́трiа.

Прѡ́чаѧ же кромѣ̀ сегѡ̀ да разꙋмѣ́ютсѧ.

Гла́съ и҃. Пѣ́снь а҃. I҆рмо́съ:

Колесницегони́телѧ фараѡ́нѧ погрꙋзѝ чꙋдотворѧ́й и҆ногда̀ мѡѷсе́йскiй же́злъ, крⷭ҇тоѻбра́знѡ порази́въ и҆ раздѣли́въ мо́ре: i҆и҃лѧ же бѣглеца̀, пѣшехо́дца, спасѐ, пѣ́снь бг҃ови воспѣва́юща.

Хрⷭ҇тѐ мо́й пребл҃гíй, ѿженѝ тмꙋ̀ ѿ мра́чнагѡ ѹ҆ма̀ моегѡ̀, и҆ просвѣтѝ ѡ҆тѧгче́ннꙋю мою̀ дꙋ́шꙋ мно́гими грѣхи̑, и҆ напра́ви мы́сль мою̀, да досто́йнѡ воспою̀ но́ваго сего̀ страда́льца царе́вича дими́трiа.

Въ мꙋ́ченическихъ ли́цѣхъ предстоѧ̀, и҆ неизрече́нный свѣ́тъ зрѧ̀, страда́льче дими́трiе, просвѣтѝ моѧ̑ недоꙋмѣ̑ннаѧ помышлє́нiѧ, ꙗ҆́кѡ да воспою̀ тѧ̀, ꙗ҆́коже подоба́етъ мѝ рещѝ.

А҆́ще ра́бъ тво́й и҆ ѹ҆бíйца земна́гѡ тѧ̀ ца́рства и҆ лишѝ, ты́ же вмѣ́стѡ тогѡ̀, страда́льче дими́трiе, нбⷭ҇ное воспрiѧ́лъ є҆сѝ, и҆ та́мѡ наслажда́ѧсѧ бжⷭ҇твенныхъ красо́тъ и҆ весе́лiѧ, молѝ хрⷭ҇та̀ бг҃а, дарова́ти на́мъ ве́лiю ми́лость.

Бг҃оро́диченъ:

Лѣ́ствица є҆сѝ вои́стиннꙋ высо́каѧ ты̀, влⷣчце, ю҆́же i҆а́кѡвъ ви́дѣвъ, ꙗ҆́кѡ а҆́гг҃ли бж҃iи восхожда́хꙋ и҆ низхожда́хꙋ по не́й, гдⷭ҇ь же ѹ҆твержда́шесѧ на тебѣ̀: ѡ҆чи́сти ти́нꙋ грѣхѡ́въ мои́хъ, и҆ спаси́ мѧ недосто́йнаго раба̀ твоего̀.

Катава́сiа пра́здника. 

Пѣ́снь г҃. I҆рмо́съ:

Процвѣла̀ є҆́сть пꙋсты́нѧ ꙗ҆́кѡ крíнъ, гдⷭ҇и, ꙗ҆зы́ческаѧ неплодѧ́щаѧ цр҃ковь, прише́ствiемъ твои́мъ, въ не́йже ѹ҆тверди́сѧ моѐ се́рдце.

Е҆гда̀ ѡ҆ста́вль земна́гѡ мíра те́мность, страда́льчески же ѡ҆багре́но кро́вiю тѣ́ло твоѐ скры́въ на ѹ҆́глечѣ, дꙋ́шꙋ въ нбⷭ҇ныѧ ѻ҆би́тєли, дими́трiе, всели́лъ є҆сѝ, прехва́льне.

Но́щи и҆ тмы̀ сы́нове нареко́шасѧ ѹ҆бȋйцы беззако́ннiи: ꙗ҆́кѡ а҆́гнца бо тѧ̀ непоро́чна ноже́мъ сбодо́ша, хода́таи твоемꙋ̀ вѣнцꙋ̀ бжⷭ҇твенномꙋ, дими́трiе, бы́вше.

И҆сцѣле́нiѧ стрꙋи̑ и҆сточа́еши ко гро́бꙋ твоемꙋ̀, мꙋ́чениче дими́трiе, вѣ́рою притека́ющымъ: благода́рно же ра́дованiе подае́ши пою́щымъ: нѣ́сть свѧ́та, ꙗ҆́коже бг҃ъ на́шъ.

Бг҃оро́диченъ:

Марíе, злата́ѧ кади́льнице, страсте́й мои́хъ ѿженѝ смра́дъ, и҆ ѹ҆тверди́ мѧ коле́блема прираже́ньми лꙋка́вагѡ ратобо́рца.

И҆́нъ. I҆рмо́съ:

Нбⷭ҇нагѡ крꙋ́га верхотво́рче, гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нiй кра́ю, вѣ́рныхъ ѹ҆твержде́нiе, є҆ди́не чл҃вѣколю́бче.

Ю҆́ношескагѡ соверше́ннагѡ цвѣ́та не доспѣ́въ, пожа́лсѧ є҆сѝ, непови́нный страда́льче дими́трiе, и҆ нꙋ́жднꙋю сме́рть претерпѣ́лъ є҆сѝ: тогѡ̀ ра́ди ны́нѣ ликꙋ́еши съ ли̑ки мꙋ́ченическими, предстоѧ̀ ѹ҆ цр҃ѧ̀ и҆ бг҃а всѣ́хъ.

Сме́рть твоѧ̀ ѹ҆бѝ раба̀ твоего̀, и҆ ѹ҆бíйцꙋ, благоро́дне, нарица́вшихсѧ же во твоѐ благоро́дное и҆́мѧ, та́кожде до конца̀ всѣ́хъ погꙋбѝ: ты́ же сме́ртiю твое́ю вѣ́чный живо́тъ приѡбрѣ́лъ є҆сѝ.

Лю́тое колеба́нiе бы́сть въ рѡссíйстѣй землѝ, по сме́рти твое́й, благовѣ́рный дими́трiе, ѿ ѻ҆́нѣхъ sлы́хъ и҆ навѣ́тныхъ человѣ̑къ, лжꙋ́щихсѧ и҆́менемъ твои́мъ: бг҃ъ же  моли́твъ ра́ди твои́хъ, до конца̀ всѣ́хъ погꙋбѝ, и҆ лю́тое колеба́нiе ѿ ни́хъ ѹ҆кротѝ.

Бг҃оро́диченъ:

А҆́ще бг҃ъ тѧ̀ и҆збра̀ себѣ̀ нбⷭ҇ное селе́нiе, дв҃о мт҃и чи́стаѧ, и҆ кто̀ не подиви́тсѧ пресла́вномꙋ ржⷭ҇твꙋ̀ твоемꙋ̀, и҆́мже всѣ́хъ и҆скꙋпѝ ѿ клѧ́твы зако́нныѧ; тѣ́мъ и҆ а҆́зъ молю́тисѧ, свободѝ и҆ менѐ недосто́йнаго раба̀ твоего̀ ѿ клѧ́твы грѣхо́вныѧ.

Сѣда́ленъ, гла́съ д҃. Подо́бенъ: Ско́рѡ предварѝ:

Наста̀, празднолю́бцы, свѣ́тлое торжество̀, па́мѧть сла́внаѧ страстоно́сца хрⷭ҇то́ва, веселѧ́щи всѧ́чєскаѧ, сiѧ́ющи въ мíрѣ зарѧ́ми чꙋде́съ. тѣ́мже непреста́ннꙋю благода́ть твои́ми моли́твами ѹ҆ хрⷭ҇та̀ и҆спросѝ, мꙋ́чениче дими́трiе, дꙋша́мъ на́шымъ и҆ ве́лiю ми́лость.

Сла́ва:

Ꙗ҆́кѡ ѿ младе́нства лише́нъ є҆сѝ земна́гѡ ца́рства, благоро́дне дими́трiе, и҆ въ тогѡ̀ мѣ́стѡ въ нбⷭ҇ное пресели́всѧ, та́мѡ сподо́билсѧ є҆сѝ нбⷭ҇наѧ блага̑ѧ ви́дѣти: и҆ ны́нѣ ꙗ҆́снѡ зри́ши ст҃ꙋ́ю трⷪ҇цꙋ, и҆ мо́лишисѧ ѡ҆ держа́вѣ твои́хъ сро́дникѡвъ, и҆ за всѧ̑ вѣ̑рныѧ лю́ди, во є҆́же бы и҆̀мъ полꙋчи́ти всѧ̑ блага̑ѧ и҆ полє́знаѧ.

И҆ ны́нѣ, бг҃оро́диченъ:

Дв҃о всенепоро́чнаѧ, ꙗ҆́же пресꙋ́щнаго бг҃а ро́ждшаѧ, съ мч҃никомъ того̀ непреста́ннѡ молѝ, ѡ҆ставле́нiе прегрѣше́нiй, и҆ и҆справле́нiе житiѧ̀ да́ти на́мъ пре́жде конца̀, вѣ́рою и҆ любо́вiю пою́щымъ тѧ̀ по до́лгꙋ, є҆ди́на всепѣ́таѧ.

Пѣ́снь д҃. I҆рмо́съ:

Прише́лъ є҆сѝ ѿ дв҃ы, не хода́тай, ни а҆́гг҃лъ, но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ человѣ́ка. Тѣ́мъ зовꙋ́ ти: сла́ва си́лѣ твое́й, гдⷭ҇и.

Кро́вiю страда́нiѧ, тлѣ́ннагѡ смра́да и҆збѣжа́въ, бг҃омꙋ́дре, вмѣ́стѡ земна́гѡ, нбⷭ҇нагѡ црⷭ҇твiѧ наслѣ́дникъ бы́лъ є҆сѝ, страстоте́рпче: тѣ́мъ всѝ чтꙋ́ще тѧ̀ ѹ҆блажа́емъ. 

А҆́гг҃льскагѡ селе́нiѧ во дво́рѣхъ пребыва́еши, и҆ въ рѡссíйстѣй землѝ благода́ть и҆сточа́еши, къ ра́цѣ моще́й твои́хъ любо́вiю припа́дающымъ, страда́льче, и҆ вопiю́щымъ: сла́ва си́лѣ твое́й, гдⷭ҇и.

Двє́ри нбⷭ҇ныѧ свѣ́тлѡ ѿверзо́шасѧ, прiе́мше тѧ̀, мꙋ́чениче, и҆ цр҃ковь тѧ̀ ны́нѣ и҆мѣ́етъ ликовствꙋ́ющи со и҆збра́нными, пою́щи бг҃ꙋ: си́лѣ твое́й сла́ва, чл҃вѣколю́бче.

Бг҃оро́диченъ:

Свѧще́ннiи провозвѣсти́ша дре́вле гла́си, чревоноше́нiѧ твоегѡ̀ глꙋбинꙋ̀. и҆́хже сбытiѐ ви́дѧще, чⷭ҇таѧ, пое́мъ: си́лѣ твое́й сла́ва, влⷣчце.

И҆́нъ. I҆рмо́съ:

Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованiе, не ѡ҆ста́вль нѣ́дра ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.

Вмѣ́стѡ земны́ѧ высоты̀, нбⷭ҇нꙋю дости́глъ є҆сѝ, благоро́дне дими́трiе, и҆ ны́нѣ съ пра́ведными ли̑ки водворѧ́ешисѧ, и҆ пое́ши, и҆ сла́виши бг҃а, є҆мꙋ́же пое́мъ: си́лѣ твое́й сла́ва, чл҃вѣколю́бче.

Ѹ҆дивѝ бг҃ъ всѣ́хъ свои́хъ чꙋдотворе́нiемъ, ꙗ҆́кѡ посла̀ на раба̀ твоего̀ ѹ҆бíйцꙋ, нѣ́коего врага̀ и҆ ѿме́тника пра́выѧ на́шеѧ вѣ́ры, наре́кшагосѧ тезоиме́нствомъ твои́мъ, да све́ржетъ ѹ҆бíйцꙋ твоего̀ съ престо́ла ца́рска, є҆́же и҆ бы́сть.

Цр҃ь царе́й и҆ гдⷭ҇ь господе́й, дарова̀ тебѣ̀ вмѣ́стѡ земна́гѡ црⷭ҇тва, нбⷭ҇ное: рабꙋ́ же твоемꙋ̀ и҆ ѹ҆бíйцѣ дадѐ здѣ̀ sло́е ѿмще́нiе, во ѻ҆́номъ же вѣ́цѣ по лꙋка́вствꙋ сꙋгꙋ̑баѧ мꙋчє́нiѧ, ꙗ҆́коже са́мъ всѧ̑ вѣ́дый вѣ́сть.

Бг҃оро́диченъ:

А҆да́мова дщѝ и҆ внꙋ́ка ты̀ была̀ є҆сѝ, влⷣчце, ѿ негѡ́же ве́сь ро́дъ человѣ́чь произы́де, ты́ же всѣ́хъ  живо́тъ породила̀ є҆сѝ хрⷭ҇та̀ бг҃а на́шего: є҆го́же молѝ, да спасе́тъ дꙋ́шы на́шѧ, ꙗ҆́кѡ бл҃гъ и҆ чл҃вѣколю́бецъ.

Пѣ́снь є҃. I҆рмо́съ:

Хода́тай бг҃ꙋ и҆ человѣ́кѡмъ бы́лъ є҆сѝ, хрⷭ҇тѐ бж҃е: тобо́ю бо, влⷣко, къ свѣтонача́льникꙋ ѻ҆ц҃ꙋ̀ твоемꙋ̀, ѿ но́щи невѣ́дѣнiѧ, приведе́нiе и҆́мамы.

Мꙋ́чениче дими́трiе, ꙗ҆́кѡ sвѣзда̀ пресвѣ́тлаѧ въ рѡссíйстѣй землѝ возсiѧ́лъ є҆сѝ, це́рковь хрⷭ҇то́вꙋ свѣ́томъ бг҃оразꙋ́мiѧ ѡ҆зари́въ: тмꙋ́ же ѿ неѧ̀ ѿгна́въ невѣ́дѣнiѧ, просвѣти́лъ є҆сѝ тꙋ̀ пресла́вныхъ чꙋде́съ ꙗ҆вле́нiемъ.

И҆мѣ́ѧ къ бг҃ꙋ дерзнове́нiе, бжⷭ҇твенное твоѐ торжество̀, мꙋ́чениче, творѧ́щыѧ, и҆ честно́е твоѐ страда́нiе вѣ́рою чи́стою хва́лѧщыѧ, помина́й, преблаже́нне, и҆ ѿ бꙋ́ри, и҆ бѣ́дъ, и҆ напа́стей, спаса́й.

Ты̀ ꙗ҆́кѡ крíнъ благоцвѣтꙋ́щъ, тече́нiемъ кро́ве твоеѧ̀ показа́лсѧ є҆сѝ, бл҃же́нне, и҆ гро́здъ мы́сленный вiногра́да хрⷭ҇то́ва, благово́нiемъ чꙋде́съ мíръ ѡ҆благоꙋха́лъ є҆сѝ, вѣ́рою тѧ̀, мꙋ́чениче, сла́вѧщыѧ.

Бг҃оро́диченъ:

Но́во ꙗ҆́кѡ млⷣнца на́мъ, превѣ́чное сло́во родила̀ є҆сѝ, двѣма̀ во́лема и҆ дѣ́йствы сꙋ́ща сꙋгꙋ́ба, ꙗ҆́кѡ чл҃вѣ́ка, кꙋ́пнѡ же и҆ бг҃а, всенепоро́чнаѧ.

И҆́нъ. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннагѡ; но ѡ҆брати́ мѧ, и҆ къ свѣ́тꙋ за́повѣдей твои́хъ, пꙋти̑ моѧ̑ напра́ви, молю́сѧ.

Рожде́нiе твоѐ ѿ ца́рскагѡ ко́рене бы́сть, ѹ҆бiе́ни же твоѐ ѿ ра́бскагѡ зва́нiѧ слꙋчи́сѧ: ты́ же, страда́льче дими́трiе, си́мъ не повреди́лсѧ є҆сѝ, но и҆ па́че ѿ земна́гѡ ца́рствiѧ въ нбⷭ҇ное пресели́лсѧ є҆сѝ.

Е҆́й вои́стиннꙋ рече́сѧ, ꙗ҆́кѡ пра́ведникъ и҆ по сме́рти жи́въ бꙋ́детъ: та́кожде и҆ ты̀, непови́нный страда́льче  дими́трiе, и҆ по сме́рти твое́й жи́въ и҆ црⷭ҇твꙋеши со всѣ́ми ст҃ы́ми во црⷭ҇твiи нбⷭ҇нѣмъ.

Ве́лiѧ ра́дость сотвори́сѧ по все́й рѡссíйстѣй землѝ, ꙗ҆́кѡ бг҃ъ моли́твами твои́ми погꙋбѝ всѧ̑ врагѝ, и҆ навѣ́тники человѣ́ки, смꙋща́ющыѧ держа́вꙋ срѡ́дникъ твои́хъ, ѡ҆ ни́хже ны́нѣ мо́лишисѧ, дарова́ти и҆̀мъ ве́лiю ми́лость.

Бг҃оро́диченъ:

И҆зъ тебє̀ бг҃ъ произы́де и҆ спасе́нiе дарова̀ всемꙋ̀ ро́дꙋ человѣ́чꙋ. тѣ́мже и҆ а҆́зъ, недосто́йный ра́бъ тво́й, молю́тисѧ, пречⷭ҇таѧ: спасе́нiе мѝ да́рꙋй, ꙗ҆́кѡ да пою́ тѧ и҆ велича́ю, дв҃о всепѣ́таѧ.

Пѣ́снь s҃. I҆рмо́съ:

Въ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдiѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀ возведѝ.

Разже́гсѧ за́вистiю ра́бъ ѹ҆бíйца, побѣди́сѧ властолю́бiемъ и҆ къ за́висти ѹ҆бíйство приплетѐ, закла́ тѧ, ꙗ҆́кѡ а҆́гнца непоро́чна, мꙋ́чениче, ѿмще́нiѧ же пра́веднагѡ не ѹ҆бѣжа̀.

И҆́стиннꙋю ча́шꙋ ѿ твои́хъ крове́й страда́льческихъ поче́рплъ є҆сѝ, прехва́льне мꙋ́чениче, и҆ сiю̀ всегда̀ предлага́еши це́ркви, и҆ пита́еши твои́ми чꙋдесы̀, дими́трiе, вопiю́щыѧ хрⷭ҇тꙋ̀: ѿ тлѝ, бж҃е, и҆зба́ви на́съ.

Ꙗ҆́кѡ пречестна̀ же́ртва та́йнѣй трапе́зѣ принесе́нъ бы́въ заколе́нiемъ, мꙋ́чениче, въ нбⷭ҇ныхъ ѻ҆би́телехъ пресла́внѡ водворѧ́ешисѧ, зрѧ̀ сла́вꙋ бж҃iю, и҆ прiе́млѧ болѣ́зней твои́хъ по́чєсти и҆ страда̑нiѧ.

Бг҃оро́диченъ:

На тѧ̀ соше́дши роса̀ нбⷭ҇наѧ, и҆ ѡ҆лѧденѣ́вшꙋю зе́млю, приснодв҃о, бг҃оразꙋ́мiѧ вода́ми напои́вши, многопло́днꙋ ꙗ҆вѝ.

И҆́нъ. I҆рмо́съ:

Бе́здна грѣхѡ́въ и҆ прегрѣше́нiй бꙋ́рѧ мѧ̀ смꙋща́етъ, и҆ во глꙋбинꙋ̀ нꙋ́жднагѡ рѣ́етъ мѧ̀ ѿча́ѧнiѧ: но твою̀ крѣ́пкꙋю рꙋ́кꙋ мнѣ̀ прострѝ, ꙗ҆́кѡ петро́ви, ѽ ѹ҆пра́вителю, и҆ спасѝ. 

Чꙋ́дно па́ки, и҆ ди́вно ви́дѣти, ꙗ҆́кѡ ра́бъ тво́й и҆ ѹ҆бíйца, сѣдѧ̀ на престо́лѣ ѻ҆те́чєствiѧ твоегѡ̀, и҆ слы́ша и҆здале́ча благоро́дное твоѐ и҆́мѧ, боѧ́знiю ѡ҆бдержа́сѧ, и҆ сме́ртiю сконча́сѧ, ты́ же при́снѡ живе́ши въ црⷭ҇твiи нбⷭ҇нѣмъ.

А҆́ще и҆ во є҆ди́номъ часѣ̀, лю́тꙋю сiю̀ сме́рть претерпѣ́лъ є҆сѝ, страда́льче дими́трiе, но со многострада́вшими мꙋ́ченики вѣ́чный живо́тъ приѡбрѣ́лъ є҆сѝ. и҆ ны́нѣ съ ни́ми наслажда́ешисѧ ра́йскiѧ красоты̀ и҆ весе́лiѧ.

Ди́вство ве́лiе показа̀ бг҃ъ тобо́ю, ка́кѡ по толи́цѣхъ лѣ́тѣхъ, вопiю́щи непови́ннаѧ кро́вь твоѧ̀, а҆́ки а҆́велева на ка́iна, на раба̀ твоего̀ и҆ ѹ҆бíйцꙋ, и҆́же и҆ ца́рь бы́сть, и҆ прише́дши sлѣ̀ погꙋбѝ є҆го̀ ты́ же при́снѡ ра́дꙋешисѧ, пребыва́ѧ ѹ҆ хрⷭ҇та̀ цр҃ѧ̀ и҆ бг҃а всѣ́хъ.

Бг҃оро́диченъ:

И҆зъ ко́рене i҆ессе́ева прозѧбла̀ є҆сѝ, влⷣчце, и҆ ко́рень породила̀ є҆сѝ всѣ́хъ цр҃ѧ̀ хрⷭ҇та̀ бг҃а на́шего, ѿ негѡ́же всѝ спасе́нiе полꙋча́емъ. тѣ́мъ непреста́ннѡ молѝ є҆го̀, дарова́ти на́мъ ве́лiю ми́лость.

Конда́къ, гла́съ и҃:

Возсiѧ̀ дне́сь въ сла́внѣй па́мѧти твое́й, вѣ̑рнымъ весе́лiе, ꙗ҆́кѡ бо доброра́сленный гре́знъ прозѧ́блъ є҆сѝ, и҆ хрⷭ҇тꙋ̀ красе́нъ пло́дъ прине́слъ є҆сѝ себѐ. тѣ́мже и҆ по ѹ҆бiе́нiи твое́мъ соблюдѐ тѣ́ло твоѐ нетлѣ́но, страда́льчески ѡ҆багре́ное кро́вiю. благоро́дне свѧ́те дими́трiе, соблюда́й ѻ҆те́чество твоѐ, и҆ гра́дъ тво́й невреди́мь: томꙋ́ бо є҆сѝ ѹ҆твержде́нiе.

I҆́косъ:

Ꙗ҆́кѡ а҆́гнецъ непоро́ченъ кро́вь твою̀ и҆злiѧ́лъ є҆сѝ, бг҃омꙋ́дре дими́трiе, и҆ ѿ благода́телѧ всѣ́хъ бг҃а чꙋде́съ да́ръ прiѧ́лъ є҆сѝ, и҆ вмѣ́стѡ тлѣ́ннагѡ ѡ҆брѣ́лъ є҆сѝ бога́тство нетлѣ́нное: предстои́ши бо престо́лꙋ сла́вы всѣ́хъ цр҃ѧ̀. є҆мꙋ́же ѡ҆ на́съ, мꙋ́чениче, моли́сѧ, да твои́ми моли́твами  ѿ бѣ́дъ свободи́вшесѧ, ра́достнѡ возопiе́мъ глаго́люще: ра́дꙋйсѧ, вѣ́рныхъ прави́телю: ра́дꙋйсѧ, вѣ́ры тве́рдое забра́ло: ра́дꙋйсѧ, чꙋ́до чꙋде́съ пресла́вное, и҆ приста́нище ти́хое притека́ющихъ къ тебѣ̀: ра́дꙋйсѧ, ко́реню вѣ́ры, и҆ моле́бниче ѡ҆ молѧ́щихтисѧ: ра́дꙋйсѧ, ѻ҆те́чествꙋ твоемꙋ̀ похвала̀, и҆ во́инствꙋ на́шемꙋ на врагѝ побо́рникъ, сохранѧ́ѧй гра́дъ тво́й невреди́мь: томꙋ́ бо є҆сѝ ѹ҆твержде́нiе.

Пѣ́снь з҃. I҆рмо́съ:

Бг҃опроти́вное велѣ́нiе беззако́ннꙋющагѡ мꙋчи́телѧ высо́къ пла́мень вознесло̀ є҆́сть: хрⷭ҇то́съ же прострѐ бг҃очести̑вымъ ѻ҆трокѡ́мъ ро́сꙋ дх҃о́внꙋю, сы́й бл҃гослове́нъ и҆ препросла́вленъ.

Собла̑знъ лꙋка́вагѡ раба̀, и҆ тогѡ̀ хи́тростей превы́ше, ꙗ҆́кѡ побѣди́тель и҆зрѧ́денъ, мꙋ́чениче, бы́въ, просла́вилсѧ є҆сѝ зовы́й: бж҃е, бл҃гослове́нъ є҆сѝ.

Лꙋча́ми ꙗ҆́кѡ sвѣзда̀, собо́рнꙋю цр҃ковь чꙋдесы̀ просвѣти́лъ є҆сѝ, вѣ́рою же притека́ющымъ къ ра́цѣ моще́й твои́хъ и҆сцѣле́нiе неѡскꙋ́днѡ подае́ши, преблаже́нне, и҆ зовꙋ́щымъ: бж҃е, бл҃гослове́нъ є҆сѝ.

А҆́ки а҆́гнецъ непоро́ченъ и҆ кади́ло благопрiѧ́тно, а҆́гнцꙋ и҆́стинномꙋ и҆ па́стырю, мꙋ́чениче, прине́слсѧ є҆сѝ въ приноше́нiе всебога́тно, и҆ прiѧ́тно всесожже́нiе, є҆мꙋ́же пое́мъ: бл҃гослове́нъ бг҃ъ ѻ҆тє́цъ на́шихъ.

Бг҃оро́диченъ:

Невеще́ственнагѡ свѣ́та вселе́нiе твоѐ чре́во бы́сть, свѣтлостьмѝ бжⷭ҇твеннагѡ ра́зꙋма безбо́жiе ѿгна́вшагѡ, пречⷭ҇таѧ бг҃оневѣ́сто ѻ҆трокови́це. є҆мꙋ́же пое́мъ взыва́юще: бл҃гослове́нъ бг҃ъ ѻ҆тє́цъ на́шихъ.

И҆́нъ. I҆рмо́съ:

Бж҃iѧ снисхожде́нiѧ ѻ҆́гнь ѹ҆стыдѣ́сѧ въ вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ.

Мнѡ́ги кѡ́зни ѹ҆мышлѧ́ше на тѧ̀ ра́бъ тво́й и҆ ѹ҆бíйца, да преда́стъ тѧ̀ непови́ннѣй и҆ лю́тѣй сме́рти,  ꙗ҆́коже и҆ бы́сть: по́слѣжде же са́мъ живота̀ своегѡ̀ гонза́етъ, и҆ ца́рства ѿбыва́етъ, ты́ же, страда́льче, во вѣ́ки ца́рствꙋеши.

И҆зъ чре́ва ма́тернѧ и҆зы́де, и҆ не во мно́зѣ вре́мени настоѧ́щее сѐ житiѐ ви́дѣ, и҆ лю́тою и҆ непови́нною сме́ртiю ѿ ѻ҆́нагѡ раба̀ своегѡ̀ и҆ ѹ҆бíйцы ко гдⷭ҇ꙋ ѿи́де, и҆ въ кро́вы нбⷭ҇ныѧ всели́сѧ.

Тече́тъ сла́ва а҆́ки рѣка̀ въ рѡссíйстѣй землѝ, повѣ́дающи и҆ непови́ннꙋю сме́рть твою̀: ка́кѡ повелѣ́нiемъ ѻ҆́нагѡ раба̀ твоегѡ̀, таково́ю сме́ртiю вѣ́чный живо́тъ себѣ̀ полꙋчи́лъ є҆сѝ.

Бг҃оро́диченъ:

Ро́дъ земны́хъ по достоѧ́нiю воспѣ́ти тѧ̀ не мо́жетъ, влⷣчце: а҆́зъ же ѻ҆каѧ́нный и҆ скве́рный ка́кѡ могꙋ̀ простре́ти недосто́йнiи ѹ҆стнѣ̀ моѝ, и҆ воспѣ́ти тѧ̀, дв҃о всепѣ́таѧ;

Пѣ́снь и҃. I҆рмо́съ:

Пе́щь и҆ногда̀ ѻ҆́гненнаѧ въ вавѷлѡ́нѣ дѣ̑йства раздѣлѧ́ше, бж҃iимъ велѣ́нiемъ халдє́и ѡ҆палѧ́ющаѧ, вѣ̑рныѧ же ѡ҆роша́ющаѧ, пою́щыѧ: благослови́те, всѧ̑ дѣла̀ гдⷭ҇нѧ, гдⷭ҇а.

Вше́дъ, мꙋ́чениче, въ нбⷭ҇нагѡ крꙋ́га течє́нiѧ, на добродѣ́тельный воздꙋ́хъ, страда́ньми препоѧ́санъ, крⷭ҇тъ за ски́петръ въ деснꙋ́ю рꙋ́кꙋ и҆мѣ́ѧ, сцрⷭ҇твовати хрⷭ҇тꙋ̀ сподо́билсѧ є҆сѝ, дими́трiе царе́виче. молѝ, спасти́сѧ на́мъ, пою́щымъ: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Ѹ҆кра́шенъ ра́зꙋмомъ, кра́сномꙋ влⷣцѣ предстои́ши свѣ́телъ при́снѡ, ꙗ҆́кѡ побѣдоно́сецъ бг҃опрiѧ́тенъ, ѹ҆кротѝ моли́твами твои́ми ва̑рварскаѧ нахождє́нiѧ, и҆ низложѝ мꙋ́чащее на́съ и҆скꙋше́нiе, согнѣта́ющее sло́мъ во глꙋбинꙋ̀ поги́бели, страстоте́рпче дими́трiе, пою́щихъ: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Пречестна́ѧ па́мѧть, ѡ҆свѧща́ющи мíръ, приспѣ̀, всехва́льне страстоно́сче, въ ню́же мо́лимсѧ, полꙋчи́ти  тобо́ю застꙋпле́нiе, дими́трiе, пою́щымъ сла́вꙋ блага́гѡ ѹ҆го́дника: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Бг҃оро́диченъ:

Свѧще́нныхъ прⷪ҇рѡ́къ честны́й ли́къ тѧ̀ прописꙋ́етъ кiвѡ́тъ и҆ несѣко́мꙋю го́рꙋ, же́злъ и҆ две́рь, є҆́юже ꙗ҆́кѡ вѣ́сть про́йде вы́шнiй, и҆ па́ки затворе́нꙋ ѡ҆ста́ви тѧ̀ дв҃ꙋ.

И҆́нъ. I҆рмо́съ:

Седмери́цею пе́щь халде́йскiй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сiѧ̑ ви́дѣвъ, творцꙋ̀ и҆ и҆зба́вителю вопiѧ́ше: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

И҆зъ ѻ҆тца̀ благочести́ва царѧ̀ благода́ти тезоиме́нна, ма́тере же цари́цы госпожѝ нарече́нныѧ, произше́лъ є҆сѝ, благоро́дне дими́трiе, и҆ самагѡ̀ ма́тере градовѡ́мъ, го́рнѧгѡ i҆ерⷭ҇ли́ма дости́глъ є҆сѝ. тогѡ̀ ра́ди мо́лимъ тѧ̀, не преста́й моли́ти ѡ҆ дꙋша́хъ на́шихъ.

Ꙗ҆́кѡ а҆́гнецъ неsло́бивъ, ничи́мже проти́висѧ рабꙋ̀ твоемꙋ̀ и҆ ѹ҆бíйцѣ: ѻ҆́нъ же за́вистiю дiа́волею ꙗ҆́тъ бы́сть, и҆ предаде́ тѧ непови́ннѣй сме́рти, тогѡ̀ ра́ди живота̀ своегѡ̀ sлѣ̀ гонза́етъ: ты́ же при́снѡ пребыва́еши во ца́рствiи нбⷭ҇нѣмъ.

Ꙗ҆ви́сѧ пе́рвый вра́гъ въ рѡссíйстѣй землѝ по сме́рти твое́й, и҆́же пре́жде носѧ́й на себѣ̀ ѻ҆́бразъ и҆́ноческъ, послѣди́ же све́рже є҆го̀ съ себѐ, и҆ возложѝ на сѧ̀ тезоимени́тство твоѐ, и҆ бы́сть ца́рь: бг҃ъ же моли́твъ ра́ди твои́хъ до конца̀ сего̀ погꙋбѝ.

Бг҃оро́диченъ:

И҆́стиннаѧ є҆сѝ мт҃и нбⷭ҇нагѡ цр҃ѧ̀ и҆ бг҃а всѣ́хъ, влⷣчце: тобо́ю ве́сь ро́дъ человѣ́чь ѡ҆бнови́сѧ, и҆ ѿ дре́внiѧ клѧ́твы свободи́сѧ. тѣ́мже и҆ а҆́зъ недосто́йный молю́тисѧ: свободѝ и҆ менѐ непотре́бнаго раба̀ твоего̀ ѿ содержа́щагѡ. грѣха̀ моегѡ̀. 

Пѣ́снь ѳ҃. I҆рмо́съ:

Безнача́льна роди́телѧ сн҃ъ, бг҃ъ и҆ гдⷭ҇ь, вопло́щсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ просвѣти́ти, собра́ти расточє́ннаѧ. Тѣ́мъ всепѣ́тꙋю бцⷣꙋ велича́емъ.

Ѡ҆брѣ́лъ є҆сѝ ѿ хрⷭ҇та̀ возме́здiе, мꙋ́дре мꙋ́чениче, пра́вды вѣне́цъ прiи́мъ, и҆ ра́дость неконча́емꙋю: и҆ нбⷭ҇нагѡ селе́нiѧ во дво́рѣхъ пребыва́ѧ, держа́вꙋ ѻ҆те́чества твоегѡ̀ помина́й, мꙋ́чениче дими́трiе.

Е҆гда̀ принесе́ни бы́ша честны̑ѧ твоѧ̑ мо́щи, страстоте́рпче дими́трiе, тогда̀ ст҃и́тели ѡ҆бстоѧ́ще ѻ҆́дръ, ца́рь же и҆ кнѧ́зи, и҆ всѝ рѡссíйстiи наро́ди, воскли́кнꙋша кꙋ́пнѡ па́мѧть вѣ́чнꙋю, хрⷭ҇та̀ велича́юще.

Мꙋ́чєникъ дне́сь сосло́вiе, ст҃ы́хъ и҆ пра́ведныхъ дꙋ́шы, ꙗ҆́кѡ побѣдоно́сца тѧ̀ и҆ слико́вника прiѧ́ша, мꙋ́чениче дими́трiе: съ ни́миже пое́ши, ра́дꙋѧсѧ, бг҃а въ трⷪ҇цѣ, спаса́ющаго дꙋ́шы на́шѧ.

Бг҃оро́диченъ:

Разꙋмѣ́вше и҆здале́ча прозорли́выма ѻ҆чи́ма прⷪ҇ро́цы, тѧ̀ ꙗ҆́вѣ провозвѣсти́ша, хотѧ́щꙋю мт҃рь бы́ти вседѣ́телю и҆ всѣ́хъ влⷣцѣ. тѣ́мъ тѧ̀ пое́мъ, всепѣ́таѧ бцⷣе, и҆ и҆сповѣ́дꙋемъ ꙗ҆́кѡ вои́стиннꙋ сꙋ́щꙋю бцⷣꙋ.

И҆́нъ. I҆рмо́съ:

Ѹ҆жасе́сѧ ѡ҆ се́мъ не́бо, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее небе́съ. тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ чинонача̑лiѧ велича́ютъ.

Тезоимени́тъ є҆сѝ, страда́льче, дре́внемꙋ великомꙋ́ченикꙋ дими́трiю селꙋ́нскомꙋ: є҆гѡ́же ѹ҆́бѡ моли́твами сла́вный мꙋ́ченикъ не́сторъ лíа ѹ҆бѝ, ты́ же и҆́менемъ твои́мъ раба̀ твоего̀ и҆ ѹ҆бíйцꙋ sлѣ̀ погꙋби́лъ є҆сѝ.

А҆́ще а҆́ки кла́съ незрѣ́лъ и҆ пожа́лсѧ є҆сѝ тѣле́снѣ, благовѣ́рне царе́виче дими́трiе, но благоро́дною твое́ю дꙋше́ю  невреди́мь пре́былъ є҆сѝ: и҆ ны́нѣ пребыва́еши въ нбⷭ҇ныхъ селе́нiихъ ра́дꙋѧсѧ, и҆ весели́шисѧ, поѧ̀ и҆ славосло́вѧ гдⷭ҇а.

Во ѻ҆смолѣ́тномъ во́зрастѣ ко гдⷭ҇ꙋ ѿше́дъ, и҆ со многомꙋ́чившимисѧ мꙋ́ченики въ ра́дость и҆ весе́лiе вше́дъ, ра́дꙋешисѧ съ ни́ми, и҆ весели́шисѧ ѹ҆ хрⷭ҇та̀ и҆ бг҃а всѣ́хъ: є҆го́же поѧ̀, моли́сѧ ѡ҆ на́съ.

А҆́ще и҆ не во мно́зѣмъ вре́мени пострада́лъ є҆сѝ, но во є҆ди́номъ часѣ̀, сiю̀ лю́тꙋю и҆ непови́ннꙋю сме́рть претерпѣ́лъ є҆сѝ, страда́льче дими́трiе: сегѡ̀ ра́ди введѐ бг҃ъ тѧ̀ въ вѣ́чное весе́лiе и҆ неконча́емꙋю ра́дость.

Бг҃оро́диченъ:

Соприсносꙋ́щное сло́во ѻ҆ц҃ꙋ̀ и҆ дх҃ꙋ, во чре́вѣ твое́мъ заче́нши, и҆ безъ сѣ́мене поро́ждши, мт҃и дв҃о чⷭ҇таѧ, ѿ негѡ́же вѣ́рнiи спасе́нiе и҆ просвѣще́нiе прiе́млемъ дꙋша́мъ и҆ тѣ́лѡмъ на́шымъ: того̀ молѝ, да спасе́тъ дꙋ́шы на́шѧ, ꙗ҆́кѡ бл҃гъ и҆ чл҃вѣколю́бецъ.

Свѣти́ленъ:

Ꙗ҆́кѡ цвѣ́тъ краснѣ́йшiй ѿ ца́рска прозѧ́блъ є҆сѝ ко́рене, прекра́сне дими́трiе, и҆ ѡ҆багре́нiемъ страда́нiѧ твоегѡ̀, ꙗ҆́кѡ ца́рскою порфѵ́рою, ѡ҆багри́лсѧ є҆сѝ кро́вiю. тѣ́мъ всечестнꙋ́ю твою̀ па́мѧть любо́вiю творѧ́щыѧ ѿ бѣ́дъ спаса́й.

Два́жды.

Бг҃оро́диченъ:

Стоѧ́ще ѻ҆́крестъ тебє̀ дѣ́вы бг҃омꙋ̑дрыѧ, бг҃ороди́тельнице марíе, ꙗ҆́коже царе́вы дще́ре, сн҃ꙋ твоемꙋ̀ приведо́шасѧ невѣстолѣ́пнѡ, пречⷭ҇таѧ, ꙗ҆́кѡ цр҃ю̀ всѧ́ческихъ: є҆го́же, мт҃и дв҃о ѻ҆трокови́це, ѡ҆ на́съ молѝ.

На хвали́техъ стiхи̑ры на д҃, гла́съ д҃. Подо́бенъ: Да́лъ є҆сѝ зна́менiе:

Да́лъ є҆сѝ зна́менiе * цр҃кви твое́й, гдⷭ҇и, * новоѧвле́ннаго чꙋдотво́рца, благовѣ́рнаго царе́вича дими́трiа, * непови́ннѡ пострада́вшаго, * и҆ кро́вь свою̀ ꙗ҆́кѡ во́дꙋ пролiѧ́вшаго: * тебе́ бо всѣ́ми владꙋ́щаго возлюби́въ чи́стымъ се́рдцемъ, *  дꙋше́ю сокрꙋше́нною * бы́сть побо́рникъ вѣ́ры, * и҆ и҆сто́чникъ чꙋде́съ, * потопѝ бѣсѡ́вскаѧ ѡ҆полчє́нiѧ.

Два́жды.

Ѿ ко́рене и҆зра́слъ є҆сѝ благочести́вагѡ, * розга̀ благовѣ́рнаѧ, дими́трiе, * и҆зъ младе́нства крⷭ҇тъ, * ꙗ҆́кѡ ѻ҆рꙋ́жiе на ра́мо твоѐ взе́мъ, * вѣ́рꙋ ꙗ҆́кѡ щи́тъ, * наде́ждꙋ ꙗ҆́кѡ бронѧ̀, * кро́тость и҆ неsло́бiе ꙗ҆́кѡ ѻ҆ско́рдъ, * побѣжда́ющыѧ врагѝ, * и҆ бѣсѡ́вскаѧ ѡ҆полчє́нiѧ, * и҆ тѣ́хъ прило́ги: * сегѡ̀ ра́ди ликꙋ́ѧ со а҆́гг҃лы, * непреста́ннѡ молѝ ѡ҆ дꙋша́хъ на́шихъ.

Ꙗ҆́кѡ sвѣзда̀ пресвѣ́тлаѧ, * просвѣща́ющи дꙋ́шы вѣ́рныхъ * чꙋде́сными сiѧ̑нiи, * страстоно́сче гдⷭ҇ень, * благовѣ́рный дими́трiе, * мра́къ страсте́й и҆ болѣ́зней на́шихъ ѿгонѧ́еши: * здра́вiе же всѣ̑мъ да́рꙋеши, * любе́знѡ цѣлꙋ́ющымъ многострада̑льнаѧ твоѧ̑ мо́щи, * моли́твенниче ѡ҆ дꙋша́хъ на́шихъ.

Сла́ва, гла́съ и҃:

Прiиди́те дне́сь, собо́ри рѡссíйстiи, и҆ ви́дите неsло́биваго а҆́гнца, закла́ннаго непови́ннѡ, побѣдоно́сца дими́трiа. тѣ́ломъ ѹ҆́бѡ во гро́бѣ погребе́нъ бы́сть ꙗ҆́кѡ ме́ртвъ: дꙋше́ю же на нб҃сѣ́хъ со а҆́гг҃лы и҆ съ мꙋ́ченики ликовствꙋ́етъ ꙗ҆́кѡ жи́въ, ꙗ҆́коже свидѣ́тельствꙋютъ и҆ бг҃одарова̑ннаѧ є҆гѡ̀ чꙋдеса̀. є҆мꙋ́же пою́ще возопiе́мъ: страстоно́сче хрⷭ҇то́въ дими́трiе, смоле́бники прiи́мъ а҆́гг҃льскiѧ ли́ки и҆ мꙋ́ченики, моли́сѧ прест҃ѣ́й трⷪ҇цѣ, вѣ́рнѡ чтꙋ́щемꙋ тѧ̀ наро́дꙋ здра́вiе дарова́ти, и҆ на врагѝ ѡ҆долѣ́нiе, и҆ спастѝ дꙋ́шы на́шѧ.

И҆ ны́нѣ, пра́здника.

На лiтꙋргíи слꙋ́жба мꙋ́ченическаѧ.


