        OCR:

        Библиотека святоотеческой литературы

        http://orthlib.ru



Слꙋ́жба на ѡ҆брѣ́тенiе моще́й, и҆́же во ст҃ы́хъ ѻ҆ц҃а̀ на́шегѡ а҆леѯíа, митрополíта моско́вскагѡ и҆ всеѧ̀ рѡссíи.

На ма́лѣй вече́рни стiхи̑ры, гла́съ д҃. Подо́бенъ: Да́лъ є҆сѝ зна́менiе:

Да́лъ є҆сѝ крѣ́пкаго а҆дама́нта, * пра́вды и҆ мꙋ́жества вѣнце́мъ ѹ҆кра́шена, * цѣломꙋ́дренна сꙋ́щнѡ, * и҆ добродѣ́тельми превосходѧ́ща, * ст҃и́телѧ а҆леѯíа. * тѣ́мъ твоѐ неизрече́нное смотре́нiе сла́вимъ, * i҆и҃се всеси́льне, * сп҃се дꙋ́шъ на́шихъ.

Да́лъ є҆сѝ зна́менiе * твоегѡ̀ благосе́рдiѧ и҆ ми́лованiѧ * боѧ́щымсѧ тебє̀, гдⷭ҇и, * и҆ хранѧ́щымъ за́пѡвѣди твоѧ̑, * ꙗ҆вле́нiе чⷭ҇тны́хъ моще́й, * ѹ҆го́дника твоегѡ̀ а҆леѯíа, * цѣле́бъ пꙋчи́нꙋ неизчерпа́емꙋ. * тѣ́мже неизрече́нное смотре́нiе твоѐ сла́вимъ, i҆и҃се всеси́льне, * сп҃се дꙋ́шъ на́шихъ.

Да́лъ є҆сѝ да́ръ благода́рный хрⷭ҇толюби̑вымъ лю́демъ, * бг҃оглаго́лива ѹ҆чи́телѧ правосла́вныѧ вѣ́ры, * и҆́нокѡмъ тве́рдое защище́нiе, * си̑рымъ ꙗ҆́кѡ ѻ҆тца̀ чадолюби́ва и҆ милосе́рда: * вдови́цамъ же те́плое застꙋпле́нiе, * и҆ всѣ̑мъ скорбѧ́щымъ ѹ҆тѣше́нiе. * тѣ́мъ твоѐ чл҃вѣколю́бное смотре́нiе сла́вимъ, * i҆и҃се всеси́льне, * сп҃се дꙋ́шъ на́шихъ.

Да́лъ є҆сѝ, всеси́льне, * цр҃кви твое́й прави́телѧ и҆зрѧ́дна, ст҃и́телѧ а҆леѯíа, * богатѧ́щасѧ бл҃гоче́стiемъ, * и҆ ꙗ҆́кѡ порфѵ́рою многоцѣ́нною красѧ́щасѧ, * непоро́чнымъ житiе́мъ и҆ ми́лостынею, * и҆ пра́вдою ꙗ҆́кѡ бжⷭ҇твеннымъ вѣнце́мъ ѡ҆бложи́вшасѧ, * и҆ чꙋде́съ да́ръ прiе́мша ѿ всемо́щныѧ десни́цы твоеѧ̀. * тѣ́мже твоѐ чл҃вѣколю́бное смотре́нiе сла́вимъ, i҆и҃се всеси́льне, сп҃се дꙋ́шъ на́шихъ. 

Сла́ва, гла́съ д҃:

Ꙗ҆́кѡ sвѣздꙋ̀ пресвѣ́тлꙋю, ѡ҆сiѧва́ющꙋю странꙋ̀ всю̀ рѡссíйскꙋю, тебѐ бг҃ъ пре́жде и҆збра̀ ѿ ю҆́ности, ѻ҆́ч҃е ст҃и́телю а҆леѯíе, па́стырѧ ѻ҆вца́мъ словє́снымъ, воздви́гшаго це́рковь бг҃олѣ́пнꙋ, преꙋкраше́нꙋ и҆ всечꙋ́днꙋ, въ не́йже всѝ пра́зднꙋемъ честно́е бл҃говѣ́щенiе прест҃ы́ѧ бцⷣы, и҆ є҆́же въ хѡ́нѣхъ чꙋ́до а҆рхiстрати́га мiхаи́ла, ѻ҆́крестъ же стоѧ́ще ра́ки твоеѧ̀, ꙗ҆́же и҆́мать въ себѣ̀ да́ръ и҆сцѣле́нiѧ бл҃года́ти, чⷭ҇тны̑ѧ мо́щи твоѧ̑, ст҃и́телю а҆леѯíе: твои́ми бо моли́твами и҆ посо́бiемъ, вѣ́рное во́инство на́ше держа́внѡ побѣжда́етъ пога́ныхъ сꙋпоста̑тъ. тебѐ хрⷭ҇то́съ свѣти́ло вели́кое показа̀ въ рѡссíи: ты̀ похвала̀ землѝ на́шей и҆ защище́нiе. тѣ́мже дне́сь пра́зднꙋюще честно́е пренесе́нiе твоѐ, мо́лимъ тѧ̀, свѧ́те: ми́ръ мíрꙋ и҆спросѝ, и҆ дꙋша́мъ на́шымъ ве́лiю ми́лость.

И҆ ны́нѣ, бг҃оро́диченъ.

На стiхо́внѣ стiхи̑ры, гла́съ а҃. Подо́бенъ: Нбⷭ҇ныхъ чинѡ́въ:

Нбⷭ҇нымъ чинѡ́мъ * поревнова́лъ є҆сѝ, * ст҃и́телю а҆леѯíе, * и҆ на землѝ, бг҃оно́се, * ѡ҆свѧще́нъ сосꙋ́дъ ꙗ҆ви́лсѧ є҆сѝ, * и҆ жили́ще прест҃а́гѡ дх҃а.

Стíхъ: Свѧще́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнiи твоѝ возра́дꙋютсѧ.

Нбⷭ҇нымъ чинѡ́мъ ра́дованiе, * и҆ на землѝ ст҃и́телємъ показа́лсѧ є҆сѝ, * свѧще́нникѡмъ сла́ва, * а҆леѯíе премꙋ́дре, * мона́шествꙋющымъ пра́вило, * и҆ цр҃кве ѹ҆твержде́нiе.

Стíхъ: Блаже́нъ мꙋ́жъ, боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀.

Въ нбⷭ҇ныхъ водворѧ́ѧсѧ, * земны́хъ ны́нѣ прiимѝ хвалꙋ̀, * ча́дъ твои́хъ, ѻ҆́ч҃е: * пра́зднꙋющымъ же честно́е пренесе́нiе моще́й твои́хъ * подава́й сердє́чнаѧ прошє́нiѧ.

Сла́ва, и҆ ны́нѣ, бг҃оро́диченъ:

Нбⷭ҇нымъ ликѡ́мъ ра́дованiе * и҆ на землѝ человѣ́кѡмъ, *  хрⷭ҇та̀ жизнода́телѧ * роди́ла є҆сѝ, * ѿе́мши печа́ль, * дв҃о, прама́тернюю.

Тропа́рь, гла́съ, в҃:

Ꙗ҆́кѡ сокро́вище пребога́тое, многолѣ́тнѡ въ землѝ сокрове́нное, чⷭ҇тны̑ѧ мо́щи твоѧ̑ ѡ҆брѣто́шасѧ чꙋдоточа́щыѧ, всебл҃же́нне ѻ҆́ч҃е ст҃и́телю а҆леѯíе: ѿ ни́хже врачевство̀ прiе́млюще, ѡ҆богаща́емсѧ, и҆ хрⷭ҇та̀ славосло́вимъ глаго́люще: сла́ва прославлѧ́ющемꙋ ст҃ы̑ѧ своѧ̑.

И҆́нъ тропа́рь, гла́съ д҃.

А҆пⷭ҇льскихъ прее́мникѡвъ а҆рхiере́євъ сопресто́льниче, рѡссíи всеѧ̀ па́стырю и҆ ѹ҆чи́телю, всеблаже́нне ѻ҆́ч҃е а҆леѯíе, влⷣцѣ всѣ́хъ моли́сѧ, ми́ръ па́ствѣ твое́й дарова́ти, и҆ спасе́нiе дꙋша́мъ, и҆ ве́лiю ми́лость.

Сла́ва, и҆ ны́нѣ, пра́здника, и҆лѝ бг҃оро́диченъ: И҆́же на́съ ра́ди рожде́йсѧ:

На вели́цѣй вече́рни пое́мъ: Бл҃же́нъ мꙋ́жъ: а҃-й а҆нтiфѡ́нъ.

На Гдⷭ҇и, воззва́хъ, стiхи̑ры на и҃: пра́здника, г҃: и҆ ст҃а́гѡ є҃.

Гла́съ а҃. Подо́бенъ: Ѽ ди́вное чꙋ́до:

Ѽ ди́вное чꙋ́до! * и҆сто́чникъ чꙋдодѣѧ́нiй, * ѿ гро́ба возсiѧ́ша ст҃ы̑ѧ мо́щи ст҃и́телѧ хрⷭ҇то́ва а҆леѯíа: * весели́сѧ и҆ ра́дꙋйсѧ, хрⷭ҇тоимени́тый гра́де москва̀, * такова́го ст҃и́телѧ прiи́мъ, * бг҃опроповѣ́дника бл҃года́ти. * воспое́мъ, вѣ́рнiи, дв҃да и҆мꙋ́ще ликонача́льника: * свѧще́нницы твоѝ ѡ҆блекꙋ́тсѧ въ пра́вдꙋ, * и҆ прпⷣбнiи твоѝ возра́дꙋютсѧ, * просѧ́ще ѹ҆ хрⷭ҇та̀ ми́ра и҆ ве́лiѧ ми́лости.

Ди̑вныѧ твоѧ̑ цвѣ́ты добродѣ́телей, а҆леѯíе, * ꙗ҆́кѡ ма́слина плодови́та въ домꙋ̀ бж҃iи: * свѣ́тлѡ возше́лъ є҆сѝ въ нбⷭ҇ныѧ ѻ҆би́тєли, * и҆дѣ́же воздаде́сѧ тебѣ̀ вѣне́цъ, * за трꙋ́дъ воздаѧ́нiѧ: * на́мъ же честна̑ѧ дарова̑нiѧ ѡ҆брѣто́шасѧ, * ѿ мнѡ́гъ лѣ́тъ сокровє́ны честны̑ѧ твоѧ̑ мо́щи нетлѣ̑нны, чꙋде́съ зарю̀ и҆спꙋща́ющыѧ, чтꙋ́щымъ  па́мѧть твою̀, ст҃и́телю, * и҆ вопiю́щымъ: * гдⷭ҇а ѹ҆молѝ, преподо́бне, * дарова́ти на́мъ ве́лiю ми́лость.

Пресла̑внаѧ чꙋдеса̀ ꙗ҆ви́шасѧ дне́сь, * сокро́вище неиздае́мо дарова́нiй дꙋхо́вныхъ, * и҆сто́чникъ и҆сцѣле́нiй, и҆ спасе́нiе вѣ̑рнымъ, * чꙋдотвѡ́рныѧ мо́щи ст҃и́телѧ, * и҆ па́стырѧ ѻ҆вца́мъ словє́снымъ, * ст҃и́тельское честно́е ѹ҆краше́нiе, * закѡ́нъ цр҃ко́вныхъ вели́кое ѹ҆твержде́нiе, * воспое́мъ, вѣ́рнiи, * свѧти́телѧ а҆леѯíа, * гдⷭ҇а молѧ́ща, * подаю́щаго на́мъ ве́лiю ми́лость.

Сла́ва, гла́съ и҃:

Прiиди́те, рѡссíйстiи собо́ри, и҆ ви́дите, ꙗ҆́кѡ ѹ҆краше́нiе ца́рско, и҆ ꙗ҆́кѡ вѣне́цъ пресвѣ́тлый прiѧ́тъ дне́сь преимени́тый гра́дъ москва̀, честны̑ѧ мо́щи ст҃и́телѧ а҆леѯíа: ѿ мнѡ́гъ бо лѣ́тъ сокровє́ны, ѡ҆брѣто́шасѧ нетлѣ̑нны. ѡ҆ ни́хже ѹ҆краша́етсѧ, и҆ хвалѧ́сѧ вселе́ннꙋю созыва́етъ на весе́лiе бжⷭ҇твенныхъ дарова́нiй, неисчерпа́емыхъ чꙋде́съ, ѿ ни́хъ быва́емыхъ всегда̀, и҆ велегла́снѡ вопiе́тъ: ты̀ проѧви́лъ є҆сѝ, влⷣко хрⷭ҇тѐ, сицева́го ст҃и́телѧ хрⷭ҇тоимени̑тымъ лю́демъ, свѣ́тлѡ пра́зднꙋющымъ: и҆ црⷭ҇твiѧ сподо́би и҆̀хъ нбⷭ҇нагѡ, моли́твами є҆гѡ̀.

И҆ ны́нѣ, пра́здника, и҆лѝ Цр҃ь нбⷭ҇ный за человѣколю́бiе:

Вхо́дъ. Прокíменъ днѐ: Чтє́нiѧ трѝ.

При́тчей чте́нiе.

[Глава̀ г҃] Па́мѧть пра́веднагѡ съ похвала́ми, и҆ благослове́нiе гдⷭ҇не на главѣ̀ є҆гѡ̀. Блаже́нъ человѣ́къ, и҆́же ѡ҆брѣ́те премꙋ́дрость: и҆ сме́ртенъ, и҆́же ѹ҆вѣ́дѣ ра́зꙋмъ. Лꙋ́чше бо сiю̀ кꙋпова́ти, не́жели зла́та и҆ сребра̀ сокрѡ́вища. Честнѣ́йшаѧ же є҆́сть ка́менiй многоцѣ́нныхъ: все́ же честно́е недосто́йно є҆ѧ̀ є҆́сть. Долгота́ бо дне́й, и҆ лѣ̑та живота̀ въ десни́цѣ є҆ѧ̀: въ шꙋ́ицѣ же є҆ѧ̀ бога́тство и҆ сла́ва: ѿ ѹ҆́стъ є҆ѧ̀ и҆схо́дитъ пра́вда, зако́нъ же и҆ ми́лость на ѧ҆зы́цѣ но́ситъ. [и҃] Послꙋ́шайте ѹ҆̀бо менє̀, ѽ ча̑да!  честна̑ѧ бо рекꙋ̀: и҆ бл҃же́нъ человѣ́къ, и҆́же пꙋти̑ моѧ̑ сохрани́тъ: и҆схо́ди бо моѝ, и҆схо́ди живота̀, и҆ ѹ҆готовлѧ́етсѧ хотѣ́нiе ѿ гдⷭ҇а. Сегѡ̀ ра́ди молю̀ ва́съ, и҆ предлага́ю мо́й гла́съ сыновѡ́мъ человѣ́чєскимъ: ꙗ҆́кѡ а҆́зъ премꙋ́дрость ѹ҆стро́ихъ, совѣ́тъ и҆ ра́зꙋмъ, и҆ смы́слъ, а҆́зъ призва́хъ. Мо́й совѣ́тъ и҆ ѹ҆твержде́нiе, мо́й ра́зꙋмъ, моѧ́ же крѣ́пость. А҆́зъ менѐ лю́бѧщыѧ люблю̀, и҆́щꙋщiи же менѐ ѡ҆брѧ́щꙋтъ бл҃года́ть. Разꙋмѣ́йте ѹ҆́бѡ, неsло́бивiи, кова́рство, ненака́заннiи же, прилага́йте сердца̀. Послꙋ́шайте менє̀ и҆ па́ки, честна̑ѧ бо рекꙋ̀: и҆ ѿве́рзꙋ ѿ ѹ҆сте́нъ пра̑ваѧ, ꙗ҆́кѡ и҆́стинѣ поꙋчи́тсѧ горта́нь мо́й, мє́рзски же предо мно́ю ѹ҆стны̀ лжи̑выѧ. Съ пра́вдою всѝ глаго́лы ѹ҆́стъ мои́хъ: ничто́же въ ни́хъ стро́потно, нижѐ развраще́нно. Всѧ̑ пра̑ва сꙋ́ть разꙋмѣва́ющымъ, и҆ прѡ́ста ѡ҆брѣта́ющымъ ра́зꙋмъ. Наꙋча́ю бо ва́съ и҆́стинѣ, да бꙋ́детъ ѡ҆ гдⷭ҇ѣ наде́жда ва́ша, и҆ и҆спо́лнитесѧ дх҃а.

При́тчей чте́нiе.

[Глава̀ _i҃] Ѹ҆ста̀ првⷣнагѡ ка́плютъ премꙋ́дрость, ѧ҆зы́къ же непрвⷣнагѡ поги́бнетъ. Ѹ҆стнѣ̀ мꙋже́й првⷣныхъ ка́плютъ бл҃года̑ти, ѹ҆ста́ же нечести́выхъ развраща́ютсѧ. [а҃_i] Мѣ̑рила льсти̑ваѧ, ме́рзость предъ гдⷭ҇емъ, вѣ́съ же пра́ведный прiѧ́тенъ є҆мꙋ̀. И҆дѣ́же а҆́ще вни́детъ досажде́нiе, та́мѡ и҆ безче́стiе: ѹ҆ста́ же смире́нныхъ поꙋча́ютсѧ премꙋ́дрости. Соверше́нiе пра́выхъ наста́витъ и҆̀хъ, и҆ поползнове́нiе ѿрица́ющихсѧ ѹ҆пасе́тъ и҆̀хъ. не по́льзꙋютъ и҆мѣ̑нiѧ въ де́нь ꙗ҆́рости, пра́вда же и҆зба́витъ ѿ сме́рти. Ѹ҆́меръ првⷣный, ѡ҆ста́ви раска́ѧнiе: нарꙋ́чна же быва́етъ и҆ посмѣѧ́тельна нечести́выхъ па́гꙋба. Пра́вда непоро́чнагѡ и҆справлѧ́етъ пꙋти̑, въ нече́стiе же па́даетъ непра́вда. Пра́вда мꙋже́й пра́выхъ и҆зба́витъ и҆̀хъ: безсовѣ́тiемъ же плѣнѧ́ютсѧ беззако́ннiи. Сконча́вшꙋсѧ мꙋ́жꙋ пра́веднꙋ, не поги́бнетъ  наде́жда: похвала́ же нечести́выхъ поги́бнетъ. Пра́ведникъ ѿ ло́ва ѹ҆бѣ́гнетъ, въ негѡ́же мѣ́сто предае́тсѧ нечести́вый. Во ѹ҆стѣ́хъ нечести́выхъ сѣ́ть гра́жданѡмъ, чꙋ́вство же пра́ведныхъ благоспѣ́шное. Во благи́хъ пра́ведныхъ и҆спра́витсѧ гра́дъ, и҆ въ поги́бели нечести́выхъ ра́дованiе. Во бл҃гослове́нiи пра́выхъ возвы́ситсѧ гра́дъ, ѹ҆сты́ же нечести́выхъ раскопа́етсѧ. Рꙋга́етсѧ гра́жданѡмъ лише́нный ра́зꙋма, мꙋ́жъ же мꙋ́дрый безмо́лвiе во́дитъ.

Премꙋ́дрости соломѡ́ни чте́нiе.

[Глава̀ д҃] Пра́ведникъ, а҆́ще пости́гнетъ сконча́тисѧ, въ поко́и бꙋ́детъ. Ста́рость бо честна̀ не многолѣ́тна, нижѐ въ числѣ̀ лѣ́тъ и҆счита́етсѧ: сѣди́на же є҆́сть мꙋ́дрость человѣ́кѡмъ, и҆ во́зрастъ ста́рости, житiѐ нескве́рное. Благоꙋго́денъ бг҃ови бы́въ, возлю́бленъ бы́сть, и҆ живы́й посредѣ̀ грѣ̑шникъ, преста́вленъ бы́сть. Восхище́нъ бы́сть, да не sло́ба и҆змѣни́тъ ра́зꙋма є҆гѡ̀, и҆лѝ ле́сть прельсти́тъ дꙋ́шꙋ є҆гѡ̀. Раче́нiе бо sло́бы помрача́етъ дѡ́браѧ, и҆ паре́нiе по́хоти премѣнѧ́етъ ѹ҆́мъ неsло́бивъ. Сконча́всѧ вма́лѣ, и҆спо́лни лѣ̑та дѡ́лга: ѹ҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди потща́сѧ ѿ среды̀ лꙋка́вствiѧ. Лю́дiе же ви́дѣвше, и҆ не разꙋмѣ́вше, нижѐ поло́жше въ помышле́нiи таково́е: ꙗ҆́кѡ бл҃года́ть и҆ ми́лость въ преподо́бныхъ є҆гѡ̀, и҆ посѣще́нiе во и҆збра́нныхъ є҆гѡ̀.

На лiтíи стiхи̑ры, гла́съ s҃. Самогла̑сны:

Возсiѧ̀ дне́сь ꙗ҆́кѡ со́лнце, и҆ ꙗ҆́кѡ мо́лнiѧ возблиста̀, ѻ҆́ч҃е, вѣща́нiе твоѐ, и҆ ꙗ҆́коже гро́мъ возгремѣ̀: съ нб҃се́ бо и҆мѣ́лъ є҆сѝ свы́ше дохнове́нiе и҆́стинно. ны́нѣ же честны̑ѧ мо́щи твоѧ̑ неꙋгаси̑мы лꙋчы̀ чꙋде́съ и҆спꙋща́ютъ ѿ гро́ба ꙗ҆́кѡ ѿ черто́га свѣ́тла, просвѣща́юще дꙋ́шы пою́щихъ тѧ̀.

Пресла́внѡ просла́висѧ ст҃а́ѧ це́рковь, въ не́йже положены̀ бы́ша честны̑ѧ мо́щи твоѧ̑. къ ни́мже всѝ вѣ́рнiи,  притека́юще, неисцѣ̑льнымъ страсте́мъ прiе́млютъ и҆сцѣлє́нiѧ, ѡ҆ и҆́мени твое́мъ, ст҃и́телю а҆леѯíе: молѝ, спасти́сѧ на́мъ.

Сла́ва, гла́съ то́йже:

Ст҃и́телей ѹ҆добре́нiе, а҆леѯíе премꙋ́дре, сто́лпе и҆ ѹ҆твержде́нiе цр҃кве, бг҃осло́вiѧ трꙋба̀ златокова́ннаѧ, трⷪ҇цы побо́рниче, благоче́стiѧ законопи́сче, пра́зднꙋющымъ на́мъ ѡ҆брѣ́тенiе честны́хъ моще́й твои́хъ, ѡ҆ставле́нiе грѣхѡ́въ и҆спросѝ, и҆ па́ствꙋ твою̀ до́брѣ сохранѝ: да всѝ ѹ҆блажа́емъ тѧ̀.

И҆ ны́нѣ, пра́здника, и҆лѝ бг҃оро́диченъ.

На стiхо́внѣ стiхи̑ры, гла́съ є҃. Самогла̑сны:

Прiиди́те, вни́демъ въ це́рковь гдⷭ҇ню, въ до́мъ бг҃а на́шегѡ, и҆ ѹ҆́зримъ (сла́вꙋ є҆диноро́днагѡ ѿ ѻ҆ц҃а̀,) сла́вꙋ и҆ ѹ҆краше́нiе церко́вное, свѣти́льника неꙋгаси́ма, и҆ ꙗ҆́кѡ ѿ ѻ҆крíна бл҃гово́нна, и҆ ѿ цвѣтє́цъ ра́йскихъ неꙋвѧда́емыхъ, мѷрово́нна благово́нiѧ, ѹ҆слажда́юща сердца̀ вѣ́рныхъ, честны̑ѧ мо́щи ст҃и́телѧ а҆леѯíа, разли̑чнаѧ и҆сцѣлє́нiѧ и҆спꙋща̑юща, ꙗ҆́кѡ ѿ и҆сто́чника приснотекꙋ́щагѡ. ѽ премꙋ́дрыхъ сꙋде́бъ твои́хъ, хрⷭ҇тѐ! таковꙋ́ю бл҃года́ть дарова́вый ѹ҆го́дникꙋ твоемꙋ̀, є҆гѡ́же моли́твами поми́лꙋй на́съ.

Стíхъ: Свѧще́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнiи твоѝ возра́дꙋютсѧ.

Бл҃года́ть ст҃а́гѡ дх҃а дѣ́йствꙋющаѧ є҆́сть, къ ра́цѣ моще́й твои́хъ вѣ́рою притека́ющымъ. тѣ́мъ бо бл҃гово́нiе мѵ́ра чꙋде́съ и҆спꙋща́еши, и҆ недꙋ́гѡвъ и҆сцѣле́нiе подава́еши. но, ѽ пресвѧще́нный ѻ҆́ч҃е а҆леѯíе! и҆мѣ́ѧй дерзнове́нiе къ бг҃ꙋ, и҆ съ безпло́тными ликꙋ́ѧ на нб҃сѣ́хъ, съ ни́миже моли́сѧ є҆мꙋ̀, є҆́же спасти́сѧ ста́дꙋ твоемꙋ̀ невоева́нꙋ.

Стíхъ: Честна̀ предъ гдⷭ҇емъ сме́рть преподо́бныхъ є҆гѡ̀.

Ꙗ҆́кѡ ма́сличенъ но́вый са́дъ возлю́бленъ, бж҃iѧ трапе́зы бы́лъ є҆сѝ, ꙗ҆́кѡ и҆́стинный свидѣ́тель благовѣ́стiѧ  хрⷭ҇то́ва, царѧ̀ ѹ҆диви́лъ є҆сѝ чꙋде́съ сiѧ̑нiи: цари́цѣ же дꙋше́ю и҆ тѣ́ломъ ѡ҆слѣ́пшей свѣ́тъ чꙋ́вственный дарова́лъ є҆сѝ, цр҃кви же хрⷭ҇то́вѣ простра́ннѡ свѣ́тъ трⷪ҇чный зрѣ́ти ѿкры́лъ є҆сѝ. тѣ́мъ и҆ хрⷭ҇то́съ тѧ̀ бл҃гословѝ, и҆ ви́диши блага̑ѧ i҆ерⷭ҇ли́ма, и҆ въ не́мъ пи́щи бжⷭ҇твенныѧ наслажда́ѧсѧ, достохва́льне и҆ преѡсвѧще́нне, ст҃и́телю хрⷭ҇то́въ а҆леѯíе, и҆ на́съ моли́твами твои́ми ѻ҆́бщники бы́ти црⷭ҇твiѧ нбⷭ҇нагѡ сподо́би.

Сла́ва, гла́съ s҃:

Неиздае́ма є҆́сть бл҃года́ть ст҃и́телѧ а҆леѯíа, ю҆́же прiѧ́тъ ѿ всѣ́хъ цр҃ѧ̀ хрⷭ҇та̀ бг҃а: тѣ́мъ и҆ чⷭ҇тны̑ѧ є҆гѡ̀ мо́щи бж҃iею си́лою вы́нꙋ содѣва́ютъ чꙋдеса̀, и҆ всѣ́хъ вѣ́рою призыва́ющихъ и҆́мѧ є҆гѡ̀ ѿ неисцѣ́льныхъ недꙋ̑гъ и҆змѣнѧ́ютъ. є҆гѡ́же моли́твами, гдⷭ҇и, хрⷭ҇толюби́вомꙋ во́инствꙋ на́шемꙋ посо́бствꙋй на врагѝ, и҆ належа́щихъ на́съ скорбе́й дꙋше́вныхъ и҆ тѣле́сныхъ страсте́й свободѝ, ꙗ҆́кѡ чл҃вѣколю́бецъ.

И҆ ны́нѣ, пра́здника, и҆лѝ бг҃оро́диченъ.

Тропа́рь, пи́санъ на ма́лѣй вече́рни.

На ѹ҆́трени, на Бг҃ъ гдⷭ҇ь, а҆́ще є҆́сть н҃- ца, тропа́рь пра́здника, два́жды: Сла́ва, ст҃и́телѧ: И҆ ны́нѣ, пра́здника: а҆́ще ли по́стъ, тропа́рь ст҃и́телѧ, два́жды: Сла́ва, и҆ ны́нѣ, бг҃оро́диченъ.

По а҃-й стiхоло́гiи, сѣда́ленъ, гла́съ и҃:

Наста̀ свѣтоно́сный де́нь, чꙋдотво́рца а҆рхiепⷭ҇кпа а҆леѯíа па́мѧть. прiиди́те, соше́дшесѧ пра́зднꙋемъ свѣ́тлѡ, и҆ соста́вимъ ли́ки, и҆ похвала́ми почти́мъ є҆го̀ и҆ рце́мъ є҆мꙋ̀: ра́дꙋйсѧ, честны́й свѣти́льниче рѡссíйскiѧ землѝ: и҆сточа́еши бо чꙋдеса̀, и҆ и҆злива́еши и҆сцѣлє́нiѧ, и҆ мо́лишисѧ ѡ҆ дꙋша́хъ на́шихъ.

Два́жды.

Сла́ва, и҆ ны́нѣ, пра́здника, и҆лѝ бг҃оро́диченъ:

Да тво́й па́ки сози́ждеши ѻ҆́бразъ, сп҃се, и҆стлѣ́вшiй страстьмѝ, нбⷭ҇ныхъ ѹ҆таи́всѧ сꙋще́ствъ, воплоти́лсѧ є҆сѝ  ѿ дв҃ы. є҆́йже со стра́хомъ вопiе́мъ: ра́дꙋйсѧ, ѡ҆бра́дованнаѧ, гдⷭ҇ь съ тобо́ю.

По в҃-й стiхоло́гiи сѣда́ленъ, гла́съ д҃:

Прiиди́те, торжествꙋ́емъ свѣ́тлѡ, пра́зднꙋюще па́мѧть ст҃и́телѧ а҆леѯíа чꙋдотво́рца: преста́висѧ бо ѿ землѝ къ невеще́ствєннымъ ѻ҆би́телємъ, и҆дѣ́же зри́тъ добро́тꙋ неизрече́ннꙋю, а҆́гг҃льскимъ ликѡ́мъ собесѣ́дникъ бы́въ. тѣ́мже со а҆пⷭ҇тѡлы и҆ мꙋ́ченики ликꙋ́ѧ, ѻ҆́ч҃е на́шъ а҆леѯíе прпⷣбне, прилѣ́жнѡ моли́сѧ влⷣцѣ хрⷭ҇тꙋ̀ ѡ҆ чтꙋ́щихъ вѣ́рою па́мѧть твою̀.

Два́жды.

Сла́ва, и҆ ны́нѣ, пра́здника, и҆лѝ бг҃оро́диченъ:

Стѣна̀ непобѣди́маѧ на́мъ хрⷭ҇тiа́нѡмъ є҆сѝ, бцⷣе дв҃о, къ тебѣ́ бо прибѣга́юще невреди́ми пребыва́емъ, и҆ па́ки согрѣша́юще, и҆́мамы тѧ̀ моли́твенницꙋ. тѣ́мъ бл҃годарѧ́ще вопiе́мъ тѝ: ра́дꙋйсѧ, бл҃года́тнаѧ, гдⷭ҇ь съ тобо́ю.

По полѷеле́и сѣда́ленъ, гла́съ и҃:

Проповѣ́дꙋетъ, ѻ҆́ч҃е, твоѧ̑ чꙋдеса̀ ны́нѣ рѡссíйскаѧ митропо́лiа, и҆ всѧ̑ ѻ҆те́чєствiѧ и҆ страны̑ чꙋдодѣ̑йствiѧ: ꙗ҆́кѡ всѧ̑ ѿ болѣ́зней и҆ скорбе́й и҆зба́ви, бг҃облаже́нне а҆леѯíе, пита́телю вдови́цъ и҆ си́рыхъ а҆́ки ѻ҆те́цъ помо́щникъ въ ско́рбехъ всеизрѧ́денъ, пла́чꙋщихъ ѹ҆тѣше́нiе, па́стырь и҆ наста́вникъ блꙋдѧ́щихъ, а҆леѯíе прпⷣбне: и҆ на́съ твои́ми моли́твами ѿ бѣ́дъ и҆зба́ви, молѧ́сѧ хрⷭ҇тꙋ̀ бг҃ꙋ, прегрѣше́нiй ѡ҆ставле́нiе пода́ти вѣ́рою и҆ любо́вiю чтꙋ́щымъ свѧтꙋ́ю па́мѧть твою̀.

Два́жды.

Сла́ва, и҆ ны́нѣ, пра́здника, и҆лѝ бг҃оро́диченъ:

Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ сѣ́мене ро́ждшꙋю бг҃а пло́тiю, всѝ ѹ҆блажа́емъ ро́ди человѣ́честiи: ѻ҆́гнь бо всели́сѧ въ тѧ̀ бжⷭ҇тва̀, и҆ ꙗ҆́кѡ младе́нца млеко́мъ пита́еши зижди́телѧ и҆ гдⷭ҇а. тѣ́мъ а҆́гг҃льскiй и҆ человѣ́ческiй ро́дъ, досто́йнѡ сла́вимъ прест҃о́е ржⷭ҇тво̀ твоѐ,  и҆ согла́снѡ вопiе́мъ тѝ: молѝ хрⷭ҇та̀ бг҃а, согрѣше́нiй ѡ҆ставле́нiе дарова́ти покланѧ́ющымсѧ вѣ́рою прест҃о́мꙋ бжⷭ҇твꙋ̀ твоемꙋ̀.

Та́же степє́нна, а҃-й а҆нтiфѡ́нъ д҃-гѡ гла́са. Прокíменъ: Честна̀ предъ гдⷭ҇емъ сме́рть преподо́бныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; Всѧ́кое дыха́нiе: Е҆ѵⷢ҇лiе i҆ѡа́нна, зача́ло л҃є ѿ полꙋ̀.

По н҃-мъ ѱалмѣ̀ стiхи́ра, гла́съ и҃:

Всѧ́къ ѧ҆зы́къ да подви́житсѧ къ похвале́нiю пресла́внагѡ ст҃и́телѧ и҆ чꙋдотво́рца а҆леѯíа, ве́сь ро́дъ и҆ во́зрастъ всѧ́къ, ю҆́ношы и҆ дѣ̑вы, и҆ ста́рцы, мона́хи и҆ свѧще́нники, и҆ всѝ земнíи концы̀ дꙋхо́вный ли́къ соста́вимъ пѣ́нiемъ, трꙋ́бный гла́съ воспрiи́мемъ, и҆ бл҃года̑рныѧ пѣ̑сни принесе́мъ, глаго́люще: ра́дꙋйсѧ, хрⷭ҇то́въ ст҃и́телю, положи́вый дꙋ́шꙋ за ѻ҆́вцы твоѧ̑, ꙗ҆́кѡ ѻ҆́бщникъ хрⷭ҇та̀ бг҃а на́шегѡ: ра́дꙋйсѧ, слꙋжи́телю нбⷭ҇ный, и҆ па́стырей па́стырю, и҆ страда́лецъ непобѣди́мый: ра́дꙋйсѧ, прiе́мый бл҃года́ть дꙋхо́внꙋю, ѿе́млеши недꙋ́ги, и҆ ѿго́ниши дꙋ́хи лꙋка̑выѧ, и҆ и҆сцѣлѧ́еши стра̑сти, и҆ просвѣща́еши вѣ̑рныѧ блиста̑нiи чꙋде́съ твои́хъ: съ вы́шними же ли́ки ны́нѣ водворѧ́ѧсѧ, свѧщеннотаи́нниче, ра́дости неизрече́нныѧ наслажда́ешисѧ. є҆го́же молѝ, и҆зба́витисѧ всѧ́кагѡ гнѣ́ва и҆ мꙋче́нiѧ творѧ́щымъ сла́внꙋю твою̀ па́мѧть.

И҆ а҆́ще є҆́сть н҃-ца: канѡ́нъ пра́здника, на s҃, и҆ ст҃и́телѧ канѡ́на два̀, на и҃. Творе́нiе пiтѷри́ма, є҆пⷭ҇кпа пе́рмскагѡ.

Гла́съ s҃. Пѣ́снь а҃. I҆рмо́съ:

Ꙗ҆́кѡ по сꙋ́хꙋ пѣшеше́ствовавъ i҆и҃ль, по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь, пои́мъ, вопiѧ́ше.

Ѿве́рзи мѝ ѹ҆стнѣ̀, бл҃года́тiю твоегѡ̀ бжⷭ҇тва̀, хрⷭ҇тѐ, и҆ ѡ҆зари́въ просвѣтѝ дꙋ́шꙋ же и҆ се́рдце, несꙋмнѣ́нною вѣ́рою воспѣ́ти ѡ҆брѣ́тенiе честны́хъ моще́й ст҃и́телѧ твоегѡ̀ а҆леѯíа. 

Ѿ ѹ҆́стъ недосто́йныхъ, и҆ ѿ се́рдца нечи́ста, и҆ ѿ недости́жнагѡ ѹ҆ма̀ на́шегѡ, прiимѝ ма́лое хвале́нiе, ст҃и́телю а҆леѯíе, воспѣ́ти ѡ҆брѣ́тенiе честны́хъ моще́й твои́хъ.

Трⷪ҇цꙋ ли́цы, є҆ди́ницꙋ же сꙋщество́мъ, проповѣ́далъ є҆сѝ, ст҃и́телю, и҆ ѿ тоѧ̀ незави̑стныѧ да́ры прiѧ́лъ є҆сѝ, и҆ и҆сцѣлє́нiѧ разли̑чнаѧ подава́еши вѣ́рою приходѧ́щымъ къ ра́цѣ моще́й твои́хъ.

Бг҃оро́диченъ:

Ꙗ҆зы́кѡвъ ча́ѧнiе дре́вле тобо́ю дарова́сѧ, пречⷭ҇таѧ бцⷣе: ты́ бо хрⷭ҇та̀ родила̀ є҆сѝ, ѿ ро́ва прегрѣше́нiй возводѧ́ща во тлю̀ попо́лзшыѧсѧ, и҆ ѿ бѣ́дъ и҆збавлѧ́юща тѧ̀ велича́ющыѧ.

Дрꙋгíй канѡ́нъ.

Гла́съ и҃. Пѣ́снь а҃. I҆рмо́съ:

Во́дꙋ проше́дъ, ꙗ҆́кѡ сꙋ́шꙋ, и҆ є҆гѵ́петскагѡ sла̀ и҆збѣжа́въ, i҆и҃льтѧнинъ вопiѧ́ше: и҆зба́вителю и҆ бг҃ꙋ на́шемꙋ пои́мъ.

Да́ждь мѝ сло́во, сло́ве, и҆ ѹ҆́мъ мо́й бл҃года́тiю дх҃а просвѣтѝ, є҆́же восхвали́ти твоего̀ ѹ҆го́дника, ст҃и́телѧ а҆леѯíа.

И҆спросѝ ѹ҆ хрⷭ҇та̀ дарова́ти мѝ бл҃года́ть дх҃а, є҆́же соплестѝ тебѣ̀ достодо́лжнꙋю хвалꙋ̀, бг҃омꙋ́дре ѻ҆́ч҃е а҆леѯíе.

Прiимѝ моле́нiе на́ше, ст҃и́телю а҆леѯíе, и҆ ѡ҆зарѝ на́шѧ мы̑сли свѣ́томъ твои́хъ добродѣ́телей, пѣ́ти тѧ̀ досто́йнѡ.

Бг҃оро́диченъ:

Земноро́днiи ржⷭ҇тво́мъ твои́мъ, дв҃о бцⷣе, ѿ землѝ къ небе́снѣй высотѣ̀ взѧ́хомсѧ, и҆ а҆́гг҃льскимъ ликѡ́мъ причто́хомсѧ.

Катава́сiа пра́здника.

Пѣ́снь г҃. I҆рмо́съ:

Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ѹ҆тверди́вый на́съ на ка́мени и҆сповѣ́данiѧ твоегѡ̀.

Смиреномꙋ́дрiѧ нра́вомъ, и҆ ѻ҆́браза кро́тостiю, а҆́гг҃льскомꙋ житiю̀ подо́бѧсѧ, нескве́рно и҆ непоро́чно тѣ́ло твоѐ соблю́лъ є҆сѝ, пресвѧще́нный ѻ҆́ч҃е свѧти́телю а҆леѯíе. 

Ꙗ҆́кѡ sвѣзда̀ многосвѣ́тлагѡ со́лнца, ѿ гро́ба возсiѧ́ша ѿ мно́гихъ лѣ́тъ сокровє́ны честны̑ѧ мо́щи ст҃и́телѧ а҆леѯíа, чꙋде́съ лꙋчы̀ и҆спꙋща́юще, и҆ и҆сцѣлє́нiѧ всѣ̑мъ подаю́ще.

Ра́достiю ѹ҆́бѡ возра́довашасѧ всѝ моско́встiи наро́ди, а҆рхiере́й вели́кiй со ст҃и́тєли, и҆ хрⷭ҇толюби́вiи кнѧ́зи, и҆ церко́вное всѐ совокꙋпле́нiе, є҆гда̀ ѡ҆брѣто́шасѧ честны̑ѧ твоѧ̑ мо́щи ничи́мже вреди̑мы, свѧти́телю а҆леѯíе.

Бг҃оро́диченъ:

Ро́ждшаѧ свѣ́тъ всемꙋ̀ мíрꙋ, просвѣтѝ на̑ша помышлє́нiѧ, пречⷭ҇таѧ влⷣчце, и҆ неразꙋ́мiѧ мглꙋ̀ дале́че ѿженѝ, є҆ди́на бг҃облаже́ннаѧ.

И҆́нъ. I҆рмо́съ:

Ѹ҆тверди́сѧ се́рдце моѐ во гдⷭ҇ѣ, вознесе́сѧ ро́гъ мо́й въ бз҃ѣ мое́мъ, разшири́шасѧ на врагѝ моѧ̑ ѹ҆ста̀ моѧ̑, возвесели́хсѧ ѡ҆ спасе́нiи твое́мъ.

Мо́лимъ тѧ̀, свѧти́телю, молѝ ѡ҆ хва́лѧщихъ тѧ̀, и҆ притека́ющихъ любо́вiю къ честны̑мъ моще́мъ твои̑мъ, є҆́же полꙋчи́ти грѣхѡ́въ проще́нiе, и҆ бѣ́дъ свобожде́нiе.

Просла́ви тѧ̀ гдⷭ҇и, ст҃и́телю а҆леѯíе, мнѡ́га бо лѣ̑та тѣ́ло твоѐ земле́ю покрове́но соблюдѐ нетлѣ́нно, точа́щее чꙋдеса̀ просѧ́щымъ тѧ̀ те́плѣ.

Проѧвѝ гдⷭ҇ь мо́щи твоѧ̑, и҆ ꙗ҆́кѡ свѣти́льникъ свѣ́телъ поста́ви ѧ҆̀ не подъ спꙋ́домъ, но на свѣ́щницѣ, да свѣ́тѧтъ сiѧ́нiемъ чꙋде́съ притека́ющымъ тѝ съ вѣ́рою.

Бг҃оро́диченъ:

Приво́димъ тебѣ̀ въ моли́твꙋ ми́лостивнꙋю хода́таицꙋ, ро́ждшꙋю тѧ̀ пло́тiю, хрⷭ҇тѐ бж҃е на́шъ, є҆ѧ́же моли́твами, ще́дре, мíръ тво́й ѹ҆мирѝ.

Сѣда́ленъ, гла́съ а҃:

Па́мѧть ѡ҆брѣ́тенiѧ честны́хъ моще́й твои́хъ наста̀ на́мъ свѣ́тло празднество̀, пречꙋ́дный ст҃и́телю хрⷭ҇то́въ а҆леѯíе, прехва́льне: въ ню́же чꙋде́съ бл҃года́ть прiѧ́лъ є҆сѝ ѿ всѣ́хъ цр҃ѧ̀ хрⷭ҇та̀ бг҃а, разли̑чныѧ недꙋ́ги ѿ человѣ̑къ  ѿгони́ти, и҆ ѿ ѹ҆́зъ и҆збавлѧ́ти, и҆ ѡ҆би́димыхъ ѿ лю̑тъ и҆зꙿима́ти, тѣ́мже зове́мъ: и҆зба́ви на́съ ѿ вра̑гъ на́шихъ.

Два́жды.

Сла́ва, и҆ ны́нѣ, пра́здника, и҆лѝ бг҃оро́диченъ:

Гаврiи́лꙋ вѣща́вшꙋ тебѣ̀, дв҃о, ра́дꙋйсѧ, со гла́сомъ воплоща́шесѧ всѣ́хъ влⷣка, въ тебѣ̀ свѧтѣ́мъ кiвѡ́тѣ, ꙗ҆́коже речѐ пра́ведный дв҃дъ: ꙗ҆ви́ласѧ є҆сѝ ши́ршаѧ нб҃съ, поноси́вши зижди́телѧ твоего̀. сла́ва все́льшемꙋсѧ въ тѧ̀, сла́ва проше́дшемꙋ и҆зъ тебє̀, сла́ва свободи́вшемꙋ на́съ ржⷭ҇тво́мъ твои́мъ.

Пѣ́снь д҃. I҆рмо́съ:

Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆ гдⷭ҇ѣ пра́зднꙋющи.

Благода́рствєнныѧ пѣ́сни принесе́мъ хрⷭ҇тꙋ̀ бг҃ꙋ на́шемꙋ, такова́го ст҃и́телѧ дарова́вшемꙋ це́ркви свое́й, пречестно́е ѹ҆добре́нiе, и҆ гра́дꙋ москвѣ̀ вели́кое ѹ҆твержде́нiе.

Ꙗ҆́кѡ а҆арѡ́нъ неsло́бiемъ, дх҃а бл҃года́тiю, сла́вне, въ ри́зꙋ свы́ше ѡ҆бле́клсѧ є҆сѝ преподо́бiѧ и҆ пра́вды: и҆ предстоѧ̀ прⷭ҇то́лꙋ хрⷭ҇то́вꙋ, молѝ ѡ҆ на́съ непреста́ннѡ, свѧти́телю а҆леѯíе.

Ꙗ҆́кѡ лꙋча̀ свѣтоза́рнагѡ со́лнца, ѿ гро́ба на́мъ взы́де, свѧти́телю, ѡ҆зарѧ́ѧ всѣ́хъ вѣ́рою почита́ющихъ ѡ҆брѣ́тенiе честны́хъ моще́й твои́хъ, бг҃облаже́нне а҆леѯíе.

Бг҃оро́диченъ:

Ра́дости на́мъ хода́таица ꙗ҆ви́ласѧ є҆сѝ, ꙗ҆́кѡ прiе́мши и҆сполне́нiе всегѡ̀ бжⷭ҇тва̀, всенепоро́чнаѧ. тѣ́мъ всѝ ра́дꙋйсѧ, а҆́гг҃лово велегла́снѡ зове́мъ, бг҃ора́дованнаѧ.

И҆́нъ. I҆рмо́съ:

И҆зъ горы̀ приѡсѣне́нныѧ, сло́ве, прⷪ҇ро́къ, є҆ди́ныѧ бцⷣы, хотѧ́ща воплоти́тисѧ бг҃ови́днѡ ѹ҆смотрѝ, и҆ со стра́хомъ славосло́вѧше си́лꙋ твою̀.

Те́плый предста́телю бѣ́дствꙋющихъ, и҆ молѧ́щихсѧ  ско́рый ѹ҆слы́шателю, ѻ҆́ч҃е на́шъ, ст҃и́телю а҆леѯíе, и҆зба́ви ѿ всѧ́кихъ напа́стей всѧ̑ призыва́ющыѧ тѧ̀.

Свѣти́льниче всесвѣ́тлый, просiѧ́вый добродѣ́тельми твои́ми, ѡ҆зарѝ сердца̀ на̑ша, ѡ҆мрачє́ннаѧ прилѡ́ги льсти́вагѡ, и҆ разженѝ тмꙋ̀ страсте́й при́снѡ борю́щихъ ны̀.

Пра́зднꙋющымъ свѣ́тлѡ па́мѧть твою̀, ѻ҆те́чествꙋ на́шемꙋ и҆ лю́демъ, ми́ръ ѹ҆ хрⷭ҇та̀ и҆спросѝ, и҆ и҆зба́ви ѿ междоꙋсо́бныѧ бра́ни, и҆ наше́ствiй проти́вныхъ.

Бг҃оро́диченъ:

Пала́та прекра́снаѧ, и҆ прⷭ҇то́лъ всецр҃ѧ̀ хрⷭ҇та̀ показа́ласѧ є҆сѝ, че́стншаѧ бо є҆сѝ вои́стиннꙋ всѣ́хъ тва́рей, бг҃ома́ти, предста́тельница и҆ покро́въ дꙋ́шъ на́шихъ.

Пѣ́снь є҃. I҆рмо́съ:

Бж҃iимъ свѣ́томъ твои́мъ, бл҃же, ѹ҆́тренюющихъ тѝ дꙋ́шы любо́вiю ѡ҆зарѝ, молю́сѧ, тѧ̀ вѣ́дѣти, сло́ве бж҃iй, и҆́стиннаго бг҃а, ѿ мра́ка грѣхо́внагѡ взыва́юща.

Бл҃года́тiю бжⷭ҇твеннагѡ дх҃а моли́тва твоѧ̀ поспѣшествꙋ́ема. є҆гда̀ ѹ҆́бѡ це́рковь паде́сѧ, ѻ҆бразѡ́въ, и҆̀же въ не́й, ст҃ы́хъ ничи́мже вредѝ, ꙗ҆́кѡ ни пра́хꙋ прикоснꙋ́тисѧ и҆̀мъ: та́кѡ и҆ ны́нѣ сохранѧ́й гра́дъ тво́й ѿ сопроти́вныхъ вра̑гъ.

Всѣ̑мъ хрⷭ҇тiа́нѡмъ въ бѣда́хъ помо́щникъ, и҆ гра́дꙋ москвѣ̀ ве́лiй застꙋ́пникъ, недꙋ́гꙋющымъ вра́чь безме́здный, и҆ сꙋ́щымъ въ нꙋ́ждахъ и҆ ско́рбехъ гото́вѣйшiй ѹ҆тѣ́шитель, и҆ хода́тай те́плый ко всѣ́хъ цр҃ю̀ хрⷭ҇тꙋ̀ бг҃ꙋ.

На землѝ положе́но бы́сть честно́е тѣ́ло твоѐ, свѧти́телю а҆леѯíе, дꙋ́хъ же возлетѣ̀ на нб҃са̀. со а҆пⷭ҇лы же и҆ свѧти́тєли, со а҆́гг҃лы ликовствꙋ́ѧ, ст҃ѣ́й трⷪ҇цѣ предстои́ши: моли́сѧ прилѣ́жнѡ за гра́дъ и҆ лю́ди твоѧ̑, ст҃е.

Бг҃оро́диченъ:

Та́йны твоеѧ̀ глꙋбина̀, пречⷭ҇таѧ бцⷣе, а҆́гг҃льскiѧ чи́ны  ѹ҆дивлѧ́етъ и҆ честна́ѧ твоѧ̀ i҆кѡ́на бѣ́сы смꙋща́етъ и҆ прогонѧ́етъ: мы̀ же покланѧ́емтисѧ, вѣ́дꙋще тѧ̀ бж҃iю мт҃рь.

И҆́нъ. I҆рмо́съ:

Ѿ но́щи невѣ́дѣнiѧ, бг҃овѣ́дѣнiемъ просвѣти́вый концы̀, просвѣти́ мѧ ѹ҆́тромъ чл҃вѣколю́бiѧ твоегѡ̀, гдⷭ҇и.

Блиста́ньми чꙋде́съ твои́хъ, бг҃омꙋ́дре, це́рковь твою̀ ѡ҆зарѝ, и҆ лю́ди возвеселѝ, хрⷭ҇та̀ молѧ̀, да́ти всѣ̑мъ на́мъ грѣхѡ́въ проще́нiе.

Молѝ ѡ҆ на́съ всест҃ꙋ́ю трⷪ҇цꙋ, ст҃и́телю а҆леѯíе, ꙗ҆́кѡ да низпо́слетъ на́мъ бл҃года́ть свою̀, хва́лѧщымъ тѧ̀ любо́вiю. всечестна́ѧ ра́ка твоѧ̀, ст҃и́телю а҆леѯíе, чꙋдеса̀ то́читъ приходѧ́щымъ вѣ́рнѡ, и҆ просѧ́щымъ подае́тъ цѣльбꙋ̀ ѻ҆би́льнѡ.

Бг҃оро́диченъ:

Е҆ди́наго ѿ трⷪ҇цы воплоще́ннаго бг҃а и҆́стиннѡ родила̀ є҆сѝ. є҆го́же молѝ, ѿ бѣ́дъ и҆зба́витисѧ рабѡ́мъ твои̑мъ.

Пѣ́снь s҃. I҆рмо́съ:

Жите́йское мо́ре воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ, вопiю́ ти: возведѝ ѿ тлѝ живо́тъ мо́й, многоми́лостиве.

Хрⷭ҇то́вою си́лою ѡ҆бле́клсѧ є҆сѝ, а҆леѯíе премꙋ́дре, и҆ свѧщеннодѣ́тель и҆́стиненъ показа́лсѧ є҆сѝ, бж҃iимъ сiѧ́нiемъ просвѣти́всѧ, ꙗ҆́кѡ ѿ ѻ҆крíна честны́ѧ твоеѧ̀ ра́ки и҆сцѣлє́нiѧ разли̑чна неѡскꙋ́днѡ подае́ши пра́зднꙋющымъ вѣ́рнѡ честны́хъ твои́хъ моще́й ѡ҆брѣ́тенiе.

Вседѣ́тельнагѡ дх҃а пресвѣ́тлыми лꙋча́ми ѡ҆сiѧ́емь при́снѡ ѿ разли́чныхъ и҆скꙋше́нiй и҆ бѣ́дъ, и҆ скорбе́й ѡ҆бдержа́щихъ на́съ, ꙗ҆́кѡ хрⷭ҇то́въ ѹ҆го́дникъ, ѻ҆́ч҃е, и҆зба́ви рабы̑ твоѧ̑, свѣтоно́сное твоѐ торжество̀ всегда̀ соверша́ющихъ вѣ́рнѡ, ст҃и́телю а҆леѯíе.

Ꙗ҆́снѡ проповѣ́далъ є҆сѝ є҆ди́нство трⷪ҇цы, и҆ немꙋ́дрыхъ сердца̀ въ ра́зꙋмъ приве́лъ є҆сѝ, и҆ ро́ждшемꙋ сло́во  сопресто́льно, бг҃оразꙋ́мiемъ и҆́стиннымъ ра́внѡ славосло́вивъ. тѣ́мъ, въ нбⷭ҇ныхъ селе́нiихъ водворѧ́ѧсѧ, ѿ бѣ́дъ на́съ и҆збавлѧ́й.

Бг҃оро́диченъ:

Ро́ждшаѧ сiѧ́нiе сла́вы ѻ҆́ч҃и, дв҃о бцⷣе всепѣ́таѧ, просвѣтѝ дꙋ́шы пою́щихъ тѧ̀: твое́ю бо бл҃года́тiю нетлѣ̑нны сохране́ны бы́ша честны̑ѧ мо́щи ст҃и́телѧ а҆леѯíа, разли̑чнаѧ дарѡва́нiѧ и҆сточа́юща вѣ́рою чтꙋ́щымъ па́мѧть є҆гѡ̀.

И҆́нъ. I҆рмо́съ:

Моли́твꙋ пролiю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ sѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ i҆ѡ́на: ѿ тлѝ, бж҃е, возведи́ мѧ.

Преѡсвѧще́нне а҆леѯíе, красото̀ церко́внаѧ, а҆рхiере́євъ благолѣ́пiе, равностоѧ́телю же ст҃ы́хъ а҆́гг҃лъ, молѝ ѡ҆ хва́лѧщихъ тѧ̀, и҆ и҆спросѝ полꙋчи́ти всѣ̑мъ грѣхѡ́въ ѡ҆ставле́нiе.

Пребл҃же́нне ст҃и́телю а҆леѯíе, моли́сѧ прилѣ́жнѡ за гра́дъ и҆ лю́ди твоѧ̑, и҆ ѡ҆бдержа́щiѧ ско́рби премѣнѝ: и҆ грѣхѡ́въ проще́нiе, и҆ го́рнѧгѡ весе́лiѧ наслѣ́дiе и҆спросѝ.

Пѡ́двигъ твои́хъ трꙋда́ми прiѧ́лъ є҆сѝ бжⷭ҇твєннаѧ дарова̑нiѧ: честны̑ѧ бо твоѧ̑ мо́щи въ шестьдесѧ́тное лѣ́то ѡ҆брѣто́шасѧ нетлѣ̑нны, и҆сцѣлє́нiѧ разли̑чнаѧ подаю́щыѧ.

Бг҃оро́диченъ:

Припа́дающе мо́лимъ тѧ̀ прилѣ́жнѡ, всеми́лостиваѧ влⷣчце: молѝ и҆зъ тебє̀ ро́ждшагосѧ, и҆зба́вити ны̀ лю́тыѧ ско́рби и҆ ва́рварскагѡ преще́нiѧ, и҆ всѧ́кагѡ навѣ́та вра́жiѧ.

Конда́къ, гла́съ и҃:

Ꙗ҆́кѡ со́лнце незаходи́мое ѿ гро́ба возсiѧ̀ на́мъ, ѿ мнѡ́гъ лѣ́тъ сокровє́нны честны̑ѧ твоѧ̑ мо́щи нетлѣ̑нны, ст҃и́телю а҆леѯíе, тобо́ю бл҃года́ть прiе́млемъ: всю́ бо странꙋ̀ сiю̀, и҆ всѧ̑ ны̀ чꙋдесы̀ и҆ добро́тою ѡ҆богаща́еши дѣ́йствомъ бл҃года́ти, да пое́мъ тѝ: ра́дꙋйсѧ, ѻ҆́ч҃е, свѣти́ло рѡссíи. 

I҆́косъ:

Похва́лимъ ны́нѣ ст҃и́телѧ пѣ́сньми, рѡссíйскаго па́стырѧ и҆ ѹ҆чи́телѧ, и҆ бл҃гоче́стнѡ притеце́мъ въ ра́цѣ моще́й є҆гѡ̀, и҆ почерпе́мъ дарѡва́нiѧ, ꙗ҆́кѡ ѿ и҆сто́чника и҆сцѣле́нiй: ю҆́же ѡ҆бстоѧ́ще ны́нѣ ра́достнѡ весели́мсѧ, и҆ ѹ҆се́рднѡ ѡ҆бше́дше, свѣтоно́сными пѣ́сньми просла́вимъ глаго́люще: чꙋдотво́рче свѧти́телю а҆леѯíе, чꙋдесы̀ ѡ҆богаща́й всѣ́хъ на́съ содѣ́ѧнiемъ благода́ти, да пое́мъ тѝ: ра́дꙋйсѧ, ѻ҆́ч҃е, свѣти́ло рѡссíи.

Пѣ́снь з҃. I҆рмо́съ:

Росода́тельнꙋ ѹ҆́бѡ пе́щь содѣ́ла а҆́гг҃лъ преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нiе бж҃iе мꙋчи́телѧ ѹ҆вѣща̀ вопи́ти: бл҃гослове́нъ є҆сѝ, бж҃е ѻ҆тє́цъ на́шихъ.

Ѿ свѣтоно́сныѧ десни́цы прiе́мъ бл҃года́ть чꙋде́съ, вѣ́рою просѧ́щымъ, ѻ҆́ч҃е, и҆сцѣлє́нiѧ разли̑чнаѧ подава́еши, ст҃и́телю хрⷭ҇то́въ а҆леѯíе, бл҃гоче́стнѡ пою́щымъ: бл҃гослове́нъ бг҃ъ ѻ҆тє́цъ на́шихъ.

Гро́бъ, и҆дѣ́же положе́но бы́сть честно́е тѣ́ло твоѐ, сокрꙋше́нъ бы́сть ѿ мно́гагѡ ка́менiѧ, є҆гда̀ распаде́сѧ це́рковь, мощє́мъ же твои̑мъ ника́коже прикоснꙋ́сѧ. и҆̀хже мы̀ зрѧ́ще неизрече́ннѡ свѣтѧ́щихсѧ, ра́достнѡ зове́мъ: бл҃гослове́нъ бг҃ъ ѻ҆тє́цъ на́шихъ.

Въ трiе́хъ ѵ҆поста́сехъ бг҃онача́льныхъ, держа́вꙋ ѻ҆ц҃а̀, равнодѣ́тельна сн҃а, и҆ дх҃а бг҃осло́вилъ є҆сѝ, и҆ то́й тѧ̀ просла́ви, и҆ застꙋ́пника тѧ̀ показа̀, на́мъ зовꙋ́щымъ тѝ: и҆зба́ви на́съ, ст҃е, ѿ всѣ́хъ sѡ́лъ, находѧ́щихъ на ны̀.

Бг҃оро́диченъ:

Тѧ̀ застꙋ́пницꙋ, чⷭ҇таѧ бцⷣе, стѧжа́хомъ, и҆ на тѧ̀ всѝ наде́ждꙋ возложи́хомъ, и҆ къ тебѣ̀ прибѣга́емъ: спасѝ на́съ, всенепоро́чнаѧ, и҆ и҆зба́ви моли́твами твои́ми ѿ ѡ҆держа́щiѧ ско́рби и҆ мѧте́жа, и҆ лю́тыхъ напа́стей, и҆ бѣ́дъ. 

И҆́нъ. I҆рмо́съ:

Ѿ i҆ꙋде́и доше́дше ѻ҆́троцы въ вавѷлѡ́нѣ и҆ногда̀, вѣ́рою трⷪ҇ческою пла́мень пе́щный попра́ша, пою́ще: ѻ҆ц҃є́въ бж҃е, бл҃гослове́нъ є҆сѝ.

Ѻ҆рга́нъ дꙋхо́вный бы́лъ є҆сѝ, ѻ҆́ч҃е ст҃и́телю а҆леѯíе, ѹ҆́мнѡ дви́жимь бл҃года́тiю, при́снѡ брѧца́лъ є҆сѝ, поѧ̀: ѻ҆тє́цъ на́шихъ бж҃е, бл҃гослове́нъ є҆сѝ.

На землѝ ꙗ҆́кѡ со́лнце сiѧ́еши чꙋдесы̀, ѻ҆́ч҃е бл҃же́нне, на нб҃сѣ́хъ же вѣнцено́сецъ ра́дꙋѧсѧ пое́ши: ѻ҆тє́цъ на́шихъ бж҃е, бл҃гослове́нъ є҆сѝ.

Бл҃года́тiю дх҃а честны̑ѧ мо́щи ст҃и́телѧ а҆леѯíа, разли̑чныѧ цѣльбы̑ подаю́тъ вѣ́рою пою́щымъ: ѻ҆тє́цъ на́шихъ бж҃е, бл҃гослове́нъ є҆сѝ.

Бг҃оро́диченъ:

Тѣлє́сныѧ сла́бѡсти и҆ дꙋшє́вныѧ недꙋ́ги, бг҃ороди́тельнице, любо́вiю приходѧ́щихъ къ кро́вꙋ твоемꙋ̀ и҆сцѣлѝ, врача̀ хрⷭ҇та̀ на́мъ ро́ждшаѧ.

Пѣ́снь и҃. I҆рмо́съ:

И҆зъ пла́мене прпⷣбнымъ ро́сꙋ и҆сточи́лъ є҆сѝ, и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ во всѧ̑ вѣ́ки.

На нб҃сѣ́хъ чи́ни а҆́гг҃льстiи ликꙋ́ютъ, и҆ на землѝ вѣ́рныхъ собо́ри свѣ́тлѡ пра́зднꙋютъ ѡ҆брѣ́тенiе честна́гѡ твоегѡ̀ тѣлесѐ, ст҃и́телю а҆леѯíе, пѣ́сньми сла́вѧще хрⷭ҇та̀ во вѣ́ки.

Вонмѝ и҆ ѹ҆слы́ши глаго́лы на́шѧ, ст҃и́телю хрⷭ҇то́въ а҆леѯíе, и҆ спасѝ свѧтѣ́йшаго патрiа́рха на́шего, гра́дъ же и҆ лю́ди и҆змѝ ѿ всѧ́кагѡ sла̀ пою́щыѧ, и҆ превозносѧ́щыѧ хрⷭ҇та̀ во вѣ́ки всѧ̑.

Е҆динонача́льнаѧ трⷪ҇ца, всѣ́ми влады́чествꙋющаѧ, и҆́же тобо́ю воспѣва́емаѧ, си́мъ ѡ҆дари́ тѧ манове́нiемъ  бжⷭ҇твеннымъ, цѣ́ло и҆ нетлѣ́нно свѧще́нное твоѐ тѣ́ло сохранѝ: сла́вѧщихъ бо ю҆̀ прославлѧ́етъ во вѣ́ки.

Бг҃оро́диченъ:

Не ѹ҆молчи́мъ никогда́же велича́ти и҆ глаго́лати застꙋпле́нiе твоѐ, є҆́же твори́ши, ѹ҆тиша́ющи мѧте́жъ прибѣга́ющымъ къ покро́вꙋ твоемꙋ̀, бг҃ома́ти, и҆ наде́ждꙋ тве́рдꙋ и҆мꙋ́щымъ тѧ̀ во вѣ́ки.

И҆́нъ. I҆рмо́съ:

На горѣ̀ ст҃ѣ́й просла́вльшасѧ, и҆ въ кꙋпинѣ̀ ѻ҆гне́мъ приснодв҃ы мѡѷсе́ови та́йнꙋ ꙗ҆́вльшаго, гдⷭ҇а по́йте и҆ превозноси́те во всѧ̑ вѣ́ки.

Потщи́сѧ, свѧ́те, и҆зба́вити ны̀ ѿ напа́стей и҆ скорбе́й мно́гихъ, ѡ҆бдержа́щихъ ны̀, плотски́хъ и҆ дꙋше́вныхъ, да ра́дꙋющесѧ пое́мъ хрⷭ҇та̀ во всѧ̑ вѣ́ки.

Призыва́ющыѧ тѧ̀, ѻ҆́ч҃е, и҆зба́ви всѧ́кагѡ sла̀ и҆ лю́тыхъ нахожде́нiй, и҆ ѿ напра́сныѧ сме́рти и҆схи́ти пою́щыѧ хрⷭ҇та̀ во всѧ̑ вѣ́ки.

Ма́нiемъ бжⷭ҇твеннымъ разли̑чныѧ цѣльбы̑ подаю́тъ честны̑ѧ твоѧ̑ мо́щи, ст҃и́телю, просѧ́щымъ тѧ̀ ѹ҆се́рднѡ, и҆ хрⷭ҇та̀ пою́щымъ во всѧ̑ вѣ́ки.

Бг҃оро́диченъ:

Ро́ждшаѧ є҆ди́наго ѿ трⷪ҇цы моли́ти не преста́й, бцⷣе, и҆зба́витисѧ на́мъ ѿ бѣ́дъ, пою́щымъ и҆ превозносѧ́щымъ є҆го̀ во вѣ́ки.

Пѣ́снь ѳ҃. I҆рмо́съ:

Бг҃а человѣ́кѡмъ не возмо́жно ви́дѣти, на него́же не смѣ́ютъ чи́ни а҆́гг҃льстiи взира́ти: тобо́ю бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно. є҆го́же велича́юще, съ нбⷭ҇ными вѡ́и, тѧ̀ ѹ҆блажа́емъ.

Со а҆пⷭ҇лы и҆ ст҃и́тєли влⷣчню прⷭ҇то́лꙋ, и҆ съ ли̑ки а҆́гг҃льскими предстоѧ̀, молѝ, и҆зба́вити на́съ ѿ печа́лей находѧ́щихъ на ны̀: ꙗ҆́кѡ бо ѻ҆́гнь палѧ́щь и҆ разжиза́ющь, лю́тый пла́мень ѡ҆бходѧ́щiй на́съ, ѿ негѡ́же и҆зба́ви ны̀, ст҃и́телю а҆леѯíе премꙋ́дре, да тѧ̀ ѹ҆блажа́емъ. 

Ꙗ҆ви́сѧ sвѣздѣ̀ подо́бнѡ свѣтоно́сивѣй подо́бiе ѻ҆́браза твоегѡ̀, дꙋхо́вными лꙋча́ми просвѣща́ѧ сердца̀ вѣ́рныхъ: бг҃оразꙋ́мiѧ же свѣ́томъ, лꙋчы̀ чꙋде́съ и҆спꙋща́еши, и҆ и҆сцѣлє́нiѧ подава́еши, ст҃и́телю, пра́зднꙋющымъ любо́вiю ѡ҆брѣ́тенiе честны́хъ моще́й твои́хъ.

Въ трiе́хъ бг҃онача́льныхъ ѵ҆поста́сѣхъ є҆ди́нъ сы́й бг҃ъ сла́вимый всегда̀, и҆ црⷭ҇тво и҆мѣ́ѧ непремѣ́нно, всемо́щною твое́ю десни́цею шата̑нiѧ вра̑гъ нечести́выхъ, и҆ братоꙋбíйцъ вы̑и низве́рзи подъ но́зѣ во́инствꙋ на́шемꙋ.

Бг҃оро́диченъ:

Ро́ди вси́ тѧ ѹ҆блажа́ютъ ны́нѣ, пречⷭ҇таѧ бцⷣе, и҆ всѧ́къ гра́дъ, и҆ страна̀, ѻ҆рꙋ́жiе и҆ застꙋпле́нiе, и҆ забра́ло тѧ̀ и҆мꙋ́ще, хва́лѧтсѧ тобо́ю, ꙗ҆́кѡ крѣ́пость и҆́хъ ро́ждшꙋю, влⷣкꙋ всѣ́хъ хрⷭ҇та̀ бг҃а, си́лꙋ и҆мꙋ́щаго непобѣди́мꙋю.

И҆́нъ. I҆рмо́съ:

Проѧвле́нное на горѣ̀ законополо́жникꙋ во ѻ҆гнѝ и҆ кꙋпинѣ̀, ржⷭ҇тво̀ приснодв҃ы, въ на́ше вѣ́рныхъ спасе́нiе, пѣ́сньми немо́лчными велича́емъ.

Поми́лꙋй ны̀ смирє́нныѧ рабы̑ твоѧ̑, ст҃и́телю а҆леѯíе, и҆ ѿ тмы̀ скорбе́й и҆змѝ, и҆ пла́мене и҆скꙋше́нiй и҆схи́ти, вѣ́рнѡ къ тебѣ̀ притека́ющыѧ.

Ꙗ҆́кѡ sвѣзда̀ свѣтоза́рнаѧ на нб҃сѣ́хъ водворѧ́ѧсѧ съ ли́ки ст҃ы́хъ а҆́гг҃лъ, моли́сѧ ѡ҆ хва́лѧщихъ тѧ̀, и҆ притека́ющихъ къ ра́цѣ честны́хъ моще́й твои́хъ.

А҆рхiере́євъ ѹ҆краше́нiе, мона́хѡвъ ѹ҆добре́нiе, всѣ́хъ вѣ́рныхъ прописа́нiе, це́ркве и҆зрѧ́дный па́стырь и҆ ѹ҆чи́тель, ты̀ є҆сѝ, а҆леѯíе пресвѧще́нне.

Бг҃оро́диченъ:

Безсѣ́меннѡ ро́ждшаѧ пло́тiю ѵ҆поста́сное сло́во пребезнача́льнагѡ ѻ҆ц҃а̀, моли́сѧ є҆мꙋ̀, бцⷣе всепѣ́таѧ, спастѝ дꙋ́шы пою́щихъ тѧ̀. 

Свѣти́ленъ:

Прiиди́те всѝ, ди́внаго и҆ сла́внаго въ чꙋдесѣ́хъ, вели́каго ст҃и́телѧ а҆леѯíа пѣ́сньми свѧще́нными похва́лимъ, рѡссíйскагѡ свѣти́льника и҆ ѹ҆чи́телѧ, и҆ а҆́гг҃льскимъ чинѡ́мъ ссе́льника, и҆ моли́твенника те́пла ко гдⷭ҇ꙋ, ѡ҆ чтꙋ́щихъ па́мѧть є҆гѡ̀.

Два́жды.

Сла́ва, и҆ ны́нѣ, пра́здника, и҆лѝ бг҃оро́диченъ:

По бз҃ѣ ѹ҆пова́нiе на́ше и҆мꙋ́ще на тѧ̀, пречⷭ҇таѧ бцⷣе, моли́мтисѧ, моли́сѧ ѡ҆ на́съ ко и҆зъ тебє̀ ро́ждшемꙋсѧ, неврє́дны на́съ да́же до конца̀ сохрани́ти прири́щꙋщихъ къ покро́вꙋ твоемꙋ̀.

На хвали́техъ стiхи̑ры на д҃, гла́съ и҃.

Подо́бенъ: Ѽ пресла́внагѡ чꙋдесѐ!

Ѽ пресла́вное чꙋ́до, * а҆́гг҃лѡмъ подо́бное, * человѣ́кѡмъ же недовѣ́домое, * є҆́же мно́го вре́мѧ во гро́бѣ лежа́щее пречⷭ҇тно́е тѣ́ло * ѡ҆брѣ́тесѧ невреди́мо * чꙋ́днагѡ и҆ преди́внагѡ ст҃и́телѧ а҆леѯíа, * и҆сцѣлѧ́ющее недꙋ́ги неисцѣ̑льныѧ, * и҆ прогонѧ́ющее дꙋ́хи лꙋка̑выѧ ѿ приходѧ́щихъ къ немꙋ̀, и҆ ра́достными сердцы̀ хрⷭ҇та̀ прославлѧ́ющихъ, * возвели́чившаго своего̀ ѹ҆го́дника.

Два́жды.

Ѽ пресла́внагѡ чꙋдесѐ, * прiиди́те, наслади́мсѧ, ꙗ҆́кѡ ѿ ѻ҆крíна благи́ми ѹ҆ха̑нiи, * невла́жнꙋю серде́цъ на́шихъ ни́вꙋ ѹ҆мѧгчи́мъ: * ка́кѡ пло́тѧный человѣ́къ * небесохо́децъ бы́сть, * каковꙋ́ же лѣ́ствицꙋ водрꙋзѝ, * и҆ бжⷭ҇твеннагѡ ра́зꙋма восхо́дъ ѡ҆брѣ́те, * и҆ къ бг҃ꙋ прибли́жисѧ, * и҆ съ ли́ки ст҃ы́хъ а҆́гг҃лъ бжⷭ҇твенномꙋ прⷭ҇то́лꙋ предстоѧ̀, * ѡ҆ на́съ непреста́ннѡ мо́литсѧ;

Ѽ пресла́вное чꙋ́до, * бг҃оизбра́нный ст҃и́телю, * все́й странѣ̀ рѡссíйстѣй sвѣзда̀ пресвѣ́тлаѧ, * и҆ всѣ̑мъ вѣ̑рнымъ дарова̑нiѧ разли̑чнаѧ подава́еши * ѿ сокро́вища  неиздае́ма, * и҆сто́чникъ и҆сцѣле́нiй, * немощны̑мъ врачевство̀ безме́здно, * въ напа́стехъ гото́вѣйшiй ѹ҆тѣ́шитель, * и҆ моли́твенникъ теплѣ́йшiй, а҆леѯíе премꙋ́дре, * молѧ̀ ѡ҆ на́съ не преста́й чл҃вѣколю́бца, и҆́стинный на́шъ ѹ҆чи́телю.

Сла́ва, гла́съ и҃:

На нб҃о ведꙋ́щiй пꙋ́ть, небла́зненна спꙋ́тника ѡ҆брѣ́тъ, ле́гцѣ преимени́тагѡ гра́да до́йде, поще́нiемъ го́рнѧгѡ i҆ерⷭ҇ли́ма прекра̑снаѧ селє́нiѧ ви́дитъ: и҆ ны́нѣ къ дꙋхо́внѣй трапе́зѣ совокꙋплѧ́етъ на́съ, те́плый на́шъ застꙋ́пникъ, пресвѧще́нный и҆ честны́й на́шъ ѹ҆чи́тель а҆леѯíй, чꙋдотвѡ́рныѧ и҆ многоцѣлє́бныѧ своѧ̑ мо́щи предложи́въ на́мъ ꙗ҆́кѡ снѣ́дь сла́дкꙋ и҆ всестро́йнꙋ, во и҆сцѣле́нiе недꙋ̑жнымъ, и҆ скорбѧ́щымъ во ѹ҆тѣше́нiе, прибѣ́жище же трꙋжда́ющымсѧ, и҆ дꙋхѡ́въ sлы́хъ ѿгоне́нiе: прiиди́те, всѝ рѡссíйстiи наро́ди, къ честнѣ́й ра́цѣ є҆гѡ̀, и҆ разли̑чнаѧ дарѡва́нiѧ прiе́млюще, того̀ просла́вимъ, и҆ мо́лимсѧ вопiю́ще: тогѡ̀ моли́твами, хрⷭ҇тѐ бж҃е, спасѝ дꙋ́шы на́шѧ.

И҆ ны́нѣ, днѐ: и҆лѝ бг҃оро́диченъ. Славосло́вiе вели́кое. И҆ ѿпꙋ́стъ.

На лiтꙋргíи блажє́нна, ѿ канѡ́на пѣ́снь г҃-ѧ и҆ s҃-ѧ. Прокíменъ: Ѹ҆ста̀ моѧ̑ возглаго́лютъ премꙋ́дрость, и҆ поꙋче́нiе се́рдца моегѡ̀ ра́зꙋмъ. Стíхъ: Ѹ҆слы́шите сiѧ̑, всѝ ꙗ҆зы́цы: А҆пⷭ҇лъ ко є҆вре́ємъ, зача́ло тл҃є. А҆ллилꙋ́iа, гла́съ в҃: Ѹ҆ста̀ првⷣнагѡ поꙋча́тсѧ премꙋ́дрости: Стíхъ: Зако́нъ бг҃а є҆гѡ̀ въ се́рдцѣ є҆гѡ̀. Е҆ѵⷢ҇лiе лꙋкѝ, зача́ло к҃д. Прича́стенъ: Въ па́мѧть вѣ́чнꙋю бꙋ́детъ пра́ведникъ.


