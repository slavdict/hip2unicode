        OCR:

        Библиотека святоотеческой литературы

        http://orthlib.ru





ПРИЛОЖЕ́НIЕ

Мѣ́сѧца тогѡ́же во в҃-й де́нь.

Пренесе́нiе моще́й ст҃ы́хъ мч҃никѡвъ бори́са и҆ глѣ́ба, нарече́нныхъ во ст҃о́мъ креще́нiи рѡма́на и҆ давíда.

Ве́черъ. Бл҃же́нъ мꙋ́жъ: а҃-й а҆нтiфѡ́нъ.

На Гдⷭ҇и воззва́хъ: стiхи̑ры, гла́съ є҃.

Подо́бенъ: Ра́дꙋйсѧ:

Ра́дꙋйсѧ и҆ весели́сѧ, вышегра́де, красꙋ́йсѧ и҆ ра́дꙋйсѧ, ст҃а́ѧ цр҃ковь, въ ню́же пренесе́ни бы́ша и҆сцѣле́нiѧ ст҃íи и҆сто́чницы и҆ побѡ́рницы на врагѝ, побѣ̑ды даю́щiи вѣ̑рнымъ, те́плiи застꙋ̑пницы дꙋ́шъ и҆ тѣле́съ на́шихъ. тѣ́мъ дне́сь всѝ почита́емъ чⷭ҇тно́е пренесе́нiе тѣле́съ ва́шихъ, сла́внiи. Хрⷭ҇тꙋ̀ помоли́тесѧ дарова́ти дꙋша́мъ на́шымъ ми́ръ и҆ ве́лiю млⷭ҇ть.

Ра́дꙋйтесѧ и҆ весели́тесѧ, самобра́тнiи, красꙋ́йтесѧ и҆ весели́тесѧ, до́брiи врачѝ, се́ бо прiѧ́ли є҆стѐ ѹ҆ хрⷭ҇та̀ жела́ємыѧ вѣнцы̀, и҆́миже стра̑сти и҆ недꙋ́зи всѝ и҆сцѣлѧ́ютсѧ. Вы́ бо сокрꙋ́шистѣ бѣсѡ́вскiѧ кѡ́зни и҆ пога̑нскiѧ полкѝ. ва́шими бо мл҃твами и҆ посо́бiемъ вѣ́рнiи лю́ди на́ши держа́внѡ побѣжда́ютъ. тѣ́мъ и҆ мы̀ дне́сь, па́мѧть ва́шꙋ сла́вѧще, вопiе́мъ: хрⷭ҇тꙋ̀ помоли́тесѧ дарова́ти дꙋша́мъ на́шымъ ми́ръ и҆ ве́лiю млⷭ҇ть. 

Ра́дꙋйсѧ, ст҃а́ѧ цр҃ковь, ди́внаѧ впра́вдꙋ, въ ню́же пренесе́ни бы́ша ст҃ы̑ѧ ра́ки, ꙗ҆̀же и҆́мꙋтъ въ себѣ̀ да́ры и҆сцѣле́нiѧ бл҃года́ти, чтⷭ҇на̑ѧ тѣлеса̀ ва̑ша, хрⷭ҇тѡ́ви мч҃ницы. Вы́ бо смире́нiе стѧжа́сте и҆ цѣломꙋ́дрiе, слꙋжи́телѧ же невѣ́рствовавша въ стра́хъ вложи́сте и҆ ѹ҆вѣ́рили є҆стѐ. Недꙋ́зи и҆ стра̑сти и҆сцѣлѧ́ютсѧ, и҆ бѣсѡ́въ мно́жество и҆счеза́ютъ, прогони́ми быва́ютъ невѣ́рныхъ полцы̀ посо́бiемъ ва́шимъ. хрⷭ҇тꙋ̀ помоли́тесѧ дарова́ти дꙋша́мъ на́шымъ ми́ръ и҆ ве́лiю млⷭ҇ть.

Сла́ва, гла́съ s҃. Самогла́сенъ:

Прiиди́те, ли́къ соста́вльше, возвели́чимъ чꙋдотво́рцы и҆ мч҃ники, и҆̀же зако́ннѡ пострада́вшыѧ и҆ свѣ́тлѡ со держа́вными мч҃ники вѣнча́вшыѧсѧ, и҆ со безпло́тными трⷪ҇цѣ предстоѧ́щыѧ, мо́лѧтъ ѹ҆мири́ти мíръ и҆ спастѝ дꙋ́шы на́шѧ.

И҆ ны́нѣ, бг҃оро́диченъ.

Вхо́дъ. Прокíменъ днѐ и҆ чтє́нiѧ мч҃ничєскаѧ (зрѝ ли́стъ р҃ѳ на ѡ҆б.)

На лiтíи стiхи̑ры, гла́съ д҃:

А҆́ще и҆ земна́гѡ црⷭ҇твiѧ, но́вый ка́iнъ бг҃оненави́стникъ и҆ братоненави́стный ѹ҆бíйственнѣ лишѝ ва́съ. Хрⷭ҇то́съ же непреходѧ́щее и҆ безконе́чное црⷭ҇тво ва́мъ дарова̀, є҆мꙋ́же со а҆́гг҃льскими во́инствы предстоѧ́ще, моли́тесѧ спастѝ любо́вiю пою́щыѧ всечⷭ҇тнꙋ́ю и҆ многопра́зднственнꙋю па́мѧть ва́шꙋ

Землѧ̀ ѡ҆свѧти́сѧ кро́вiю всечⷭ҇тно́ю ва́шею, и҆ чл҃вѣ́цы ѡ҆богати́вшесѧ ва́ми, и҆сцѣле́нiе незави́стнѡ прiе́млютъ, бг҃омꙋ́дрiи ѹ҆гѡ́дницы хрⷭ҇тѡ́ви, сла́вне рѡма́не съ неsло́бивымъ давíдомъ. Моли́тесѧ гдⷭ҇еви, є҆мꙋ́же ѿ ю҆́ности прилѣпи́стесѧ, сп҃стѝ и҆̀же вѣ́рою пою́щыѧ ва́съ. 

Сла́ва, гла́съ s҃:

Дне́сь вѣ́рныхъ собо́ри, ли́къ дх҃о́вный соста́вивше, въ па́мѧти ст҃ы́хъ мч҃никъ ст҃олѣ́пнѡ ликовствꙋ́емъ и҆ весе́лiемъ гдⷭ҇а просла́вимъ, просла́вльшаго ст҃ы̑ѧ своѧ̑, си́мъ а҆́бiе ѹ҆чꙋ́вствившесѧ и҆ кла́нѧющесѧ чꙋдотво́рномꙋ гро́бꙋ, вопiе́мъ: ра́дꙋйтесѧ, дрꙋ́зи гдⷭ҇ни, попра́вшiи главꙋ̀ sмíевꙋ: ра́дꙋйтесѧ, и҆̀же по ѻ҆бы́чаю ѻ҆́бразъ невре́днѡ сохра́нше: ра́дꙋйтесѧ, хрⷭ҇то́вы ра́ди за́повѣди ѹ҆бiе́нiе прiи́мшiи: ва̑ша же тѣлеса̀, на мѣ́стѣхъ непрохо́дныхъ и҆ пꙋсты́хъ повє́ржена, сто́лпъ ѻ҆́гненъ возвестѝ. Ра́дꙋйтесѧ, цвѣ̑тницы бл҃гово́нни, крíни неꙋвѧда́емiи рѡссíйстiи, непреста́ннѡ молѧ́щiисѧ хрⷭ҇тꙋ̀ поми́ловатисѧ и҆ сп҃сти́сѧ свѣтоно́снꙋю ва́шꙋ па́мѧть пра́зднꙋющымъ.

И҆ ны́нѣ, бг҃оро́диченъ.

На стiхо́внѣ стiхи̑ры, гла́съ в҃:

Прiиди́те, цѣломꙋ́дрiѧ люби́телiе, мч҃никъ дво́ицꙋ восхва́лимъ, чⷭ҇тымъ се́рдцемъ хрⷭ҇та̀ возлю́бльшихъ, и҆̀же дꙋша́ми и҆ тѣлесы̀ неразлꙋ́чни и҆ мо́лѧтсѧ гдⷭ҇еви спасти́сѧ дꙋша́мъ на́шымъ.

Стíхъ: Пра́ведникъ, ꙗ҆́кѡ фíнiѯъ, процвѣте́тъ и҆, ꙗ҆́кѡ ке́дръ, и҆́же въ лiва́нѣ, ѹ҆мно́житсѧ.

Ѿ ст҃а и҆ чⷭ҇тна̀ ко́рене и҆зра́стше, пресла́вне рѡма́не съ неsло́бивымъ давíдомъ, нетлѣ́емꙋю сла́вꙋ па́че тлѣ́нныѧ и҆збра́вше и҆ хрⷭ҇то́вы любвѐ ра́ди пострада́вше, є҆го́же моли́те сп҃стѝ на́съ, любо́вiю ва́съ почита́ющихъ.

Стíхъ: Насажде́ни въ домꙋ̀ гдⷭ҇ни, во дво́рѣхъ бг҃а на́шегѡ процвѣтꙋ́тъ.

За́пѡвѣди хрⷭ҇тѡ́вы дѣ́лы и҆сполнѧ́юще и҆ ѡ҆ ѹ҆бива́ющихъ молѧ́щесѧ: не поста́ви и҆̀мъ, гдⷭ҇и, грѣха̀ сегѡ̀, гл҃го́люще, мл҃твами гдⷭ҇и твои́хъ ѹ҆гѡ́дникъ послѝ на́мъ бога̑тыѧ твоѧ̑ млⷭ҇ти. 

Сла́ва, гла́съ s҃:

Прiиди́те, восхва́лимъ чꙋдотво́рцы и҆ мч҃ники: сíи бо, зако́ннѡ пострада́вше, побѣди́ша сꙋпроти́внаго врага̀. и҆ ны́нѣ, свѣ́тлѡ ѹ҆кра́шени, предстоѧ́тъ хрⷭ҇тꙋ̀, ра́дꙋющесѧ. тѣ́мъ и҆ мы̀ пѣ́сньми па́мѧть и҆́хъ ве́селѡ похва́лимъ, любо́вiю вопiю́ще: ра́дꙋйтесѧ, вселе́ннѣй застꙋ̑пницы и҆ побѡ́рницы на врагѝ: ра́дꙋйтесѧ, врачѝ болѧ́щымъ и҆ бѣсѡ́мъ прогони́телiе: ра́дꙋйтесѧ, ѽ любе́знаѧ версто̀, бра́тiе прекра́снiи, рѡма́не сла́вный и҆ давíде чꙋ́дный, люби́мцы хрⷭ҇тѡ́ви, за ны̀ моли́те ст҃ꙋ́ю трⷪ҇цꙋ, ѹ҆мири́ти мíръ и҆ сп҃стѝ дꙋ́шы на́шѧ.

И҆ ны́нѣ, бг҃оро́диченъ.

Тропа́рь, гла́съ д҃:

Дне́сь цр҃кѡ́внаѧ разширѧ́ютсѧ нѣ̑дра, прiе́млющiи бога́тство бж҃iѧ бл҃года́ти, веселѧ́тсѧ рꙋ́сстiи собо́ри, ви́дѧще пресла̑внаѧ чꙋдеса̀, ꙗ҆̀же твори́те приходѧ́щымъ къ ва́мъ вѣ́рою, ст҃íи чꙋдотво́рцы бори́се и҆ глѣ́бе, моли́те хрⷭ҇та̀ бг҃а, да сп҃се́тъ дꙋ́шы на́шѧ.

И҆́нъ тропа́рь, гла́съ в҃:

Пречⷭ҇тнíи и҆ цѣломꙋ́дреннiи, и҆ неsло́бивiи страстоте́рпцы, рѡма́не сла́вный и҆ давíде чꙋ́дный, и҆́го бо гдⷭ҇не є҆ѵⷢ҇льски на ра́мо взе́мше, послѣ́довасте хрⷭ҇тꙋ̀, и҆ кре́стъ є҆гѡ̀, ꙗ҆́кѡ ски́петръ, въ рꙋкꙋ̀ и҆мꙋ́ще, врага̀ бра́та и҆ sла́го властолю́бца соѡдолѣ́сте, и҆ то́й ны́нѣ въ гее́ннѣ мꙋ́читсѧ, вы́ же ра́дꙋетесѧ, съ ли́ки а҆́гг҃льскими предстоѧ́ще ст҃ѣ́й трⷪ҇цѣ, моли́тесѧ ѡ҆ держа́вѣ срѡ́дникъ ва́шихъ, бл҃гоꙋго́днѣй бы́ти, и҆ сыновѡ́мъ рꙋ̑сскимъ сп҃сти́сѧ. 

И҆́нъ тропа́рь, гла́съ д҃:

Мч҃ницы гдⷭ҇ни спа́сшiисѧ, пресла́внiи бл҃же́ннiи кнѧ́зи бори́се и҆ глѣ́бе, трꙋжда́ющымсѧ бы́стрiи помѡ́щницы, недꙋ̑жнымъ цѣли́тели, вы́ бо бѡлѣ́зни врачꙋ́ете притека́ющихъ въ цр҃ковь съ вѣ́рою. тѣ́мже и҆ мы̀ мо́лимсѧ: ѿ бѣ́дъ и҆зба́вите на́съ, чтꙋ́щихъ съ любо́вiю пренесе́нiе моще́й ва́шихъ.

И҆́нъ тропа́рь, гла́съ и҃:

Дне́сь всѧ́каѧ дꙋша̀ вѣ́рныхъ весели́тсѧ, въ пренесе́нiе чⷭ҇тны́хъ моще́й ва́шихъ, бори́се и҆ глѣ́бе, слѣпы̑ѧ просвѣща́ете, нѣмы̑мъ ѹ҆ста̀ ѿверза́ете и҆ печа̑льныѧ ѹ҆тѣша́ете, прiѧ́ли бо є҆стѐ ѿ хрⷭ҇та̀ бг҃а бл҃года́ть и҆сцѣле́нiй, моли́тесѧ ѡ҆ дꙋша́хъ на́шихъ.

На ѹ҆́трени.

По а҃-мъ стiхосло́вiи сѣда́ленъ, гла́съ а҃.

Подо́бенъ: Ка́мени запеча́танꙋ:

Sвѣзды̀ незаходи̑мыѧ, пресвѣ̑тлаѧ свѣти̑ла ꙗ҆ви́лисѧ є҆стѐ, сла́вный рѡма́не съ до́блимъ давíдомъ, дне́сь и҆ по кончи́нѣ то́чите и҆сцѣлє́нiѧ. сла́ва да́вшемꙋ ва́мъ крѣ́пость, сла́ва вѣнча́вшемꙋ ва́съ, сла́ва дѣ́йствꙋющемꙋ ва́ми и҆сцѣле́нiе.

Сла́ва, и҆́нъ сѣда́ленъ, гла́съ то́йже:

Дне́сь землѧ̀ рꙋ́сскаѧ ва́ми, страстоте́рпцы хрⷭ҇тѡ́ви, кнѧ́же бори́се и҆ сла́вный глѣ́бе, сы́ны вели́кагѡ кнѧ́зѧ влади́мiра, свѣ́титсѧ, ꙗ҆́кѡ со́лнце, свои́ми бо вѣнцы̀ на всю̀ рꙋ́сскꙋю зе́млю сiѧ́ете, моли́те хрⷭ҇та̀ бг҃а на́шего за всѧ̑ вѣ̑рныѧ хрⷭ҇тiа́ны, да сп҃се́тъ дꙋ́шы на́шѧ.

И҆ ны́нѣ, пра́здника.

По в҃-мъ стiхосло́вiи сѣда́ленъ, гла́съ д҃:

За́висти ра́ди погꙋ́блени ѿ своегѡ̀ бра́та, и҆́мже приведе́сѧ, ꙗ҆́кѡ а҆́гнцы, бг҃ꙋ, пожро́шасѧ во́лею, за ѹ҆бива́ющыѧ бг҃ꙋ молѧ́щесѧ, и҆́хже мл҃твами сп҃сѝ дꙋ́шы на́шѧ. 

Сла́ва, и҆́нъ сѣда́ленъ, гла́съ то́йже:

Со ст҃ы́ми ны́нѣ всели́лисѧ є҆стѐ, ст҃ꙋ́ю свою̀ сконча́сте жи́знь, тѣ́мъ и҆ ра́ка ва́ша и҆сто́чникъ и҆сцѣле́нiй показа́сѧ, рѡма́не пребл҃же́нне съ чꙋ́днымъ давíдомъ, мл҃твами ва́шими ѿ напа́сти и҆зба́вите на́съ, ва́съ почита́ющихъ.

Сла́ва, и҆ ны́нѣ, бг҃оро́диченъ:

Въ кро́въ тво́й, пречⷭ҇таѧ дв҃о, прибѣга́ющихъ, мольбꙋ̀ прiимѝ ѿ на́съ и҆ не преста́й молѧ́щи чл҃вѣколю́бца сп҃сти́сѧ рабѡ́мъ твои̑мъ.

По полѷеле́и сѣда́ленъ, гла́съ и҃:

Подо́бенъ: Премꙋ́дрости:

Бл҃же́нна ѹ҆̀бо землѧ̀, крѡ́ви ва́шѧ воспрiе́мшаѧ, и҆злiѧ́нны ѿ непра́веднагѡ бра́та и҆ врага̀, пречꙋ́днаѧ и҆ предо́браѧ версто̀, и҆́стинѣ побѡ́рницы и҆ приста́нище небꙋ́рное сꙋ́щымъ въ бѣда́хъ, тѣ́мъ досто́йнѡ бл҃жи́ми є҆стѐ, рѡма́не сла́вне съ неsло́бивымъ давíдомъ. моли́те хрⷭ҇та̀ бг҃а согрѣше́нiємъ ѡ҆ставле́нiе дарова́ти, чтꙋ́щымъ любо́вiю ст҃ꙋ́ю па́мѧть ва́шꙋ.

Сла́ва, и҆́нъ сѣда́ленъ, гла́съ то́йже:

Къ бж҃е́ственнѣй красотѣ̀ пресвѣ́тлѡ взѧ́стесѧ бл҃года́тiю, зємны́ѧ концы̀ по́хоти попра́вше свы́ше стра́стiю, рѡма́не и҆ давíде, вселе́ннѣй свѣти̑ла. тѣ́мъ мо́лимсѧ ѿ тмы̀ грѣхо́вныѧ и҆ ѿ недꙋ̑гъ и҆зба́вити на́съ, мо́лимъ ва́съ: моли́те бг҃а ѡ҆ всѣ́хъ на́съ.

И҆ ны́нѣ, бг҃оро́диченъ:

Ѽ прест҃а́ѧ дв҃о, мт҃и хрⷭ҇то́ва, дꙋшѝ моеѧ̀ стра̑сти и҆сцѣлѝ, ꙗ҆̀же безꙿ ѹ҆ма̀ содѣ́ѧхъ, молю́сѧ, и҆ тишинꙋ̀ мѝ пода́ждь: а҆́зъ бо дꙋ́шꙋ ѡ҆скверни́хъ и҆ тѣ́ло, ѻ҆каѧ́нный, и҆ не вѣ́мъ,  что̀ сотворю̀ въ де́нь сꙋда̀, є҆гда̀ а҆́гг҃ли дꙋ́шꙋ мою̀ разлꙋча́тъ ѿ ѹ҆бо́гагѡ моегѡ̀ тѣлесѐ, тогда̀ предста́тельница мѝ бꙋ́ди, и҆збавлѧ́ющи мѧ̀ мꙋче́нiѧ, при́снѡ молѧ́щи сн҃а своего̀ согрѣше́нiємъ ѡ҆ставле́нiе дарова́ти, тебе́ бо и҆мѣ́ю наде́ждꙋ, ра́бъ тво́й.

Степє́нна, а҃-й а҆нтiфѡ́нъ д҃-гѡ гла́са. Прокíменъ, гла́съ д҃: Честна̀ предꙿ гдⷭ҇емъ сме́рть прпⷣбныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; Всѧ́кое дыха́нiе: Е҆ѵⷢ҇лiе ѿ лꙋкѝ, зача́ло р҃s.

По н҃-мъ ѱалмѣ̀ стiхи́ра, гла́съ s҃:

Дне́сь ѹ҆̀бо соше́дшесѧ, многосостоѧ́нiе цр҃ко́вное, пѣ́сньми хва́лѧще хвала́мъ досто́йнаго самоде́ржца влади́мiра, повинꙋ́вшасѧ багрѧни́цы црⷭ҇твiѧ хрⷭ҇то́ва и҆ лю́ди своѧ̑ просвѣти́вша бл҃гоче́стiемъ, ѿ негѡ́же многосвѣ̑тлаѧ два̀ свѣти̑ла произыдо́сте, бори́съ со глѣ́бомъ. и҆́хже не терпѧ̀, бг҃оме́рзскiй братоненави́стникъ ѻ҆рꙋ́жiемъ тѣ́хъ закала́етъ. но мл҃твами, бж҃е, твои́хъ ѹ҆гѡ́дникъ сп҃сѝ дꙋ́шы на́шѧ.

Канѡ́нъ мч҃никѡмъ, гла́съ и҃.

Пѣ́снь а҃. I҆рмо́съ:

Сокрꙋ́шившемꙋ бра̑ни мы́шцею свое́ю и҆ прове́дшемꙋ i҆и҃лѧ сквозѣ̀ чермно́е мо́ре, пои́мъ є҆мꙋ̀, ꙗ҆́кѡ и҆зба́вителю на́шемꙋ бг҃ꙋ: ꙗ҆́кѡ просла́висѧ.

Похва́лимъ, вѣ́рнiи, пресла́внꙋю и҆ чⷭ҇тнꙋ́ю дво́ицꙋ, прехва́льныхъ мч҃никъ рѡма́на и҆ давíда, и҆́миже хрⷭ҇то́съ просвѣтѝ всю̀ странꙋ̀ рꙋ́сскꙋю.

Дарова́вшемꙋ си̑мъ да́ръ бл҃года́ти и҆сцѣле́нiѧ, стра̑сти и҆ недꙋ́ги и҆сцѣлѧ́ти, влⷣцѣ хрⷭ҇тꙋ̀ воспои́мъ сп҃сꙋ и҆ и҆зба́вителю на́шемꙋ, ꙗ҆́кѡ просла́висѧ. 

Ꙗ҆́коже речѐ хрⷭ҇то́съ: вѣ́рꙋѧй въ мѧ̀, дѣла̀, ꙗ҆̀же а҆́зъ творю̀, и҆ то́й сотвори́тъ, и҆ бо́лша си́хъ. сiѧ̑ прiе́мша, ст҃íи мч҃ницы, болѧ́щыѧ и҆сцѣлѧ́ете и҆ дꙋ́хи бѣсѡ́вскiѧ ѿго́ните.

Бг҃оро́диченъ:

Чтⷭ҇нѣ́йшꙋю херꙋвȋмъ и҆ сла́внѣйшꙋю серафȋмъ, ро́ждшꙋю на землѝ бг҃а сло́ва, чⷭ҇тоты̀ хра́мъ дꙋше́вный, бцⷣꙋ мр҃íю вѣ́рнѡ восхва́лимъ.

Катава́сiа пра́здника.

Пѣ́снь г҃. I҆рмо́съ:

Ѹ҆тверди́сѧ се́рдце моѐ во гдⷭ҇ѣ, вознесе́сѧ ро́гъ мо́й въ бз҃ѣ мое́мъ, разшири́шасѧ на враги̑ моѧ̑ ѹ҆ста̀ моѧ̑, возвесели́хсѧ ѡ҆ сп҃се́нiи твое́мъ.

Чтⷭ҇ны́мъ пренесе́нiемъ тѣле́съ ва́шихъ, сла́внiи, просла́висѧ чтⷭ҇на́ѧ цр҃ковь, и҆мꙋ́щаѧ въ себѣ̀ бл҃года́ти сокро́вище неѡскꙋ́дное и҆ пречꙋ́дное.

Ст҃ы̑ѧ ра̑ки ва́ши чⷭ҇тны̑ѧ и҆мꙋ́щи въ себѣ̀ да́ры бл҃года̑тныѧ, пресла́внаѧ тѣлеса̀ ва̑ша, ст҃íи мч҃ницы бори́се и҆ глѣ́бе, врачѝ недꙋ̑жнымъ.

Свѣ́телъ вои́стинꙋ и҆ пречⷭ҇тенъ вышегра́дъ, превы́ше бо всѣ́хъ градѡ́въ превознесе́сѧ, и҆мы́й въ себѣ̀ чⷭ҇тнꙋ́ю цр҃ковь, въ ню́же пренесе́ни бы́ша би́сери многоцѣ́ннiи.

Бг҃оро́диченъ:

Ѹ҆твердѝ, дв҃о, помышле́нiе моѐ и҆ ѹ҆́мъ мо́й пла́вающiй ѹ҆тишѝ, ко́рмчiю бо родила̀ є҆сѝ и҆ ѡ҆чи́стника собла́знѡмъ на́шымъ.

Конда́къ и҆ i҆́косъ пра́здника.

И҆́нъ конда́къ ст҃ы́хъ, гла́съ г҃:

Прiиди́те, всѝ рꙋ́сстiи собо́ри, чꙋдотвѡ́рцꙋ и҆ мч҃никꙋ бори́са и҆ глѣ́ба восхва́лимъ, зако́ннѡ бо пострада́вше, побѣди́сте сопроти́внаго врага̀, тѣ́мъ ст҃ы́мъ застꙋпле́нiемъ кнѧ́зи рꙋ́сстiи  врагѝ побѣжда́ютъ, тѣ́мъ па́мѧть є҆́ю ве́селѡ и҆ любо́вiю похва́лимъ, вопiю́ще: за ны̀ моли́те ст҃ꙋ́ю трⷪ҇цꙋ, ѹ҆мири́ти мíръ и҆ сп҃стѝ дꙋ́шы на́шѧ.

И҆́нъ конда́къ ст҃ы́хъ, гла́съ д҃:

Ѿ гро́ба зна́мєнiѧ показа́сте во странѣ̀ рꙋ́сстѣй, ꙗ҆ви́сѧ дне́сь бл҃года́ть и҆сцѣле́нiѧ всѣ̑мъ, къ ва́мъ, страстоте́рпцы, притека́ющымъ съ вѣ́рою, бори́се сла́вный со глѣ́бомъ чꙋ́днымъ. крѣ́пцы вѣ́рою, добропобѣ́днiи мч҃ницы, за хрⷭ҇та̀ подꙿе́мше разли̑чныѧ мꙋ̑ки, и҆ на мнѡ́га лѣ̑та сокровє́ни бы́ша ва́ши ст҃íи мо́щи, ны́нѣ же ꙗ҆влѧ́етесѧ ѿ землѝ, возсiѧ́вше лꙋча́ми, ꙗ҆́кѡ бога́тство многоцѣ́нно, и҆ въ цр҃ковь бж҃iю чⷭ҇тнѡ носи́ми, а҆рхiерє́й бж҃iихъ дла́ньми. тѣ́мже вопiе́мъ ва́мъ: ра́дꙋйтесѧ, кнѧ́зи, рꙋ́сстiи застꙋ̑пницы.

Сѣда́ленъ ст҃ы́хъ, гла́съ и҃:

Хрⷭ҇тѡ́вы ѹ҆вѣ́дѣвше за́пѡвѣди бл҃гȋѧ, того̀ возлюби́вше, страстонѡ́сцы сла́внiи, ѡ҆ ѹ҆бiе́нiи тѣлесѐ неради́сте, дꙋ́шы же прекра̑сныѧ въ рꙋ́цѣ хрⷭ҇тꙋ̀ преда́сте: ѻ҆́въ, копiе́мъ пробода́емь, веселѧ́щесѧ, дрꙋгíй же, ꙗ҆́кѡ а҆́гнѧ, безꙿ ми́лости закала́емь, сегѡ̀ ра́ди прiѧ́ша да́ръ и҆сцѣле́нiѧ, мч҃ницы самобра́тнiи, моли́те хрⷭ҇та̀ бг҃а грѣхѡ́въ ѡ҆ставле́нiе дарова́ти чтꙋ́щымъ любо́вiю ст҃ꙋ́ю па́мѧть ва́шꙋ.

Сла́ва, и҆ ны́нѣ, пра́здника.

Пѣ́снь д҃. I҆рмо́съ:

Проро́къ а҆ввакꙋ́мъ ѹ҆́мныма ѻ҆чи́ма прови́дѣ, гдⷭ҇и, прише́ствiе твоѐ, тѣ́мъ и҆ вопiѧ́ше: ѿ ю҆́га прiи́детъ бг҃ъ. сла́ва си́лѣ твое́й, сла́ва снизхожде́нiю твоемꙋ̀.

Бра́тiе прекра́снiи, ра́дꙋйтесѧ, ꙗ҆́кѡ вѣнцы̀ жела́ємыѧ ѿ бг҃а прiе́мше и҆ сегѡ̀ ра́ди ѡ҆ста́вльше всю̀ сла́вꙋ тлѣ́ющꙋю, да хрⷭ҇та̀ прiѡбрѧ́щете є҆ди́наго, би́сера безцѣ́ннаго. 

Хрⷭ҇тѡ́вы ѹ҆вѣ́дѣвше за́пѡвѣди бж҃е́ствєнныѧ и҆ томꙋ̀ послѣ́дꙋюще, воста́нетъ бо, речѐ, бра́тъ на бра́та, сегѡ̀ ра́ди прiѧ́сте нꙋ́жднꙋю сме́рть, ꙗ҆́кѡ а҆́гнцы закала́еми.

Прободе́нномꙋ на крестѣ̀ копiе́мъ тебѐ ра́ди послѣ́дꙋѧ стопа́мъ, а҆́гнцꙋ бж҃iю, сла́вный страда́льче, ѹ҆бíйцамъ не проти́вльсѧ, бори́се чꙋ́дный, во́ине до́блiй.

Бг҃оро́диченъ:

Ра́дꙋйсѧ, дꙋше́внаѧ цр҃ковь и҆ рꙋно̀ пречⷭ҇тое бг҃оро́сное, воды̀ живы́ѧ и҆сто́чниче неистека́ющiй, влⷣчце, запечатле́нный дв҃ствомъ, рабы̑ своѧ̑ сохранѝ ѿ всѣ́хъ sѡ́лъ.

Пѣ́снь є҃. I҆рмо́съ:

Гдⷭ҇и бж҃е на́шъ, ми́ръ да́ждь на́мъ, гдⷭ҇и бж҃е на́шъ, стѧжи́ ны, гдⷭ҇и, ра́звѣ тебѐ и҆но́гѡ не вѣ́мы, и҆́мѧ твоѐ и҆менꙋ́емъ.

Ꙗ҆́кѡ а҆́гнецъ безsло́бивъ, не ретꙋ́ѧ же, ни вопiѧ̀, сн҃ъ бж҃iй веде́сѧ на сме́рть. вы́ же, семꙋ̀ послѣ́дꙋюще, не ѿ врага̀, но ѿ сро́дника ѹ҆бiе́ни бы́сте.

Во́зрастомъ и҆ ю҆́ностiю ѡ҆ любвѝ преле́стнѣй небрего́сте, ст҃íи, хрⷭ҇тѡ́вы за́пѡвѣди и҆сполнѧ́юще, вѣ́чнꙋю жи́знь прiѡбрѣто́сте.

Вторы́й солꙋ́нь ра́дꙋетсѧ, въ странѣ̀ рꙋ́сстѣй вышегра́дъ сла́вный, и҆мѣ́ѧ въ себѣ̀ бл҃года́ть сла́внꙋ пренесе́нiемъ тѣле́съ ва́шихъ.

Бг҃оро́диченъ:

Ѹ҆врачꙋ́й, пречⷭ҇таѧ влⷣчце, дꙋ́шꙋ мою̀, мѡлвы̀ же и҆ напа̑сти бѣсѡ́вскiѧ прогонѧ́ющи, врача́ бо страсте́мъ родила̀ є҆сѝ и҆ творца̀ всѣ́хъ. 

Пѣ́снь s҃. I҆рмо́съ:

Ꙗ҆́кѡ во́ды мѡрскíѧ, чл҃вѣколю́бче, волна́ми жите́йскими ѡ҆бꙋрева́юсѧ. тѣ́мже, ꙗ҆́кѡ i҆ѡ́на, та́кѡ вопiю́ ти: возведѝ ѿ тлѝ живо́тъ мо́й, благоꙋтро́бне гдⷭ҇и.

Всѧ́кѡ мѣ́сто ѡ҆ст҃и́сѧ и҆ и҆́же въ недꙋ́зѣхъ и҆сцѣлева́ютсѧ посѣще́нiемъ ва́шимъ, врачѝ пресла́внiи, слѣпíи прозира́ютъ, хромíи хо́дѧтъ, слꙋ́цыи простира́ютсѧ.

Во всю̀ зе́млю и҆зыдо́ша вѣща̑нiѧ а҆пⷭ҇льскаѧ, ва́шими же чꙋде́съ и҆сцѣлє́нiи вселе́ннаѧ и҆спо́лнисѧ, вѣ̑рнымъ бо и҆сточа́ете здра́вiе ѻ҆би́льнѡ, сла́внiи.

Сло́во твоѐ и҆спо́лнисѧ, чл҃вѣколю́бче, є҆́же речѐ ѹ҆ченикѡ́мъ свои̑мъ, гра́дъ бо не ѹ҆кры́етсѧ, верхꙋ̀ горы̀ стоѧ̀. и҆ се́ бо вышегра́дъ просвѣща́етъ всю̀ зе́млю рꙋ́сскꙋю ꙗ҆вле́нiемъ ст҃ы́хъ твои́хъ, гдⷭ҇и.

Бг҃оро́диченъ:

Всепѣ́таѧ дв҃о, свѣ́тлый ѻ҆́блаче, проженѝ мра́къ дꙋшѝ моеѧ̀, ꙗ҆́кѡ со́лнце пра́ведное ро́ждшаѧ, и҆ наста́ви мѧ̀ на стезю̀ живо́тнꙋю мольба́ми свои́ми, пренепоро́чнаѧ.

Конда́къ, гла́съ д҃.

Подо́бенъ: Ꙗ҆ви́лсѧ є҆сѝ дне́сь:

Ꙗ҆ви́сѧ дне́сь въ странѣ̀ рꙋ́сстѣй блгⷣть и҆сцѣле́нiѧ всѣ̑мъ, къ ва́мъ, бл҃же́ннiи, приходѧ́щымъ и҆ вопiю́щымъ: ра́дꙋйтесѧ, застꙋ̑пницы те́плiи.

I҆́косъ:

Новоѧвле́нныхъ мꙋ́чєникъ пресла́внаѧ па́мѧть дне́сь рꙋ́сстѣй землѝ свѣ́тлѡ возсiѧ̀, свѣ̑тлы бо ꙗ҆ви́стесѧ sвѣ́зды ѿ бг҃а, чꙋдесы̀ ѡ҆блиста́юще, и҆́хже въ па́мѧть гдⷭ҇ь всѣ̑мъ вѣ̑рнымъ подае́тъ и҆сцѣле́нiе и҆ въ темни́цѣ  и҆збавле́нiе. тѣ́мже и҆ мы̀, немощнíи, прiиди́те, воспои́мъ сiѧ̑, да воспрiи́мемъ здра́вiе, просвѣща́ете бо слѣпы̑ѧ и҆ недꙋ̑жныѧ и҆сцѣлѧ́ете, застꙋ̑пницы те́плiи.

Пѣ́снь з҃. I҆рмо́съ:

Халде́йскаѧ пе́щь, ѻ҆гне́мъ распала́емаѧ, ѡ҆роша́шесѧ дх҃омъ, бж҃iимъ предстоѧ́нiемъ, ѻ҆́троцы поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ.

Вра̑жiѧ и҆счеза́ютъ полцы̀, и҆ пога̑нскаѧ тѣлеса̀ постла́на быва́ютъ подꙿ но́ги во́инѡвъ на́шихъ, призыва́ющихъ и҆мена̀ ст҃ы̑ѧ ва̑ша, мч҃ницы хрⷭ҇тѡ́ви.

Пресла́внѡ просла́висѧ всѧ́ко мѣ́сто и҆ страна̀, въ ни́хже созда́ни бы́ша чⷭ҇тны̑ѧ цр҃кви всѣ́ми вѣ́рными ѡ҆ и҆́мени ва́шемъ, сла́внiи хрⷭ҇тѡ́ви мч҃ницы.

Кто̀ не диви́тсѧ зе́мленъ ва́шемꙋ цѣломꙋ́дрiю, ца́ри и҆ кнѧ́зи, сꙋдiи̑ же и҆ всѝ вѣ́рнiи, ва̑ша чꙋдеса̀ пресла̑внаѧ ви́дѧще, неисцѣ̑льныѧ бо стра̑сти и҆сцѣлѧ́ете вопiю́щымъ: бл҃гослове́нъ бг҃ъ ѻ҆тє́цъ на́шихъ.

Бг҃оро́диченъ:

Пречⷭ҇таѧ влⷣчце, влⷣкꙋ всѣ́хъ ро́ждшаѧ, влⷣчества мѧ̀ sла́гѡ свободи́въ, наста́ви на пꙋ́ть живо́тный, бл҃гослове́ннаѧ бцⷣе прера́дованнаѧ.

Пѣ́снь и҃. I҆рмо́съ:

Покрыва́ѧй вода́ми превы́спрєннѧѧ своѧ̑, полага́ѧй мо́рю предѣ́лъ песо́къ и҆ содержа́й всѧ̑, тѧ̀ пое́тъ со́лнце, тѧ̀ сла́витъ лꙋна̀, тебѣ̀ прино́ситъ пѣ́снь всѧ̀ тва́рь, ꙗ҆́кѡ содѣ́телю всѣ́хъ во вѣ́ки.

Помо́щники въ ско́рбехъ, и҆ въ напа́стехъ, и҆ бѣда́хъ, и҆ въ темни́цѣ и҆збавле́нiе, и҆ на бра́ни застꙋпле́нiе  ва́шимъ посѣще́нiемъ ѿ бг҃а прiе́млемъ, призыва́юще ва́съ, хра́брiи, бра́тiе прекра́снiи.

И҆сцѣлѧ́ете стра̑сти, и҆ бѣ́сы прого́ните, и҆ напа̑сти разорѧ́ете всѣ́мъ, сла́вѧщымъ пресла́внѡ ст҃о́е пренесе́нiе тѣле́съ ва́шихъ, всехва́льнiи мч҃ницы хрⷭ҇тѡ́ви, застꙋ̑пницы гра́дꙋ на́шемꙋ.

Ѽ бл҃же́ннаѧ, ст҃а́ѧ вои́стинꙋ дво́ице преди́внаѧ, вы̀ кнѧ́зи кнѧзє́мъ, хра́бри же хрⷭ҇тѡ́ви мч҃ницы, ѡ҆ на́съ те́плiи моли́твєнницы, вы́ бо ѡ҆брѣта́етесѧ вско́рѣ, ѿ бѣ́дъ и҆збавлѧ́юще.

Бг҃оро́диченъ:

Ѡ҆мраче́нiе дꙋшѝ моеѧ̀ проженѝ, всечⷭ҇таѧ дв҃о, неразꙋ́мiѧ се́рдце моѐ просвѣтѝ и҆ ѹ҆́мъ мо́й ѡ҆зарѝ, ро́ждшаѧ вели́каго совѣ́та а҆́гг҃ла, i҆и҃са чл҃вѣколю́бца, бг҃а же и҆ чл҃вѣ́ка, во ѻ҆бое́мъ соверше́на.

Пѣ́снь ѳ҃. I҆рмо́съ:

Бл҃гослове́нъ гдⷭ҇ь, бг҃ъ i҆и҃левъ, воздви́гнꙋвый ро́гъ сп҃се́нiѧ на́мъ въ домꙋ̀ дв҃довѣ, ѻ҆́трока своего̀, въ ни́хже посѣтѝ на́съ восто́къ съ высоты̀ и҆ напра́вилъ ны̀ є҆́сть на пꙋ́ть ми́ра.

Бл҃гослове́нъ гдⷭ҇ь бг҃ъ всѣ́хъ, странꙋ́ же и҆ всѧ̑ лю́ди защища́ѧ, чтꙋ́щихъ ва́ши ра́ки, сла́внiи, въ чⷭ҇тнѣй цр҃кви, въ ню́же принесе́ни бы́сте ст҃а́ѧ тѣлеса̀ ва̑ша сла̑внаѧ, рѡма́не и҆ давíде.

Бж҃е́ственною ре́вностiю распала́еми, ѡ҆ че́сти земнѣ́й и҆ вла́сти небрего́сте, хрⷭ҇тѡ́вы за́пѡвѣди соблюда́юще бж҃е́ствєнныѧ, те́мнаго кнѧ́зѧ попра́ли є҆стѐ, ст҃íи.

Бл҃гослове́нъ гдⷭ҇ь бг҃ъ i҆и҃левъ, вѣнча́вый дво́ицꙋ пречⷭ҇тнꙋ́ю, въ странѣ̀ рꙋ́сстѣй ѹ҆го́дникѡвъ свои́хъ, и҆́миже посѣтѝ  на́съ, свѣтода́вче, свы́ше, ѹ҆моле́нъ быва́ѧ си́ми ѡ҆ на́съ, сп҃се на́шъ.

Бг҃оро́диченъ:

Бл҃гослове́нъ, гпⷭ҇жѐ, пло́дъ твоегѡ̀ чре́ва, призва́вый на́съ и҆зꙿ тмы̀ и҆ сѣ́ни смє́ртныѧ и҆ ѡ҆свѧти́вый себѣ̀ лю́ди и҆збра́нны. сего̀ молѝ, пречⷭ҇таѧ влⷣчце, рабѡ́мъ свои̑мъ побѣ̑ды дарова́ти на врагѝ проти̑вныѧ.

Свѣти́ленъ. Подо́бенъ: Не́бо sвѣзда́ми:

Прiиди́те, пристꙋпи́те, вѣ́рнiи, въ бж҃е́ственнꙋю цр҃ковь пресла́вныхъ мч҃никъ рѡма́на и҆ давíда, и҆̀же ѡ҆ста́виша сла́вꙋ вре́меннꙋю и҆ возлюби́ша сла́вꙋ безконе́чнꙋю и҆ въ не́й ликꙋ́ютъ съ нб҃е́сными чи́нми. моли́те ѡ҆ на́съ, чтⷭ҇нꙋ́ю ва́шꙋ па́мѧть пра́зднꙋющихъ.

Сла́ва, и҆ ны́нѣ, пра́здника.

На хвали́техъ стiхи̑ры, гла́съ а҃. Подо́бенъ: Нб҃е́сныхъ чинѡ́въ:

Свѣтоза́рнаѧ, и҆ ст҃а́ѧ, и҆ бл҃гоѡбра́знаѧ мч҃никѡвъ бори́са и҆ глѣ́ба всепра́зднественнаѧ возсiѧ̀ па́мѧть, и҆́же, всю̀ зе́млю просвѣща́юще и҆ i҆́дѡльскiй мра́къ ѿгонѧ́юще, цѣльба́мъ бл҃года́ть и҆сточа́ютъ.

Чⷭ҇тны́ми ка́плѧми крове́й ва́шихъ ѡ҆багри́сте ри̑зы ва́шѧ, бл҃же́ннiи рѡма́не и҆ давíде, тѣ́мъ вѣ́рою па́мѧть ва́шꙋ пра́зднꙋюще, моли́тесѧ, мо́лимъ ва́съ, ѹ҆мири́ти мíръ и҆ сп҃стѝ дꙋ́шы на́шѧ.

Ꙗ҆́кѡ є҆ди́нъ свѣ́тъ во двою̀ тѣлесѝ, мíръ просвѣща́ете чꙋде́сными блиста́нiи, страстоте́рпцы гдⷭ҇ни, мра́къ  невѣ́денiѧ ѿгонѧ́юще, тѣ́мъ воспѣва́емъ ра́достнѡ, похвалѧ́юще ва́шꙋ па́мѧть.

Сла́ва, гла́съ s҃.

И҆̀же на землѝ а҆́гг҃лы и҆ на нб҃сѝ чл҃вѣ́ки бж҃iи, ст҃ы́хъ мч҃никъ почти́мъ, кро́вiю бо ва́шею всю̀ зе́млю рѡссíйскꙋю ѡ҆свѧти́сте и҆ ѿ вселе́нныѧ просла́вистесѧ, сегѡ̀ ра́ди и҆ мы̀, грѣ́шнiи, къ ва́мъ прибѣга́емъ, и҆сцѣле́нiѧ да́ры прiе́млюще, ѹ҆гѡ́дницы ст҃íи рѡма́не и҆ давíде, скорбѧ́щыѧ ѹ҆тѣша́ете, печа̑льныѧ застꙋпа́ете, моли́тесѧ ѡ҆ дꙋша́хъ на́шихъ.

И҆ ны́нѣ, пра́здника.

Славосло́вiе вели́кое. И҆ ѿпꙋ́стъ.

На лiтꙋргíи. Бл҃жє́нны ѿ канѡ́на, пѣ̑сни г҃-ѧ и҆ s҃-ѧ. Прокíменъ, гла́съ д҃: Ст҃ы̑мъ, и҆̀же сꙋ́ть на землѝ є҆гѡ̀, ѹ҆дивѝ гдⷭ҇ь всѧ̀ хотѣ̑нiѧ своѧ̑ въ ни́хъ. Стíхъ: Предзрѣ́хъ гдⷭ҇а предо мно́ю вы́нꙋ, ꙗ҆́кѡ ѡ҆деснꙋ́ю менѐ є҆́сть, да не подви́жꙋсѧ. А҆пⷭ҇толъ къ ри́млѧнѡмъ, зача́ло ч҃ѳ. А҆ллилꙋ́iа, гла́съ д҃: Воззва́ша пра́веднiи, и҆ гдⷭ҇ь ѹ҆слы́ша и҆̀хъ, и҆ ѿ всѣ́хъ скорбе́й и҆́хъ и҆зба́ви и҆̀хъ. Стíхъ: Мнѡ́ги скѡ́рби пра́вєднымъ, и҆ ѿ всѣ́хъ и҆́хъ и҆зба́витъ ѧ҆̀ гдⷭ҇ь. Е҆ѵⷢ҇лiе ѿ i҆ѡа́нна, зача́ло н҃в. Прича́стенъ: Ра́дꙋйтесѧ, пра́веднiи, ѡ҆ гдⷭ҇ѣ:

Моли́тва.

Ѽ дво́ице сщ҃е́ннаѧ, бра́тiѧ прекра̑снаѧ, до́блiи страстоте́рпцы бори́се и҆ глѣ́бе, ѿ ю҆́ности хрⷭ҇тꙋ̀ вѣ́рою, чⷭ҇тото́ю и҆ любо́вiю послꙋжи́вшiи, и҆ кровьмѝ свои́ми, ꙗ҆́кѡ багрѧни́цею, ѹ҆краси́вшiисѧ, и҆ ны́нѣ со хрⷭ҇то́мъ ца́рствꙋющiи. Не забꙋ́дите и҆ на́съ, сꙋ́щихъ на землѝ, но, ꙗ҆́кѡ те́плiи застꙋ̑пницы, ва́шимъ си́льнымъ хода́тайствомъ предꙿ хрⷭ҇то́мъ бг҃омъ сохрани́те ю҆́ныхъ во ст҃ѣ́й вѣ́рѣ и҆ чⷭ҇тотѣ̀  неврежде́нными ѿ всѧ́кагѡ прило́га невѣ́рiѧ и҆ нечⷭ҇тоты̀, ѡ҆гради́те всѣ́хъ на́съ ѿ всѧ̑кiѧ ско́рби, ѡ҆sлобле́нiй и҆ напра́сныѧ сме́рти, ѹ҆кроти́те всѧ́кꙋю враждꙋ̀ и҆ sло́бꙋ, дѣ́йствомъ дiа́вола воздвига́емꙋю ѡ҆ бли́жнихъ и҆ чꙋжди́хъ. мо́лимъ ва́съ, хрⷭ҇толюби́вiи страстоте́рпцы, и҆спроси́те ѹ҆ великодарови́тагѡ влⷣки всѣ̑мъ на́мъ ѡ҆ставле́нiе прегрѣше́нiй на́шихъ, є҆диномы́слiе и҆ здра́вiе, и҆збавле́нiе ѿ наше́ствiѧ и҆ноплеме́нныхъ, междоꙋсо́бныѧ бра́ни, ꙗ҆́звы и҆ гла́да. Снабдѣва́йте свои́мъ застꙋпле́нiемъ странꙋ̀ на́шꙋ и҆ всѣ́хъ, чтꙋ́щихъ ст҃ꙋ́ю па́мѧть ва́шꙋ, во вѣ́ки вѣкѡ́въ. а҆ми́нь.


