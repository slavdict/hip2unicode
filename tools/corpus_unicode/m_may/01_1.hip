        OCR:

        Библиотека святоотеческой литературы

        http://orthlib.ru



МИНÍА МѢ́СѦЦЪ МА́IЙ

КÍЕВЪ. Въ тѷпогра́фiи кiево-пече́рской ла́ѵры.

#аѿч҃г го́да



Во сла́вꙋ ст҃ы́ѧ, є҆диносꙋ́щныѧ, животворѧ́щiѧ и҆ нераздѣли́мыѧ трⷪ҇цы, ѻ҆ц҃а̀, и҆ сн҃а, и҆ ст҃а́гѡ дх҃а: бл҃гослове́нiемъ ст҃ѣ́йшагѡ патрiа́рха моско́вскагѡ и҆ всеѧ̀ рꙋсѝ а҆леѯíѧ моско́вскагѡ срѣ́тенскагѡ монастырѧ̀ свѧще́нно-а҆рхiмандрíта напеча́тасѧ кни́га сiѧ̀, минíа мѣ́сѧцъ ма́iй во гра́дѣ москвѣ̀, въ лѣ́то ѿ ржⷭ҇тва̀ по пло́ти бг҃а сло́ва #ацч҃s

Московский Сретенский монастырь, издательство <((>Правило веры<))>, 1996





МѢ́СѦЦЪ МА́IЙ,

и҆мѣ́ѧй дне́й л҃а.

Въ а҃-й де́нь:

Ст҃а́гѡ прⷪ҇ро́ка i҆еремíи:

И҆ преставле́нiе прпⷣбнагѡ ѻ҆ц҃а̀ на́шегѡ пафнꙋ́тiѧ бо́ровскагѡ.

Слꙋ́жба є҆гѡ̀ пи́сана по се́й слꙋ́жбѣ.

Стiхи̑ры прⷪ҇ро́ка, гла́съ и҃. Подо́бенъ: Гдⷭ҇и, а҆́ще и҆ на сꙋди́щи:

Гдⷭ҇и, * ты̀ пре́жде созда́тисѧ, * проразꙋмѣ́лъ є҆сѝ i҆еремíю сла́внаго: * и҆ пре́жде рожде́нiѧ и҆зъ ложе́снъ, * прⷪ҇ро́ка ѡ҆свѧти́лъ є҆сѝ, * ꙗ҆́кѡ провѣ́дый вои́стиннꙋ ра́зꙋма свобо́дное: * є҆гѡ́же моли́твами, * ꙗ҆́кѡ ми́лостивъ, * спасѝ дꙋ́шы на́шѧ.

Гдⷭ҇и, * а҆́ще и҆ въ ка́лъ вве́рженъ бы́сть * i҆еремíа ст҃ы́й, * но кра́сное благово́нiе ѹ҆́мнѡ воспрiима́ше, * въ ра́йскихъ се́лѣхъ ꙗ҆́коже водворѧ́ѧсѧ: * є҆гѡ́же моли́твами, * ꙗ҆́кѡ бл҃годѣ́тель, * всѣ́хъ на́съ сохранѝ.

Гдⷭ҇и, * твои́ми пресвѣ́тлыми зарѧ́ми * прⷪ҇ро́къ сiѧ́ѧ, * и҆ сꙋпроти́вными зрѧ́шесѧ * блаже́нъ и҆ че́стенъ: * добродѣ́телей бо ꙗ҆́вѣ стыди́тсѧ и҆ сꙋпоста̑тъ, * и҆ бꙋ̑дꙋщаѧ ꙗ҆́кѡ настоѧ̑щаѧ * восхождє́нiѧ предꙿꙋвѣ́дѣ.

Сла́ва, и҆ ны́нѣ, пра́здника, и҆лѝ бг҃оро́диченъ, гла́съ и҆ подо́бенъ то́йже:

Ви́ждь моегѡ̀ * сокрꙋше́ннагѡ се́рдца воздыха́нiе, бг҃оневѣ́сто, * прiимѝ, дв҃о марíе чⷭ҇таѧ, * рꙋ́къ мои́хъ воздѣѧ́нiе, * ꙗ҆́кѡ чл҃вѣколюби́ва, * и҆ не ѿри́ни, всенепоро́чнаѧ: * да пою̀ и҆ велича́ю тѧ̀, * возвели́чившꙋю ро́дъ на́шъ. 

Крⷭ҇тобг҃оро́диченъ. подо́бенъ то́йже:

Безнача́льное сло́во ѻ҆́ч҃ее, * и҆ сн҃е мо́й, * и҆ дх҃ꙋ сопресто́льное, * ка́кѡ твоѝ пречⷭ҇тыѧ дла̑ни * на дре́вѣ просте́рлъ є҆сѝ; что̀ толи́каѧ твоѧ̀ ны́нѣ нищета̀, пребл҃гíй; * предстоѧ́щи твоемꙋ̀ крⷭ҇тꙋ̀, * вопiѧ́ше пренепоро́чнаѧ.

Тропа́рь, гла́съ в҃:

Прⷪ҇ро́ка твоегѡ̀ i҆еремíи па́мѧть, гдⷭ҇и, пра́зднꙋюще, тѣ́мъ тѧ̀ мо́лимъ, спасѝ дꙋ́шы на́шѧ.

Канѡ́нъ, гла́съ и҃. Пѣ́снь а҃. I҆рмо́съ:

Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ sла̀ и҆збѣжа́въ, i҆и҃льтѧнинъ вопiѧ́ше: и҆зба́вителю и҆ бг҃ꙋ на́шемꙋ пои́мъ.

Пре́жде твоегѡ̀ созда́нiѧ проꙋвѣ́дѣннѡ, и҆зъ ма́тернѧ чре́ва ѡ҆свѧти́лсѧ є҆сѝ, и҆ ꙗ҆зы́кѡмъ прⷪ҇ро́къ пома́залсѧ є҆сѝ, взыва́ѧ: и҆зба́вителю и҆ бг҃ꙋ на́шемꙋ пои́мъ.

Всѣ́хъ ра́зꙋмъ пре́жде прiе́мый, твоеѧ̀ мы́сли движє́нiѧ прозрѧ̀, ѽ i҆еремíе бг҃оѧвле́нне, наста́вника тѧ̀ лю́демъ поставлѧ́етъ.

Твоеѧ̀ мы́сли зри́тельное, мꙋ́дре, ѡ҆чи́стивъ ѿ скве́рнъ плотски́хъ, и҆́стины свидѣ́тель показа́лсѧ є҆сѝ, творцꙋ̀ твоемꙋ̀ превозлю́бленъ.

Бг҃оро́диченъ:

Всели́вшеесѧ въ тѧ̀ сло́во ѻ҆́ч҃ее, на землѝ, дв҃о бцⷣе, па́че є҆стества̀ пло́тiю ро́ждши, ꙗ҆ви́ласѧ є҆сѝ тва́рей всѣ́хъ влⷣчца.

Пѣ́снь г҃. I҆рмо́съ:

Ты̀ є҆сѝ ѹ҆твержде́нiе притека́ющихъ къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.

Ты̀ ѡ҆свѧти́въ прⷪ҇ро́ка твоегѡ̀, влⷣко, пе́рвѣе рождества̀, блꙋдѧ́щымъ наста́вника посла́лъ є҆сѝ.

Бл҃года́ть дх҃а, все́льшаѧсѧ во ѹ҆стнѣ̀ твоѝ, ꙗ҆́коже пресвѣ́тло свѣти́ло, сꙋ́щымъ во тмѣ̀ возсiѧ̀. 

Мѵ́ра благово́нiѧ твоегѡ̀ не терпѧ́щи, собо́ръ тѧ̀ i҆и҃левъ скве́рный въ ро́вѣ затворѝ.

Бг҃оро́диченъ:

Тобо́ю, пречⷭ҇таѧ, пресꙋ́щественный, безнача́льный сн҃ъ бж҃iй спожи́ти человѣ́кѡмъ благоизво́ли.

Сѣда́ленъ, гла́съ и҃. Подо́бенъ: Воскр҃се ѿ гро́ба:

Приложѝ тебѣ̀ ѹ҆́хо бг҃ъ, ѹ҆слы́шавати словеса̀ є҆гѡ̀, бг҃огла́сный прⷪ҇ро́че. тѣ́мже ꙗ҆́кѡ настоѧ̑щаѧ не сꙋ̑щаѧ всѣ̑мъ ѹ҆ѧсни́лъ є҆сѝ: рыда́ньми же ѡ҆ лю́дехъ твои́хъ, ѹ҆да́льшихсѧ ѿ гдⷭ҇а, пла́калъ є҆сѝ. и҆ ны́нѣ сы́й на небесѣ́хъ, мо́лишисѧ спасти́сѧ на́мъ.

Сла́ва, и҆ ны́нѣ, пра́здника, и҆лѝ бг҃оро́диченъ:

Въ пꙋчи́нꙋ лю́тагѡ впадо́хъ ѹ҆ны́нiѧ, ѿ мно́жества лꙋка́выхъ и҆ нечи́стыхъ мои́хъ дѣ́лъ прiидо́хъ въ недоꙋмѣ́нiе, и҆ ѿча́ѧнiемъ ны́нѣ ѡ҆держи́мь є҆́смь. влⷣчце бцⷣе, сама́ мѧ спасѝ бл҃гоꙋтро́бiемъ твои́мъ: грѣ́шныхъ бо ты̀ є҆сѝ по́мощь и҆ ѡ҆чище́нiе спаси́тельное.

Крⷭ҇тобг҃оро́диченъ:

Нескве́рнаѧ а҆́гница а҆́гнца и҆ па́стырѧ ви́сѧща на крⷭ҇тѣ̀ зрѧ́щи, вопiѧ́ше: ча́до моѐ, что̀ стра́нное ѹ҆́бѡ и҆ ненаде́жное сiѐ зрѣ́нiе; ка́кѡ жи́знь всѣ́хъ сме́ртiю ѡ҆сꙋжда́етсѧ, земны̑мъ подо́бнѣ; но воскреснѝ тридне́внѡ и҆зъ ме́ртвыхъ, сло́ве, ꙗ҆́коже ре́клъ є҆сѝ, да ра́дꙋющисѧ сла́влю тѧ̀.

Пѣ́снь д҃. I҆рмо́съ:

Ѹ҆слы́шахъ, гдⷭ҇и, смотре́нiѧ твоегѡ̀ та́инство разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀.

Пресвѣ́тлое сiѧ́нiе прест҃а́гѡ и҆ бжⷭ҇твеннагѡ дх҃а се́рдце твоѐ ѡ҆блиста́вшее, сꙋ́щымъ во тмѣ̀ просвѣще́нiе содѣ́ла.

Прⷪ҇ро́кѡвъ спострада́тельнѣе всѣ́хъ бы́въ, всеблаже́нне бг҃опрiѧ́тне, ми́лости мѧ̀ сподо́би, ѿча́ѧннаго мно́гими прегрѣше́ньми.

Ꙗ҆́кѡ хода́тай бы́въ ꙗ҆вле́ннымъ и҆ бжⷭ҇твеннымъ  сiѧ́нiемъ, хода́тайствомъ твои́мъ ѹ҆мирѝ многомѧте́жнагѡ моегѡ̀ житiѧ̀ бꙋ́рю.

Бг҃оро́диченъ:

Бг҃а, є҆го́же родила̀ є҆сѝ, пречⷭ҇таѧ дв҃о, сего̀ молѝ, моли́твами твои́ми дарова́ти согрѣше́нiй проще́нiе.

Пѣ́снь є҃. I҆рмо́съ:

Просвѣтѝ на́съ повелѣ̑нiи твои́ми, гдⷭ҇и, и҆ мы́шцею твое́ю высо́кою тво́й ми́ръ пода́ждь на́мъ, чл҃вѣколю́бче.

Ꙗ҆́коже мо́лнiю, прⷪ҇ро́ка твоего̀ посла́лъ є҆сѝ, i҆еремíю ѡ҆свѧще́ннаго, сꙋ́щымъ во тмѣ̀ свѣ́та тѧ̀, хрⷭ҇тѐ, возвѣща́юща.

Стрѣлꙋ̀ и҆збра́ннꙋ, въ тꙋ́лѣ тѧ̀ сокрове́ннꙋ, i҆еремíе, проразꙋмѣ́нiемъ свои́мъ, тво́й влⷣка, въ ни́хже подоба́ше вре́менѣхъ показа̀.

Ѹ҆́ши чи́стѣ ѹ҆́мнiи и҆мѣ́ѧ, сла́вне, бесѣ́дꙋющꙋ тебѣ̀ дх҃ꙋ сподо́билсѧ є҆сѝ, прⷪ҇ро́че, послꙋ́шати.

Бг҃оро́диченъ:

Ве́лiе и҆ стра́шное дв҃ы та́инство: и҆́бо ꙗ҆́вльшагосѧ на землѝ є҆́ю бг҃а человѣ́кѡмъ, милосе́рдiѧ ра́ди, мт҃рски воспита̀.

Пѣ́снь s҃. I҆рмо́съ:

Бе́здна грѣхѡ́въ и҆ прегрѣше́нiй бꙋ́рѧ мѧ̀ смꙋща́етъ, и҆ во глꙋбинꙋ̀ нꙋ́жднагѡ рѣ́етъ мѧ̀ ѿча́ѧнiѧ: но твою̀ крѣ́пкꙋю рꙋ́кꙋ мнѣ̀ прострѝ, ꙗ҆́кѡ петро́ви, ѽ ѹ҆пра́вителю, и҆ спасѝ.

Привле́клъ є҆сѝ просвѣще́нiе, и҆ благода́ть бога́тнѡ, бг҃оно́се, дꙋхо́внѡ ѹ҆ста̀ дꙋшє́вныѧ разшири́въ, и҆ и҆спо́лньсѧ, ѻ҆́бщно всѣ̑мъ по́далъ є҆сѝ, ѽ прⷪ҇ро́че, хотѧ́щымъ сiѧ́нiе.

Мо́ре мiрско́е, возвыша́емое напа́стей треволне́нiемъ, ѹ҆зрѣ́въ, послѣ̑днѧѧ дворы̀ возжела́лъ є҆сѝ, и҆ и҆сто́чникъ рѣко́ю точа́щъ сле́зы, люде́й твои́хъ sлобы́тства го́рцѣ рыда́ти.

Сме́рть и҆зба́вителѧ предска́зовалъ є҆сѝ та́йнѡ,  бг҃огла́се, ꙗ҆́коже бо а҆́гнѧ, на дре́во хрⷭ҇та̀ воздвиго́ша, живота̀ нача́льника, собо́ръ беззако́нный i҆ꙋде́йскiй, бл҃годѣ́телѧ всеѧ̀ тва́ри.

Бг҃оро́диченъ:

Сло́во, є҆́же ѿ ѻ҆ц҃а̀ пре́жде вѣ̑къ ро́ждшеесѧ безпло́тнѡ, и҆зъ тебє̀, чⷭ҇таѧ, въ лѣ́то пло́тски ражда́етсѧ: и҆ въ сѣ́ни тогѡ̀ всѝ поживе́мъ, ꙗ҆́коже дре́вле i҆еремíа проречѐ.

Конда́къ, гла́съ г҃. Подо́бенъ: Дв҃а дне́сь:

Ѡ҆чи́стивъ дх҃омъ, вели́кiй прⷪ҇ро́че и҆ мꙋ́чениче, твоѐ свѣтоза́рное се́рдце, сла́вне i҆еремíе, прⷪ҇ро́чествiѧ да́ръ свы́ше прiѧ́лъ є҆сѝ, и҆ возопи́лъ є҆сѝ велегла́снѡ во страна́хъ: сѐ бг҃ъ на́шъ, и҆ не приложи́тсѧ и҆́нъ къ немꙋ̀, и҆́же вопло́щсѧ на землѝ ꙗ҆ви́лсѧ є҆́сть.

Пѣ́снь з҃. I҆рмо́съ:

Ѻ҆́троцы є҆вре́йстiи въ пещѝ попра́ша пла́мень дерзнове́ннѡ, и҆ на ро́сꙋ ѻ҆́гнь преложи́ша, вопiю́ще: бл҃гослове́нъ є҆сѝ, гдⷭ҇и бж҃е, во вѣ́ки.

Ты̀ ны́нѣ не ктомꙋ̀ въ наде́ждахъ, но ве́щiю, прⷪ҇ро́че, проречє́ннаѧ и҆сполнѧ́єма твоѧ̑ зрѧ̀, взыва́еши: бл҃гослове́нъ є҆сѝ, гдⷭ҇и бж҃е, во вѣ́ки.

Ѻ҆рга́нъ бжⷭ҇твенный ꙗ҆ви́сѧ, ѹ҆дарѧ́емь рꙋко́ю ѹ҆тѣ́шителевою, нбⷭ҇ныѧ гла́сы вѣща́ѧ, и҆ поѧ̀: бл҃гослове́нъ є҆сѝ, гдⷭ҇и бж҃е, во вѣ́ки.

Рыда̑нiѧ списꙋ́ѧ, ѽ прⷪ҇ро́че, не помрачѝ бжⷭ҇твеннагѡ весе́лiѧ, є҆гѡ́же ѿ младе́нства ꙗ҆́снѡ наслади́лсѧ є҆сѝ, зовы́й: бл҃гослове́нъ є҆сѝ, гдⷭ҇и бж҃е, во вѣ́ки.

Бг҃оро́диченъ:

Во чре́во дв҃ы вни́ти, ꙗ҆́коже бл҃говоли́лъ є҆сѝ, человѣ́ки хотѧ̀ спастѝ, прⷪ҇ро́ки ꙗ҆́вѣ наꙋчи́вый чꙋдесѝ: бл҃гослове́нъ є҆сѝ, гдⷭ҇и бж҃е, во вѣ́ки.

Пѣ́снь и҃. I҆рмо́съ:

Побѣди́тели мꙋчи́телѧ и҆ пла́мене бл҃года́тiю твое́ю бы́вше, за́повѣдемъ твои̑мъ sѣлѡ̀ прилѣжа́ще, ѻ҆́троцы вопiѧ́хꙋ: бл҃гослови́те, всѧ̑ дѣла̀ гдⷭ҇нѧ, гдⷭ҇а. 

На небеса̀ возше́лъ є҆сѝ веселѧ́сѧ, бг҃одꙋхнове́нне i҆еремíе, и҆ со безпло́тными прⷭ҇то́лꙋ всѣ́хъ цр҃ѧ̀ предстои́ши, бл҃гослови́те, поѧ̀, дѣла̀, гдⷭ҇а, и҆ превозноси́те є҆го̀ во вѣ́ки.

Бл҃гочє́стiѧ проповѣ́дникъ бы́въ, прехва́льне, ѡ҆свѧще́нъ, и҆ нече́стiѧ ѡ҆бличи́лъ є҆сѝ не́мощь, i҆еремíе, бл҃гослови́те, поѧ̀, дѣла̀, гдⷭ҇а, и҆ превозноси́те є҆го̀ во вѣ́ки.

Бжⷭ҇твенныѧ зарѝ свѣ́томъ сiѧ́ѧ, ѡ҆блиста̑нiѧ лю́бѧщымъ посыла́еши, зерца́ло многосвѣ́тло ꙗ҆́кѡ прiи́мъ, бл҃гослови́те, вопiѧ̀, всѧ̑ дѣла̀, гдⷭ҇а, и҆ превозноси́те є҆го̀ во вѣ́ки.

Бг҃оро́диченъ:

Моѐ сꙋщество̀ и҆зъ тебє̀ воспрiѧ́тъ животода́вецъ, и҆ пре́жднихъ скве́рнъ сiѐ ѡ҆чи́сти, ѽ бг҃ома́ти! є҆го́же пое́мъ: бл҃гослови́те, всѧ̑ дѣла̀, гдⷭ҇а, и҆ превозноси́те є҆го̀ во вѣ́ки.

Пѣ́снь ѳ҃. I҆рмо́съ:

Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннiи тобо́ю, дв҃о чⷭ҇таѧ, съ безпло́тными ли́ки тѧ̀ велича́юще.

Свѣ́тꙋ сраствори́всѧ пречⷭ҇томꙋ, бжⷭ҇тва̀ за́ри, бл҃же́нне сла́вне, є҆гѡ́же на землѝ ꙗ҆влє́нiѧ ꙗ҆́снѡ стѧжа́лъ є҆сѝ.

И҆сто́чника нетлѣ́ннагѡ доше́дъ, ѡ҆зарє́нiи же сегѡ̀, бг҃одꙋхнове́нне, жела́емый тебѣ̀ коне́цъ ꙗ҆́вѣ полꙋчи́лъ є҆сѝ.

Заре́ю свѣтоно́сною, є҆ѧ́же ны́нѣ наслажда́ешисѧ, воспѣва́ющихъ твою̀ па́мѧть просвѣща́ти, i҆еремíе бл҃же́нне, всѣ́хъ сподо́би.

Бг҃оро́диченъ:

Приста́нище спасе́нiѧ, вѣ́рꙋющiи пречⷭ҇томꙋ твоемꙋ̀ ржⷭ҇твꙋ̀ свѣ́дꙋще, ѿ бѣ́дъ и҆зба́витисѧ тѧ̀ мо́лимъ.

На лiтꙋргíи, прокíменъ, гла́съ д҃: Ты̀ i҆ере́й во вѣ́къ, по чи́нꙋ мелхiседе́ковꙋ. Стíхъ: Речѐ гдⷭ҇ь гдⷭ҇еви моемꙋ̀: сѣдѝ ѡ҆деснꙋ́ю менє̀, до́ндеже положꙋ̀ врагѝ твоѧ̑ подно́жiе но́гъ твои́хъ. А҆пⷭ҇лъ къ корíнѳѧнѡмъ, зача́ло рн҃s. А҆ллилꙋ́iа, гла́съ є҃. Мѡѷсе́й и҆ а҆арѡ́нъ во i҆ере́ехъ є҆гѡ̀, и҆ самꙋи́лъ въ призыва́ющихъ и҆́мѧ є҆гѡ̀. Е҆ѵⷢ҇лiе лꙋкѝ, зача́ло д҃_i. Прича́стенъ: Въ па́мѧть вѣ́чнꙋю бꙋ́детъ пра́ведникъ: 