        OCR:

        Библиотека святоотеческой литературы

        http://orthlib.ru



Слꙋ́жба прпⷣбнагѡ ѻ҆ц҃а̀ на́шегѡ нiки́ты сто́лпника, переасла́вскагѡ чꙋдотво́рца.

На ма́лѣй вече́рни поста́вимъ стiхѝ д҃, и҆ пое́мъ стiхи̑ры самогла́сны, гла́съ є҃:

Вѣ́рою и҆ любо́вiю соше́дшесѧ празднолю́бцы, ѱалмы̑ и҆ пѣ́сньми восхва́лимъ дне́сь нбⷭ҇наго человѣ́ка, и҆ земна́го а҆́гг҃ла, къ немꙋ́же возопiе́мъ: ѽ всеблаже́нне прпⷣбне, по́стникѡвъ похвало̀ и҆ мꙋ́ченикѡвъ! ѡ҆ на́съ моли́сѧ къ бг҃ꙋ, ѻ҆́ч҃е на́шъ нiки́то, поми́ловатисѧ дꙋша́мъ на́шымъ.

Два́жды.

Честны́й и҆ свѣтоно́сный наста̀ пра́здникъ, и҆спо́лнь ра́дости и҆ весе́лiѧ и҆ дꙋхо́внагѡ торжества̀. тѣ́мже соше́дшесѧ мона́хѡвъ мно́жєства, и҆ хрⷭ҇тоимени́тiи лю́дiе, любо́вiю восхвалѧ́юще, блажи́мъ бжⷭ҇твєннаѧ дѣѧ̑нiѧ твоѧ̑: ꙗ҆́кѡ бо крíнъ ѹ҆до́льный процвѣ́тъ, благоꙋха́еши дꙋшє́внаѧ на̑ша чꙋ̑вства. нiки́то ѻ҆́ч҃е на́шъ, молѝ спастѝ дꙋ́шы на́шѧ.

Ꙗ҆́кѡ ѹ҆ѧзви́лсѧ є҆сѝ жела́нiемъ бжⷭ҇твеннымъ, прпⷣбне ѻ҆́ч҃е нiки́то: взе́мъ бо кре́стъ тво́й, послѣ́довалъ є҆сѝ влⷣцѣ хрⷭ҇тꙋ̀. тогда̀ всѧ̑каѧ плотска̑ѧ мꙋдрова̑нiѧ ѹ҆мертви́въ, наслѣ́довалъ є҆сѝ кро́ткихъ зе́млю: прича́стiемъ бо ѡ҆божа́емь, и҆ неизрече́ннагѡ весе́лiѧ наслажда́ѧсѧ, помина́й на́съ творѧ́щихъ всесвѧтꙋ́ю твою̀ и҆ пречестнꙋ́ю па́мѧть.

Сла́ва, гла́съ и҃:

Прпⷣбне и҆ бг҃облаже́нне ѻ҆́ч҃е нiки́то, вои́стиннꙋ сподо́билсѧ є҆сѝ бжⷭ҇твенныѧ жи́зни, посто́мъ и҆ бдѣ́нiемъ и҆знꙋрѧ́ѧ тѣ́ло твоѐ: тѣ́мже и҆ ѻ҆́бразъ бы́лъ є҆сѝ мона́хѡвъ.  а҆́ще бо и҆ тѣле́сный ꙗ҆зы́къ ѹ҆молча̀, но чꙋдеса̀ свидѣ́тельствꙋютъ. дре́внiй гра́дъ переасла́вль проповѣ́дꙋѧ хва́литсѧ, и҆мѣ́ѧ въ себѣ̀ неистощи́мое сокро́вище: са́ми бо зрѧ́ще честнꙋ́ю ра́кꙋ моще́й твои́хъ, и҆ чꙋдеса̀ быва́ємаѧ, прославлѧ́ютъ просла́вльшаго тѧ̀ гдⷭ҇а. є҆мꙋ́же моли́сѧ, прпⷣбне, дарова́ти вселе́ннѣй ми́ръ, и҆ ве́лiю ми́лость.

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

И҆зше́дъ и҆зъ до́мꙋ, * гра́да переасла́влѧ, * прпⷣбне ѻ҆́ч҃е нiки́то, * и҆ доше́дъ тезоимени́тагѡ ла́ѵры, * тꙋ̀ показа́лсѧ є҆сѝ до́мъ прест҃а́гѡ дх҃а.

Стíхъ: Честна̀ предъ гдⷭ҇емъ сме́рть преподо́бныхъ є҆гѡ̀.

До́мъ дх҃о́вный бы́ти * сподо́билсѧ є҆сѝ, ѻ҆́ч҃е нiки́то, * ѿ ѹ҆дивле́нiѧ бра́шенъ ѹ҆жаснꙋ́всѧ, * ꙗ҆́кѡ ка́мень согражде́нъ, * бжⷭ҇твенною благода́тiю.

Стíхъ: Бл҃же́нъ мꙋ́жъ боѧ́йсѧ гдⷭ҇а, въ за́повѣдехъ є҆го̀ восхо́щетъ sѣлѡ̀.

Зако́нъ прiе́мъ ѿ наста́вника * тезоимени́тагѡ ла́ѵры, * и҆ мiрска̑ѧ мꙋдрова̑нiѧ ѡ҆ста́вль, * ꙗ҆ви́лсѧ є҆сѝ до́мъ * прест҃а́гѡ дх҃а.

Бг҃оро́диченъ:

Ра́дꙋйсѧ, ꙗ҆́же ра́дость * мíрꙋ прiе́мшаѧ, * и҆ ѹ҆толи́вшаѧ печа́ль, * дв҃о, прамт҃рнюю, * хрⷭ҇та̀ жизнода́вца поро́ждши.

На вели́цѣй вече́рни пое́мъ, Бл҃же́нъ мꙋ́жъ:

На Гдⷭ҇и, воззва́хъ, стiхи̑ры, гла́съ д҃. Подо́бенъ: Ꙗ҆́кѡ до́блѧ:

Воздержа́нiѧ стрѣла́ми * врага̀ ѹ҆ѧзви́лъ є҆сѝ, * и҆ сегѡ̀ разори́лъ є҆сѝ полкѝ. * тѣ́мъ побѣ̑ды прiѧ́тъ на врагѝ, блаже́нне прпⷣбне, * на сего̀ держа́внѡ тѧ̀, нiки́то, хрⷭ҇тꙋ̀ ѹ҆крѣ́пльшꙋ: * є҆го́же молѝ, * ѿ тлѝ и҆ бѣ́дъ и҆зба́вити * соверша́ющихъ при́снѡ честнꙋ́ю па́мѧть твою̀.

На лꙋ́чшаѧ видѣ̑нiѧ * вше́дъ, блаже́нне, * земна̑ѧ всѧ̑ и҆ тлѣ̑ющаѧ преходѧ̑щаѧ, * въ тѣлесѝ, прпⷣбне, презрѣ́лъ  є҆сѝ, * житiѐ безвеще́ственное * на землѝ, нiки́то, пожи́лъ є҆сѝ сла́вѧ хрⷭ҇та̀. * є҆го́же молѝ, * ѿ тлѝ и҆ бѣ́дъ и҆зба́вити * чтꙋ́щыѧ при́снѡ честнꙋ́ю па́мѧть твою̀.

Дарова̑нiи дх҃а, * бжⷭ҇твенными сiѧ̑нiи просвѣ́щсѧ, * приснопа́мѧтне нiки́то, * свѣти́льникъ показа́лсѧ є҆сѝ концє́мъ, * болѣ́зней sѡ́лъ и҆ тмꙋ̀ страсте́й * ѿгонѧ́ѧ моли́твами твои́ми, * и҆збавлѧ́ѧ недꙋ̑гъ и҆ скорбе́й и҆ бѣ́дъ, * вѣ́рою соверша́ющихъ при́снѡ * честнꙋ́ю па́мѧть твою̀.

И҆́ны стiхи̑ры, гла́съ то́йже. Подо́бенъ: Да́лъ є҆сѝ зна́менiе:

Ꙗ҆́кѡ гла́съ прⷪ҇ро́ческiй ѹ҆слы́шавъ, * и҆змы́йтесѧ и҆ чи́сти бꙋ́дете, * и҆ ѿ сегѡ̀ ѹ҆миле́нiе въ се́рдцы прiе́мъ, * и҆ всего̀ себѐ слеза́ми ѡ҆блива́ѧ, * воспомина́ѧ своѧ̑ содѣ̑ѧннаѧ, * и҆ ничто́же могíй вѣща́ти, * то́кмѡ во ѹ҆мѣ̀ свое́мъ къ бг҃ꙋ глаго́лаше: * наста́ви мѧ̀ на стєзѝ пра̑вы, и҆ пойдꙋ̀ во и҆́стинѣ твое́й, * и҆сполнѧ́ѧ твоѧ̑ повелѣ̑нiѧ.

Е҆гда̀ дрꙋгѡ́мъ и҆ зна́ємымъ сѡ́званнымъ, * и҆ потрє́бнымъ ѹ҆стро́єннымъ, * зна́менiе стра́шно показа́сѧ, * пѣ́на съ кро́вiю ѿ сосꙋ́да и҆сходѧ́щи, * и҆ снѣ̑днаѧ на мнѡ́ги ѹ҆́ды человѣ́чєскiѧ претвори́шасѧ, * и҆ ве́лiимъ стра́хомъ ѡ҆держи́мь бы́въ, * ско́рѡ ѿ до́мꙋ и҆зы́де, * и҆ ко ѻ҆би́тели ѹ҆стреми́сѧ, * во ѹ҆мѣ̀ свое́мъ къ бг҃ꙋ молѧ́шесѧ.

Е҆гда̀ ѿ до́мꙋ и҆зше́дъ, * слеза́ми пꙋ́ть ѡ҆мочи́лъ є҆сѝ, * ѻ҆би́тели достиза́еши, * и҆ наста́вникꙋ дꙋхо́внѣ бесѣ́довалъ є҆сѝ, * ѻ҆бѣ́ты твоѧ̑ бг҃ꙋ воздава́ѧ: * пло́ти твоеѧ̀ не пощади́лъ є҆сѝ, * мра́вiю и҆ мши́цамъ * сiю̀ въ снѣ́дь пре́далъ є҆сѝ, * и҆ си́мъ врага̀ до конца̀ посрами́лъ є҆сѝ.

Сла́ва, гла́съ s҃:

Мíръ возненави́дѣвъ, хрⷭ҇та̀ возлюби́лъ є҆сѝ, и҆ томꙋ̀ послѣ́довавъ, вери̑ги тѧ̑жки на тѣ́лѣ твое́мъ носи́лъ є҆сѝ: посто́мъ и҆ бдѣ́нiемъ себѐ ѹ҆дрꙋча́ѧ, ꙗ҆́кѡ безпло́тенъ на землѝ пожи́лъ є҆сѝ: дꙋ́шꙋ же пресвѣ́тлꙋ бг҃ꙋ предста́вивъ,  дарова́нiй чꙋде́съ сподо́билсѧ є҆сѝ. тѣ́мъ мо́лимъ тѧ̀, ѻ҆́ч҃е нiки́то прпⷣбне, молѝ спасти́сѧ дꙋша́мъ на́шымъ.

И҆ ны́нѣ, бг҃оро́диченъ: Вхо́дъ. Прокíменъ днѐ. И҆ чтє́нiѧ трѝ.

Прⷪ҇ро́чества и҆са́iина чте́нiе.

[Глава̀ м҃г] Та́кѡ гл҃го́летъ гдⷭ҇ь: всѝ ꙗ҆зы́цы собра́шасѧ вкꙋ́пѣ, и҆ соберꙋ́тсѧ кнѧ́зи ѿ ни́хъ: кто̀ возвѣсти́тъ сiѧ̑ въ ни́хъ; и҆лѝ ꙗ҆̀же ѿ нача́ла, кто̀ слы̑шана сотвори́тъ ва́мъ; да приведꙋ́тъ свидѣ́тели своѧ̑ и҆ ѡ҆правдѧ́тсѧ, и҆ да ѹ҆слы́шатъ, и҆ да рекꙋ́тъ и҆́стинꙋ. Бꙋ́дите мѝ свидѣ́тели, и҆ а҆́зъ свидѣ́тель, глаго́летъ гдⷭ҇ь бг҃ъ, и҆ ѻ҆́трокъ, є҆го́же и҆збра́хъ, да позна́ете и҆ вѣ́рꙋете мѝ, и҆ разꙋмѣ́ете, ꙗ҆́кѡ а҆́зъ є҆́смь: пре́жде менє̀ не бы́сть и҆́нъ бг҃ъ, и҆ по мнѣ̀ не бꙋ́детъ: А҆́зъ є҆́смь бг҃ъ, и҆ нѣ́сть ра́звѣ менє̀ спаса́ѧй. А҆́зъ возвѣсти́хъ и҆ спасо́хъ, ѹ҆ничижи́хъ и҆ не бѣ̀ въ ва́съ чꙋ́ждiй. Вы̀ мнѣ̀ свидѣ́тели, и҆ а҆́зъ гдⷭ҇ь бг҃ъ: и҆ є҆щѐ ѿ нача́ла а҆́зъ є҆́смь, и҆ нѣ́сть ѿ рꙋ́къ мои́хъ и҆збавлѧ́ѧй, сотворю̀, и҆ кто̀ ѿврати́тъ то̀; Си́це глаго́летъ гдⷭ҇ь бг҃ъ, и҆збавлѧ́ѧй ва́съ, ст҃ы́й i҆зра́илевъ.

Прⷪ҇ро́чества и҆са́iина чте́нiе.

[Глава̀ ѯ҃в] Та́кѡ гл҃го́летъ гдⷭ҇ь: на стѣ́нахъ твои́хъ, i҆ерⷭ҇ли́ме, ѹ҆стро́ихъ стра́жы ве́сь де́нь и҆ всю̀ но́щь, и҆̀же до конца̀ не премо́лкнꙋтъ, помина́юще гдⷭ҇а. Нѣ́сть бо ва́мъ подо́бенъ: а҆́ще и҆спра́виши и҆ сотвори́ши, i҆ерⷭ҇ли́ме, непрезо́рство на землѝ. Клѧ́тсѧ гдⷭ҇ь си́лою свое́ю, и҆ крѣ́постiю мы́шцы своеѧ̀: а҆́ще ктомꙋ̀ ѿда́мъ пшени́цꙋ твою̀, и҆ бра́шно твоѐ врагѡ́мъ твои̑мъ: и҆ а҆́ще ктомꙋ̀ и҆спiю́тъ вiно̀ твоѐ сы́нове чꙋждíи, ѡ҆ не́мже трꙋди́лсѧ є҆сѝ: Но собира́ющiи снѣдѧ́тъ є҆̀, и҆ восхва́лѧтъ гдⷭ҇а: и҆ є҆́млющiи и҆спiю́тъ є҆̀ во дво́рѣхъ ст҃ы́хъ мои́хъ. Ше́ствꙋйте враты̑  мои́ми, и҆ пꙋ́ть сотвори́те лю́демъ мои̑мъ, и҆ ка́менiе, є҆́же на пꙋтѝ, размещи́те, и҆ воздви́гните зна́менiе во ꙗ҆зы́ки. Се́ бо гдⷭ҇ь слы́шано сотворѝ до послѣ́днихъ землѝ, и҆ рече́те дще́ри сiѡ́новѣ: сѐ сп҃си́тель тво́й прихо́дитъ, и҆мы́й мздꙋ̀ съ собо́ю, и҆ дѣ́ло є҆гѡ̀ предъ лице́мъ є҆гѡ̀. И҆ нарече́тъ ѧ҆̀ лю́ди свѧ́ты, и҆зба́влены гдⷭ҇емъ: ты́ же нарече́шисѧ взы́сканъ гра́дъ, и҆ не ѡ҆ста́вленъ.

Премꙋ́дрости соломѡ́ни чте́нiе.

[Глава̀ є҃] Пра́вєдницы во вѣ́ки живꙋ́тъ, и҆ въ гдⷭ҇ѣ мзда̀ и҆́хъ, и҆ попече́нiе и҆́хъ ѹ҆ вы́шнѧгѡ. Сегѡ̀ ра́ди прiи́мꙋтъ црⷭ҇твiе благолѣ́пiѧ, и҆ вѣне́цъ добро́ты ѿ рꙋкѝ гдⷭ҇ни: занѐ десни́цею покры́етъ ѧ҆̀, и҆ мы́шцею защити́тъ и҆̀хъ. Прiи́метъ всеѻрꙋ́жiе рве́нiе своѐ, и҆ воѡрꙋжи́тъ тва́рь въ ме́сть врагѡ́мъ. Ѡ҆блече́тсѧ въ бронѧ̀ пра́вды, и҆ возложи́тъ шле́мъ, сꙋ́дъ нелицемѣ́ренъ: прiи́метъ щи́тъ непобѣди́мый, преподо́бiе: поѡстри́тъ же напра́сный гнѣ́въ во ѻ҆рꙋ́жiе: спобо́ретъ же съ ни́мъ мíръ на безꙋ̑мныѧ: по́йдꙋтъ праволꙋ̑чныѧ стрѣ́лы мѡ́лнiины, и҆ ꙗ҆́кѡ ѿ благокрꙋ́гла лꙋ́ка ѻ҆блакѡ́въ на намѣ́ренiе полетѧ́тъ: и҆ ѿ каменоме́тныѧ ꙗ҆́рости, и҆спо́лнь падꙋ́тъ гра́ды: вознегодꙋ́етъ на ни́хъ вода̀ морска́ѧ, рѣ́ки же потопѧ́тъ ѧ҆̀ на́глѡ. Сопроти́въ ста́нетъ и҆̀мъ дꙋ́хъ си́лы, и҆ ꙗ҆́кѡ ви́хоръ развѣ́етъ и҆̀хъ: и҆ ѡ҆пꙋстоши́тъ всю̀ зе́млю беззако́нiе, и҆ sлодѣ́йство преврати́тъ престо́лы си́льныхъ. Слы́шите ѹ҆̀бо, ца́рiе, и҆ разꙋмѣ́йте: навы́кните, сꙋдiи̑ концє́въ землѝ. Внꙋши́те, держа́щiи мно́жєства и҆ гордѧ́щiисѧ ѡ҆ наро́дѣхъ ꙗ҆зы̑къ: ꙗ҆́кѡ дана̀ є҆́сть ѿ гдⷭ҇а держа́ва ва́мъ, и҆ си́ла ѿ вы́шнѧгѡ.

На лiтíи стiхи̑ры, гла́съ д҃:

Прпⷣбне ѻ҆́ч҃е нiки́то, ты̀ вра́чь дꙋша́мъ и҆ тѣ́лѡмъ ꙗ҆ви́лсѧ є҆сѝ, и҆сточа́ѧ недꙋ̑жнымъ и҆сцѣле́нiѧ стрꙋи̑:  да́ромъ же благода́тнымъ ѹ҆краша́емь, да́льнагѡ ра́ди ше́ствiѧ, тѧ́жкимъ недꙋ́гомъ ѡ҆бдержи́маго кнѧ́зѧ здра́ва сотвори́лъ є҆сѝ, воздаю́ща хвалꙋ̀ бг҃ꙋ, такова̀ да́ра сподо́бльшемꙋ тѧ̀, и҆ ѡ҆бра́щшагосѧ къ пꙋ́тномꙋ ше́ствiю глаго́лавша: молѝ, прпⷣбне, ѡ҆ чтꙋ́щихъ любо́вiю пречестнꙋ́ю па́мѧть твою̀, спастѝ дꙋ́шы на́шѧ.

Бг҃омꙋ́дре нiки́то, сла́вꙋ маловре́меннꙋю ѡ҆ста́вль, въ тезоимени́тагѡ ла́ѵрꙋ всели́лсѧ є҆сѝ, ѻ҆́ч҃е, и҆ трⷪ҇цѣ чи́стый до́мъ показа́всѧ, блаже́нне, си́лою и҆ дѣ́йствiемъ ст҃а́гѡ дх҃а тє́мныѧ полкѝ прогонѧ́еши, и҆ sмíа средѝ ке́ллiи ме́ртва сотвори́лъ є҆сѝ: живѧ́ше бо въ тебѣ̀ хрⷭ҇то́съ бг҃ъ на́шъ, є҆го́же молѝ, прпⷣбне, спастѝ дꙋ́шы на́шѧ.

Мiрскíй мѧте́жъ ѡ҆ста́вль, и҆ взе́мъ крⷭ҇тъ тво́й, послѣ́довалъ є҆сѝ хрⷭ҇тꙋ̀ невозвра́тнымъ по́мысломъ. и҆зъ до́мꙋ и҆зше́лъ є҆сѝ, сꙋпрꙋ́гꙋ и҆ бли́жники ꙗ҆́кѡ нивочто́же вмѣни́въ, и҆ дости́глъ є҆сѝ тезоимени́тагѡ въ мꙋ́ченицѣхъ ла́ѵры, дꙋшє́вныѧ стра̑сти и҆зъ ко́рене и҆сторга́ѧ, тѧ̑жкаѧ желѣ̑за на вы́ю возложи́лъ є҆сѝ, и҆ ча́стыхъ ра́ди бдѣ́нiй и҆ моли́твъ благода́ть воспрiе́мъ, прпⷣбне, и҆сцѣлѧ́ти разли̑чныѧ недꙋ́ги, а҆́гг҃лѡмъ собесѣ́дниче, и҆ прпⷣбнымъ сожи́телю, ѻ҆́ч҃е нiки́то, моли́сѧ гдⷭ҇еви спастѝ дꙋ́шы на́шѧ.

Сла́ва, гла́съ є҃:

Прпⷣбне ѻ҆́ч҃е, не да́лъ є҆сѝ сна̀ твои́ма ѻ҆чи́ма, ни вѣ́ждома дрема́нiѧ, до́ндеже дꙋ́шꙋ и҆ тѣ́ло ѿ страсте́й свободи́лъ є҆сѝ, и҆ себѐ ѹ҆гото́валъ є҆сѝ дх҃ꙋ жили́ще: прише́дъ бо хрⷭ҇то́съ со ѻ҆ц҃е́мъ, ѻ҆би́тель въ тебѣ̀ сотворѝ, и҆ є҆диносꙋ́щныѧ трⷪ҇цы ѹ҆го́дникъ бы́въ, великопроповѣ́дниче ѻ҆́ч҃е на́шъ нiки́то, молѝ спасти́сѧ на́мъ.

И҆ ны́нѣ, бг҃оро́диченъ:

На стiхо́внѣ стiхи̑ры, гла́съ и҃. Подо́бенъ: Ѽ пресла́внагѡ чꙋдесѐ!

Прпⷣбне ѻ҆́ч҃е нiки́то, * слѣпы̑мъ дае́ши свѣ́тъ, *  болѧ́щымъ и҆сцѣле́нiе, * хрѡмы́мъ здра́вiе, и҆ ми́лостивнѡ преклонѧ́ешисѧ * приходѧ́щымъ съ вѣ́рою ко хра́мꙋ твоемꙋ̀, * просѧ́щымъ по́мощи твоеѧ̀. * се́ бо застꙋ́пника и҆ предста́телѧ вѣ́рнiи всѝ ѡ҆брѣто́хомъ, * восхвалѧ́ющiи тѧ̀, всече́стне.

Стíхъ: Честна̀ предъ гдⷭ҇емъ сме́рть прпⷣбныхъ є҆гѡ̀.

Прпⷣбне ѻ҆́ч҃е всече́стне, * добродѣ́тельми благи́ми вше́лъ є҆сѝ, * ꙗ҆́кѡ на ѻ҆́гненнѣй колесни́цѣ къ бг҃ꙋ, и҆ побѣ́дными вѣнцы̑ ѹ҆вѧ́злсѧ є҆сѝ, * ꙗ҆́кѡ мони̑сты на тѣ́лѣ твое́мъ носи́лъ є҆сѝ честны̑ѧ вери̑ги: * на гро́бѣ же положены̀ * и҆сточа́ютъ и҆сцѣлє́нiѧ, * и҆ прогонѧ́ютъ дꙋ́хи лꙋка̑выѧ. * тѣ́мъ блажи́мъ тѧ̀, прехва́льне нiки́то.

Стíхъ: Блаже́нъ мꙋ́жъ, боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀.

Ликѡ́мъ по́стничєскимъ * сочта́лсѧ є҆сѝ, прпⷣбне, * и҆ мона́шескимъ ѹ҆краси́лсѧ є҆сѝ, блаже́нне, житiе́мъ. * и҆ ны́нѣ въ нбⷭ҇ныхъ весели́шисѧ селе́нiихъ, * и҆дѣ́же ликꙋ́ютъ а҆́гг҃ли, * свѣ́томъ бж҃е́ственнымъ вои́стиннꙋ ѡ҆божа́емь. * помина́й вы́нꙋ блажа́щихъ тѧ̀ на землѝ, * и҆ пресвѧто́е твоѐ творѧ́щихъ * ѹ҆спе́нiе, нiки́то.

Сла́ва, гла́съ г҃:

Гла́съ прⷪ҇ро́ка велегла́снѡ вопiю́ща: и҆змы́йтесѧ, и҆ чи́сти бꙋ́дете, молѧ́щꙋтисѧ во ст҃и́лищи, ѹ҆слы́шавъ, возстена́лъ є҆сѝ и҆зъ глꙋбины̀ се́рдца, глаго́лѧ: бж҃е, ѡ҆чи́сти мѧ̀. и҆ ѹ҆чрежде́нiе сотвори́лъ є҆сѝ въ домꙋ̀ клеврє́тъ ра́ди твои́хъ, и҆ ѹ҆ви́дѣнiемъ бра́шенъ ѹ҆жа́слсѧ и҆ ѿто́ргнꙋлсѧ є҆сѝ ꙗ҆́кѡ се́рна ѿ тенета̀, зємна́ѧ мꙋдрова̑нiѧ ѡ҆плева́въ. и҆ ны́нѣ, прпⷣбне ѻ҆́ч҃е нiки́то, не пре́зри моли́твы ра̑бъ твои́хъ молѧ́щихсѧ тебѣ̀, и҆спросѝ ѹ҆ хрⷭ҇та̀ бг҃а, поми́ловати дꙋ́шы на́шѧ.

И҆ ны́нѣ, бг҃оро́диченъ. Тропа́рь, гла́съ д҃:

Правосла́внымъ смы́сломъ, ю҆́нѡшскаѧ возжелѣ̑нiѧ  возненави́дѣвъ, и҆ до́блествєнныѧ нра́вы воспрiи́мъ, врага̀ побѣди́лъ є҆сѝ, и҆ во благоразꙋ́мiи бг҃ꙋ ѹ҆годи́лъ є҆сѝ: и҆ свы́ше ѿ негѡ̀ прiе́мъ да́ръ чꙋде́съ, бѣ́сы прогонѧ́ти, недꙋ́ги и҆сцѣлѧ́ти, нiки́то пресла́вне, молѝ хрⷭ҇та̀ бг҃а, да спасе́тъ дꙋ́шы на́шѧ.

На ѹ҆́трени, по а҃-й стiхоло́гiи сѣда́ленъ, гла́съ д҃:

Во ѻ҆би́тели тезоимени́тагѡ тебѣ̀ страстоте́рпца жи́знь препроводи́лъ є҆сѝ, и҆ всѝ приходѧ́щiи къ тебѣ̀, а҆́ки ко и҆сто́чникꙋ благотекꙋ́щемꙋ ра́достнѡ ѿходѧ́ще, хрⷭ҇та̀ прославлѧ́ютъ.

Два́жды.

Сла́ва, и҆ ны́нѣ, бг҃оро́диченъ:

Воста̑нiѧ безпло́тныхъ вра̑гъ, и҆ sло́бы и҆зба́ви мѧ̀, бцⷣе, и҆ твое́ю моли́твою си́хъ проженѝ: тѧ́ бо и҆́мамъ те́плое застꙋпле́нiе и҆ по́мощь, и҆ тве́рдое прибѣ́жище.

По в҃-й стiхоло́гiи сѣда́ленъ, гла́съ г҃:

Не то́кмѡ во гра́дѣ твое́мъ слы́шано бы́сть, но и҆ во всѧ̑ страны̑ и҆ гра́ды произы́де сла́ва и҆́мене твоегѡ̀, прпⷣбне, и҆ всѝ призыва́ющiи съ вѣ́рою тебѐ на по́мощь недꙋ́гѡвъ и҆сцѣле́нiе прiе́млютъ.

Два́жды.

Сла́ва, и҆ ны́нѣ, бг҃оро́диченъ:

Предста́тельнице и҆ покро́въ ты̀ є҆сѝ, пречⷭ҇таѧ, и҆зба́ви ны̀ ѿ бѣ́дъ лю́тыхъ и҆ ѡ҆бстоѧ́нiй{Исправлена опечатка оригинала: ѡ҆стоѧ́нiй. Прим.  оrthlib}, и҆ дꙋ́шы на́шѧ спасѝ бжⷭ҇твенными твои́ми моли́твами.

По полѷеле́и сѣда́ленъ, гла́съ в҃:

Ко́е похвале́нiе принесе́мъ тебѣ̀, прпⷣбне; а҆́гг҃льски бо на землѝ пожи́лъ є҆сѝ, дре́внихъ же пѡ́стникъ воздержа́нiемъ дости́гъ, мꙋ́ченикѡмъ же приложи́лсѧ є҆сѝ, ꙗ҆́кѡ нꙋ́жнꙋю сме́рть прiѧ́лъ є҆сѝ. тѣ́мъ мо́лимъ тѧ̀, нiки́то: молѝ хрⷭ҇та̀ бг҃а ѡ҆ всѣ́хъ на́съ.

Два́жды. 

Сла́ва, и҆ ны́нѣ, бг҃оро́диченъ:

Прiѧ́тъ во чре́вѣ невмѣсти́маго бг҃а, херꙋвȋмъ и҆ серафȋмъ вы́шши ꙗ҆ви́ласѧ є҆сѝ, влⷣчце: тѣ́мъ всѝ вѣ́рнiи воспѣва́емъ ржⷭ҇тво̀ твоѐ, пречⷭ҇таѧ.

Степє́нна, а҃-й а҆нтiфѡ́нъ д҃-гѡ гла́са. Прокíменъ: Честна̀ предъ гдⷭ҇емъ сме́рть прпⷣбныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; Всѧ́кое дыха́нiе: Е҆ѵⷢ҇лiе матѳе́а, зача́ло м҃г.

По н҃-мъ ѱалмѣ̀ стiхи́ра, гла́съ s҃:

Прпⷣбне ѻ҆́ч҃е, є҆гда̀ ѿ до́мꙋ и҆зше́лъ є҆сѝ, ни на гра́дъ ѡ҆зрѣ́лсѧ є҆сѝ, ни дрꙋгѡ́въ соедине́нiѧ, ни сꙋпрꙋ́жницы любвѐ помышлѧ́ѧ: но кꙋ́пнѡ всѧ̑ зємна́ѧ возненави́дѣвъ, на нбⷭ҇наѧ взира́ѧ, и҆ къ си̑мъ ра́зꙋмъ тво́й возвыша́ѧ, и҆ ꙗ҆́коже ѡ҆бѣща́лсѧ є҆сѝ, та́кѡ бл҃гоче́стнѡ соверши́лъ є҆сѝ. тѣ́мъ па́мѧть твою̀ почита́емъ, досточꙋ́дне.

КАНѠ́НЪ:

Гла́съ д҃. Пѣ́снь а҃. I҆рмо́съ:

Ѿве́рзꙋ ѹ҆ста̀ моѧ̑, и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ торжествꙋ́ѧ, и҆ воспою̀, ра́дꙋѧсѧ, тоѧ̀ чꙋдеса̀.

Свѣ́томъ благода́ти ѡ҆зарѧ́емь, прпⷣбне, вѣ́рою па́мѧть твою̀ торжествꙋ́ющыѧ свѣтови́днꙋю, тмы̀ грѣхо́вныѧ моли́твами твои́ми и҆зба́ви, нiки́то пресла́вне.

Къ бг҃ꙋ вводѧ́щь несовра́тнѡ ше́ствовалъ є҆сѝ пꙋ́ть, ко гра́дꙋ нбⷭ҇номꙋ, нiки́то, дости́глъ є҆сѝ: и҆́бо ст҃ы́й наста́ви тѧ̀ дх҃ъ, почива́ѧй въ се́рдцы твое́мъ.

Возносѧ́щее смире́нiе, нiки́то, и҆мѣ́лъ є҆сѝ: тѣ́мъ мо́лимсѧ тебѣ̀: ѹ҆ще́дри, прпⷣбне, смире́нiе на́ше, и҆ болѣ̑зни ѧ҆̀ ѡ҆блегчѝ серде́цъ на́шихъ.

Бг҃оро́диченъ:

Ра́дости на́мъ хода́тай, ꙗ҆́кѡ прiе́мши и҆сполне́нiе всегѡ̀ бжⷭ҇тва̀, ꙗ҆ви́ласѧ є҆сѝ, всенепоро́чнаѧ: тѣ́мъ всѝ тебѣ̀ ра́дꙋйсѧ, а҆́гг҃лово согла́снѡ зове́мъ, бг҃ора́дованнаѧ. 

Дрꙋгíй канѡ́нъ, и҆мѣ́ѧ краегране́сiе:

Пѣ́нiе приношꙋ̀ моле́бно преди́вномꙋ ѻ҆тцꙋ̀ нiки́тѣ.

Гла́съ и҃. Пѣ́снь а҃. I҆рмо́съ:

Сокрꙋши́вшемꙋ бра̑ни мы́шцею свое́ю, и҆ прове́дшемꙋ i҆и҃лѧ сквозѣ̀ чермно́е мо́ре, пои́мъ є҆мꙋ̀, ꙗ҆́кѡ и҆зба́вителю на́шемꙋ бг҃ꙋ: ꙗ҆́кѡ просла́висѧ.

Пѣ́нiе прiимѝ ѿ ѹ҆сте́нъ недосто́йныхъ, чл҃вѣколю́бче гдⷭ҇и, и҆ пода́ждь мѝ ѿверзе́нiе ѹ҆стѡ́мъ, и҆ гла́съ ѹ҆миле́нiѧ, да возмогꙋ̀ воспѣ́ти ѹ҆го́дника твоегѡ̀ нiки́тꙋ преди́внаго.

Не́навистiю возненави́дѣвъ сꙋетꙋ̀ мíра, всѧ̑ содѣ̑ѧннаѧ съ пла́чемъ и҆сповѣ́далъ є҆сѝ дꙋхо́вномꙋ твоемꙋ̀ наста́вникꙋ, и҆ запреще́нiе любе́знѡ ѿ дꙋшѝ вопiѧ́лъ є҆сѝ.

Е҆ли́кѡ и҆мѣ́ѧ дрꙋгѡ́въ любле́нiѧ, и҆ подрꙋ́жiѧ совокꙋпле́нiѧ, и҆ домо́вное пребыва́нiе, во́лею всѣ́хъ ѿтщети́всѧ, хрⷭ҇та̀ є҆ди́наго приѡбрѣ́лъ є҆сѝ.

Бг҃оро́диченъ:

Мольбꙋ̀ приноша́ю ѿ ѹ҆сте́нъ недосто́йныхъ, сiю̀ прiимѝ, влⷣчце, ꙗ҆́кѡ вдо́выѧ ѻ҆́ны двѣ̀ ца̑тѣ, недѣ́йственна бо є҆́сть. тѣ́мже со ѹ҆миле́нiемъ вопiю́ ти: ѽ пребога́таѧ, сла́ва ржⷭ҇твꙋ̀ твоемꙋ̀, пречⷭ҇таѧ!

Пѣ́снь г҃. I҆рмо́съ:

Не мꙋ́дростiю и҆ си́лою, и҆ бога́тствомъ хва́лимсѧ, но тобо́ю, ѻ҆́ч҃ею ѵ҆поста́сною мꙋ́дростiю, хрⷭ҇тѐ: нѣ́сть бо свѧ́тъ, па́че тебє̀, чл҃вѣколю́бче.

Пре́жнее весе́лiе и҆змѣни́лъ є҆сѝ, бꙋ́дꙋщихъ ра́ди благи́хъ же́стостiю, добродѣ́тельнѡ пожи́въ, бл҃же́нне, на и҆сто́чницѣ въ гора́хъ, ꙗ҆́кѡ вели́кiй и҆лiа̀ пребыва́ѧ.

Пꙋ́ть пра́вый є҆гѡ́же возжелѣ́въ, поще́нiѧ ра́ди ѹ҆дивле́нiемъ бра́шенъ тебѣ̀ показа̀ бг҃ъ, є҆го́же ѡ҆брѣ́лъ є҆сѝ безме́зднѡ, ꙗ҆́коже приста́нище, мꙋ́дре.

Коле́блемыхъ разли́чными страстьмѝ, ко твоемꙋ̀  столпꙋ̀, нiки́то, приходѧ́щихъ, честны́мъ твои́мъ хода́тайствомъ всѣ́хъ на́съ посѣтѝ, молѧ̀ чл҃вѣколю́бца.

Бг҃оро́диченъ:

Тѧ̀ мꙋ́дрость бж҃iѧ всечⷭ҇тны́й ѻ҆рга́нъ ѡ҆брѣ́тши, ѡ҆ твои́хъ чⷭ҇тыхъ крове́й воплоща́етсѧ, и҆ по ржⷭ҇твѣ̀ нетлѣ́ннꙋ показа̀.

И҆́нъ. I҆рмо́съ:

Ѹ҆тверди́сѧ се́рдце моѐ во гдⷭ҇ѣ, вознесе́сѧ ро́гъ мо́й въ бз҃ѣ мое́мъ, разшири́шасѧ на врагѝ моѧ̑ ѹ҆ста̀ моѧ̑, возвесели́хсѧ ѡ҆ спасе́нiи твое́мъ.

Матѳе́й мы́тницꙋ ѡ҆ста́вль, є҆ѵⷢ҇лíстъ показа́сѧ: ты́ же, прпⷣбне, сꙋетꙋ̀ мíра ѿве́ргъ, въ мона́шєскаѧ ѡ҆дѣ́ѧвсѧ, хрⷭ҇тꙋ̀ ѹ҆годи́лъ є҆сѝ, и҆ чꙋдотво́рецъ показа́лсѧ є҆сѝ.

Лꙋка́вое со́нмище ѡ҆ста́вль, хрⷭ҇то́въ ꙗ҆ре́мъ на сѧ̀ возложи́лъ є҆сѝ, трꙋды̑ же и҆ пѡ́двиги твои́ми всѣ́хъ ѹ҆дивлѧ́ѧ, и҆ ко спасе́нiю наставлѧ́ѧ.

Блꙋ́днагѡ гла́сомъ вопiѧ̀, и҆ со воздыха́нiемъ въ пє́рси бiѧ̀, бг҃ꙋ прибли́жилсѧ є҆сѝ, и҆ ра́дости вѣ́чныѧ сподо́билсѧ є҆сѝ и҆ непреста́ннагѡ, нiки́то, весе́лiѧ.

Бг҃оро́диченъ:

Напа́стьми мно́гими ѡ҆держи́мь, съ болѣ́зньми и҆ пла́чемъ вопiю́ ти: и҆зба́ви, бцⷣе, ѿ ѡ҆держа́щихъ мѧ̀ скорбе́й и҆ вѣ́чнагѡ мꙋче́нiѧ, и҆ црⷭ҇твiѧ сн҃а твоегѡ̀ сподо́би мѧ̀.

Сѣда́ленъ, гла́съ є҃:

Тѣ́ломъ возше́дъ на сто́лпъ, ѹ҆́мъ же возвы́сивъ на премȋрнаѧ, трꙋды̀ ко трꙋдѡ́мъ прилага́еши, жела́ѧ дости́гнꙋти ѹ҆гото́ванныхъ тебѣ̀ бл҃гъ на нб҃сѣ́хъ: и҆́хже полꙋчи́въ, помина́й на́съ, почита́ющихъ сщ҃е́ннꙋю па́мѧть твою̀.

Дрꙋгíй сѣда́ленъ, гла́съ д҃:

Ꙗ҆́кѡ всесвѣ́тлаѧ sвѣзда̀ возсiѧ́въ свѣтоза́рными добродѣ́тельми, бг҃оно́се, всю̀ дꙋ́шꙋ просвѣти́лъ є҆сѝ дх҃омъ. тѣ́мъ преше́лъ є҆сѝ къ невече́рнемꙋ свѣ́тꙋ, разрѣша́ѧ  страсте́й на́шихъ тє́мныѧ ѻ҆́блаки, па́мѧть твою̀ при́снѡ творѧ́щихъ се́рдца пра́востiю.

Сла́ва, и҆ ны́нѣ, бг҃оро́диченъ:

Нечи́стыхъ пѡ́мыслъ мои́хъ мно́жество, и҆ безмѣ́стныхъ мы́слей ѡ҆бꙋрєва́нiѧ, кто̀ и҆зрещѝ мо́жетъ, всенепоро́чнаѧ; настоѧ̑нiѧ же безпло́тныхъ вра̑гъ мои́хъ кто̀ и҆сповѣ́сть, и҆ си́хъ sло́бꙋ; но твое́ю мольбо́ю, бл҃га́ѧ, си́хъ мнѣ̀ всѣ́хъ и҆збавле́нiе да́рꙋй.

Пѣ́снь д҃. I҆рмо́съ:

Сѣдѧ́й въ сла́вѣ на прⷭ҇то́лѣ бжⷭ҇тва̀, во ѻ҆́блацѣ ле́гцѣ прiи́де i҆и҃съ пребжⷭ҇твенный, нетлѣ́нною дла́нiю, и҆ спасѐ зовꙋ́щыѧ: сла́ва, хрⷭ҇тѐ, си́лѣ твое́й.

Столпꙋ̀, бг҃оно́се, согражда́емꙋ непоколе́блемою дꙋше́ю са́мсѧ пре́далъ є҆сѝ, бꙋ́дꙋщꙋю жи́знь предзрѧ̀, є҆ѧ́же ѹ҆лꙋчи́ти жела́ѧ, ꙗ҆́кѡ хра́бръ во́инъ.

Ла́ѵры честны́ѧ дости́глъ є҆сѝ, мꙋ́дре, возвы́сивсѧ смире́нiемъ, верхѝ де́мѡнскiѧ смири́лъ є҆сѝ и҆ въ не́й до́блествовалъ є҆сѝ, сла́ва мона́хѡвъ и҆ ѹ҆твержде́нiе.

Моли́твами и҆ посто́мъ воѡрꙋжи́всѧ, и҆ стра́хомъ себѐ ѹ҆мертви́въ гдⷭ҇нимъ, блаже́нне, ѿстꙋ́пника и҆зсѣка́еши неви́димаго sмíѧ, ѻ҆́ч҃е, побѣ́дникъ бы́лъ є҆сѝ.

Ве́сь бжⷭ҇твеннымъ дх҃омъ разже́нъ бы́въ, ѻ҆́ч҃е, трꙋды̀ подꙿѧ́лъ є҆сѝ на мнѡ́га лѣ̑та, въ хлѣви́нѣ ѹ҆́зцѣ терпѧ̀, взыска́ѧ гдⷭ҇а, благода́тiю тѧ̀ бжⷭ҇твенною ѹ҆крѣплѧ́ющаго.

Бг҃оро́диченъ:

На прⷭ҇то́лѣ высо́цѣ стра́шнѡ сѣдѧ́й, на мт҃рнюю рꙋкꙋ̀ млⷣнецъ бы́въ сѣди́тъ, низпа́дшiй ѻ҆́бразъ возводѧ̀ и҆ ѡ҆боже́нiе сꙋ́щымъ подава́ѧ.

И҆́нъ. I҆рмо́съ:

Прⷪ҇ро́къ а҆ввакꙋ́мъ ѹ҆́мныма ѻ҆чи́ма прови́дѣ, гдⷭ҇и, прише́ствiе твоѐ, тѣ́мъ и҆ вопiѧ́ше: ѿ ю҆́га прiи́детъ бг҃ъ. сла́ва си́лѣ твое́й, сла́ва снизхожде́нiю твоемꙋ̀. 

При́снѡ и҆мѣ́лъ є҆сѝ къ бг҃ꙋ моли́твенника, дꙋхо́внаго твоего̀ наста́вника, ꙗ҆́коже втора́го мѡѷсе́а, и҆зве́дшаго и҆зъ є҆гѵ́пта дре́внѧго i҆и҃лѧ, наꙋча́юща тѧ̀ воспѣва́ти: сла́ва си́лѣ твое́й, гдⷭ҇и.

Не довлѣ̀ тебѣ̀, прпⷣбне, многотрꙋ́дное пребыва́нiе, желѣ̑за тѧ̑жкаѧ на сѧ̀ возлага́еши, и҆ трꙋды̀ къ трꙋдѡ́мъ прилага́еши, вопiѧ̀ хрⷭ҇тꙋ̀: сла́ва си́лѣ твое́й, гдⷭ҇и.

Шє́ствiѧ нб҃сѝ ꙗ҆влѧ́ѧ, сто́лпъ воздрꙋзи́лъ є҆сѝ, и҆ ѿ сегѡ̀ стезю̀ въ моли́твенный хра́мъ и҆скопа́лъ є҆сѝ, и҆дѣ́же прилѣ́жнѡ вопiѧ̀ хрⷭ҇тꙋ̀: сла́ва си́лѣ твое́й, гдⷭ҇и.

Бг҃оро́диченъ:

Возста́ви мѧ̀ ни́зꙋ лежа́щаго моли́твами твои́ми, пречⷭ҇таѧ, и҆ на покаѧ́нiѧ стєзѝ наста́ви, да возбнꙋ́въ ѿ глꙋбины̀ неча́ѧнiѧ, ѹ҆зрю̀ свѣ́тъ бг҃оразꙋ́мiѧ, и҆ воспою̀ застꙋпле́нiе твоѐ, препѣ́таѧ.

Пѣ́снь є҃. I҆рмо́съ:

Ѹ҆жасо́шасѧ всѧ́чєскаѧ ѡ҆ бж҃е́ственнѣй сла́вѣ твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во ѹ҆тро́бѣ надъ всѣ́ми бг҃а, и҆ родила̀ є҆сѝ безлѣ́тнаго сн҃а, всѣ̑мъ воспѣва́ющымъ тѧ̀ ми́ръ подава́ющаѧ.

Ходи́лъ є҆сѝ, прпⷣбне, по ѹ҆́зкомꙋ пꙋтѝ, бжⷭ҇твенными восхождє́нiи се́рдца распространѧ́ѧсѧ, и҆ прича́стiемъ ѡ҆божа́ѧсѧ, всемꙋ́дре. тѣ́мъ бы́лъ є҆сѝ мона́хѡмъ свѣ́тлость.

Ѻ҆́ко ѡ҆чи́стившꙋ ѹ҆́мное, прпⷣбне, бл҃года́ть даде́сѧ тебѣ̀ а҆́ки прⷪ҇ро́кꙋ, є҆́же прє́днѧѧ предзрѣ́ти, и҆ предглаго́лати ꙗ҆́кѡ сꙋ̑щаѧ, да̑льнѧѧ и҆ безвѣ̑стнаѧ.

Болѣ́знь ѡ҆блегчи́ ми грѣхѡ́въ и҆ скорбе́й, и҆ преста́ви се́рдца моегѡ̀ болѣ̑зни, и҆ согрѣше́нiй разрѣше́нiе да́рꙋй, благодѣ́телѧ бг҃а и҆мѣ́ѧ, послꙋ́шающаго честны́хъ твои́хъ моли́твъ.

Бг҃оро́диченъ:

Ѹ҆ма̀ моегѡ̀ и҆сцѣлѝ превраще́нiе, пречⷭ҇таѧ, ѹ҆врачꙋ́й  стра̑сти дꙋшѝ моеѧ̀, и҆ лѣ́ностнꙋю тмꙋ̀ ѿженѝ, ꙗ҆́кѡ да хвала́ми тѧ̀ при́снѡ ѹ҆блажа́емъ, всенепоро́чнаѧ.

И҆́нъ. I҆рмо́съ:

Гдⷭ҇и бж҃е на́шъ, ми́ръ да́ждь на́мъ, гдⷭ҇и бж҃е на́шъ, стѧжи́ ны, гдⷭ҇и, ра́звѣ тебє̀, и҆но́гѡ не вѣ́мы, и҆́мѧ твоѐ и҆менꙋ́емъ.

Пѣ̑нiѧ соверша́ѧ и҆сходѧ̀ въ нощѝ ѿ столпа̀, два̀ и҆сто́чника и҆скопа́лъ є҆сѝ, ѿ ни́хже и҆ до ны́нѣ съ вѣ́рою почерпа́юще, прiе́млютъ благода́ть и҆сцѣле́нiй.

Сопе́рникъ прелꙋка́вый, а҆́ки sмíй превели́къ, посредѣ̀ ке́ллiи твоеѧ̀ и҆зы́де, ѹ҆страша́ѧ тѧ̀: ты́ же сего̀, бл҃же́нне, попра́лъ є҆сѝ, и҆ безъ вѣ́сти моли́твою до конца̀ сотвори́лъ є҆сѝ.

Недꙋ́гъ ѡ҆слабле́нiѧ ѹ҆дѡ́въ и҆мѣ́ѧ благочести́вый мiхаи́лъ, кнѧже́нiе тогда̀ содержа́й во гра́дѣ черни́говѣ, моли́твами твои́ми и҆сцѣле́нiе полꙋчѝ.

Бг҃оро́диченъ:

Хрⷭ҇та̀ i҆и҃са ро́ждшаѧ пречⷭ҇таѧ, сего̀ молѝ при́снѡ, и҆зба́вити ѿ бѣ́дъ рабы̑ твоѧ̑, вѣ́рою и҆́мѧ твоѐ призыва́ющыѧ: ра́звѣ бо тебє̀, влⷣчце, и҆но́гѡ застꙋпле́нiѧ не и҆́мамы.

Пѣ́снь s҃. I҆рмо́съ:

Бж҃е́ственное сiѐ и҆ всечестно́е соверша́юще пра́зднество, бг҃омꙋ́дрiи, бг҃ома́тере, прiиди́те, рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ.

Ѹ҆мертви́лъ є҆сѝ стра̑сти тѣлє́сныѧ, ꙗ҆́кѡ дре́во ви́дѣсѧ высокове́рхо, плоды̀ чꙋде́съ приносѧ̀, нiки́то бг҃облаже́нне.

И҆́же безчи́слєннымъ болѣ́знемъ прибли́жихсѧ, тѣ́ломъ не́мощенъ пребы́въ, прпⷣбне. тѣ́мъ зовꙋ́ ти вѣ́рою: болѣ̑зни ѹ҆ста́ви се́рдца моегѡ̀.

Ѿ дꙋше́вныхъ не́мощей, ѻ҆́ч҃е, коле́блемыхъ, вѣ́рою тѧ̀ призыва́ющихъ ны́нѣ посѣтѝ, моли́твами твои́ми, ꙗ҆̀же къ бг҃ꙋ, ꙗ҆́кѡ да благоче́стнѡ тѧ̀ сла́вимъ. 

Бг҃оро́диченъ:

Е҆ди́на помо́щнице, помози́ ми погиба́ющꙋ, и҆ рꙋ́кꙋ мѝ прострѝ, и҆ ко приста́нищꙋ наведѝ покаѧ́нiѧ, дв҃о бг҃ора́дованнаѧ.

И҆́нъ. I҆рмо́съ:

Ꙗ҆́кѡ во́ды морскȋѧ, чл҃вѣколю́бче, волна́ми жите́йскими ѡ҆бꙋрева́юсѧ. тѣ́мже, ꙗ҆́кѡ i҆ѡ́на, та́кѡ вопiю́ ти: возведѝ ѿ тлѝ живо́тъ мо́й, бл҃гоꙋтро́бне гдⷭ҇и.

Преди́вно бы́сть чꙋ́до, є҆ще́ бо держа́вномꙋ мiхаи́лꙋ ни ѻ҆би́тели дости́гшꙋ, ни столпа̀ ви́дѣвшꙋ, то́кмѡ же́злъ тво́й въ рꙋ́цѣ прiи́мъ, и҆ ѡ҆ се́мъ ѹ҆крѣпи́всѧ, и҆сцѣле́нiе полꙋчѝ, и҆ прiи́де во ѻ҆би́тель твою̀ здра́въ.

Ра́достнѡ благочести́вый мiхаи́лъ кнѧ́зь, прiе́млѧ ѿ тебє̀ благослове́нiе, са́мъ тебѣ̀ и҆сповѣ́да, ка́кѡ велiа́ръ во ѻ҆́бразѣ чернца̀, двакра́ты поносѝ тебѐ, сказꙋ́ѧ тебѐ ѿ житiѧ̀ сегѡ̀ ѿше́дша.

Держа́вный мiхаи́лъ кнѧ́зь доше́дъ мѣ́ста, и҆дѣ́же и҆сцѣле́нiе полꙋчѝ, повелѣ̀ водрꙋзи́ти честны́й крⷭ҇тъ въ сла́вꙋ бг҃ꙋ, и҆ въ па́мѧть чꙋдесѝ преди́внагѡ ѻ҆тца̀.

Бг҃оро́диченъ:

Всѐ вре́мѧ живота̀ моегѡ̀ во страсте́хъ и҆зжи́хъ, и҆ ны́нѣ молє́нiѧ приноша́ю тѝ, пречⷭ҇таѧ: разрѣше́нiе, пода́ждь мѝ, всепѣ́таѧ, и҆ вѣ́чнагѡ мѧ̀ и҆зба́ви ѡ҆сꙋжде́нiѧ: ты́ бо мíрꙋ бл҃га́ѧ помо́щница.

Конда́къ, гла́съ и҃.

Хрⷭ҇та̀ ра́ди ѿ твои́хъ рабѡ́въ нꙋ́жднꙋю сме́рть претерпѣ́лъ є҆сѝ: и҆ вѣне́цъ нетлѣ́нiѧ ѿ негѡ̀ воспрiѧ́лъ є҆сѝ: приходѧ́щымъ же съ вѣ́рою ѿ чⷭ҇тна́гѡ твоегѡ̀ гро́ба подае́ши цѣльбы̑, ѽ нiки́то прпⷣбне, моли́твенниче ѡ҆ дꙋша́хъ на́шихъ.

I҆́косъ:

Земны́й а҆́гг҃лъ, небе́сный человѣ́къ бы́лъ є҆сѝ, прпⷣбне,  посто́мъ и҆ бдѣ́нiемъ дꙋ́шꙋ просвѣти́въ, а҆лка́нiемъ и҆ жа́ждею, и҆ на землѝ лега́нiемъ бг҃ꙋ ѹ҆годи́лъ є҆сѝ, и҆ всѧ́кꙋ добродѣ́тель мона́шескагѡ житiѧ̀ и҆спра́вилъ є҆сѝ: къ си́мже и҆ нꙋ́жднꙋю сме́рть ѿ твои́хъ рабѡ́въ воспрiи́мъ, возше́лъ є҆сѝ къ жела́емомꙋ хрⷭ҇тꙋ̀ ра́дꙋѧсѧ, ѽ нiки́то прпⷣбне, моли́твенниче ѡ҆ дꙋша́хъ на́шихъ.

Пѣ́снь з҃. I҆рмо́съ:

Не послꙋжи́ша тва́ри бг҃омꙋ́дрiи па́че созда́вшагѡ, но ѻ҆́гненное преще́нiе мꙋ́жески попра́вше, ра́довахꙋсѧ пою́ще: препѣ́тый ѻ҆ц҃є́въ гдⷭ҇ь и҆ бг҃ъ, благослове́нъ є҆сѝ.

Се́рдце твоѐ трⷪ҇ческое жили́ще содѣ́лавъ, трѝ кресты̀ и҆ тѧ̑жкаѧ желѣ̑за, нiки́то, на себѣ̀ поне́съ, ѿ ни́хже бж҃е́ственною бл҃года́тiю цѣльбы̑ и҆стека́ютъ, на просвѣще́нiе и҆ ѡ҆чище́нiе вѣ́рнѡ притека́ющымъ тѝ.

Дꙋша̀ твоѧ̀ свѣтозаре́нiемъ бжⷭ҇твеннагѡ дх҃а сiѧ́ющи при́снѡ, дꙋ́шы ви́дѧше притека́ющихъ тѝ вѣ́рою свѣ́тлѡ, бл҃же́нне, прⷪ҇ро́ческими проречє́нiи: тѣ́мъ тѧ̀ ѹ҆блажа́емъ.

Недꙋ́гѡвъ трꙋжда́ющихъ, блаже́нне, дꙋ́шы и҆ тѣлеса̀, твои́ми свѧты́ми моли́твами вско́рѣ и҆змѣнѝ, и҆ пѣ́ти сотворѝ: препѣ́тый ѻ҆тцє́въ гдⷭ҇ь и҆ бг҃ъ, бл҃гослове́нъ є҆сѝ.

Бг҃оро́диченъ:

Непремѣ́ннаго ро́ждши, є҆ди́на бг҃ора́дованнаѧ, десни́цею є҆гѡ̀, чⷭ҇таѧ, премѣни́ти мѝ ѹ҆́мъ на лꙋ́чшее молю́тисѧ, лю́тѣ превраща́емый жите́йскими ѹ҆пражднє́нiи.

И҆́нъ. I҆рмо́съ:

Ѿ i҆ꙋде́и доше́дше ѻ҆́троцы въ вавѷлѡ́нѣ и҆ногда̀, вѣ́рою трⷪ҇ческою пла́мень пе́щный попра́ша, пою́ще: ѻ҆ц҃є́въ бж҃е, бл҃гослове́нъ є҆сѝ.

Не ржа̀ покры̀ тѧ̑жкаѧ ѻ҆́на желѣ̑за, но трꙋды̀ твоѧ̑ и҆ по́ты си́хъ просвѣти́ша, и҆ ꙗ҆́кѡ зла́то блеща́хꙋсѧ: любве́ же ра́ди гдⷭ҇ни, не чꙋ́лъ є҆сѝ си́хъ на тѣлесѝ твое́мъ, ѹ҆се́рднѡ вопiѧ̀: ѻ҆тє́цъ на́шихъ бж҃е, бл҃гослове́нъ є҆сѝ. 

Мꙋ́тнiи ѹ҆мо́мъ ѹ҆бȋйцы, зрѧ́ще блиста́нiе ѻ҆́но на тѣлесѝ твое́мъ, мнѧ́ще мно́жество зла́та носѧ́щꙋ тѝ, ѡ҆ ѹ҆бíйствѣ твое́мъ ѹ҆мы́слиша. ты́ же ѿ си́хъ, прпⷣбне, нꙋ́жднꙋю сме́рть воспрiѧ́лъ є҆сѝ, вопiѧ̀ хрⷭ҇тꙋ̀, ѻ҆тє́цъ на́шихъ бж҃е, благослове́нъ є҆сѝ.

Ѡ҆брѣто́ша во вре́мѧ ѹ҆́треннѧгѡ клепа́нiѧ честно́е тѣ́ло твоѐ те́пло лежа́що, дꙋ́шꙋ же ѿше́дшꙋ ко гдⷭ҇ꙋ. ѻ҆би́тєли же и҆спо́лншисѧ благово́нiѧ, всѝ возопи́ша со слеза́ми: ѻ҆тє́цъ на́шихъ бж҃е, благослове́нъ є҆сѝ.

Бг҃оро́диченъ:

Цр҃ковь ѡ҆свѧще́на бг҃ꙋ бы́вши, марíе бг҃ороди́тельнице, сего̀ молѝ, ꙗ҆́кѡ чл҃вѣколю́бца, чⷭ҇таѧ, ѹ҆ще́дрити лю́ди согрѣши́вшыѧ, и҆ спастѝ ѿ бѣ́дъ лю́тыхъ, и҆ страсте́й треволне́нiѧ.

Пѣ́снь и҃. I҆рмо́съ:

Ѻ҆́троки бл҃гочести̑выѧ въ пещѝ ржⷭ҇тво̀ бг҃оро́дичо спасло̀ є҆́сть, тогда̀ ѹ҆́бѡ ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а по́йте, дѣла̀, и҆ превозноси́те є҆го̀ во всѧ̑ вѣ́ки.

Стоѧ̀ на столпѣ̀ вы́спрь, ꙗ҆́кѡ на свѣ́щницѣ свѣща̀, прпⷣбне, свѣтѧ́щи, всѣ̑мъ ра́зꙋмы вѣ̑рнымъ просвѣща́ѧ, пока́зовалъ є҆сѝ до́брѣ, словесы̀ и҆ дѣѧ́нiи стезю̀ живота̀, и҆ возводи́лъ є҆сѝ сiѧ̑ бжⷭ҇твеннымъ смы́сломъ къ высотѣ̀ безстра́стiѧ.

Ѹ҆́мъ безстра́стiемъ ѡ҆чи́щь, бесѣ́довалъ є҆сѝ ко гдⷭ҇ꙋ вседержи́телю: ѿ негѡ́же неизречє́ннаѧ, прпⷣбне, навыка́ѧ, прⷪ҇ро́чески предглаго́лалъ є҆сѝ, просвѣща́ѧ дꙋ́шы, ꙗ҆́кѡ вели́кiй, преблаже́нне, прⷪ҇ро́къ: тѣ́мъ тѧ̀ согла́снѡ вѣ́рою воспѣва́емъ.

Наидо́ша мѝ ра̑ны тѧ̑жкiѧ, и҆ недꙋ́зи ча́стѡ трꙋжда́ютъ: тѣ́хъ мѧ̀ и҆змѣнѝ, ѻ҆́ч҃е, молю́тисѧ, ꙗ҆́кѡ ѿ бг҃а  прiи́мъ, нiки́то, бл҃года́ть, и҆сцѣлѧ́ти стра̑сти, и҆ болѣ̑зни ѡ҆блегча́ти.

Трⷪ҇ченъ:

Со всѣ́ми го́рними вѡ́инствы, ѻ҆ц҃а̀ и҆ сн҃а и҆ ст҃а́го дх҃а, трⷪ҇цꙋ нераздѣ́льнꙋ, несозда́нно бжⷭ҇тво̀ пѣсносло́вѧще, ст҃ъ, ст҃ъ, ст҃ъ, возопiе́мъ ра́достнѡ, є҆ди́на вла́сть, нача́ло и҆ црⷭ҇тво.

Бг҃оро́диченъ:

И҆́же всѣ́ми непристꙋ́пенъ сы́й зижди́тель, го́рними, ѻ҆трокови́це, чи́нми всели́сѧ въ ложесна̀ твоѧ̀, неѡпа́льнꙋ соблюде́ тѧ, и҆ по ржⷭ҇твѣ̀ нетлѣ́ннꙋ. є҆мꙋ́же ны́нѣ при́снѡ пое́мъ: гдⷭ҇а воспѣва́йте дѣла̀, и҆ превозноси́те є҆го̀ во всѧ̑ вѣ́ки.

И҆́нъ. I҆рмо́съ:

Покрыва́ѧй вода́ми превы́спрєннѧѧ своѧ̑, полага́ѧй мо́рю предѣ́лъ песо́къ, и҆ содержа́й всѧ̑, тѧ̀ пое́тъ со́лнце, тѧ̀ сла́витъ лꙋна̀, тебѣ̀ прино́ситъ пѣ́снь всѧ̀ тва́рь, ꙗ҆́кѡ содѣ́телю всѣ́хъ во вѣ́ки.

Неразꙋ́мнiи ѻ҆́ни ѹ҆бíйцы жела́емагѡ зла́та не полꙋчи́ша, честны̑ѧ же вери̑ги въ рѣкꙋ̀ во́лгꙋ вверго́ша, и҆ пресвѣ̑тлымъ лꙋча́мъ надъ ни́ми въ нощѝ ꙗ҆́вльшымсѧ, ꙗ҆́кѡ и҆ ве́сь гра́дъ ꙗ҆росла́вль ѡ҆сiѧ́вшымъ.

Кресты̀ трѝ, и҆ вери̑ги тѧ́жки, верхꙋ̀ воды̀ пла́вающе ѡ҆брѣто́шасѧ, и҆ си́хъ бг҃олюби́вiи взе́мше, во гра́дъ ꙗ҆росла́вль внесо́ша: и҆ мно́зи разли́чными недꙋ́ги ѡ҆держи́мiи и҆сцѣле́нiе ѿ си́хъ полꙋчи́ша.

Ты̀ са́мъ, прпⷣбне, ѡ҆брѣ́тшемꙋ ꙗ҆ви́всѧ, трѝ кресты̀, ре́клъ є҆сѝ, и҆ тѧ̑жкаѧ желѣ̑за, по́честь трꙋдѡ́въ мои́хъ, ско́рѡ положе́ни да бꙋ́дꙋтъ на гро́бѣ мое́мъ: ѻ҆́нъ же стра́хомъ и҆ ра́достiю ѡ҆держи́мъ бѣ̀, по словесѝ твоемꙋ̀ та́кѡ сотворѝ.

Бг҃оро́диченъ:

Твоѧ̑ ми́лѡсти на мнѣ̀ ѹ҆диви́вши, чⷭ҇таѧ, ѹ҆ѧ́звеннꙋю дꙋ́шꙋ мою̀ и҆сцѣлѝ, и҆ бꙋ́дꙋщагѡ мꙋче́нiѧ и҆зба́ви, и҆ црⷭ҇твiѧ сн҃а твоегѡ̀ сподо́би мѧ̀. 

Пѣ́снь ѳ҃. I҆рмо́съ:

Всѧ́къ земноро́дный да взыгра́етсѧ дх҃омъ просвѣща́емь, да торжествꙋ́етъ же безпло́тныхъ ѹ҆мѡ́въ є҆стество̀, почита́ющее сщ҃е́нное торжество̀ бг҃ома́тере, и҆ да вопiе́тъ: ра́дꙋйсѧ, всебл҃же́ннаѧ бцⷣе, чи́стаѧ приснодв҃о.

Воздвиза́ѧ рꙋ́ки твоѧ̀ къ бг҃ꙋ моли́лсѧ є҆сѝ, крѣпѧ̀ ѹ҆́мъ тво́й, ѹ҆держа́ти ѿ страсте́й, а҆́ки а҆́гг҃лъ въ тѣлесѝ, ѻ҆́ч҃е, ты̀ бы́лъ є҆сѝ. тѣ́мъ со а҆́гг҃лы всегда̀ на нб҃сѣ́хъ живе́ши, сла́вномꙋ прⷭ҇то́лꙋ предстоѧ̀ свѣ́та невече́рнѧгѡ и҆сполнѧ́емь.

Ꙗ҆́кѡ на небесѝ въ хлѣви́нѣ ѹ҆́зцѣ пожи́лъ є҆сѝ, прпⷣбне: тѣ́мъ тѝ ѹ҆мири́шасѧ ди́внiи sвѣ́рiе, покори́вшемꙋ стра̑сти тѣлє́сныѧ и҆ sлостремлє́нiѧ, нiки́то препⷣбне. сегѡ̀ ра́ди вѣ́рою тѧ̀ почита́емъ.

Твоѧ̑ чєстны́ѧ и҆ свѧты́ѧ мо́щы во гро́бѣ лежа́ще, погрꙋжа́ютъ недꙋ́ги, и҆ попалѧ́ютъ толпы̑ де́мѡнскiѧ всегда̀, преподо́бне нiки́то, бжⷭ҇твенною благода́тiю, и҆ и҆сточа́ютъ всѣ̑мъ и҆сцѣлє́нiѧ, вѣ́рнѡ тѧ̀ блажа́щымъ.

Ѹ҆жѐ къ бг҃ꙋ приближа́ѧсѧ ꙗ҆́снѣ и҆ чи́стѣ, помѧнѝ вѣ́рою тѧ̀, нiки́то, помина́ющихъ, грѣхѡ́въ ѡ҆ставле́нiе на́мъ и҆спросѝ, и҆ недꙋ́гѡвъ всѣ́хъ и҆збавле́нiе, и҆ бж҃iѧ црⷭ҇тва селе́нiе.

Бг҃оро́диченъ:

Свѣ́томъ мѧ̀ ѡ҆зарѝ твои́мъ, непоро́чнаѧ, ро́ждшаѧ свѣ́тъ непристꙋ́пный: разженѝ ѻ҆́блакъ страсте́й дꙋшѝ моеѧ̀ и҆ ѿ тмы̀ и҆змѝ, молю́тисѧ, и҆ бжⷭ҇твеннагѡ спасе́нiѧ сподо́би, чⷭ҇таѧ, є҆ди́на приснодв҃а.

И҆́нъ. I҆рмо́съ:

Тѧ̀ неискꙋсобра́чнꙋю мт҃рь бг҃а вы́шнѧгѡ, тѧ̀ па́че ѹ҆ма̀ ро́ждшꙋю сло́вомъ вои́стиннꙋ бг҃а, вы́шшꙋю пречⷭ҇тыхъ си́лъ, немо́лчными славословлє́нiи велича́емъ.

Молѝ за ны̀, ѻ҆́ч҃е прпⷣбне, держа́вный вопiѧ́ше, и҆  и҆спросѝ мíрꙋ ми́ръ, на́мъ же здра́вiе, и҆ на врагѝ ѡ҆долѣ́нiе: тебе́ бо моли́твенника те́пла ко влⷣцѣ предлага́емъ.

Ра́кꙋ твою̀ лобыза́юще ца́рiе благочести́вiи, ѹ҆ми́льнѡ глаго́лютъ: и҆спросѝ ѹ҆ хрⷭ҇та̀, прпⷣбне, на́мъ же и҆ ча́дѡмъ на́шымъ здра́вiе и҆ спасе́нiе и҆ ве́лiю ми́лость.

Кꙋ́пнѡ за ѻ҆те́чество и҆ ст҃и́телей, и҆ за всѧ̑ правосла̑вныѧ моли́сѧ, прпⷣбне: да всѝ па́мѧть твою̀ свѣ́тлѡ пра́зднꙋюще въ пѣ́снехъ хрⷭ҇та̀ велича́емъ.

Бг҃оро́диченъ:

Льва̀ рыка́ющаго на мѧ̀ ѹ҆ти́ши, пречⷭ҇таѧ, мене́ же цѣльбы̀ бжⷭ҇твенныѧ сподо́би: да ѹ҆зрю̀ свѣ́тъ бг҃оразꙋ́мiѧ, и҆ ра́достнѡ воспою̀ ржⷭ҇тво̀ твоѐ, бцⷣе.

Свѣти́ленъ.

Всѧ̑ житiѧ̑ ѡ҆ста́вль, хрⷭ҇та̀ приѡбрѣ́лъ є҆сѝ, трꙋдополо́жнѡ пожи́въ, и҆ сме́рть нꙋ́жднꙋю воспрiѧ́тъ. тѣ́мъ па́мѧть твою̀, нiки́то, почита́емъ.

Два́жды.

Сла́ва, и҆ ны́нѣ, бг҃оро́диченъ:

Бг҃а на́мъ, пречⷭ҇таѧ, родила̀ є҆сѝ, и҆ всѝ прароди́тельныѧ клѧ́твы и҆зба́вльшесѧ, воспѣва́емъ тѧ̀, препѣ́таѧ.

На хвали́техъ стiхи̑ры на д҃. гла́съ и҃.

Подо́бенъ: Ѽ пресла́внагѡ чꙋдесѐ!

Ѽ пресла́внагѡ чꙋдесѐ! * ка́кѡ премѣни́сѧ ра́зꙋмъ тво́й * ѿ сꙋеты̀ мíра на благоче́стiе; * смире́нъ и҆ цѣломꙋ́дръ показа́сѧ * мона́хѡмъ наста́вникъ ко спасе́нiю, * по́стникѡвъ похвала̀, * молча́льникѡвъ ѹ҆добре́нiе. * тѣ́мже любо́вiю па́мѧть твою̀, * нiки́то прпⷣбне, ѹ҆блажа́емъ.

Два́жды.

Моли́твенникъ къ бг҃ꙋ крѣ́покъ бы́лъ є҆сѝ, * чистоты̀ рачи́тель, * цѣломꙋ́дрiѧ ѻ҆́бразъ, * терпѣ́нiѧ сто́лпъ: * а҆́гг҃льски на землѝ пожи́лъ є҆сѝ, * и҆ ꙗ҆́кѡ sвѣзда̀ пресвѣ́тлаѧ показа́лсѧ є҆сѝ, * и҆ бы́лъ є҆сѝ мнѡ́гимъ во́ждь ко  спасе́нiю. * тѣ́мже любе́знѡ па́мѧть твою̀, нiки́то прпⷣбне, восхвалѧ́емъ.

Ѻ҆́бразомъ а҆гг҃лолѣ́пенъ показа́лсѧ є҆сѝ, * сѣди́на честна̀ посто́мъ ѹ҆кра́шена, * воздержа́нiемъ сiѧ́ѧ, * братолю́бiемъ цвѣты́й, * кро́токъ взо́ромъ, * и҆ ти́хъ хожде́нiемъ, * и҆ ѹ҆миле́нъ видѣ́нiемъ, и҆ смире́нъ се́рдцемъ, * высо́къ добродѣ́тельнымъ житiе́мъ. * тѣ́мже любо́вiю па́мѧть твою̀, * нiки́то прпⷣбне, ѹ҆блажа́емъ.

Сла́ва, гла́съ то́йже. Самогла́сенъ:

Прпⷣбне ѻ҆́ч҃е нiки́то, въ мона́шествѣ пожи́лъ є҆сѝ непоро́чнѡ, и҆ благоꙋго́днѡ гдⷭ҇еви, и҆ є҆ли́кѡ трꙋдополо́жнѡ нача́лъ є҆сѝ, и҆зрѧ́днѡ и҆ чꙋ́днѡ сконча́лъ є҆сѝ, и҆ всесоверше́ннѡ во стра́сѣ бж҃iи, и҆ чꙋде́съ дарова́нiй сподо́билсѧ є҆сѝ, є҆́же и҆сцѣлѧ́ти недꙋ́ги разли̑чныѧ, и҆ прогонѧ́ти дꙋ́хи лꙋка̑выѧ. тѣ́мъ па́мѧть твою̀ почита́емъ, досточꙋ́дне.

И҆ ны́нѣ, бг҃оро́диченъ.

Славосло́вiе вели́кое, и҆ ѿпꙋ́стъ.