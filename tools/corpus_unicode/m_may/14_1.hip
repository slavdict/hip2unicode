        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ д҃_i-й де́нь.

Ст҃а́гѡ мч҃ника i҆сíдѡра, и҆́же во ѻ҆́стровѣ хíосѣ:

И҆ ст҃а́гѡ i҆сíдѡра, хрⷭ҇та̀ ра́ди ю҆ро́дивагѡ, росто́вскагѡ чꙋдотво́рца.

Слꙋ́жба є҆гѡ̀ пи́сана по се́й слꙋ́жбѣ.

Стiхи̑ры пра́здника, г҃: и҆ мꙋ́ченика, г҃: гла́съ д҃. Подо́бенъ: Да́лъ є҆сѝ зна́менiе:

Ра́нами стрꙋ́жемь, * ко́жанагѡ ѹ҆мерщвле́нiѧ ри́зъ совле́клсѧ є҆сѝ: * во ѻ҆де́ждꙋ же нетлѣ́нiѧ * и҆ свѣ́тлꙋ багрѧни́цꙋ ѡ҆дѣ́ѧнъ, * ско́рѡ ко дре́вꙋ жи́зненномꙋ доше́лъ є҆сѝ, * жи́знь прiи́мь вои́стиннꙋ неразори́мꙋю, * и҆ неконе́чнꙋю, сла́вне: * є҆ѧ́же ны́нѣ насыща́ѧсѧ, * пою́щыѧ тѧ̀ соблюдѝ.

Ре́вностiю разжига́емь * благоче́стiѧ, i҆сíдѡре, * вше́лъ є҆сѝ въ сꙋди́ще, * те́плѣ страда́нiѧ, * и҆ вѣне́цъ побѣ́ды, мꙋ́чениче прiѧ́тъ, * на ле́сть ѹ҆чє́нiи бг҃опоко́рными ѹ҆краша́емь, * крⷭ҇тнымъ же ѹ҆крѣплѧ́емь всеѻрꙋ́жiемъ, * низложи́лъ є҆сѝ льсти́ваго томи́телѧ, * вѣнцено́сецъ показꙋ́ѧсѧ.

Вои́стиннꙋ превзыдо́ша * мч҃ничєскаѧ страда̑нiѧ * похвале́нiемъ подо́бiѧ, * и҆ сло́ва и҆ по́мысла: * тве́рди бо столпѝ благоче́стiѧ, * тѣ́ломъ ме́ртвеннымъ и҆ стра́стнымъ, ра́внѡ на́мъ соѡбложе́ни, * на ѻ҆́гнь же дерзнꙋ́ша, * и҆ ꙗ҆́звы преѡби́дѣша, * ꙗ҆́кѡ въ тѣлесѝ стра́ждꙋще чꙋжде́мъ, сла́внiи.

Сла́ва, и҆ ны́нѣ, пра́здника. Тропа́рь, гла́съ д҃:

Мч҃никъ тво́й, гдⷭ҇и, i҆сíдѡръ, во страда́нiи свое́мъ  вѣне́цъ прiѧ́тъ нетлѣ́нный ѿ тебє̀ бг҃а на́шегѡ: и҆мѣ́ѧй бо крѣ́пость твою̀, мꙋчи́телей низложѝ, сокрꙋшѝ и҆ де́мѡнѡвъ немѡщны́ѧ де́рзѡсти. тогѡ̀ моли́твами спасѝ дꙋ́шы на́шѧ.

Сла́ва, и҆ ны́нѣ, пра́здника.

Канѡ́нъ.

Гла́съ и҃. Пѣ́снь а҃. I҆рмо́съ:

Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ sла̀ и҆збѣжа́въ, i҆и҃льтѧнинъ вопiѧ́ше: и҆зба́вителю и҆ бг҃ꙋ на́шемꙋ пои́мъ.

Твои́ми моли́твами, мч҃ниче хрⷭ҇то́въ, i҆сíдѡре блаже́нне, съ нб҃сѐ просвѣще́нiе пода́ждь мнѣ̀ и҆ благода́ть, восхвали́ти пра́здникъ тво́й честны́й.

Соверше́нно и҆мѣ́ѧ къ бг҃ꙋ, i҆сíдѡре мꙋ́чениче, се́рдце и҆ дꙋ́шꙋ, и҆ непоро́чно стѧжа́въ житiѐ, съ мꙋ́чєники подвиза́лсѧ є҆сѝ до́брѣ.

Зако́ннѡ ѹ҆стро́ивъ твою̀ жи́знь, i҆сíдѡре мꙋ́чениче, ꙗ҆́коже некра́домо сокро́вище, вѣ́рꙋ ѹ҆держа́лъ є҆сѝ непрело́жнꙋ спасе́нiѧ, всеблаже́нне.

Бг҃оро́диченъ:

Вои́стиннꙋ ро́ждши є҆стество́мъ бг҃а, и҆́стиннѡ слы́шишисѧ бцⷣа, вои́стиннꙋ зва́нiе по коемꙋ́ждо, бжⷭ҇твеннымъ ржⷭ҇тво́мъ, чⷭ҇таѧ, носѧ́щи.

Пѣ́снь г҃. I҆рмо́съ:

Ты̀ є҆сѝ ѹ҆твержде́нiе притека́ющихъ къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.

Сло́вомъ направлѧ́емь, стра̑стнаѧ стремлє́нiѧ, сла́вне мꙋ́чениче хрⷭ҇то́въ, добродѣ́тельми по́стными, страстоте́рпче, ѹ҆вѧди́лъ є҆сѝ.

И҆мѣ́ѧ непосты́дное дꙋше́вное стремле́нiе, сла́вне, всеблагоче́стнѡ и҆сповѣ́данiе невре́днѡ соблю́лъ є҆сѝ.

Ми́лостива моли́твами твои́ми, всѣ́хъ сꙋдiю̀ сотворѝ, благоче́стнѡ твоѐ восхвалѧ́ющымъ, страстоте́рпче, торжество̀. 

Бг҃оро́диченъ:

Ѹ҆мертвѝ мꙋдрова́нiе пло́ти на́шеѧ, влⷣчце, и҆ дꙋ́шы ѡ҆живѝ, дв҃о, вѣ́рою пою́щихъ тѧ̀.

Конда́къ, гла́съ д҃. Подо́бенъ: Ꙗ҆ви́лсѧ є҆сѝ:

Ѹ҆пра́витель превели́кiй вселе́ннѣй ты̀ ꙗ҆ви́лсѧ є҆сѝ, свѧ́те, твои́ми къ бг҃ꙋ моли́твами: тѣ́мже воспѣва́емъ тѧ̀ дне́сь, мꙋ́чениче бг҃омꙋ́дре i҆сíдѡре пресла́вне.

Та́же сѣда́ленъ, гла́съ г҃. Подо́бенъ: Красотѣ̀ дѣ́вства:

Подви́гсѧ на sмíѧ, поста́вилъ є҆сѝ побѣ́дꙋ, мꙋ́чениче i҆сíдѡре, ѿ є҆гѵ́пта свѣти́льникъ, ѡ҆зарѧ́ѧ подсо́лнечнꙋю, всѣ̑мъ возсiѧ́лъ є҆сѝ, движє́нiѧ творѧ̀ къ возсiѧ́вшемꙋ и҆зъ дв҃ы бг҃оѻтрокови́цы: є҆гѡ́же ра́ди закла́нъ бы́въ, страстоте́рпче, же́ртва благово́нна бы́лъ є҆сѝ.

Сла́ва, и҆ ны́нѣ, пра́здника.

Пѣ́снь д҃. I҆рмо́съ:

Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованiе, не ѡ҆ста́вль нѣ́дра ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.

Всего̀ въ тебѣ̀ сло́во все́льшасѧ и҆мѣ́ѧ, ꙗ҆́коже во́инъ непобѣди́мый, мꙋчи́тельскꙋю посрами́лъ є҆сѝ горды́ню: и҆ побѣдоно́сецъ тогѡ̀ ра́ди, бл҃же́нне, бы́въ, вѣне́цъ неꙋвѧда́емый ѿ бг҃а прiѧ́лъ є҆сѝ, всесла́вне мꙋ́чениче i҆сíдѡре.

Ю҆́ношски погна́лъ є҆сѝ, i҆сíдѡре, врагѝ твоѧ̑, си́хъ и҆стни́лъ є҆сѝ, стра́шнымъ ѻ҆рꙋ́жiемъ крⷭ҇та̀ ѡ҆гражде́нъ, крѣ́постiю же препоѧ́санъ, и҆ возненави́дѣвшихъ тѧ̀ потреби́лъ є҆сѝ, зовы́й: си́лѣ твое́й сла́ва, чл҃вѣколю́бче.

Послѣ́дꙋѧ сме́рти влⷣчнѣй, тогѡ̀ ра́ди стра̑сти терпѣ́лъ є҆сѝ: тѣ́мже нетлѣ́ннѣй тѧ̀ жи́зни, мч҃ниче, сподо́би гдⷭ҇и сла́вы. є҆мꙋ́же въ рꙋ́цѣ пре́далъ є҆сѝ дꙋ́шꙋ твою̀, пребл҃же́нне i҆сíдѡре. 

Бг҃оро́диченъ:

Вопло́щсѧ ѡ҆бновлѧ́етъ всего̀ человѣ́ка, пречⷭ҇таѧ, семꙋ̀ соедини́всѧ, ѻ҆́ч҃ихъ нѣ́дръ не ѡ҆ста́вль, во твою̀ ѹ҆тро́бꙋ всели́тисѧ и҆зво́ли: и҆ бога́тствомъ милосе́рдiѧ, во́лею ѡ҆бнища́въ, ѡ҆богатѝ мíръ бж҃ество́мъ.

Пѣ́снь є҃. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннагѡ, но ѡ҆брати́ мѧ, и҆ къ свѣ́тꙋ за́повѣдей твои́хъ, пꙋти̑ моѧ̑ напра́ви, молю́сѧ.

Же́ртва принесе́сѧ непоро́чнаѧ, и҆ соверше́на твоемꙋ̀ влⷣцѣ хрⷭ҇тꙋ̀, и҆ закла́нъ бы́въ ѹ҆се́рднѡ, кро́вь твою̀ пролiѧ́лъ є҆сѝ, i҆сíдѡре, приѡбщи́всѧ стрⷭ҇те́й є҆гѡ̀, и҆ црⷭ҇твiѧ є҆гѡ̀ досто́инъ наслѣ́дникъ бы́въ.

Ѹ҆крѣплѧ́емь, сп҃се, всеси́льною твое́ю крѣ́постiю, погаси́лъ є҆́сть мглꙋ̀ пре́лести, добропобѣ́дный мч҃никъ i҆сíдѡръ: ѹ҆сѣче́нъ бо во главꙋ̀, тебѣ̀ дꙋ́шꙋ жизнода́вцꙋ благохва́льнѡ предадѐ, влⷣко.

Ѹ҆краша́етсѧ, блаже́нне, твои́ми честны́ми кровьмѝ цр҃ковь хрⷭ҇то́ва, и҆ ѹ҆ѧснѧ́етсѧ твои́хъ страда́нiй, сопротивле́нiемъ, сла́вне, проти́вꙋ грѣхꙋ̀: ты́ бо крѣ́пкѡ да́же до кро́ве противоста́лъ є҆сѝ, i҆сíдѡре.

Бг҃оро́диченъ:

Ѡ҆скве́рншеесѧ є҆стество̀ человѣ́ческое престꙋпле́нiемъ пе́рвымъ, и҆ лю́тѣ и҆стлѣ́вшее, и҆ мертво̀ бы́вшее возста́вила є҆сѝ, и҆сто́чникъ ро́ждшаѧ па́че ѹ҆ма̀ безсме́ртiѧ, бцⷣе пренепоро́чнаѧ влⷣчце.

Пѣ́снь s҃. I҆рмо́съ:

Моли́твꙋ пролiю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ sѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ i҆ѡ́на: ѿ тлѝ, бж҃е, возведи́ мѧ.

Соверше́ннꙋю любо́вь къ бг҃ꙋ стѧжа́въ, страстоте́рпче пребл҃же́нне, бла̑гъ ра́ди нетлѣ́нныхъ, вои́стиннꙋ земны́хъ  любо́вь ѡ҆ста́вилъ є҆сѝ, и҆ восте́клъ є҆сѝ вопiѧ̀: прилѣпи́хсѧ во слѣ́дъ тебє̀, влⷣко.

Ꙗ҆́кѡ жени́хъ благолѣ́пенъ, i҆сíдѡре, добро́тами мꙋ́ченическими ѹ҆кра́шенъ, къ нб҃сє́мъ возше́лъ є҆сѝ ра́дꙋѧсѧ, добротво́рномꙋ сiѧ́нiю предстоѧ́ти, молѧ́сѧ всегда̀ ѡ҆ творѧ́щихъ па́мѧть твою̀.

Претерпѣ́лъ є҆сѝ, страда́льче, закла́нiе, прозрѧ̀ тебѣ̀ вѣ́чное наслажде́нiе, и҆ пи́щꙋ присноживо́тнꙋю вои́стиннꙋ съ мꙋ́чєники, ꙗ҆́кѡ мꙋ́ченикъ непобѣди́мь, воспрiѧ́лъ є҆сѝ и҆́стиннѡ вѣне́цъ, преблаже́нне i҆сíдѡре.

Бг҃оро́диченъ:

Марíе, влⷣчнее селе́нiе, свѣ́тлыми дѣ́вства зарѧ́ми, свѣтови́днѡ ꙗ҆́кѡ крíнъ сiѧ́ющи, посредѝ терно́внагѡ смꙋще́нiѧ: тебѣ̀ молю́сѧ бл҃го́й, согрѣше́нiй пода́ждь мѝ проще́нiе.

Конда́къ и҆ i҆́косъ пра́здника.

Пѣ́снь з҃. I҆рмо́съ:

Ѻ҆́троцы є҆вре́йстiи въ пещѝ попра́ша пла́мень дерзнове́ннѡ, и҆ на ро́сꙋ ѻ҆́гнь преложи́ша, вопiю́ще: бл҃гослове́нъ є҆сѝ, гдⷭ҇и бж҃е, во вѣ́ки.

Ны́нѣ ѡ҆сiѧ́емь, требл҃же́нне, дꙋхо́вною заре́ю, тѧ̀ пою́щымъ ѡ҆сiѧ́тисѧ съ тобо́ю благоволѝ, вопiю́щымъ: бл҃гослове́нъ є҆сѝ, гдⷭ҇и бж҃е, во вѣ́ки.

Два́жды.

Ѽ предо́брыхъ твои́хъ подвигѡ́въ! и҆́миже разрꙋши́лъ є҆сѝ пре́лесть i҆́дѡльскꙋю, и҆ мꙋчи́телѧ лю̑тыѧ посрами́лъ є҆сѝ, зовы́й: бл҃гослове́нъ є҆сѝ, гдⷭ҇и бж҃е, во вѣ́ки.

Бг҃оро́диченъ:

Всест҃а́ѧ влⷣчце дв҃о, согрѣше́нiй мои́хъ ра̑ны, є҆ле́емъ милосе́рдiѧ твоегѡ̀ и҆сцѣлѝ, вопiю́щагѡ: бл҃гослове́нъ, пречⷭ҇таѧ, пло́дъ твоегѡ̀ чре́ва.

Пѣ́снь и҃. I҆рмо́съ:

Седмери́цею пе́щь халде́йскiй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сiѧ̑ ви́дѣвъ, творцꙋ̀ и҆  и҆зба́вителю вопiѧ́ше: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Ласка́ньми покꙋша́шесѧ ѡ҆кра́сти мꙋчи́тель твоегѡ̀ терпѣ́нiѧ крѣ́пость и҆ си́лꙋ, всеблаже́нне i҆сíдѡре, ко своемꙋ̀ sлоразꙋ́мiю: но ты̀, бг҃омꙋ́дре, хрⷭ҇та̀ бою́сѧ, вопiѧ́лъ є҆сѝ, є҆мꙋ́же и҆ слꙋжꙋ̀: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Всесвѣ́тло ꙗ҆́кѡ со́лнце, ти́хое твоѐ лицѐ, мꙋче́нiѧ ра́дованiемъ ꙗ҆́вльшеесѧ, ꙗ҆́кѡ а҆́гнецъ бо непоро́ченъ закла́нъ бы́въ, прине́слсѧ є҆сѝ бг҃ꙋ, є҆мꙋ́же ꙗ҆́кѡ содѣ́телю пѣ́сньми вопiѧ́лъ є҆сѝ: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Свѣтови́дно тѣ́ло твоѐ лю́бѧщымъ ꙗ҆влѧ́шесѧ, а҆́гг҃льскимъ дорѷносѧ́щымъ чинѡ́мъ, блиста́ѧсѧ, i҆сíдѡре, чꙋде́съ свѣ́тлостьми, и҆ благода́тьми чꙋдотворе́нiѧ разли́чными, ѻ҆би̑льнаѧ подава́еши и҆сцѣлє́нiѧ вопiю́щымъ: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Бг҃оро́диченъ:

Вѣтíйстiи ѧ҆зы́цы тѧ̀ восхвали́ти не мо́гꙋтъ, ѽ бг҃ороди́тельнице марíе бг҃оневѣ́сто: бг҃а бо родила̀ є҆сѝ, надъ всѣ́ми сꙋ́щаго, ѻ҆трокови́це чⷭ҇таѧ, ѿ дв҃и́ческiѧ неискꙋсобра́чныѧ ѹ҆тро́бы: є҆го́же ѻ҆́троцы благосло́вѧтъ, свѧще́нницы воспѣва́ютъ, лю́дiе превозно́сѧтъ во всѧ̑ вѣ́ки.

Пѣ́снь ѳ҃. I҆рмо́съ:

Ѹ҆жасе́сѧ ѡ҆ се́мъ не́бо, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее небе́съ. тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ чинонача̑лiѧ велича́ютъ.

Бога́тствомъ милосе́рдiѧ соше́дый съ нб҃съ, крⷭ҇тъ же и҆ сме́рть на́съ ра́ди во́лею претерпѣ́лъ є҆сѝ, ꙗ҆́кѡ бла́гъ: сегѡ̀ ра́ди i҆сíдѡръ на тѧ̀ взира́ѧ, вопiѧ́ше: соꙋмрꙋ̀ тебѣ̀, да жи́въ бꙋ́дꙋ, сраспнꙋ́сѧ, да црⷭ҇твꙋю съ тобо́ю. 

Зако́ннѡ твои́хъ крове́й на землѝ ка̑пли и҆злiѧ́вшыѧсѧ, i҆сíдѡре, на нб҃сѣ́хъ ѻ҆де́ждꙋ тебѣ̀ ѡ҆багри́ша благолѣ́пнѡ, и҆стка́нꙋ благода́тiю: въ ню́же ны́нѣ ѡ҆дѣ́ѧнъ, хрⷭ҇тꙋ̀ предстои́ши въ черто́зѣхъ, пребл҃же́нне, нбⷭ҇ныхъ, вѣне́цъ носѧ̀ мч҃ниче, сла́вне.

Ꙗ҆́кѡ и҆мѣ́ѧ дерзнове́нiе ко хрⷭ҇тꙋ̀, моли́тисѧ не преста́й, i҆сíдѡре, ѿ напа́стей, бꙋ́ри же и҆ скорбе́й, и҆ страсте́й, и҆зба́вити творѧ́щихъ па́мѧть твою̀ досто́йнѡ свѧще́ннꙋю, дꙋше́внагѡ же спасе́нiѧ просѧ̀, треблаже́нне, твоегѡ̀ жре́бiѧ сподо́би.

Бг҃оро́диченъ:

Ꙗ҆́кѡ сп҃са ро́ждшаѧ и҆ и҆зба́вителѧ, спасе́нiе мнѣ̀, ѻ҆трокови́це, сподо́би полꙋчи́ти, пречⷭ҇таѧ, прегрѣше́нiй мои́хъ плени̑цы твои́ми моли́твами разрѣша́ющи: всѧ̑ бо ꙗ҆́кѡ хо́щеши ты̀ и҆справлѧ́еши: ꙗ҆́кѡ носи́ла є҆сѝ въ нѣ́дрѣхъ всѣ́хъ цр҃ѧ̀ бл҃гостiю несравне́нною.