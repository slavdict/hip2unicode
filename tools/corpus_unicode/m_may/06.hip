        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ s҃-й де́нь.

Ст҃а́гѡ и҆ пра́веднагѡ i҆́ѡва многострада́льнагѡ.

Стiхи̑ры, гла́съ д҃. Подо́бенъ: Да́лъ є҆сѝ зна́менiе:

Пра́веденъ и҆ неsло́бивъ, * и҆́стиненъ же и҆ непоро́ченъ, и҆ вѣ́ренъ, * и҆ всѧ́кiѧ ѡ҆греба́ѧсѧ, i҆́ѡве, sлы́ѧ ве́щи, позна́нъ бы́лъ є҆сѝ, бл҃же́нне, * ѹ҆кра́шенъ добродѣ́тельми ꙗ҆́кѡ вои́стиннꙋ, * и҆ благоче́стiемъ сiѧ́ѧ. * тѣ́мже тѧ̀ ѹ҆блажа́емъ, и҆ свѧто́е твоѐ дне́сь и҆ честно́е пра́зднꙋемъ, ра́дꙋющесѧ, торжество̀. 

Бога́тствомъ благоче́стiѧ, * ꙗ҆́кѡ багрѧни́цею многоцѣ́нною ѹ҆кра́шенъ, * непоро́чный i҆́ѡве, * ми́лостiю, пра́вдою, * ꙗ҆́коже бжⷭ҇твеннымъ вѣнце́мъ ѡ҆дѣ́ѧнъ, * надъ страстьмѝ томѧ́щими * ты̀ ца́рствовалъ є҆сѝ. * тѣ́мже къ црⷭ҇твѡмъ разꙋ́мнымъ преста́вилсѧ є҆сѝ, * цр҃ю̀, пресла́вне, вѣ́чномꙋ предстоѧ́ти.

I҆́ѡва непобѣди́маго во и҆скꙋше́нiихъ бы́вша, * пло́ти своеѧ̀ ꙗ҆́звами, * столпа̀ непоколеби́маго, * мꙋ́жествꙋ забра́ло, * всѣ̑мъ позна́на бы́вша, * мꙋдролю́бнымъ по́мысломъ, * дiа́волꙋ жа̑ла сокрꙋши́вша, * бжⷭ҇твеннаго и҆ бг҃омꙋ́драго, * благочести̑вымъ ѹ҆твержде́нiе, * гдⷭ҇нѧ непоро́чнаго, восхва́лимъ, ѹ҆го́дника.

Сла́ва, и҆ ны́нѣ, пра́здника. Тропа́рь, гла́съ а҃.

Бога́тство ви́дѣвъ добродѣ́телей i҆́ѡвлихъ, ѹ҆кра́сти ко́знствоваше пра́ведныхъ вра́гъ, и҆ растерза́въ сто́лпъ тѣлесѐ, сокро́вище не ѹ҆кра́де дꙋ́ха: ѡ҆брѣ́те бо воѡрꙋже́нꙋ непоро́чнагѡ дꙋ́шꙋ, мене́ же и҆ ѡ҆бнажи́въ плѣнѝ. предвари́въ ѹ҆́бѡ мѧ̀ пре́жде конца̀, и҆зба́ви мѧ̀ льсти́вагѡ, сп҃се, и҆ спаси́ мѧ.

Канѡ́нъ, є҆гѡ́же краегране́сiе безъ бг҃оро́дичнѡвъ:

Тмострада́льнаго досто́йно пѣ́ти i҆́ѡва.

Гла́съ д҃. Пѣ́снь а҃. I҆рмо́съ:

Ли́цы i҆и҃льтестiи невла́жными стопа́ми по́нтъ чермны́й, и҆ вла́жнꙋю глꙋбинꙋ̀ прогна́вше, вса́дники трiста́ты врагѝ ви́дѧще въ не́й погрꙋжє́ны, съ весе́лiемъ поѧ́хꙋ: пои́мъ бг҃ꙋ на́шемꙋ, ꙗ҆́кѡ просла́висѧ.

Крѣ́пкаго а҆дама́нта, терпѣ́нiѧ вѣнце́мъ ѹ҆кра́шена, хрⷭ҇то́ва цр҃ковь ѹ҆́мныма зрѧ́щи ѻ҆чи́ма, торжествꙋ́етъ въ ра́дости, вопiю́щи: пои́мъ бг҃ꙋ на́шемꙋ, ꙗ҆́кѡ просла́висѧ.

Ни ѧ҆зы́къ премꙋ́дрыхъ возмо́жетъ, ни ѹ҆́мъ человѣ́чь  пости́гнꙋти похвалы̀ твоеѧ̀: и҆́бо несозда́нный ѧ҆зы́къ тѧ̀ бг҃очести́ва, и҆́стинна и҆ непоро́чна наречѐ. тѣ́мже согла́снѡ вопiе́мъ: пои́мъ бг҃ꙋ на́шемꙋ, ꙗ҆́кѡ просла́висѧ.

Непщева́въ бога́тствомъ ѡ҆гражде́на, подви́жнѡ побѣди́ти пра́ведника и҆спроша́етъ льсти́вый, и҆ ѡ҆бнаже́нiемъ нꙋ́жднѡ побори́въ разсѣ́десѧ, терпѣ́нiемъ бо вопiѧ́ше: пои́мъ бг҃ꙋ на́шемꙋ, ꙗ҆́кѡ просла́висѧ.

Бг҃оро́диченъ:

Ли́цы тѧ̀ прⷪ҇ро́честiи пою́тъ, чⷭ҇таѧ, и҆ безпло́тныхъ мно́жєства почита́ютъ. и҆́бо зижди́телѧ всѣ́хъ и҆зъ ѹ҆тро́бы твоеѧ̀ несказа́ннѡ проше́дшаго зрѧ́ще, семꙋ̀ немо́лчнѡ пою́тъ: пои́мъ бг҃ꙋ на́шемꙋ, ꙗ҆́кѡ просла́висѧ.

Пѣ́снь г҃. I҆рмо́съ:

Лꙋ́къ си́льныхъ и҆знемо́же, и҆ немощствꙋ́ющiи препоѧ́сашасѧ си́лою. сегѡ̀ ра́ди ѹ҆тверди́сѧ въ гдⷭ҇ѣ се́рдце моѐ.

Пребыва́лъ є҆сѝ непрекло́ненъ ѹ҆мо́мъ, ты̀ любе́зныхъ дѣте́й и҆ бога́тства ѡ҆бнаже́нъ, воспѣва́ѧ: бл҃гослове́нно гдⷭ҇а моегѡ̀ и҆́мѧ.

Ве́щь добродѣ́тели сотвори́лъ є҆сѝ, бога́тство и҆ нищетꙋ̀: ѻ҆бои́ми бо розжига́емь, ꙗ҆́кѡ зла́то седмери́цею, ꙗ҆ви́лсѧ є҆сѝ и҆скꙋ́снѣйшiй.

Глаго́лѡмъ жены̀ приложи́сѧ, ꙗ҆́коже нача́льномꙋ роди́телю, sло́бы нача́льникъ sмíй тебѣ̀: но солга́сѧ, кова́рствомъ безъ мѣ́ры хвалѧ́йсѧ.

Бг҃оро́диченъ:

Ра́дꙋйсѧ, мт҃и неискꙋсобра́чнаѧ, ꙗ҆́же бг҃а сло́ва во ѹ҆тро́бѣ твое́й вмѣ́щши, и҆ ро́ждши воплоще́ннаго, ꙗ҆́кѡ бг҃а кꙋ́пнѡ и҆ чл҃вѣ́ка.

Конда́къ, гла́съ и҃. Подо́бенъ: Ꙗ҆́кѡ нача́тки.

Ꙗ҆́кѡ и҆́стиненъ и҆ пра́веденъ, бг҃очести́въ и҆ непоро́ченъ, ѡ҆свѧще́нъ же ꙗ҆́вльсѧ, всесла́вне, бж҃iй ѹ҆го́дниче и҆́стинный, просвѣти́лъ є҆сѝ мíръ въ терпѣ́нiи твое́мъ,  терпѣли́вѣйшiй и҆ до́блѣйшiй. тѣ́мже всѝ, бг҃омꙋ́дре, па́мѧть твою̀ воспѣва́емъ.

Та́же сѣда́ленъ, гла́съ г҃. Подо́бенъ: Красотѣ̀ дѣ́вства:

I҆́ѡва непоро́чнаго и҆ чистѣ́йшаго, превысо́каго столпа̀, и҆ непобѣди́маго хитростьмѝ врага̀ бы́вша дꙋ́хомъ, всѝ ѹ҆блажи́мъ и҆ вѣ́рнѡ восхва́лимъ, вели́ка ѹ҆го́дника хрⷭ҇тꙋ̀ бы́вшаго, и҆ сего̀ прилѣ́жнѡ молѧ́ща, спастѝ ѿ бѣ́дъ дꙋ́шы на́шѧ.

Сла́ва, и҆ ны́нѣ, пра́здника.

Пѣ́снь д҃. I҆рмо́съ:

Ѹ҆слы́шахъ сла́вное смотре́нiе твоѐ, хрⷭ҇тѐ бж҃е, ꙗ҆́кѡ роди́лсѧ є҆сѝ ѿ дв҃ы, да ѿ ле́сти и҆зба́виши зовꙋ́щыѧ: сла́ва си́лѣ твое́й, гдⷭ҇и.

Дово́льнѣйшiй ѻ҆́бразъ, и҆ сто́лпъ ѡ҆дꙋшевле́нъ, на́мъ добродѣ́телей i҆́ѡвъ непоро́чный показа́сѧ, є҆мꙋ́же ревни́тели ны̀ вопiю́щыѧ сотворѝ: сла́ва си́лѣ твое́й, гдⷭ҇и.

И҆сцѣлѣва́етъ твоегѡ̀ благоси́лiѧ и҆ терпѣ́нiѧ неsло́бныѧ дꙋшѝ во гное́нiи страда̑нiѧ, є҆́же во є҆де́мѣ сꙋ́щагѡ престꙋпле́нiѧ и҆сцѣле́нiе, i҆́ѡве преблаже́нне.

По́мысломъ разсꙋжда́ѧ прпⷣбнымъ, воспѣва́ше i҆́ѡвъ: блага̑ѧ прiе́мше ѿ гдⷭ҇а, болѣ́знєннаѧ до́блественнѡ не стерпи́мъ ли; сла́ва си́лѣ твое́й, гдⷭ҇и.

Бг҃оро́диченъ:

Неискꙋсобра́чнаѧ бг҃оневѣ́сто, ꙗ҆́же сп҃са ро́ждши пло́тiю, тѧ̀ воспѣва́емъ, препросла́вленнаѧ, и҆ немо́лчнѡ си́це тебѣ̀ взыва́емъ: ра́дꙋйсѧ, предста́тельнице твои́хъ рабѡ́въ.

Пѣ́снь є҃. I҆рмо́съ:

Возсiѧ́вый свѣ́тъ и҆ просвѣти́вый ѹ҆́тро, и҆ показа́вый де́нь, сла́ва тебѣ̀, сла́ва тебѣ̀, i҆и҃се сн҃е бж҃iй.

Ѹ҆тѣша́юще ѿ лю́тыхъ, прило́жше стрꙋпѡ́мъ твои̑мъ болѣ̑зни, множа́йшыѧ тебѣ̀ и҆сплето́ша вѣнцы̀, i҆́ѡве сла́вне.

Ю҆́ношски въ лю́тыхъ непобѣди́мь ꙗ҆ви́лсѧ є҆сѝ, и҆ въ бога́тствѣ къ досажде́нiю, пра́ведниче, не взѧ́тсѧ, i҆́ѡве непоро́чне. 

Невреди́мо дꙋше́вное храни́ло назида́ѧ, до́блественнѣ терпѣ́лъ є҆сѝ, сла́вне, вра́жiю лю́тꙋю бꙋ́рю.

Бг҃оро́диченъ:

А҆́гг҃лѡвъ гла́съ немо́лчнѡ тва́рь приноша́етъ тебѣ̀, дв҃о: ра́дꙋйсѧ, мт҃и чⷭ҇таѧ i҆и҃са, сн҃а бж҃iѧ.

Пѣ́снь s҃. I҆рмо́съ:

Возопѝ, проѡбразꙋ́ѧ погребе́нiе тридне́вное, прⷪ҇ро́къ i҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀, i҆и҃се, цр҃ю̀ си́лъ.

Диви́тсѧ слꙋ́хъ, наслажда́ѧсѧ слове́съ твои́хъ, ꙗ҆́кѡ ѹ҆ста̀ та̑инъ показа́лсѧ є҆сѝ и҆спо́лнена, сотво́ршагѡ и҆ наꙋ́чшагѡ тѧ̀, бжⷭ҇твеннагѡ дх҃а.

И҆сцѣлѧ́ѧ скорбѧ́щемꙋ болѣ́знь се́рдца, ѿ ѻ҆́чiю милосе́рдiѧ пролива́лъ є҆сѝ сле́зы, предстоѧ̀ си̑рымъ и҆ вдови́цамъ, i҆́ѡве сла́вне.

Житiѐ твоѐ благоче́стное и҆ бг҃олю́бное бы́сть: сегѡ̀ ра́ди и҆ сме́рть ꙗ҆ви́сѧ поко́й, и҆ къ непреста́нномꙋ весе́лiю, i҆́ѡве, преста́вилсѧ є҆сѝ.

Бг҃оро́диченъ:

Мо́лимсѧ ѡ҆ рабѣ́хъ твои́хъ, пренепоро́чнаѧ бцⷣе, и҆зъ тебє̀ воплоще́ннаго молѝ, ꙗ҆́кѡ тѧ̀ є҆ди́нꙋ предста́тельницꙋ на́шꙋ зна́емъ.

Конда́къ и҆ i҆́косъ пра́здника.

Пѣ́снь з҃. I҆рмо́съ:

Спасы́й во ѻ҆гнѝ а҆враа̑мскiѧ твоѧ̑ ѻ҆́троки, и҆ халдє́и ѹ҆би́въ, ꙗ҆̀же пра́вда пра́веднѡ ѹ҆ловлѧ́ше: препѣ́тый гдⷭ҇и, бж҃е ѻ҆тє́цъ на́шихъ, бл҃гослове́нъ є҆сѝ.

Зако́нныхъ не невкꙋ́сенъ сы́й, но прⷪ҇ро́кѡвъ и҆ зако́на носѧ̀ и҆сполне́нiе i҆́ѡве, за любо́вь бг҃ꙋ ѹ҆годи́лъ є҆сѝ, воспѣва́ѧ: препѣ́тый гдⷭ҇и бж҃е ѻ҆тє́цъ на́шихъ, бл҃гослове́нъ є҆сѝ.

Не сниска́въ сокро́вища на землѝ, но на нб҃сѣ́хъ ѹ҆пова́нiе, ꙗ҆́кѡ пра́хъ вмѣни́лъ є҆сѝ зла́то, бг҃ови же пѣ́ти возжела́лъ є҆сѝ: препѣ́тый гдⷭ҇и, бж҃е ѻ҆тє́цъ на́шихъ, бл҃гослове́нъ є҆сѝ. 

Любве́ тѧ ча̑дъ и҆ и҆мѣ́нiѧ ѡ҆бнажѝ пра́ведныхъ вра́гъ: дꙋши́ же твоеѧ̀ крѣ́пость не преста̀ вопи́ти: препѣ́тый гдⷭ҇и, бж҃е ѻ҆тє́цъ на́шихъ, бл҃гослове́нъ є҆сѝ.

Трⷪ҇ченъ:

Сло́во и҆ дх҃ъ ѿ ѻ҆ц҃а̀ є҆ди́но трiѷпоста́сное є҆стество̀, бг҃осло́вѧще благоче́стнѡ, бг҃омꙋ́дрiи, вѣ́рою вопiе́мъ: препѣ́тый гдⷭ҇и, бж҃е ѻ҆тє́цъ на́шихъ, бл҃гослове́нъ є҆сѝ.

Бг҃оро́диченъ:

Безбра́чнѡ во чре́вѣ вы́ше сло́ва прiи́мшꙋ непремѣ́ннаго бг҃а, ми́лостiю человѣ́кѡмъ прича́щшагосѧ, благоче́стнѡ воспое́мъ, ꙗ҆́кѡ мт҃рь бж҃iю, во вѣ́ки.

Пѣ́снь и҃. I҆рмо́съ:

Во ѻ҆́бразѣ а҆́гг҃ла ꙗ҆́вльшагосѧ въ пещѝ ѻ҆́гненнѣй пѣсносло́вцємъ, хрⷭ҇та̀ бг҃а по́йте, ѻ҆́троцы, свѧще́нницы, бл҃гослови́те, лю́дiе, превозноси́те во всѧ̑ вѣ́ки.

Торжествꙋ́етъ ве́сь пра́зднꙋющихъ въ вы́шнихъ ли́къ, съ чꙋде́снымъ воспѣва́емымъ i҆́ѡвомъ: по́йте, ѻ҆́троцы, свѧще́нницы, благослови́те, лю́дiе, превозноси́те во всѧ̑ вѣ́ки.

Ѹ҆сꙋгꙋ́би тебѣ̀ вѣнцы̀ на землѝ и҆ на нб҃сѝ подвигополо́жникъ, бг҃омꙋ́дре i҆́ѡве. тѣ́мже взыва́еши: свѧще́нницы, благослови́те, лю́дiе, превозноси́те во всѧ̑ вѣ́ки.

И҆сцѣлє́нiѧ дꙋша́мъ же и҆ тѣ́лѡмъ, гное́нiе твоеѧ̀ пло́ти и҆сточа́етъ, пребога́те, воспѣва́ющымъ: свѧще́нницы, благослови́те, лю́дiе, превозноси́те во всѧ̑ вѣ́ки.

Недꙋ́гъ и҆ здра́вiе, бога́тство и҆ нищета̀, воскипѣ́ша въ житiѝ твое́мъ, блаже́нне, свѣ́телъ бо ꙗ҆́вльсѧ всѣ́ми, зове́ши: лю́дiе, превозноси́те во всѧ̑ вѣ́ки.

Бг҃оро́диченъ:

Неизрече́ннѡ и҆ безъ сѣ́мене заче́ншꙋю, и҆ ро́ждшꙋю ра́дость вселе́ннѣй, хрⷭ҇та̀ бг҃а, по́йте, ѻ҆́троцы, свѧще́нницы, благослови́те, лю́дiе, превозноси́те во всѧ̑ вѣ́ки. 

Пѣ́снь ѳ҃. I҆рмо́съ:

Е҆́ѵа ѹ҆́бѡ недꙋ́гомъ преслꙋша́нiѧ клѧ́твꙋ всели́ла є҆́сть, ты́ же, дв҃о бцⷣе, прозѧбе́нiемъ чревоноше́нiѧ мíрови бл҃гослове́нiе процвѣла̀ є҆сѝ: тѣ́мъ тѧ̀ всѝ велича́емъ.

I҆́ѡвъ ѹ҆́бѡ терпѣ́нiѧ свѣ́тлостiю досто́йнѡ вѣнча́сѧ: ты́ же пла́чеши и҆ сѣ́тꙋеши, не терпѧ̀ пра́веднагѡ вѣнца̀: сꙋ́етнѡ бо надѣ́ѧвсѧ, посрами́лсѧ є҆сѝ, сатано̀, є҆ди́не пра́ведникѡвъ вра́же.

Ꙗ҆́кѡ дости́жнѡ человѣ́кѡмъ ви́дѣти, сла́вꙋ твою̀ ѹ҆смотри́въ безсме́ртнꙋю, стра́хомъ ѹ҆держа́нъ бы́въ, и҆ благоговѣ́нiемъ возопѝ i҆́ѡвъ, sѣлѡ̀ тре́петенъ: пе́пелъ є҆́смь и҆ землѧ̀, ты́ же гдⷭ҇ь. тѣ́мъ тѧ̀ всѝ велича́емъ.

Кни̑ги тѧ̀ досто́йнѡ живѡ́тныѧ прiѧ́ша, и҆ сокрѡ́вища нбⷭ҇наѧ, ꙗ҆́кѡ пшени́цꙋ зрѣ́лꙋ сꙋ́щꙋ, и҆ и҆спо́лнь дне́й дꙋхо́вныхъ, i҆́ѡве, ѹ҆го́дниче гдⷭ҇ень бл҃же́нне. тѣ́мже тѧ̀ всѝ ѹ҆блажа́емъ.

Е҆ди́нице трiѷпоста́снаѧ, чⷭ҇тна́ѧ трⷪ҇це, и҆ є҆диносла́внаѧ прест҃а́ѧ, бж҃е на́шъ, свѣ́тъ и҆ жи́знь, и҆ нетлѣ́нiе, мíрꙋ показа́ласѧ є҆сѝ, зовꙋ́щыѧ твоѧ̑ рабы̑ ѿ ле́сти спасѝ, да вѣ́рою тебѣ̀ поклони́мсѧ.

Бг҃оро́диченъ:

Премꙋ́дрости вмѣсти́лище па́че ѹ҆ма̀ лꙋ́чшее показа́ласѧ є҆сѝ, ѻ҆трокови́це пренепоро́чнаѧ, ѡ҆дꙋшевле́нъ прⷭ҇то́лъ же и҆ две́рь: тѣ́мже ꙗ҆́кѡ цр҃и́цꙋ возлюби́вше дѣ̑вы тѧ̀, дв҃о, въ слѣ́дъ тебє̀ приведо́шасѧ бг҃оѻтрокови́цы.

На лiтꙋргíи, прокíменъ, гла́съ з҃: Честна̀ предъ гдⷭ҇емъ сме́рть преподо́бныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇лъ къ гала́тѡмъ, зача́ло сг҃_i. А҆ллилꙋ́iа, гла́съ s҃: Блаже́нъ мꙋ́жъ, боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀. Стíхъ: Си́льно на землѝ бꙋ́детъ сѣ́мѧ є҆гѡ̀. Е҆ѵⷢ҇лiе матѳе́а, зача́ло м҃г. Прича́стенъ: Въ па́мѧть вѣ́чнꙋю бꙋ́детъ пра́ведникъ.


