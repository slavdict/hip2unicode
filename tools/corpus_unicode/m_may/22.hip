        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ к҃в-й де́нь.

Ст҃а́гѡ мꙋ́ченика васiлíска.

Стiхи̑ры, гла́съ д҃ Подо́бенъ: Ꙗ҆́кѡ до́блѧ:

Црⷭ҇тво недви́жимое * црⷭ҇твовавъ прiѧ́лъ є҆сѝ, * васiлíске сла́вне, * и҆ предстои́ши цр҃ю̀ си́лъ, * со всѣ́ми ра́дꙋѧсѧ а҆́гг҃льскими вѡ́инствы. * Съ ни́миже пое́ши, бл҃же́нне, * непреста́ннѡ бжⷭ҇твеннꙋю пѣ́снь, * блиста̑нiи и҆ причащє́нiи бжⷭ҇твенными * свѣ́тлѡ ѡ҆зарѧ́емь.

Твоѝ но́зѣ свѧза́вше, * гвоздьмѝ пригвозди́ша, * є҆гда̀ ше́ствовалъ є҆сѝ стезе́ю, * ра́дꙋѧсѧ, мꙋче́нiѧ, прехва́льне: * си́ми же попра́лъ є҆сѝ главꙋ̀ вра́жiю, * и҆ до конца̀ сокрꙋши́лъ є҆сѝ, * и҆ ше́ствовалъ є҆сѝ крѣ́пкѡ * шє́ствiѧ небє́снаѧ, * влⷣцѣ побѣдоно́сецъ ꙗ҆́вльсѧ, сла́вне.

Моли́тва твоѧ̀ и҆зрастѝ * дре́во непрозѧ́бшее пе́рвѣе, * и҆ и҆сто́чникъ и҆сточѝ жи́вы во́ды: * тече́нiемъ же твоеѧ̀ кро́ве землѧ̀ ѡ҆свѧти́сѧ, * воздꙋ́хъ же дꙋше́внымъ *  возше́ствiемъ, пребога́те. * Тѣ́мже вѣ́рою тво́й свѧты́й соверша́емъ, васiлíске, * всепра́зднственный де́нь, * въ ѻ҆́ньже зако́ннѡ подвиза́лсѧ є҆сѝ.

А҆́ще ѹ҆́бѡ прилꙋчи́тсѧ въ по́стъ, и҆щѝ стiхи̑ры бг҃оро́дицы сегѡ̀ мѣ́сѧца въ к҃ де́нь.

На ѹ҆́трени канѡ́нъ, є҆гѡ́же краегране́сiе:

Превели́каго васiлíска хвалю̀. I҆ѡ́сифъ.

Гла́съ и҃. Пѣ́снь а҃. I҆рмо́съ:

Пѣ́снь возсле́мъ, лю́дiе, чꙋ́дномꙋ бг҃ꙋ на́шемꙋ, свободи́вшемꙋ i҆и҃лѧ ѿ рабо́ты, пѣ́снь побѣ́днꙋю пою́ще и҆ вопiю́ще: пои́мъ тебѣ̀ є҆ди́номꙋ влⷣцѣ.

Се́й свѣ́тлый тво́й пра́здникъ бл҃гоче́стнѡ хва́лѧщыѧ, мч҃ниче многострада́льне, цр҃ѧ̀ хрⷭ҇та̀ молѝ спастѝ, и҆ нбⷭ҇нагѡ црⷭ҇твiѧ прича́стники бы́ти.

Ве́сь любо́вiю хрⷭ҇то́вою ѹ҆крѣ́пльсѧ, пребога́те, пло́ть преѡби́дѣлъ є҆сѝ, ꙗ҆́кѡ растлѣ́тисѧ хотѧ́щꙋ, и҆ претерпѣ́лъ є҆сѝ мꙋ̑ки, нра́вомъ мꙋ́жественнымъ ѡ҆бличи́въ i҆́дѡльскꙋю пре́лесть.

Но́щь неразꙋ́мiѧ, просвѣще́нiемъ прест҃а́гѡ дх҃а ѡ҆сiѧ́емь, преше́лъ є҆сѝ, васiлíске, и҆ страда́нiй свѣ́тлостiю ꙗ҆ви́лсѧ є҆сѝ ꙗ҆́кѡ со́лнце, всю̀ тва́рь свѣ́тлѡ ѡ҆зарѧ́ѧ.

Бг҃оро́диченъ:

Рꙋно̀ предзрѧ́ше гедеѡ́нъ, пречⷭ҇тꙋю ѹ҆тро́бꙋ твою̀, ро́сꙋ нбⷭ҇нꙋю, дв҃о, прiе́мшꙋю, мо́ре и҆зсꙋша́ющꙋю, ѻ҆трокови́це, безбо́жiѧ, и҆ста́ѧвшыѧ напои́вшꙋю ра́зꙋмы.

Пѣ́снь г҃. I҆рмо́съ:

Ты̀ є҆сѝ ѹ҆твержде́нiе притека́ющихъ къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.

Кро́вiю страда́нiѧ i҆́дѡльское разгорѣ́нiе погаси́лъ є҆сѝ, и҆ пи́щи, мч҃ниче, пото́ка наслажда́ешисѧ ра́дꙋѧсѧ. 

Мч҃ника трⷪ҇цы тѧ̀ и҆збра́нна дво́ица, сла́вне, страда́лєцъ ѡ҆ста́вльши, ко хрⷭ҇тꙋ̀ ѿи́де.

Пожида́еши стра́ждꙋщыѧ съ тобо́ю, и҆зрѣши́всѧ тѣлесѐ, хрⷭ҇та̀ гдⷭ҇а и҆сповѣ́дꙋѧ всѣ́хъ царѧ̀, васiлíске многострада́льне.

Бг҃оро́диченъ:

Да ѡ҆брѧ́щꙋ тѧ̀, пречⷭ҇таѧ, рꙋководѧ́щꙋ мѧ̀ всегда̀ къ добродѣ́телемъ, и҆ къ покаѧ́нiѧ пꙋтѝ вводѧ́щꙋ.

Сѣда́ленъ, гла́съ а҃. Подо́бенъ: Гро́бъ тво́й:

Е҆ди́номꙋ цр҃ю̀ ны́нѣ предстои́ши ра́дꙋѧсѧ, дiади́мою свѣ́тлою и҆ ѻ҆де́ждею ѿ твои́хъ ѡ҆багре́нною крове́й свѧще́ннѡ ѡ҆бложе́нъ, и҆ ѡ҆боже́нъ чи́стымъ прича́стiемъ: тѣ́мже дне́сь всест҃ꙋ́ю па́мѧть твою̀ соверша́юще, пое́мъ тѧ̀.

Сла́ва, и҆ ны́нѣ, пра́здника, и҆лѝ бг҃оро́диченъ:

Ѹ҆пова́нiе хрiстiа́нъ, прест҃а́ѧ дв҃о, є҆го́же родила̀ є҆сѝ бг҃а, па́че ѹ҆ма́ же и҆ сло́ва, непреста́ннѡ молѝ съ вы́шними си́лами, пода́ти ѡ҆ставле́нiе грѣхѡ́въ на́шихъ всѣ́хъ, и҆ и҆справле́нiе житiѧ̀ вѣ́рою и҆ любо́вiю при́снѡ тѧ̀ сла́вѧщымъ.

Крⷭ҇тобогоро́диченъ:

Нескве́рнаѧ а҆́гница а҆́гнца и҆ па́стырѧ повѣ́шена на дре́вѣ ме́ртва зрѧ́щи, пла́чꙋщи вѣща́ше, мт҃рски восклица́ющи: ка́кѡ претерплю̀ твоѐ є҆́же па́че сло́ва, сн҃е мо́й, сни́тiе, и҆ вѡ́льныѧ стрⷭ҇ти, бж҃е пребл҃гíй;

Пѣ́снь д҃. I҆рмо́съ:

Ѹ҆слы́шахъ, гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀.

Зе́млю дѣ́лавъ ра́ломъ, мꙋ́чениче, дꙋшѝ твоеѧ̀, стори́ческiй кла́съ прине́слъ є҆сѝ страда́нiѧ, въ жи́тницахъ бжⷭ҇твенныхъ соблюда́емь.

Свѧще́ненъ ѹ҆слы́шалъ є҆сѝ свы́ше, преблаже́нне, гла́съ, кончи́нꙋ тебѣ̀ и҆звѣствꙋ́ющъ страда́нiѧ, и҆ ликѡ́мъ мꙋ́чєникъ сочта́вшiй тѧ̀. 

Тве́рдѡ показꙋ́ѧ, сла́вне, сꙋпротивле́нiе, претерпѣ́лъ є҆сѝ вери́гами{Исправлена опечатка оригинала верига́ми. Прим.  оrthlib} свѧ́занъ, и҆ пре́лести рѣшѧ̀ всѧ́кꙋ сою́зꙋ.

Сатанꙋ̀ ѹ҆дави́лъ є҆сѝ бжⷭ҇твенными, страстоте́рпче, жи́лами болѣ́зней твои́хъ: тѣ́мже побѣ́ды ѹ҆краси́лсѧ є҆сѝ, васiлíске мꙋ́чениче, вѣнце́мъ.

Бг҃оро́диченъ:

Ѻ҆ц҃ꙋ̀ є҆диносꙋ́щный, ꙗ҆ви́сѧ по всемꙋ̀ человѣ́кѡмъ подо́бенъ, вопло́щсѧ, ꙗ҆́коже и҆зво́ли, ѿ твои́хъ крове́й, всенепоро́чнаѧ.

Пѣ́снь є҃. I҆рмо́съ:

Ѹ҆́тренююще вопiе́мъ тѝ, гдⷭ҇и, спаси́ ны: ты́ бо є҆сѝ бг҃ъ на́шъ, ра́звѣ бо тебє̀ и҆но́гѡ не вѣ́мы.

Зако́ннѡ пострада́ти ведо́мь, беззако́ннꙋющихъ си́лою дх҃а, мч҃ниче бг҃омꙋ́дре, посрами́лъ є҆сѝ.

Ше́ствовавъ де́рзостнѣ стезю̀ мꙋче́нiѧ, жа̑ла сокрꙋши́лъ є҆сѝ борца̀, сла́вне.

Вонзє́нiѧ твои́хъ гвозде́й, бг҃омꙋ́дре, водрꙋжє́ннаѧ, врага̀ борца̀ главꙋ̀ до конца̀ сокрꙋши́ша.

Бг҃оро́диченъ:

Въ подо́бiи пло́ти родила̀ є҆сѝ, бцⷣе, недомы́слимаго и҆ непостижи́маго бг҃а.

Пѣ́снь s҃. I҆рмо́съ:

Моли́твꙋ пролiю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ sѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ i҆ѡ́на: ѿ тлѝ, бж҃е, возведи́ мѧ.

На дре́во возне́сшагосѧ проповѣ́дꙋѧ, на сꙋ́сѣ свѧ́занъ бы́лъ є҆сѝ дре́вѣ: и҆ сiѐ твои́хъ моли́твъ ѡ҆дожде́ньми показꙋ́еши сы́ро, и҆ ли́ствiемъ соверше́ннымъ ѹ҆кра́шено, на ѹ҆твержде́нiе благочести́выхъ, васiлíске, и҆ сла́вꙋ болѣ́зней твои́хъ.

Разрѣше́на тѧ̀ плотски́хъ пристра́стей беззако́ннiи непра́веднѡ свѧзꙋ́ютъ, и҆ желѣ́зными пригвожда́ютъ  гвоздьмѝ, и҆ до́лгимъ пꙋте́мъ во́дѧтъ, кро́вiю всю̀ зе́млю ѡ҆свѧща́юща, мч҃ниче многострада́льне.

Стоѧ̀ свѧ́занъ рꙋка́ма, впери́лъ є҆сѝ серде́чное ѻ҆́ко къ бг҃ꙋ, и҆ и҆сто́чникъ потещѝ воды̀ живы́ѧ того̀ ѹ҆моли́лъ є҆сѝ въ па́мѧть твою̀ всесла́внꙋю, и҆ дꙋша́мъ и҆сцѣле́нiе блаже́нне.

Бг҃оро́диченъ:

Сокрꙋшє́нiѧ ѻ҆каѧ́нныѧ дꙋшѝ моеѧ̀, и҆ лѣ̑тныѧ и҆сцѣлѝ стра̑сти: врача́ бо дꙋ́шъ и҆ тѣле́съ несказа́ннѡ, дв҃о, ро́ждши, и҆ спаси́ мѧ на тѧ̀ наде́ждꙋ мою̀, всенепоро́чнаѧ, возло́жшаго.

Конда́къ, гла́съ и҃. Подо́бенъ: Взбра́нной:

Во страда́нiи крѣ́покъ и҆ мꙋ́жественъ ꙗ҆ви́лсѧ є҆сѝ, и҆ въ чꙋдесѣ́хъ преди́венъ, ꙗ҆вле́ннѡ хрⷭ҇то́во и҆́мѧ предносѧ̀, мꙋчи́телѧ посрами́лъ є҆сѝ. Тѣ́мъ тѧ̀ почита́емъ, васiлíске, при́снѡ зовꙋ́ще, всече́стне: ра́дꙋйсѧ, мꙋ́ченикѡвъ свѣ́тлаѧ добро́то.

Пѣ́снь з҃. I҆рмо́съ:

Ѻ҆́троцы є҆вре́йстiи въ пещѝ попра́ша пла́мень дерзнове́ннѡ, и҆ на ро́сꙋ ѻ҆́гнь преложи́ша, вопiю́ще: бл҃гослове́нъ є҆сѝ, гдⷭ҇и бж҃е, во вѣ́ки.

Ѹ҆краше́нiе мꙋ́ченикѡвъ показа́лсѧ є҆сѝ, въ прекра́сныхъ жили́щахъ, преблаже́нне, живы́й, и҆ ѿ на́съ, любо́вiю тѧ̀ чтꙋ́щихъ, мiрскꙋ́ю бꙋ́рю ѿженѝ твои́ми моли́твами.

До́мъ трⷪ҇цы показа́лсѧ є҆сѝ, и҆стꙋка̑нныѧ же, и҆ хра́мы i҆́дѡльскiѧ низлага́ѧ, мꙋ́дре, и҆ поѧ̀ влⷣцѣ: бл҃гослове́нъ є҆сѝ, гдⷭ҇и бж҃е, во вѣ́ки.

Подава́етъ тебѣ̀ по́честь влⷣка, пострада́вшꙋ крѣ́пкѡ, и҆ низло́жшꙋ хи́трѡсти вра̑жiѧ, и҆ пою́щꙋ согла́снѡ: бл҃гослове́нъ є҆сѝ, гдⷭ҇и бж҃е, во вѣ́ки.

Дрꙋга́ѧ тве́рдь показа́лсѧ є҆сѝ, ꙗ҆́кѡ со́лнце, страда̑нiѧ стѧжа́въ, и҆ ꙗ҆́кѡ sвѣ́зды твои́хъ чꙋде́съ, васiлíске, свѧще́ннꙋю свѣ́тлость, и҆ по́лность, во вѣ́ки. 

Бг҃оро́диченъ:

Сѐ, ю҆́же речѐ дв҃ꙋ бжⷭ҇твеннымъ дх҃омъ вели́кiй и҆са́iа, во ѹ҆тро́бѣ бг҃а зача́тъ и҆ родѝ. є҆мꙋ́же пое́мъ: гдⷭ҇и бж҃е, бл҃гослове́нъ є҆сѝ.

Пѣ́снь и҃. I҆рмо́съ:

Побѣди́тели мꙋчи́телѧ и҆ пла́мене благода́тiю твое́ю бы́вше за́повѣдемъ твои̑мъ sѣлѡ̀ прилѣжа́ще, ѻ҆́троцы вопiѧ́хꙋ: благослови́те, всѧ̑ дѣла̀ гдⷭ҇нѧ, гдⷭ҇а.

Побѣди́тель мꙋчи́телей и҆ дꙋхѡ́въ, сла́вне, лꙋка́вствiѧ показа́лсѧ є҆сѝ, поѧ́ тѧ ѹ҆крѣ́пльшаго непреста́ннѡ: благослови́те всѧ̑ дѣла̀ гдⷭ҇а, и҆ превозноси́те є҆го̀ во вѣ́ки.

Ѹ҆мертви́лсѧ є҆сѝ мíрꙋ, мє́ртвымъ вдыха́ющемꙋ жи́знь влⷣцѣ, васiлíске сла́вне мч҃ниче, неꙋкло́ннѡ послѣ́дꙋѧ, пое́ши: благослови́те всѧ̑ дѣла̀ гдⷭ҇а, и҆ превозноси́те є҆го̀ во вѣ́ки.

Тѣ́ломъ мꙋ̑ки терпѧ̀, тве́рдостiю дꙋшѝ, бг҃омꙋ́дре, собезпло́тными бжⷭ҇твенными ликꙋ́еши а҆́гг҃лы, хвалꙋ̀ бг҃ꙋ приносѧ̀, и҆ вопiѧ̀: по́йте всѧ̑ дѣла̀ гдⷭ҇а, и҆ превозноси́те є҆го̀ во вѣ́ки.

Бг҃оро́диченъ:

Ꙗ҆ви́ласѧ є҆сѝ ши́рши небе́съ, вмѣсти́вша бг҃а въ ложесна́хъ, тѣсноты̀ лꙋка́вагѡ и҆збавлѧ́ющаго, всѧ̑ пою́щыѧ, прест҃а́ѧ ѻ҆трокови́це: благослови́те всѧ̑ дѣла̀ гдⷭ҇а, и҆ превозноси́те є҆го̀ во вѣ́ки.

Пѣ́снь ѳ҃. I҆рмо́съ:

Ѹ҆страши́сѧ всѧ́къ слꙋ́хъ неизрече́нна бж҃iѧ снизхожде́нiѧ ꙗ҆́кѡ вы́шнiй во́лею сни́де да́же и҆ до пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже пречⷭ҇тꙋю бцⷣꙋ, вѣ́рнiи, велича́емъ.

Вѣ́триломъ, блаже́нне, крⷭ҇тнымъ мꙋче́нiѧ преше́дъ бꙋ́рю, ти́хое црⷭ҇твiѧ приста́нище дости́глъ є҆сѝ, и҆ ꙗ҆́коже кꙋпе́цъ до́бръ, вре́мѧ спа́слъ є҆сѝ благоче́стiѧ, хрⷭ҇тꙋ̀ всѣ́хъ цр҃ю̀ и҆ бг҃ꙋ на́шемꙋ.

Ꙗ҆́коже дре́вле ѻ҆́гнь съ нб҃сѐ ѳесвíтѧнинъ и҆лiа̀ сведѐ,  си́це, бл҃же́нне, твое́ю моли́твою пла́мень све́лъ є҆сѝ, и҆́мже попали́сѧ хра́мъ i҆́дольскiй, и҆ ка̑пища де́мѡнскаѧ пожго́шасѧ, и҆ бг҃ъ творе́цъ велича́етсѧ.

Тѣлесѐ разрѣша́ешисѧ, мꙋ́дре, ме́чнымъ ѹ҆сѣче́нiемъ, прiе́мшымъ тво́й мꙋ́дрымъ си́ламъ бжⷭ҇твенный дх҃ъ, побѣ́ждшiй благода́тiю лꙋка́вствiѧ лю̑тыѧ, пребога́те, дꙋ́хи, и҆ ны́нѣ въ вы́шнихъ живе́ши вѣнцено́сецъ, васiлíске, црⷭ҇твiѧ.

Землѧ̀ ѹ҆́бѡ, мч҃ниче, погребе́нiемъ, нб҃о же дꙋше́ю ѡ҆свѧти́сѧ твое́ю, бг҃одꙋхнове́нне: ꙗ҆́коже бо багрѧни́цею свѣ́тлою, ѿ кро́ве твоеѧ̀ ѡ҆дѣ́ѧнъ, хрⷭ҇тꙋ̀ бг҃ꙋ на́шемꙋ сца́рствꙋеши всегда̀, помина́ѧ вѣ́рнѡ помина́ющихъ тѧ̀.

Бг҃оро́диченъ:

Е҆стество́мъ ѹ҆́бѡ бг҃ъ сы́й, но претерпѣ́лъ є҆сѝ ѡ҆дѣ́ѧтисѧ въ чл҃вѣ́ка, въ ложесна̀ непорѡ́чныѧ во́лею все́льсѧ, человѣколю́бче. тѣ́мже сꙋгꙋбоесте́ственна вѣ́дѧще хотѣ̑нiѧ твоѧ̑, тѧ̀ велича́емъ, мт҃рь твою̀ вѣ́рнѡ ѹ҆блажа́юще.


