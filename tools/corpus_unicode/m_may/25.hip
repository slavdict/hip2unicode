        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ к҃є-й де́нь.

Тре́тiе ѡ҆брѣ́тенiе честны́ѧ главы̀, свѧта́гѡ сла́внагѡ прⷪ҇ро́ка, прⷣте́чи и҆ крⷭ҇ти́телѧ i҆ѡа́нна.

Ве́черъ пое́мъ, Блаже́нъ мꙋ́жъ:

На Гдⷭ҇и, воззва́хъ, стiхи̑ры пра́здника г҃: и҆ прⷣте́чи є҃.

А҆́ще же по́стъ: стiхи̑ры на s҃, гла́съ и҃. Поⷣ: Ѽ пресла́внагѡ чꙋдесѐ!

Бл҃же́нне i҆ѡа́нне прⷣте́че, * па́че со́лнечныхъ лꙋ̑чь, * возсiѧ́вши ѡ҆блиста̀ * ѿ землѝ глава̀ твоѧ̀, * и҆ вѣ̑рныѧ просвѣтѝ. * ю҆́же ꙗ҆́кѡ бжⷭ҇твенное сокро́вище и҆мꙋ́ще, * бога́тнꙋю благода́ть почерпа́емъ, * ѡ҆свѧща́юще дꙋ́шы и҆ тѣлеса̀ и҆ помышлє́нiѧ, * и҆ торжествꙋ́юще тѧ̀ ѹ҆блажа́емъ. 

Благода́ть нескꙋ́днꙋ и҆сточа́ющи * свѧще́ннаѧ глава̀ твоѧ̀, * бл҃же́нне прⷣте́че, * свѧще́нникꙋ бг҃омꙋ́дрꙋ, * не вѣ́дѧщꙋ показꙋ́етсѧ: * и҆́же потща́сѧ вѣ́рою и҆ благода́тiю, * ꙗ҆вле́ннѡ твори́тъ сеѧ̀ прише́ствiе, * ѡ҆свѧща́ѧсѧ съ людьмѝ бг҃омꙋ́дрыми, * вѣ́рꙋ правосла́внꙋ те́плѣ ѹ҆твержда́юще.

Тре́тiе пра́зднꙋемъ ꙗ҆вле́нiе * твоеѧ̀ честны́ѧ главы̀, * ю҆́же трⷪ҇ца вѣнча́ла є҆́сть, * ѹ҆сѣ́чена бы́вши, сла́вне, * ре́вности ра́ди бжⷭ҇твенныѧ: * и҆ ѡ҆брѣ́тенiемъ сеѧ̀ ра́дꙋютсѧ а҆́гг҃льстiи чи́ни, * мꙋ́чєникъ сосло́вiе, бжⷭ҇твеннiи а҆пⷭ҇ли, и҆ прⷪ҇ро́цы всѝ. * съ ни́миже на́съ всегда̀ помина́й, * гдⷭ҇ень прⷣте́че.

Сла́ва, гла́съ s҃:

Сокро́вище бж҃е́ственныхъ дарѡ́въ, бг҃охрани́маѧ глава̀ твоѧ̀, прⷣте́че, ѿ земны́хъ нѣ́дръ возсiѧ̀: ю҆́же мы̀ вѣ́рнѡ прiе́млюще и҆ покланѧ́ющесѧ, сла́вне, ѡ҆богаща́емсѧ ѿ тебє̀, хрⷭ҇то́въ крⷭ҇ти́телю, чꙋдесы̀ пресла́вными, и҆ согрѣше́нiй проще́нiемъ.

И҆ ны́нѣ, пра́здника. А҆́ще ли по́стъ. И҆ ны́нѣ, бг҃оро́диченъ а҃-й.

Вхо́дъ. Прокíменъ днѐ.

Прⷪ҇ро́чества и҆са́iина чте́нiе.

[Глава̀ м҃] Та́кѡ гл҃го́летъ гдⷭ҇ь: ѹ҆тѣша́йте, ѹ҆тѣша́йте лю́ди моѧ̑, гл҃го́летъ бг҃ъ: Свѧще́нницы, глаго́лите въ се́рдцы i҆ерꙋсали́мꙋ, ѹ҆моли́те є҆го̀, ꙗ҆́кѡ ѹ҆мно́жисѧ смире́нiе є҆гѡ̀: разрѣши́сѧ бо грѣ́хъ є҆гѡ̀, ꙗ҆́кѡ прiѧ́тъ и҆зꙿ рꙋкѝ гдⷭ҇ни сꙋгꙋ̑ба согрѣшє́нiѧ своѧ̑. Гла́съ вопiю́щагѡ въ пꙋсты́ни:  ѹ҆гото́вайте пꙋ́ть гдⷭ҇ень, пра̑вы твори́те стєзѝ бг҃ꙋ на́шемꙋ. На го́рꙋ высо́кꙋ взы́ди, бл҃говѣствꙋ́й сiѡ́нꙋ, возвыша́й крѣ́постiю гла́съ сво́й, бл҃говѣствꙋ́ѧй i҆ерꙋсали́мꙋ: вознеси́те, ни бо́йтесѧ. а҆́зъ гдⷭ҇ь бг҃ъ, а҆́зъ ѹ҆слы́шꙋ ѹ҆бо́гихъ i҆и҃лєвъ, и҆ не ѡ҆ста́влю тѣ́хъ. [м҃а] Но ѿве́рзꙋ ѿ го́ръ рѣ́ки, и҆ посредѣ̀ по́лѧ и҆сто́чники: сотворю̀ пꙋсты́ню въ лꙋ́гъ, и҆ жа́ждꙋщꙋю зе́млю во и҆сто́чники водны̑ѧ. [м҃є] Да возвесели́тсѧ не́бо свы́ше, и҆ ѻ҆́блацы да кропѧ́тъ пра́вдꙋ: да возсiѧ́етъ землѧ̀, и҆ да прозѧ́бнетъ ми́лость, и҆ пра́вда да возсiѧ́етъ вкꙋ́пѣ. [м҃и] Гла́съ весе́лiѧ возвѣсти́те, и҆ ѹ҆слы́шано да бꙋ́детъ: возвѣсти́те да́же до конє́цъ землѝ: глаго́лите, ꙗ҆́кѡ и҆зба́ви гдⷭ҇ь раба̀ своего̀ i҆а́кѡва: и҆ а҆́ще вжа́ждꙋтъ въ пꙋсты́ни, и҆сточи́тъ и҆̀мъ во́дꙋ и҆зъ ка́мене. [Глава̀ н҃д] Возвесели́сѧ непло́ды неражда́ющаѧ, расто́ргни и҆ возопíй неболѣ́вшаѧ: ꙗ҆́кѡ мнѡ́га ча̑да пꙋсты̑ѧ па́че, не́жели и҆мꙋ́щiѧ мꙋ́жа.

Прⷪ҇ро́чества малахíина чте́нiе.

[Глава̀ г҃] Та́кѡ гл҃го́летъ гдⷭ҇ь вседержи́тель: сѐ а҆́зъ посыла́ю а҆́гг҃ла моего̀ предъ лице́мъ твои́мъ, и҆́же ѹ҆гото́витъ пꙋ́ть тво́й предъ тобо́ю. И҆ прiи́детъ во хра́мъ сво́й гдⷭ҇ь, є҆го́же вы̀ и҆́щете, и҆ кто̀ стерпи́тъ де́нь вхо́да є҆гѡ̀; Зане́же томꙋ̀ прiитѝ ꙗ҆́кѡ ѻ҆́гнь въ горни́лѣ, и҆ ꙗ҆́коже бы́лiе перꙋ́щихъ, и҆ ѡ҆чи́ститъ поѧда́ѧ и҆ ѡ҆чища́ѧ, ꙗ҆́кѡ сребро̀ и҆ зла́то. И҆ прiи́детъ къ ва́мъ сꙋдо́мъ, и҆ бꙋ́детъ свидѣ́тель ско́ръ на лꙋка̑выѧ, и҆ на прелюбодѣ́йцы и҆ на кленꙋ́щыѧсѧ и҆́менемъ мои́мъ во лжꙋ̀, и҆ на лиша́ющыѧ мзды̀ нае́мника, и҆ на наси́льствꙋющыѧ вдови̑цы, и҆ пха́ющыѧ си̑рыѧ, и҆ на ѹ҆клонѧ́ющыѧ сꙋ́дъ прише́льца, и҆ на небоѧ́щыѧсѧ є҆гѡ̀, гл҃го́летъ гдⷭ҇ь вседержи́тель. Занѐ а҆́зъ гдⷭ҇ь бг҃ъ ва́шъ, и҆ не и҆змѣню̀ себѐ: и҆ вы̀ сы́нове i҆а́кѡвли ѹ҆клони́стесѧ ѿ зако́на, и҆ не сохрани́сте. Сегѡ̀ ра́ди ѡ҆брати́тесѧ ко мнѣ̀, и҆ ѡ҆бращꙋ́сѧ къ ва́мъ, гл҃го́летъ гдⷭ҇ь  вседержи́тель, и҆ ѹ҆блажа́тъ ва́съ всѝ ꙗ҆зы́цы: и҆ разꙋмѣ́йте, ꙗ҆́кѡ а҆́зъ гдⷭ҇ь, смотрѧ́ѧй посредѝ пра́веднагѡ, и҆ посредѝ беззако́нника въ де́нь ѻ҆́нъ, въ ѻ҆́ньже сотворю̀ снабдѣ́нiе лю́бѧщымъ мѧ̀. Позна́йте ѹ҆́бѡ, и҆ помѧни́те зако́нъ мѡѷсе́овъ раба̀ моегѡ̀, ꙗ҆́коже заповѣ́да ва́мъ въ хори́вѣ, ко всемꙋ̀ i҆и҃лю повелѣ́нiе и҆ ѡ҆правда́нiе. И҆ сѐ а҆́зъ послю̀ ва́мъ и҆лiю̀ ѳесвíтѧнина, пре́жде да́же не прiитѝ дню̀ гдⷭ҇ню вели́комꙋ просвѣще́нномꙋ, и҆́же напра́витъ се́рдце ѻ҆тца̀ къ сы́нꙋ, и҆ се́рдце человѣ́ка ко и҆́скреннемꙋ своемꙋ̀: да не прише́дъ поражꙋ̀ зе́млю вско́рѣ, гл҃го́летъ гдⷭ҇ь вседержи́тель, бг҃ъ ст҃ы́й i҆и҃левъ.

Премꙋ́дрости соломѡ́ни чте́нiе.

[Глава̀ д҃_i] Пра́ведникъ, а҆́ще пости́гнетъ сконча́тисѧ, въ поко́и бꙋ́детъ. Ѡ҆сꙋ́дитъ же пра́ведникъ ѹ҆мира́ѧй живꙋ́щыѧ нечєсти́выѧ. Ѹ҆́зрѧтъ бо кончи́нꙋ пра́веднагѡ, и҆ не разꙋмѣ́ютъ, что̀ совѣща́ша ѡ҆ не́мъ: ꙗ҆́кѡ пове́ржетъ гдⷭ҇ь нечєсти́выѧ безгла́сны ни́цъ, и҆ поколе́блетъ и҆̀хъ ѿ ѡ҆снова́нiй, и҆ до послѣ́днѧгѡ и҆сче́знꙋтъ въ болѣ́зни, и҆ па́мѧть и҆́хъ поги́бнетъ. Прiи́дꙋтъ бо въ помышле́нiе согрѣше́нiй свои́хъ ѹ҆жа́сни, и҆ ѡ҆бличи́тъ и҆̀хъ сопроти́въ беззако́нiѧ и҆́хъ. [є҃] Тогда̀ ста́нетъ въ дерзнове́нiи мно́зѣ пра́ведникъ, предъ лице́мъ ѡ҆скорби́вшихъ є҆го̀, и҆ ѿмета́ющихъ трꙋды̀ є҆гѡ̀. Ви́дѣвше же є҆го̀ смѧтꙋ́тсѧ стра́хомъ мно́гимъ, и҆ ѹ҆жа́снꙋтсѧ ѡ҆ пресла́вномъ спасе́нiи є҆гѡ̀. Рекꙋ́тъ бо къ себѣ̀ ка́ющесѧ, и҆ въ тѣснотѣ̀ дꙋ́ха воздо́хнꙋтъ, и҆ рекꙋ́тъ: се́й бѣ̀, є҆го́же и҆мѣ́хомъ нѣ́когда въ посмѣ́хъ, и҆ въ при́тчꙋ поноше́нiѧ безꙋ́мнiи. Житiѐ є҆гѡ̀ вмѣни́хомъ неи́стово, и҆ кончи́нꙋ є҆гѡ̀ безче́стнꙋ. Ка́кѡ вмѣни́сѧ въ сынѣ́хъ бж҃iихъ, и҆ во ст҃ы́хъ жре́бiй є҆гѡ̀ є҆́сть; Ѹ҆̀бо заблꙋди́хомъ ѿ пꙋтѝ и҆́стиннагѡ, и҆ пра́вды свѣ́тъ не ѡ҆блиста̀ на́мъ, и҆ со́лнце не  возсiѧ̀ на́мъ. Беззако́нныхъ и҆спо́лнихомсѧ стє́зь, и҆ поги́бели, и҆ ходи́хомъ стєзѝ непрохѡ́дны, пꙋти́ же гдⷭ҇нѧ не разꙋмѣ́хомъ.

На стiхо́внѣ стiхи̑ры, гла́съ а҃. Подо́бенъ: Нбⷭ҇ныхъ чинѡ́въ.

Прiиди́те, торжество̀ бжⷭ҇твенное свѣ́тлѡ соверши́мъ: * свѣ́та бо свѣти́льникъ, * гла́съ же сло́ва, дрꙋ́гъ женихо́въ, * вели́кiй свѣти́льникъ и҆́стины ꙗ҆ви́сѧ * крести́тель гдⷭ҇ень, * показа́въ на́мъ ст҃ꙋ́ю главꙋ̀ свою̀.

Стíхъ: Та́мѡ возвращꙋ̀ ро́гъ дв҃дови, ѹ҆гото́вахъ свѣти́льникъ пома́занномꙋ моемꙋ̀.

Ѡ҆ блꙋ́днѣмъ беззако́нiи и҆́рѡдова дѣѧ́нiѧ, * и҆ прелюбодѣ́йственныѧ скве́рны, * беззако́ннꙋюща ѡ҆бличи́лъ є҆сѝ, ꙗ҆́кѡ проповѣ́дникъ чистоты̀, * во главꙋ̀ ѹ҆сѣ́ченъ бы́лъ є҆сѝ, прⷣте́че. * ю҆́же благода́тiю бжⷭ҇твенныхъ чꙋдодѣѧ́нiй, * вѣ̑рнымъ ны́нѣ ѿкры́лъ є҆сѝ.

Стíхъ: Помѧнѝ, гдⷭ҇и, дв҃да и҆ всю̀ кро́тость є҆гѡ̀.

Ꙗ҆́коже бг҃ото́чный благода́тей и҆сто́чникъ, * ѿ земны́хъ нѣ́дръ, * и҆сточа́ющь чꙋдеса̀ главꙋ̀ прⷣте́чевꙋ, * ꙗ҆́кѡ сокро́вище дарова́нiй, * прiе́мше ѿ бг҃а ꙗ҆вле́ннꙋ, * ра́достнѡ восхва́лимъ, празднолю́бцы.

Сла́ва, гла́съ в҃:

Ꙗ҆́коже бжⷭ҇твенныхъ ѹ҆мышле́нiй, всечⷭ҇тна́ѧ ра́ка неизрече́ннагѡ сꙋщества̀, ꙗ҆́снѡ прови́дѣвшаѧ та́инство глава̀ твоѧ̀, ꙗ҆́кѡ ѿ ложе́снъ ма́тернихъ ѿ сокро́вищъ земны́хъ дне́сь возсiѧ̀, i҆ѡа́нне, всехва́льне, и҆ ѡ҆благово́ни всю̀ подсо́лнечнꙋю ѡ҆свѧще́нiѧ пролива́ющаѧ мѵ́ро, и҆ мы́сленнѡ проповѣ́дающаѧ пꙋ́ть покаѧ́нiѧ, и҆ сп҃сꙋ всѣ́хъ молѧ́щаѧсѧ ѡ҆ дꙋша́хъ на́шихъ.

И҆ ны́нѣ, днѐ, и҆лѝ бг҃оро́диченъ. Тропа́рь, гла́съ д҃:

Ꙗ҆́кѡ бж҃е́ственное сокро́вище, сокрове́нное въ землѝ, хрⷭ҇то́съ ѿкры̀ главꙋ̀ твою̀ на́мъ, прⷪ҇ро́че и҆ прⷣте́че: всѝ ѹ҆̀бо  соше́дшесѧ въ сеѧ̀ ѡ҆брѣ́тенiе, пѣ́сньми бг҃оглаго́ливыми сп҃са воспои́мъ, спаса́юща на́съ ѿ тлѣ́нiѧ моли́твами твои́ми.

Сла́ва, и҆ ны́нѣ: Е҆́же ѿ вѣ́ка ѹ҆тае́нное: И҆лѝ пра́здника.

На ѹ҆́трени, на Бг҃ъ Гдⷭ҇ь, а҆́ще є҆́сть н҃- ца, тропа́рь пра́здника, два́жды. Сла́ва, прⷣте́чи: И҆ ны́нѣ, пра́здника.

А҆́ще же нѝ, тропа́рь прⷣте́чи, два́жды. Сла́ва, и҆ ны́нѣ, бг҃оро́диченъ:

По а҃-й стiхоло́гiи сѣда́ленъ, гла́съ д҃. Подо́бенъ: Ско́рѡ предварѝ:

Ѿ землѝ возсiѧ́вши прⷣте́чева глава̀, лꙋчы̀ и҆спꙋща́етъ нетлѣ́нiѧ вѣ̑рнымъ и҆сцѣле́нiй: свы́ше собира́етъ мно́жество а҆́гг҃лъ, до́лѣ созыва́етъ человѣ́ческiй ро́дъ, є҆диногла́снꙋю возсыла́ти сла́вꙋ хрⷭ҇тꙋ̀ бг҃ꙋ.

Два́жды.

Сла́ва, и҆ ны́нѣ, пра́здника.

А҆́ще ли по́стъ: Сла́ва, и҆ ны́нѣ, бг҃оро́диченъ. Подо́бенъ:

Дв҃о всенепоро́чнаѧ, ꙗ҆́же пресꙋ́щественнаго бг҃а ро́ждшаѧ, со прⷣте́чею того̀ непреста́ннѡ молѝ, ѡ҆ставле́нiе прегрѣше́нiй, и҆ и҆справле́нiе житiѧ̀ да́ти на́мъ пре́жде конца̀, вѣ́рою и҆ любо́вiю пою́щымъ тѧ̀ по до́лгꙋ, є҆ди́на всепѣ́таѧ.

По в҃-й стiхоло́гiи сѣда́ленъ, гла́съ д҃. Подо́бенъ: Вознесы́йсѧ:

И҆зда́вшисѧ ꙗ҆́кѡ зла́то ѿ рꙋды̀, свѧще́ннаѧ твоѧ̀ глава̀ пресла́внѡ ѿ незаходи́мыхъ нѣ́дръ земны́хъ, ѡ҆богатѝ вѣ́рныхъ всѧ̑ мы̑сли разꙋмѣ́нiемъ бжⷭ҇твеннымъ ны́нѣ, пока́йтесѧ, вопiю́щи ѻ҆бы́чнѡ: є҆́йже покланѧ́ющесѧ, прⷣте́че, хрⷭ҇та̀ велегла́снѡ вѣ́рою сла́вимъ.

Два́жды.

Сла́ва, и҆ ны́нѣ, пра́здника, и҆лѝ бг҃оро́диченъ:

И҆́же на прⷭ҇то́лѣ херꙋвíмстѣмъ сѣдѧ́й, и҆ въ нѣ́дрѣхъ ѻ҆́ч҃ихъ водворѧ́ѧсѧ, ꙗ҆́кѡ на престо́лѣ ст҃ѣ́мъ сѣди́тъ свое́мъ, влⷣчце, въ нѣ́дрѣхъ твои́хъ. Вопло́щсѧ бо бг҃ъ вои́стиннꙋ, воцр҃и́сѧ надъ всѣ́ми ꙗ҆зы̑ки, и҆ разꙋ́мнѡ ны́нѣ пои́мъ є҆мꙋ̀: є҆го́же ѹ҆молѝ спасти́сѧ рабѡ́мъ твои̑мъ. 

По полѷеле́и сѣда́ленъ, гла́съ д҃. Подо́бенъ: Ꙗ҆ви́лсѧ є҆сѝ:

И҆́рѡдъ, прⷣте́че, беззако́нновавъ, честнꙋ́ю главꙋ̀ твою̀ мече́мъ ѿсѣчѐ бѣ́днѣ ѻ҆каѧ́нный, ю҆́же ѿ любвѐ вѣ́рнiи цѣлꙋ́емъ.

Сла́ва, гла́съ и҃. Подо́бенъ: Повелѣ́нное:

Крести́телева глава̀ кры́ѧшесѧ ꙗ҆́кѡ би́серъ въ землѝ вла́жнѣй, и҆ ꙗ҆́кѡ свѣ́щникъ бг҃освѣ́телъ ѹ҆кра́шена, ѡ҆зарѧ́етъ чꙋдотворѧ́щи мíрꙋ всемꙋ̀: ꙗ҆́кѡ ѹ҆́тро возсiѧ̀ всеблаголѣ́пнѡ, сл҃нцꙋ прⷣте́ча, и҆ невече́рнимъ свѣ́томъ возвѣща́ѧ па́ки на́мъ, сѐ, взыва́ѧ, а҆́гнецъ бж҃iй.

И҆ ны́нѣ, бг҃оро́диченъ:

Ꙗ҆́же непремѣ́ннаго бг҃а поро́ждшаѧ, премѣнѧ́емое при́снѡ се́рдце моѐ грѣхо́мъ и҆ лѣ́ностiю, прило́гми льсти́вагѡ, ѹ҆твердѝ, бл҃га́ѧ, моли́твами мт҃рними твои́ми: ꙗ҆́кѡ да и҆ а҆́зъ благода́рнѡ сла́влю тѧ̀, бг҃ороди́тельнице марíе, поми́лꙋй ста́до твоѐ, є҆́же стѧжа́ла є҆сѝ, всенепоро́чнаѧ.

Степє́нна, а҃-й а҆нтiфѡ́нъ д҃-гѡ гла́са. Прокíменъ, гла́съ д҃: Та́мѡ возращꙋ̀ ро́гъ дв҃дови, ѹ҆гото́вахъ свѣти́льникъ пома́занномꙋ моемꙋ̀. Стíхъ: Помѧнѝ, гдⷭ҇и, дв҃да и҆ всю̀ кро́тость є҆гѡ̀. Всѧ́кое дыха́нiе: Е҆ѵⷢ҇лiе лꙋкѝ, зача́ло л҃а.

По н҃-мъ ѱалмѣ̀ стiхи́ра, гла́съ s҃:

Ꙗ҆́же пе́рвѣе на блю́дѣ, и҆́рѡдовꙋ беззако́ннꙋю нечистотꙋ̀ ѡ҆бличи́вшаѧ, покаѧ́нiе же всѣ̑мъ проповѣ́давшаѧ вѣ̑рнымъ, честна́ѧ глава̀ крести́телѧ хрⷭ҇то́ва, ѿ сокро́вищъ земны́хъ ꙗ҆́вльшаѧсѧ, предлежи́тъ, вѣ́рнѡ притека́ющымъ къ не́й, и҆ прикаса́ющымсѧ со стра́хомъ, и҆ покланѧ́ющымсѧ любо́вiю дꙋше́вною, да́рꙋющаѧ разрѣше́нiе прегрѣше́нiй, проше́нiємъ подае́тъ потрє́бнаѧ, и҆ ве́лiю ми́лость.

А҆́ще є҆́сть н҃-ца, канѡ́нъ пра́здника со i҆рмосо́мъ на s҃: А҆́ще ли по́стъ, канѡ́нъ бцⷣы со i҆рмосо́мъ на s҃: и҆ прⷣте́чи на и҃.

Гла́съ и҃. Пѣ́снь а҃. I҆рмо́съ:

Колесницегони́телѧ фараѡ́нѧ погрꙋзѝ чꙋдотворѧ́й и҆ногда̀  мѡѷсе́йскiй же́злъ, крⷭ҇тоѻбра́знѡ порази́въ и҆ раздѣли́въ мо́ре: i҆и҃лѧ же бѣглеца̀, пѣшехо́дца, спасѐ, пѣ́снь бг҃ови воспѣва́юща.

Гла́съ сло́ва бы́въ, разрѣшѝ безгла́сiе моѐ, ꙗ҆́коже ѻ҆тцꙋ̀ дре́вле, ра́достнымъ гла́сомъ восхвали́ти тѧ̀ въ настоѧ́щее ѡ҆брѣ́тенiе главы̀ твоеѧ̀, блаже́нне прⷣте́че, небе́сный человѣ́че.

На главꙋ̀, рꙋ́кꙋ положи́вый, прⷣте́че, цр҃кви бж҃iи, твою̀ честнꙋ́ю главꙋ̀, позна́вшꙋю трⷪ҇цы ꙗ҆вле́нiе, проѧвлѧ́еши сiѐ тре́тiе, преѧ́вственнѡ ѡ҆свѧща́ющꙋю правосла́вныхъ собра̑нiѧ.

Не терпѧ̀ на мно́зѣ сокрыва́тисѧ, гдⷭ҇ень предте́че, ѹ҆строѧ́еши па́ки ꙗ҆ви́тисѧ дне́сь, не въ ста́мнѣ затворе́нъ, сре́бренѣ же сосꙋ́дѣ въ свѧще́нномъ мѣ́стѣ положе́нъ, свѧщеннодѣ́йственникꙋ и҆звѣще́нъ.

Ца́рствꙋющiй ꙗ҆́вѣ гра́дъ ны́нѣ прiе́млетъ свѧще́нный да́ръ, и҆́же пре́жде лише́нъ бы́въ главы̀ твоеѧ̀, предте́че: тоѧ̀ вхо́домъ красѧ́сѧ ны́нѣ ра́дꙋетсѧ, и҆ достодо́лжнѡ ѹ҆блажа́етъ тѧ̀.

Бг҃оро́диченъ:

Ѿ чре́ва непло́дныѧ прозѧ́блъ є҆сѝ, гото́вѧ творцꙋ̀ сло́вомъ пꙋти̑, всехва́льне, ѿ дв҃ы возсiѧ́вшемꙋ прест҃ы́ѧ несказа́ннѡ: ю҆́же бцⷣꙋ вѣ́дꙋще, всѝ ро́ди ѹ҆блажа́емъ.

Катава́сiа пра́здника. А҆́ще ли по́стъ: Ѿве́рзꙋ ѹ҆ста̀ моѧ̑:

Пѣ́снь г҃. I҆рмо́съ:

Нбⷭ҇нагѡ крꙋ́га верхотво́рче, гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нiй кра́ю, вѣ́рныхъ ѹ҆твержде́нiе, є҆ди́не чл҃вѣколю́бче.

Блꙋ́днымъ плѧса́нiемъ, сщ҃е́ннаѧ глава̀ твоѧ̀ скве́рнѣй женѣ̀ вдана̀ бы́вши, рꙋка́ма ноша́шесѧ: ны́нѣ же цѣломꙋ́дреннѡ сщ҃еннодѣ́йственника дла́ньми, свѧще́ннѡ во ст҃ꙋ́ю цр҃ковь вно́ситсѧ.

Благоче́стнѡ срѣта́етъ тѧ̀ вѣ́рныхъ совокꙋпле́нiе, съ сщ҃еннодѣ́йственникомъ же ца́рь, сла́вне прⷣте́че, пою́ще  ра́достiю, и҆ предварѧ́етъ тѧ̀ любо́вiю, ѡ҆свѧща́емь прише́ствiемъ твои́мъ.

Ѿ незаходи́мыхъ сщ҃е́нныхъ, ꙗ҆́кѡ свѣтоза́рное со́лнце, свѧще́ннѣйшаѧ глава̀ твоѧ̀ возсiѧ́вши, всю̀ просвѣтѝ вселе́ннꙋю, прⷪ҇ро́че хрⷭ҇то́въ и҆ предте́че бж҃е́ственными свѣтлостьмѝ.

Бг҃оро́диченъ:

Ѿ непло́дныхъ чре́слъ свѣтоѧвле́нна возсiѧ́лъ є҆сѝ sвѣзда̀ со́лнца сла́вы, предходѧ́й возсiѧ́вшаго ѿ дѣви́ческа ѻ҆́блака, крести́телю, и҆ разрѣ́шшаго но́щь многобо́жнꙋю.

Конда́къ и҆ i҆́косъ пра́здника.

Та́же сѣда́ленъ, гла́съ д҃. Подо́бенъ: Вознесы́йсѧ:

И҆зда́вшисѧ ꙗ҆́кѡ зла́то ѿ рꙋды̀, свѧще́ннаѧ твоѧ̀ глава̀ пресла́внѡ, ѿ незаходи́мыхъ нѣ́дръ земны́хъ, ѡ҆богатѝ, хрⷭ҇то́въ крести́телю, всѣ́хъ притека́ющихъ, въ тоѧ̀ ѡ҆брѣ́тенiе, пѣ́сньми велича́ющихъ сп҃са и҆ зижди́телѧ, подаю́щаго на́мъ тебє̀ ра́ди ве́лiю ми́лость.

Два́жды.

Сла́ва, и҆ ны́нѣ, пра́здника, и҆лѝ бг҃оро́диченъ:

Грѣхолюби́въ сы́й, молю́ тѧ безгрѣ́шнаго бг҃а ро́ждшꙋю, взе́млющаго грѣхѝ мíра, пречⷭ҇таѧ, многогрѣ́шнꙋю дꙋ́шꙋ мою̀ ѹ҆ще́дрити, и҆ грѣхѝ моѧ̑ мнѡ́гiѧ ѡ҆чи́стити: грѣ́шныхъ бо ты̀ є҆сѝ ѡ҆чище́нiе, и҆ спасе́нiе вѣ́рныхъ, и҆ застꙋпле́нiе.

А҆́ще ли по́стъ, сѣда́ленъ то́чiю, два́жды.

и҆ Сла́ва, и҆ ны́нѣ, бг҃оро́диченъ.

Пѣ́снь д҃. I҆рмо́съ:

Ѹ҆слы́шахъ, гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.

Прⷪ҇ро́кѡвъ ꙗ҆́кѡ превы́шшiй, прорече́ннаго ви́дѣти сподо́билсѧ є҆сѝ, и҆лiино́ю предꙿиды́й си́лою предъ ни́мъ, блаже́нне прⷣте́че. 

Пресла́внꙋю главꙋ̀ твою̀, мѵ́ры и҆сцѣле́нiй и҆сточа́ющꙋ, тре́тiе ѹ҆жѐ ꙗ҆ви́лъ є҆сѝ, смра̑дныѧ стра̑сти ѿгонѧ́ющꙋю.

Не въ ста́мнѣ, ꙗ҆́коже пе́рвѣе, въ сосꙋ́дѣ же сре́бренѣ погребе́на, ꙗ҆влѧ́етсѧ глава̀ твоѧ̀ въ свѧще́ннѣмъ мѣ́стѣ, досточꙋ́дне.

Соше́дшесѧ почерпи́те всѝ и҆сцѣлє́нiѧ неистощи̑маѧ, ѿ и҆сто́чника и҆здава́ема, честны́ѧ главы̀ прⷣте́чи хрⷭ҇то́ва.

Бг҃оро́диченъ:

Смири́вшагосѧ спаси́ мѧ высокомꙋ́дреннѡ пожи́вшаго, ро́ждшаѧ возне́сшаго смири́вшеесѧ є҆стество̀, пречⷭ҇таѧ.

Пѣ́снь є҃. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннагѡ, но ѡ҆брати́ мѧ, и҆ къ свѣ́тꙋ за́повѣдей твои́хъ, пꙋти̑ моѧ̑ напра́ви, молю́сѧ.

Ꙗ҆́кѡ хода́тай ве́тхагѡ и҆ но́вагѡ бы́въ свѧще́ннѣйшiй, хода́тайствы бж҃е́ственными на́ше ѡ҆бветша́нiе ѡ҆бновѝ, ѡ҆бновле́нiе соверша́ющихъ но́вымъ ꙗ҆вле́нiемъ главы̀ твоеѧ̀, бл҃же́нне прⷣте́че.

Ѿ кома́нъ прине́сшꙋ благода́ть и҆сцѣле́нiй главꙋ̀ твою̀ къ ца́рскомꙋ гра́дꙋ, прⷣте́че, созыва́еши гра́ды дне́сь къ тоѧ̀ прише́ствiю: собира́ютсѧ вѣ́рныхъ мно́жєства, просвѣще́нiѧ нетлѣ́ннагѡ и҆сполнѧ́еми.

Ца́рь вхо́дꙋ главы̀ твоеѧ̀, мно́жае не́же багрѧни́цѣ ра́дꙋетсѧ: свѧще́нникъ же бжⷭ҇твенный бг҃оно́сца тезоимени́тый, предте́че, дла́ньми сiю̀ ѡ҆бдержа̀ соблагословлѧ́етъ, благословѧ̀ вѣ́рныхъ совершє́нства.

Бг҃оро́диченъ:

Влⷣкꙋ ро́ждши, ꙗ҆ви́ласѧ є҆сѝ превы́шшаѧ го́рнихъ си́лъ: и҆ земны́хъ є҆стество̀ бг҃осодѣ́лала є҆сѝ, ѻ҆трокови́це всенепоро́чнаѧ. Тѣ́мже бцⷣꙋ всеи́стиннꙋю, дꙋше́ю и҆ ѧ҆зы́комъ вѣ́рнiи тѧ̀, дв҃о, сла́вимъ. 

Пѣ́снь s҃. I҆рмо́съ:

Ѡ҆чи́сти мѧ̀, сп҃се, мнѡ́га бо беззакѡ́нiѧ моѧ̑, и҆ и҆зъ глꙋбины̀ sѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нiѧ моегѡ̀.

И҆́стина ѿ землѝ, глава̀ возсiѧ́вшаѧ крⷭ҇ти́телѧ твоегѡ̀, хрⷭ҇тѐ, лжꙋ̀ ѿгна̀, є҆ресе́й разорѝ го́рькꙋю зи́мꙋ, и҆ мíръ просвѣти́ла є҆́сть. почерпи́те просвѣще́нiе, и҆ благода́ть бж҃iю и҆ ми́лость: и҆ главы̑ и҆ дꙋ́шы ѡ҆свѧти́те, главѣ̀ прикоснꙋ́вшесѧ прⷣте́чи благода́ти, бжⷭ҇твенномꙋ верхꙋ̀ прикоснꙋ́вшагосѧ въ вода́хъ.

Главы̑ врагѡ́въ подъ но́зѣ сокрꙋши́ти во́инствꙋ на́шемꙋ моли́сѧ, прⷣте́че, любо́вiю честнꙋ́ю твою̀ главꙋ̀ чтꙋ́щемꙋ, и҆́рѡда ѡ҆бличи́вшꙋю.

Бг҃оро́диченъ:

Сꙋ́щымъ во а҆́дѣ свѣ́тъ проповѣ́далъ є҆сѝ приходѧ́щагѡ ѿ крове́й дв҃и́ческихъ, пло́тiю ѡ҆бложе́на бы́вша человѣ́ка, на благодѣѧ́нiе человѣ́кѡвъ, блаже́нне прⷣте́че.

Конда́къ, гла́съ s҃. Подо́бенъ: Е҆́же ѡ҆ на́съ:

Свѣтоѧвле́нный и҆ бжⷭ҇твенный въ мíрѣ сто́лпъ, сл҃нца свѣти́льникъ, прⷣте́ча главꙋ̀ свѣтоно́снꙋю и҆ бжⷭ҇твеннꙋю свою̀ показа́вый въ концѣ́хъ, ѡ҆свѧща́етъ то́й вѣ́рнѡ покланѧ́ющихсѧ и҆ взыва́ющихъ: хрⷭ҇то́въ премꙋ́дрый крⷭ҇ти́телю, спасѝ всѣ́хъ на́съ.

I҆́косъ:

Ѿ землѝ ꙗ҆́коже и҆сто́чникъ ра́йскiй, глава̀ бг҃олюби́ваѧ прⷣте́чева стрꙋи̑ и҆спꙋща́етъ благода́ти, и҆ чꙋде́съ то́ки подава́етъ всѣ̑мъ тре́бꙋющымъ: пристꙋ́пимъ ѹ҆̀бо всѝ, почерпе́мъ ѹ҆се́рднѡ и҆сцѣле́нiй бжⷭ҇твенныѧ сеѧ̀ пото́ки: напоѧ́етъ бо дꙋ́шы дарова̑нiи непреста́нными, и҆ потоплѧ́етъ тѣлє́сныѧ болѣ̑зни, и҆ всѧ́къ недꙋ́гъ бл҃говре́меннѣ ѿе́млетъ. сiю̀ ѹ҆̀бо воспое́мъ любо́вiю, и҆ цѣлꙋ́емъ вѣ́рою, че́стнѡ ѡ҆блобыза́юще, и҆ пѣ́сньми ꙗ҆́кѡ вѣнцы̑ сiю̀  вѣ́рнiи вѣнча́емъ, предꙿѡчи́стимъ на́шѧ сквє́рны мы́слєнныѧ, и҆ бжⷭ҇твенными добродѣ́тельми ѹ҆краси́мъ дꙋ́шы, и҆ вопiе́мъ тве́рдѡ: хрⷭ҇то́въ премꙋ́дрый крⷭ҇ти́телю, спасѝ всѣ́хъ на́съ.

Пѣ́снь з҃. I҆рмо́съ:

Ѿ i҆ꙋде́и доше́дше ѻ҆́троцы въ вавѷлѡ́нѣ и҆ногда̀, вѣ́рою трⷪ҇ческою пла́мень пе́щный попра́ша, пою́ще: ѻ҆ц҃є́въ бж҃е, бл҃гослове́нъ є҆сѝ.

Сл҃нца сла́вы пресвѣ́тлый свѣ́щникъ бы́лъ є҆сѝ, прⷣте́че, тмꙋ̀ ѿгонѧ́ѧ ле́сти, и҆ просвѣща́ѧ вѣ́рою зовꙋ́щихъ: ѻ҆тє́цъ на́шихъ бж҃е, бл҃гослове́нъ є҆сѝ.

Пра́здникъ моле́бенъ честна́ѧ цр҃ковь се́й, прⷣте́че, свѣ́тлѡ соверша́етъ, главꙋ̀ твою̀ чтꙋ́щи, и҆ ѻ҆бы́чнѡ зовꙋ́щи: ѻ҆тє́цъ на́шихъ бж҃е, бл҃гослове́нъ є҆сѝ.

Провозвѣсти́лъ є҆сѝ сло́ва стра́шное прише́ствiе бжⷭ҇твенными и҆гра̑нiи: возвѣща́еши твоеѧ̀ главы̀ ѡ҆брѣ́тенiе, проро́че, нело́жными ѹ҆сты́ тѧ жела́ющемꙋ те́плѣ свѧщеннодѣ́йственномꙋ па́стырю.

Бг҃оро́диченъ:

Дѣ́вство и҆ ржⷭ҇тво̀ па́че є҆стества̀ и҆ сло́ва въ тебѣ̀ стече́сѧ, бг҃а бо воплоще́нна родила̀ є҆сѝ несказа́ннѡ, бцⷣе, є҆мꙋ́же пое́мъ: ѻ҆тє́цъ на́шихъ бж҃е, бл҃гослове́нъ є҆сѝ.

Пѣ́снь и҃. I҆рмо́съ:

Седмери́цею пе́щь халде́йскiй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сiѧ̑ ви́дѣвъ, творцꙋ̀ и҆ и҆зба́вителю вопiѧ́ше: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Крⷭ҇ти́тель и҆ прⷣте́ча, земны́й а҆́гг҃лъ, беззако́нiѧ и҆звѣ́стный ѹ҆кори́зникъ, трⷪ҇цы ꙗ҆вле́нiе пре́жде ви́дѧй, тре́тiе ꙗ҆влѧ́етъ главꙋ̀ свою̀, всѣ̑мъ любо́вiю пою́щымъ: свѧще́нницы благослови́те, лю́дiе превозноси́те хрⷭ҇та̀ во вѣ́ки.

Срѣта́етъ ѹ҆се́рднѡ тебѐ ца́рь кротча́йшiй, вкꙋ́пѣ со хрⷭ҇толюби́выми людьмѝ, прехва́льне: па́стырей же  пе́рвѣйшiй, простира́етъ рꙋ́цѣ къ тебѣ̀, и҆ своѝ прилага́ѧ пє́рси, и҆гра́етъ съ весе́лiемъ, и҆ вопiе́тъ благода́рнѡ: лю́дiе, превозноси́те хрⷭ҇та̀ во вѣ́ки.

Па́че зла́та глава̀ твоѧ̀ просiѧ́вши, прⷣте́че, сокро́виществованна въ сре́бренныхъ сосꙋ́дѣхъ, ꙗ҆́кѡ бога́тство многоцѣ́нно, ца́рскомꙋ гра́дꙋ даде́сѧ. тоѧ̀ дарова̑нiи богатѣ́ѧ бжⷭ҇твенными, ѹ҆се́рднѡ пое́тъ: свѧще́нницы, благослови́те, лю́дiе, превозноси́те хрⷭ҇та̀ во вѣ́ки.

Бг҃оро́диченъ:

Во чре́вѣ носи́момꙋ, всѧ́чєскаѧ носѧ́щемꙋ, бл҃же́нне i҆ѡа́нне, поклони́лсѧ є҆сѝ ра́дꙋѧсѧ, во чре́вѣ кры́емь непло́днѣмъ, прехва́льне. є҆го́же ро́ждшаѧ ѿ ст҃ы́ѧ дв҃ы, а҆́гнца бж҃iѧ проповѣ́даѧ, благоче́стнѡ возопи́лъ є҆сѝ: лю́дiе, превозноси́те во всѧ̑ вѣ́ки.

Пѣ́снь ѳ҃. I҆рмо́съ:

Ѹ҆страши́сѧ всѧ́къ слꙋ́хъ неизрече́нна бж҃iѧ снизхожде́нiѧ, ꙗ҆́кѡ вы́шнiй во́лею сни́де да́же и҆ до пло́ти ѿ дв҃и́ческагѡ чре́ва бы́въ человѣ́къ. тѣ́мже пречи́стꙋю бцⷣꙋ вѣ́рнiи велича́емъ.

Непло́дныѧ преподо́бенъ пло́дъ, въ рожде́нныхъ жена́ми превы́шшiй, цр҃ѧ̀ хрⷭ҇та̀ во́инъ, вели́кiй прⷣте́ча, проповѣ́давый а҆́гнца, мíра прегрѣшє́нiѧ взе́млющаго, да восхва́литсѧ свѧще́нными пѣ́сньми.

Ча́шꙋ и҆спо́лнивъ бога́тнѡ, созыва́еши съ высо́кимъ проповѣ́данiемъ цр҃ковь хрⷭ҇то́вꙋ ѡ҆брѣ́тенiемъ главы̀, прⷣте́че: прiиди́те, насы́титесѧ вопiѧ̀ кра́сныхъ, и҆̀хже ѹ҆гото́вахъ, и҆ возвели́чите сꙋ́щаго, человѣ́кѡмъ подае́маго.

Цр҃ь тѧ̀, а҆́гг҃ле бж҃iй, а҆гг҃лоимени́тый въ своѐ црⷭ҇тво ра́дꙋѧсѧ прiе́млетъ, сослꙋжа́щаго съ си́мъ добрѣ́йша пастыренача́льника благоче́стнѡ, и҆ зва́нiемъ и҆ благода́тiю ѹ҆краша́ема ꙗ҆́вѣ бг҃оно́снаго свѧще́нника, и҆ бг҃омꙋ́дреннаго.

Ѡ҆блиста́лъ є҆сѝ бжⷭ҇твенное просвѣще́нiе, главы̀ твоеѧ̀ вхо́домъ, сла́вне, и҆ ѹ҆ѧсни́лъ є҆сѝ вѣ́рныхъ сердца̀,  вопiю́щихъ тѝ: сл҃нца незаходи́мый свѣти́льниче, всест҃ы́й прⷣте́че, страсте́й мглы̀ на́съ, и҆ ве́сь гра́дъ, и҆ лю́ди и҆зба́ви.

Бг҃оро́диченъ:

Пощади́ мѧ, сп҃се рожде́йсѧ, и҆ сохра́нь ро́ждшꙋю тѧ̀ нетлѣ́ннꙋ по ржⷭ҇твѣ̀, є҆гда̀ сѧ́деши сꙋди́ти дѣлѡ́мъ мои̑мъ, беззакѡ́нiѧ пре́зри и҆ грѣхѝ моѧ̑, ꙗ҆́кѡ безгрѣ́шенъ, и҆ ми́лостивъ бг҃ъ и҆ чл҃вѣколю́бецъ.

Свѣти́ленъ. Подо́бенъ: Посѣти́лъ ны̀:

Не терпѧ́ше на мно́зѣ кры́ти землѧ̀ главꙋ̀ твою̀ ꙗ҆́коже гла́съ вопiю́щагѡ: ты̀ ѡ҆брѣ́тенiе є҆ѧ̀, ѻ҆́бразомъ нѣ́коимъ возвѣсти́лъ є҆сѝ, прⷣте́че i҆ѡа́нне, въ ѻ҆́ньже тѧ̀ почита́емъ.

Сла́ва: Подо́бенъ: Со ѹ҆ченикѝ:

Во ѡ҆брѣ́тенiи, прⷣте́че, честны́ѧ твоеѧ̀ главы̀, ца́рь хрⷭ҇толюби́вый мно́жае ра́довашесѧ, ꙗ҆́коже ѡ҆ свое́й ца́рской порфѵ́рѣ. є҆гѡ́же возме́здiѧ побѣ́дами свы́ше ѹ҆крѣплѧ́емь, и҆ на́съ соблюдѝ, покры́й твои́ми моли́твами, крⷭ҇ти́телю прехва́льне i҆ѡа́нне, свѣ́тлѡ пра́зднꙋющихъ, и҆ любо́вiю тѧ̀ чтꙋ́щихъ.

И҆ ны́нѣ, пра́здника, и҆лѝ бг҃оро́диченъ:

На тѧ̀ съ бг҃омъ ѹ҆пова́емъ, пречⷭ҇таѧ, и҆зъ тебє̀ проше́дшемꙋ, сраспина́емiи хрⷭ҇тꙋ̀, твои́ми къ немꙋ̀ мольба́ми, невре́дны до конца́ ны сохранѝ.

На хвали́техъ стiхи̑ры, на д҃. Гла́съ є҃: Подо́бенъ: Ра́дꙋйсѧ:

Ра́дꙋйсѧ, свѧще́ннаѧ главо̀, и҆ свѣтоно́снаѧ, и҆ а҆́гг҃лѡмъ говѣ́йнаѧ: ꙗ҆́же мече́мъ ѹ҆сѣ́чена дре́вле, и҆ ѻ҆́стрыми ѡ҆бличе́ньми нечистоты̀ стꙋ́дъ посѣ́кшаѧ: и҆сто́чникъ чꙋде́съ, вѣ̑рныѧ напаѧ́юща: и҆ ꙗ҆́же сп҃сово спаси́тельное прише́ствiе возвѣсти́вшаѧ, и҆ наи́тiе дх҃а дре́вле ѹ҆ви́дѣвшаѧ, къ семꙋ̀ все́льшаѧсѧ, ве́тхой же и҆ но́вой хода́тайствовавшаѧ бл҃года́ти: хрⷭ҇та̀ ѹ҆молѝ, дꙋша́мъ на́шымъ дарова́ти ве́лiю ми́лость.

Въ сосꙋ́дѣ скꙋде́льнѣ сокрове́ннаѧ и҆ногда̀ прⷣте́чева  глава̀ ꙗ҆ви́сѧ, ѿ земны́хъ нѣ́дръ и҆зда́вшаѧсѧ ꙗ҆́вственнѣ, и҆ чꙋде́съ стрꙋи̑ и҆сточа́ющаѧ. и҆́бо въ вода́хъ главꙋ̀ ѡ҆мы̀, превы́спрєннѧѧ ны́нѣ покрыва́ющагѡ вода́ми, и҆ ѡ҆дождѧ́ющагѡ человѣ́кѡмъ бжⷭ҇твенное ѡ҆ставле́нiе. сiю̀ ѹ҆́бѡ ѹ҆блажи́мъ вои́стиннꙋ пресла́внꙋ, и҆ въ сеѧ̀ ѡ҆брѣ́тенiи ра́достнѡ пра́зднꙋемъ, хрⷭ҇та̀ молѧ́ще, дарова́ти дꙋша́мъ на́шымъ ве́лiю ми́лость.

Глава̀, ꙗ҆́же а҆́гнца бж҃iѧ воспроповѣ́давшаѧ пло́тiю ꙗ҆́вльшагосѧ, и҆ всѣ̑мъ покаѧ́нiѧ спаси́тєльныѧ пꙋтѝ бж҃е́ственными за́повѣдьми и҆звѣсти́вшаѧ, ꙗ҆́же пре́жде и҆́рѡдово законопрестꙋпле́нiе ѡ҆бличи́вшаѧ: и҆ сегѡ̀ ра́ди ѿсѣ́чена ѿ тѣлесѐ, и҆ на вре́мѧ подꙿе́мшаѧ сокрове́нiе: ꙗ҆́коже свѣтоѧвле́нное на́мъ возсiѧ̀ со́лнце, пока́йтесѧ, вопiю́щаѧ, и҆ ко хрⷭ҇тꙋ̀ ны́нѣ предложи́тесѧ во ѹ҆миле́нiи дꙋше́внѣмъ, подаю́щемꙋ мíрови ве́лiю ми́лость.

Сла́ва, гла́съ s҃:

Всечестнꙋ́ю главꙋ̀ крⷭ҇ти́телѧ твоегѡ̀, гдⷭ҇и, ꙗ҆́вльшꙋюсѧ дне́сь ѿ землѝ, со гла́сомъ хвале́нiѧ прiе́мшiи вѣ́рнѡ въ мольбꙋ̀, чл҃вѣколю́бче, грѣ́шнiи рабѝ твоѝ приводѧ́ще мо́лимсѧ, тоѧ̀ ра́ди ѹ҆лꙋчи́ти въ де́нь сꙋда̀, ѿ тебє̀ ѡ҆чище́нiе, и҆ ве́лiю ми́лость.

И҆ ны́нѣ, пра́здника, и҆лѝ бг҃оро́диченъ:

Славосло́вiе вели́кое. По трист҃о́мъ тропа́рь прⷣте́чи. Сла́ва, и҆ ны́нѣ, пра́здника, и҆лѝ бг҃оро́диченъ: Е҆́же ѿ вѣ́ка: Е҆ктєнiѝ. И҆ ѿпꙋ́стъ.

На лiтꙋргíи блажє́нна ѿ канѡ́на прⷣте́чи, пѣ́снь г҃ и҆ s҃-ѧ. Прокíменъ, гла́съ з҃. Возвесели́тсѧ пра́ведникъ ѡ҆ гдⷭ҇ѣ и҆ ѹ҆пова́етъ на него̀. Стíхъ: Ѹ҆слы́ши, бж҃е, гла́съ мо́й, внегда̀ моли́тимисѧ къ тебѣ̀. А҆пⷭ҇лъ къ корíнѳѧнѡмъ, зача́ло рѻ҃s. А҆ллилꙋ́iа, гла́съ є҃: Свѣ́тъ возсiѧ̀ пра́ведникꙋ: Стíхъ: И҆́стина ѿ землѝ возсiѧ̀, и҆ пра́вда съ нб҃сѐ прини́че. Е҆ѵⷢ҇лiе матѳе́а, зача́ло м҃. Прича́стенъ: Въ па́мѧть вѣ́чнꙋю бꙋ́детъ првⷣникъ: 

[Зрѝ] А҆́ще слꙋчи́тсѧ ѡ҆брѣ́тенiе главы̀ i҆ѡа́нна прⷭ҇те́чи, въ недѣ́лю з҃-ю по па́сцѣ, ст҃ы́хъ ѻ҆тє́цъ:

Ѡ҆ставлѧ́етсѧ слꙋ́жба пра́здника вознесе́нiѧ: и҆ пое́тсѧ слꙋ́жба воскре́сна, и҆ прⷣте́чи, и҆ ст҃ы́хъ ѻ҆ц҃є́въ. Въ сꙋббѡ́тꙋ на ма́лѣй вече́рни пое́мъ, ꙗ҆́коже ѹ҆каза́сѧ во главѣ̀ бг҃осло́ва.

На вели́цѣй вече́рни по ѻ҆бы́чной каѳíсмѣ, на Гдⷭ҇и, воззва́хъ, стiхи̑ры воскрⷭ҇ны г҃, и҆ прⷣте́чи г҃: и҆ ст҃ы́хъ ѻ҆тцє́въ д҃. Сла́ва, ѻ҆тцє́въ: И҆ ны́нѣ, бг҃оро́диченъ воскрⷭ҇нъ гла́са. По вхо́дѣ чтє́нiѧ ѻ҆тцє́въ, и҆ прⷣте́чи. На лiтíи стiхи́ра хра́ма, и҆ прⷣте́чи хвали́тны. Сла́ва, ѻ҆тцє́въ: И҆ ны́нѣ, бг҃оро́диченъ. На стiхо́внѣ воскрⷭ҇ны. Сла́ва, ѻ҆тцє́въ: И҆ ны́нѣ, бг҃оро́диченъ. На бл҃гослове́нiи хлѣ́бѡвъ, тропа́рь, Бцⷣе дв҃о: два́жды. И҆ ѻ҆тцє́въ є҆ди́ножды. И҆ чте́нiе въ дѣѧ́нiихъ а҆пⷭ҇льскихъ.

На ѹ҆́трени на Бг҃ъ гдⷭ҇ь, тропа́рь воскрⷭ҇нъ, и҆ ѻ҆тцє́въ: Сла́ва, прⷣте́чи: И҆ ны́нѣ, бг҃оро́диченъ. По каѳíсмахъ сѣда́льны воскрⷭ҇ны: и҆ чте́нiе во є҆ѵⷢ҇лiи. Та́же полѷеле́й, и҆ сѣда́льны прⷣте́чи, ѻ҆́ба по є҆ди́ножды, безъ бг҃оро́дичнѡвъ. Сла́ва, сѣда́ленъ, и҆́же по полѷеле́и: И҆ ны́нѣ, бг҃оро́диченъ: и҆ чте́нiе прⷣте́чи. Про́чее же пое́мъ на ѹ҆́трени, и҆ на часѣ́хъ, и҆ на лiтꙋргíи, ꙗ҆́коже ѹ҆каза́сѧ во главѣ̀ бг҃осло́ва.

[Зрѝ] Подоба́етъ вѣ́дати: А҆́ще слꙋчи́тсѧ па́мѧть ѡ҆брѣ́тенiѧ честны́ѧ главы̀ въ сꙋббѡ́тꙋ пентiко́стнꙋю, и҆лѝ въ недѣ́лю пѧтьдесѧ́тнꙋю: пое́мъ слꙋ́жбꙋ є҆гѡ̀ въ четверто́къ з҃-ѧ недѣ́ли.

[Зрѝ] А҆́ще ли же слꙋчи́тсѧ ѡ҆брѣ́тенiе честны́ѧ главы̀ i҆ѡа́нна прⷣте́чи въ понедѣ́льникъ пѧтьдесѧ́тный:

Пое́мъ на ѹ҆́трени во вто́рникъ, съ пра́здничною слꙋ́жбою вкꙋ́пѣ.

<Мⷬ҇> А҆́ще ли слꙋчи́тсѧ ѡ҆брѣ́тенiе главы̀ прⷣте́чевы въ пѧто́къ седмы́ѧ недѣ́ли по па́сцѣ, во ѿда́нiе вознесе́нiѧ хрⷭ҇то́ва: и҆лѝ въ сꙋббѡ́тꙋ предъ недѣ́лею всѣ́хъ ст҃ы́хъ, во ѿда́нiе пра́здника пѧтьдесѧ́тницы: 

И҆ пое́мъ слꙋ́жбꙋ є҆гѡ̀ на рѧдꙋ̀ въ сꙋббѡ́тꙋ, вкꙋ́пѣ со ѿда́нiемъ пра́здника. Въ пѧто́къ ве́чера, пое́мъ Блаже́нъ мꙋ́жъ: а҃-ю Сла́вꙋ. На Гдⷭ҇и, воззва́хъ, стiхи̑ры пра́здника, на s҃: и҆ ст҃а́гѡ, на д҃. Сла́ва, ст҃а́гѡ: И҆ ны́нѣ, пра́здника. Вхо́дъ, прокíменъ днѐ: и҆ чтє́нiѧ ст҃а́гѡ г҃. На лiтíи стiхи̑ры пра́здника, и҆ ст҃а́гѡ стiхѡ́вныѧ: Сла́ва, ст҃а́гѡ: И҆ ны́нѣ пра́здника. а҆ стiхо́внѣ стiхи̑ры пра́здника, съ припѣ́вы и҆́хъ. Сла́ва, ст҃а́гѡ: И҆ ны́нѣ, пра́здника. По трист҃о́мъ тропа́рь ст҃а́гѡ: Сла́ва, и҆ ны́нѣ, пра́здника. И҆ ѿпꙋ́стъ.

На ѹ҆́трени на Бг҃ъ гдⷭ҇ь, тропа́рь пра́здника, два́жды: Сла́ва, ст҃а́гѡ: И҆ ны́нѣ, пра́здника. По каѳíсмахъ сѣда́льны, и҆ чте́нiе пра́здника: полѷеле́й, и҆ сѣда́льны ст҃а́гѡ всѝ. Сла́ва, сѣда́ленъ по полѷеле́и ст҃а́гѡ: И҆ ны́нѣ, пра́здника: и҆ чте́нiе ст҃а́гѡ. Степє́нна. а҃-й а҆нтiфѡ́нъ д҃-гѡ гла́са. Прокíменъ, и҆ є҆ѵⷢ҇лiе ст҃а́гѡ. Ѱало́мъ н҃: и҆ стiхи́ра ст҃а́гѡ. Канѡ́нъ пра́здника со i҆рмосо́мъ на s҃: и҆ ст҃а́гѡ на д҃: и҆ дрꙋгíй пра́здника на д҃. Катава́сiа пра́здника. По г҃-й пѣ́сни конда́къ ст҃а́гѡ, и҆ i҆́косъ, и҆ сѣда́ленъ ст҃а́гѡ два́жды: Сла́ва, и҆ ны́нѣ, пра́здника: и҆ чте́нiе ст҃а́гѡ. По s҃-й пѣ́сни конда́къ пра́здника, и҆ i҆́косъ. На ѳ҃-й пѣ́сни Честнѣ́йшꙋю не пое́мъ, свѣти́ленъ пра́здника. Сла́ва, ст҃а́гѡ: И҆ ны́нѣ, пра́здника. На хвали́техъ стiхи̑ры пра́здника г҃: и҆ ст҃а́гѡ г҃. Сла́ва, ст҃а́гѡ: И҆ ны́нѣ, пра́здника. Славосло́вiе вели́кое. По трист҃о́мъ тропа́рь ст҃а́гѡ: Сла́ва, и҆ ны́нѣ, пра́здника. Е҆ктєнiѝ: и҆ ѿпꙋ́стъ. И҆ ча́съ а҃-й. На часѣ́хъ тропа́рь пра́здника: Сла́ва, ст҃а́гѡ: И҆ ны́нѣ, бг҃оро́диченъ часѡ́въ. По Ѻ҆́ч҃е на́шъ, кондакѝ премѣнѧ́емъ пра́здника и҆ ст҃а́гѡ.

На лiтꙋргíи блажє́нна, пра́здника пѣ́снь ѳ҃ на д҃: и҆ ст҃а́гѡ пѣ́снь г҃-ѧ на д҃. По вхо́дѣ тропа́рь пра́здника, и҆ ст҃а́гѡ: Сла́ва, конда́къ ст҃а́гѡ: И҆ ны́нѣ, пра́здника. Прокíменъ, а҆ллилꙋ́iа, и҆ прича́стенъ пра́здника, и҆ ст҃а́гѡ. А҆пⷭ҇лъ и҆ є҆ѵⷢ҇лiе днѐ, и҆ ст҃а́гѡ.

<Мⷬ҇> Ѡ҆ то́мже пра́здницѣ подоба́етъ вѣ́дати: а҆́ще слꙋчи́тсѧ ѡ҆брѣ́тенiе чⷭ҇тны́ѧ главы̀ прⷣте́чевы, въ недѣ́лю всѣ́хъ  ст҃ы́хъ, пое́мъ слꙋ́жбꙋ є҆гѡ̀ въ пѧто́къ. А҆́ще ли ко́егѡ вели́кагѡ ст҃а́гѡ є҆мꙋ́же во ѹ҆ста́вѣ ѹ҆ка́жетсѧ бдѣ́нiе:

Пое́мъ слꙋ́жбꙋ вели́кагѡ ст҃а́гѡ въ настоѧ́щꙋю сiю̀ недѣ́лю всѣ́хъ ст҃ы́хъ, ꙗ҆́коже i҆ѡа́нна бг҃осло́ва въ з҃-ю недѣ́лю по па́сцѣ, со ст҃ы́ми ѻ҆тцы̑ въ рѧдꙋ̀: та́кожде и҆ здѣ̀ пое́тсѧ.


