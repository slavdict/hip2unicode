        OCR:

        Библиотека святоотеческой литературы

        http://orthlib.ru





Слꙋ́жба прпⷣбнагѡ ѻ҆ц҃а̀ на́шегѡ пафнꙋ́тiа бо́ровскагѡ.

Ве́черъ, Бл҃же́нъ мꙋ́жъ:

На Гдⷭ҇и, воззва́хъ, стiхи̑ры, гла́съ в҃. Подо́бенъ: Е҆гда̀ ѿ дре́ва:

Прпⷣбне ѻ҆́ч҃е бл҃же́нне пафнꙋ́тiе, пресла́вное житiѐ твоѐ мона́хѡвъ ѹ҆краше́нiе, прпⷣбныхъ сожи́тельниче: а҆пⷭ҇льскагѡ ѹ҆че́нiѧ бы́въ и҆спо́лненъ, и҆ бжⷭ҇твеннагѡ дх҃а жили́ще, сто́лпъ ꙗ҆ви́лсѧ є҆сѝ бл҃гоче́стiѧ. тѣ́мже твою̀ свѧще́ннꙋю па́мѧть ра́достнѡ пра́зднꙋющымъ, молѝ ѿ бѣ́дъ и҆ скорбе́й и҆зба́витисѧ, любо́вiю чтꙋ́щымъ тѧ̀, пребл҃же́нне.

Прпⷣбне ѻ҆́ч҃е бл҃же́нне пафнꙋ́тiе, ты̀ ѿ ю҆́ности добродѣ́тєли прилѣ́жнѡ возлюби́лъ є҆сѝ: сме́ртное попече́нiе въ се́рдцы стѧжа́въ, ꙗ҆́кѡ кро́токъ и҆ ми́лостивъ, и҆ чи́стъ бы́лъ є҆сѝ: ѹ҆́мъ тво́й безстра́стiемъ просвѣти́въ, и҆ бжⷭ҇твеннымъ смире́нiемъ ѹ҆краси́въ. вѣ́рою и҆ любо́вiю твою̀, пресла́вне, па́мѧть чтꙋ́щымъ, молѝ спасти́сѧ, къ бг҃ꙋ твои́ми моли́твами.

Прпⷣбне ѻ҆́ч҃е пафнꙋ́тiе, всехва́льне, любо́вь и҆мѣ́лъ є҆сѝ, соверше́нiе добродѣ́телей: ѻ҆би́тели твоеѧ̀ врата̀ ѿве́рзлъ є҆сѝ, ни́щымъ бы́въ покро́въ и҆ прибѣ́жище, и҆ всѣ̑мъ всѧ́къ бы́лъ є҆сѝ: ѡ҆би̑димымъ помога́лъ є҆сѝ, печа̑льныѧ ѹ҆тѣша́ѧ, ꙗ҆́кѡ ѻ҆те́цъ чадолюби́въ. сегѡ̀ ра́ди почита́емъ тѧ̀, и҆ свѣтоно́снꙋю па́мѧть твою̀ пра́зднꙋемъ, бг҃облаже́нне.

И҆́ны стiхи̑ры, гла́съ и҃. Подо́бенъ: Ѽ пресла́внагѡ чꙋдесѐ!

Прпⷣбне ѻ҆́ч҃е премꙋ́дре пафнꙋ́тiе, * слѣпы̑мъ подае́ши свѣ́тъ, * болѧ́щымъ и҆сцѣле́нiе, * хромы̑мъ здра́вiе. * ми́лостивнѡ прекланѧ́ешисѧ * къ приходѧ́щымъ вѣ́рою къ ра́цѣ моще́й твои́хъ, * и҆ просѧ́щымъ по́мощи твоеѧ̀: * тебе́ бо  застꙋ́пника, и҆ предста́телѧ, * и҆ храни́телѧ вѣ́рнiи всѝ ѡ҆брѣто́хомъ, восхвалѧ́юще тѧ̀.

Прпⷣбне ѻ҆́ч҃е всече́стне пафнꙋ́тiе, * до́брыми добродѣ́тельми * возше́дъ на колесни́цꙋ, * къ бг҃ꙋ восте́клъ є҆сѝ, * побѣ̑дныѧ по́чєсти прiе́млѧ, * ꙗ҆́кѡ ми́лѡть на́мъ тѣ́ло твоѐ положе́но во гро́бѣ, * ѻ҆́ч҃е, ѡ҆ста́вилъ є҆сѝ и҆сточа́ти и҆сцѣле́нiе, * прогони́ти дꙋ́хи лꙋка̑выѧ *. тѣ́мъ блажи́мъ тѧ̀, прехва́льне.

Ликѡ́мъ по́стничєскимъ сочета́лсѧ є҆сѝ, * по́стническимъ житiе́мъ ѹ҆краси́всѧ, * бл҃же́нне пафнꙋ́тiе: * и҆ ны́нѣ на небесѣ́хъ живе́ши, веселѧ́сѧ, * и҆дѣ́же ликꙋ́ютъ а҆́гг҃ли. * и҆ свѣ́томъ вои́стиннꙋ бжⷭ҇твеннымъ ѡ҆божа́емь, * помина́й вы́нꙋ * блажа́щихъ тѧ̀ на землѝ, * и҆ прест҃о́е твоѐ пра́зднꙋющихъ ѹ҆спе́нiе.

Сла́ва, гла́съ s҃:

Е҆́же по ѻ҆́бразꙋ соблю́дъ невреди́мо, ѹ҆́мъ влⷣкꙋ на стра̑сти па̑гꙋбныѧ по́стнически поста́вивъ, во є҆́же по подо́бiю ꙗ҆́кѡ мо́щно возше́лъ є҆сѝ: мꙋ́жески бо є҆стество̀ понꙋ́дивъ, потща́лсѧ є҆сѝ хꙋ́ждшее покори́ти лꙋ́чшемꙋ, и҆ пло́ть порабо́тити дꙋ́хꙋ. тѣ́мже мона́шествꙋющихъ ꙗ҆ви́лсѧ є҆сѝ ве́рхъ, жи́тель пꙋсты́нный, благотекꙋ́щихъ ѡ҆бꙋчи́тель, пра́вило добродѣ́тели и҆звѣ́стнѣйшее. И҆ ны́нѣ на небесѣ́хъ зерца́лѡмъ разрѣ́шшымсѧ, ѻ҆́ч҃е на́шъ пафнꙋ́тiе, чи́стѣ зри́ши ст҃ꙋ́ю трⷪ҇цꙋ, молѧ́сѧ несре́дственнѣ ѡ҆ и҆̀же вѣ́рою и҆ любо́вiю чтꙋ́щихъ тѧ̀.

И҆ ны́нѣ, пра́здника. Вхо́дъ, прокíменъ днѐ: Чтє́нiѧ г҃: пи̑саны сегѡ̀ мѣ́сѧца въ г҃ де́нь, прпⷣбномꙋ ѳеодо́сiю пече́рскомꙋ.

На лiтíи стiхи̑ры, гла́съ и҃:

Вре́мєннаѧ презрѧ̀, и҆ дѡ́льнаѧ, бг҃омꙋ́дре, высѡ́каѧ и҆ пребыва̑ющаѧ возлюби́лъ є҆сѝ бжⷭ҇твеннымъ раче́нiемъ: крⷭ҇тъ бо тво́й поне́съ на ра́мѣ, є҆ѵⷢ҇льски бг҃а возлюби́лъ є҆сѝ: поще́нiемъ мꙋ́жески побѣди́въ бѣсѡ́вскiѧ полкѝ, съ нбⷭ҇ными весели́шисѧ ли́ки, ꙗ҆́кѡ непобѣди́мь, го́рнихъ хра́ма жела́ѧ,  безконе́чныѧ жи́зни сподо́билсѧ є҆сѝ. но моли́сѧ, бг҃оно́се пафнꙋ́тiе, сп҃сꙋ всѣ́хъ, ѹ҆мири́ти мíръ, и҆ спастѝ дꙋ́шы на́шѧ.

Прiиди́те, стецы́тесѧ, и҆́ноческаѧ чета̀ бг҃олюби́ваѧ, къ бжⷭ҇твеннѣй па́мѧти ѻ҆ц҃а̀ на́шегѡ пафнꙋ́тiа: се́й бо ѿ ю҆́ны версты̀ взѧ́тъ и҆́го хрⷭ҇то́во на сѧ̀. тѣ́мъ и҆ ѿ негѡ̀ прiѧ́тъ да́ръ чꙋдодѣ́йствiѧ, и҆ хрⷭ҇толюби̑вымъ кнѧзє́мъ ѹ҆чи́тель бы́въ пра́выѧ вѣ́ры, вельмо́жамъ тве́рдое защище́нiе, си̑рымъ ꙗ҆́кѡ ѻ҆те́цъ милосе́рдъ, вдова́мъ те́плое застꙋпле́нiе, скорбѧ́щымъ ѹ҆тѣше́нiе, ни́щымъ сокро́вище неѡскꙋ́дное. и҆ ѻ҆би́тели твоеѧ̀ врата̀ ѿвє́рсты ни́щымъ всегда̀ и҆мѣ́ѧ, въ гла́дное лѣ́то всѧ̑ препита́лъ є҆сѝ приходѧ́щыѧ въ до́мъ пречⷭ҇тыѧ. и҆ во грѧдꙋ́щее лѣ́то моли́твою твое́ю плодѡ́въ ѹ҆множе́нiе ѿ хрⷭ҇та̀ и҆спроси́лъ є҆сѝ а҆́лчꙋщымъ лю́демъ. и҆ кнѧ́зѧ, враждꙋ̀ и҆мꙋ́ща на тѧ̀, моли́твою твое́ю ѿ а҆га́рѧнскихъ рꙋ́къ и҆зба́вивъ, согрѣше́нiй проще́нiе є҆мꙋ̀ по́далъ є҆сѝ: ѻ҆́нъ же ве́лiю вѣ́рꙋ къ тебѣ̀ стѧжа̀. и҆ а҆га́рѧнинꙋ новокреще́ннꙋ, хотѧ́щꙋ зажещѝ твоѐ жили́ще, запреще́нiемъ твои́мъ слѣпотꙋ̀ наве́дъ, пока́ѧвшꙋсѧ же є҆мꙋ̀, моли́твою свѣ́тъ ѻ҆чи́ма є҆гѡ̀ дарова́лъ є҆сѝ. тѣ́мъ и҆ мы̀ мо́лимъ тѧ̀: и҆зба́ви на́съ ѿ вра̑гъ ви́димыхъ и҆ неви́димыхъ, и҆ моли́сѧ хрⷭ҇тꙋ̀ бг҃ꙋ, ѹ҆мири́ти мíръ и҆ спастѝ дꙋ́шы на́шѧ.

Прпⷣбне и҆ бг҃облаже́нне пафнꙋ́тiе, поꙋчи́всѧ во днѝ и҆ въ нощѝ въ за́повѣдехъ гдⷭ҇нихъ, сподо́билсѧ є҆сѝ ѡ҆брѣстѝ лѣ́ствицꙋ нбⷭ҇нꙋю, по не́йже возше́дъ, дости́глъ є҆сѝ го́рнѧгѡ i҆ерⷭ҇ли́ма: и҆ ѿ болѣ́зней и҆ трꙋдѡ́въ досто́йнꙋ по́честь прiе́млѧ, со а҆́гг҃льскими ли́ки ны́нѣ ра́дꙋешисѧ, и҆ бжⷭ҇твеннагѡ зрѣ́нiѧ наслажда́ешисѧ є҆диносꙋ́щныѧ трⷪ҇цы. тѣ́мже и҆ на́съ помина́й, предстоѧ̀ ѹ҆ прⷭ҇то́ла всѣ́хъ цр҃ѧ̀ хрⷭ҇та̀ и҆ бг҃а на́шегѡ. а҆́ще бо и҆ тѣле́снѣ ѧ҆зы́къ тво́й ѹ҆молчѐ, но чꙋдеса̀ свидѣ́тельствꙋютъ: рѡссíйскаѧ же  землѧ̀ вельмѝ тобо́ю хва́литсѧ: и҆мѣ́ю бо, речѐ, въ себѣ̀ сокро́вище неистоща́емое: са́ми бо зрѧ́ще честнꙋ́ю ра́кꙋ моще́й твои́хъ, и҆ чꙋдеса̀ быва́ємаѧ, прославлѧ́ютъ просла́вльшаго гдⷭ҇а. тѣ́мже дерзнове́нiе и҆мѣ́ѧ къ немꙋ̀, и҆ на́мъ и҆спросѝ ѡ҆ставле́нiе грѣхѡ́въ и҆ ве́лiю ми́лость.

Сла́ва, гла́съ s҃:

Ѻ҆́ч҃е пребл҃же́нне пафнꙋ́тiе, пꙋсты́нный бы́въ жи́телю, и҆́же мíръ ѡ҆ста́вивъ, и҆ бы́сть ѹ҆дрꙋча́ѧ тѣ́ло твоѐ посто́мъ, и҆ бдѣ́нiемъ, и҆ трꙋды̀, зи́мꙋ терпѧ̀, и҆ въ наготѣ̀ пребыва́ѧ, въ моли́твахъ же ѹ҆́мъ тво́й возводѧ̀ къ нбⷭ҇номꙋ црⷭ҇твiю: и҆ ны́нѣ со а҆́гг҃лы водворѧ́ешисѧ во свѣ́тѣ присносꙋ́щныѧ трⷪ҇цы. тѣ́мъ и҆ ѡ҆ на́съ моли́сѧ чл҃вѣколю́бцꙋ бг҃ꙋ, сохрани́тисѧ на́мъ ѿ сѣте́й лꙋка́вагѡ, и҆ сподо́битисѧ десна́гѡ стоѧ́нiѧ въ де́нь стра́шнагѡ сꙋди́ща хрⷭ҇то́ва, твои́ми, свѧ́те, моли́твами. и҆ си́це хва́лѧще тѧ̀ рце́мъ: ра́дꙋйсѧ, свѣти́льниче многосвѣ́тлый, возводѧ̀ ко хрⷭ҇тꙋ̀ мона́хѡвъ мно́жество: ра́дꙋйсѧ, странѣ̀ рѡссíйстѣй похвала̀ и҆ ѹ҆твержде́нiе, и҆ всѣ̑мъ вѣ̑рнымъ благоꙋти́шное приста́нище, и҆ ѡ҆чище́нiе болѧ́щымъ во грѣсѣ́хъ, и҆ на бжⷭ҇твенное тѣ́хъ возвыша́ѧ раче́нiе. тѣ́мъ пречестнꙋ́ю твою̀ и҆ свѧтꙋ́ю, и҆ а҆́гг҃лѡмъ говѣ́йнꙋю ѡ҆бстоѧ́ще ра́кꙋ, любе́знѡ ѡ҆блобыза́емъ, и҆ бжⷭ҇твеннагѡ чл҃вѣколю́бiѧ про́симъ полꙋчи́ти, твои́ми къ бг҃ꙋ моли́твами, и҆ мíрꙋ ми́ръ дарова́ти, и҆ дꙋша́мъ на́шымъ ве́лiю ми́лость.

И҆ ны́нѣ, пра́здника.

На стiхо́внѣ стiхи̑ры, гла́съ а҃. Подо́бенъ: Всехва́льнiи мч҃ницы:

Ѻ҆́ч҃е прпⷣбне пафнꙋ́тiе, * твоѧ̀ кра́снаѧ па́мѧть * по́стникѡвъ собра́нiе весели́тъ до́брѣ, * твое́ же житiѐ, и҆ чꙋде́съ бл҃года́ть, * и҆ є҆́же дарова́нiй свѣтлостьмѝ. * хрⷭ҇та̀ молѝ, * дарова́ти дꙋша́мъ на́шымъ * ми́ръ и҆ ве́лiю ми́лость.

Стíхъ: Честна̀ предъ гдⷭ҇емъ сме́рть прпⷣбныхъ є҆гѡ̀. 

Ѻ҆́ч҃е прпⷣбне пафнꙋ́тiе, * твоегѡ̀ ѹ҆ста́ва по́стнагѡ, * проти́внiи ѹ҆боѧ́шасѧ, * и҆ про́клѧти бы́ша твои́ми моли́твами * непреста́нными, всехва́льне: * хрⷭ҇та́ бо содѣ́тельствꙋюща стѧжа́въ. * є҆го́же молѝ, * дарова́ти дꙋша́мъ на́шымъ * ми́ръ и҆ ве́лiю ми́лость.

Стíхъ: Бл҃же́нъ мꙋ́жъ, боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀.

Ѻ҆́ч҃е прпⷣбне пафнꙋ́тiе, * хрⷭ҇та̀ возлюби́въ, * всѧ́ко тогѡ̀ бжⷭ҇твєннымъ стопа́мъ * послѣ́довалъ є҆сѝ, кре́стъ взе́мъ, * пло́ть ѹ҆мертви́лъ є҆сѝ, * и҆ живе́ши, бг҃оно́се, дꙋ́хомъ. * и҆ ны́нѣ молѝ, * дарова́ти дꙋша́мъ на́шымъ * ми́ръ и҆ ве́лiю ми́лость.

Сла́ва, гла́съ и҃:

Мона́хѡвъ мно́жества наста́вника тѧ̀ почита́емъ, ѻ҆́ч҃е на́шъ пафнꙋ́тiе: твое́ю бо стезе́ю вои́стиннꙋ пра́вѡ ходи́ти позна́хомъ: бл҃же́нъ є҆сѝ хрⷭ҇тꙋ̀ рабо́тавъ, и҆ вра́жiю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче, прпⷣбныхъ соприча́стниче и҆ пра́ведныхъ: съ ни́миже моли́сѧ гдⷭ҇еви, поми́ловатисѧ дꙋша́мъ на́шымъ.

И҆ ны́нѣ, пра́здника. Тропа́рь, гла́съ д҃:

Житiѧ̀ свѣ́тлостiю просвѣти́въ твоѐ ѻ҆те́чество, въ моли́твахъ и҆ постѣ́хъ дарова́нiй бжⷭ҇твеннагѡ дх҃а и҆спо́лнилсѧ є҆сѝ: и҆ во вре́меннѣй се́й жи́зни до́брѣ подвиза́всѧ, ми́лость бл҃гоꙋтро́бiѧ всѣ̑мъ скорбѧ́щымъ ѿве́рзлъ є҆сѝ, и҆ ни́щымъ бы́лъ є҆сѝ застꙋ́пникъ. тѣ́мъ мо́лимъ тѧ̀, ѻ҆́ч҃е пафнꙋ́тiе, молѝ хрⷭ҇та̀ бг҃а, да спасе́тъ дꙋ́шы на́шѧ.

На ѹ҆́трени, на Бг҃ъ гдⷭ҇ь, тропа́рь пра́здника, два́жды. Сла́ва, ст҃а́гѡ. И҆ ны́нѣ, пра́здника. По а҃-й каѳíсмѣ, сѣда́ленъ пра́здника.

По в҃-й, сѣда́ленъ, ст҃а́гѡ, гла́съ д҃. Подо́бенъ: Ско́рѡ предварѝ:

Го́рнѧгѡ жела́ѧ премíрнагѡ живота̀, мíра красотꙋ̀, и҆ ꙗ҆̀же въ не́мъ тлѣ̑ннаѧ ѡ҆ста́вивъ, прпⷣбне: тѣ́мже въ  пꙋсты́нѧхъ и҆ въ верте́пахъ всели́всѧ, гра́да нбⷭ҇нагѡ показа́лсѧ є҆сѝ граждани́нъ: въ не́мже помѧнѝ соверша́ющихъ твою̀ па́мѧть.

Два́жды.

Сла́ва, и҆ ны́нѣ, бг҃оро́диченъ:

Нечи́стыхъ помыслѡ́въ мои́хъ мно́жество, и҆ безмѣ́стныхъ мы́слей ѡ҆бꙋрева̑нiѧ, кто̀ и҆зрещѝ мо́жетъ, всенепоро́чнаѧ; настоѧ̑нiѧ же безпло́тныхъ вра̑гъ мои́хъ кто̀ и҆сповѣ́сть, и҆ си́хъ sлѡ́бы; но твое́ю мольбо́ю, бл҃га́ѧ, си́хъ мнѣ̀ всѣ́хъ и҆збавле́нiе да́рꙋй.

По полѷеле́и, сѣда́ленъ прпⷣбнагѡ, гла́съ и҃. Подо́бенъ: Премꙋ́дрости:

Воздержа́нiѧ по́томъ по́стнымъ погаси́лъ є҆сѝ пла́мень страстны́й, пло́ть бо ѹ҆мертви́лъ є҆сѝ, прпⷣбныхъ житiю̀ досто́йнѡ поревнова́въ, бж҃iй показа́лсѧ є҆сѝ ѹ҆го́дникъ, бл҃же́нне. тѣ́мже къ ре́вности бжⷭ҇твеннагѡ житiѧ̀ твоегѡ̀, ли́ки совокꙋпи́лъ є҆сѝ мона́шествꙋющихъ, сла́вне, тѣ́мже соше́дшесѧ по до́лгꙋ почита́емъ всечестнꙋ́ю па́мѧть твою̀ моле́бне, прпⷣбне бг҃оно́се пафнꙋ́тiе, молѝ хрⷭ҇та̀ бг҃а, согрѣше́нiй ѡ҆ставле́нiе пода́ти чтꙋ́щымъ любо́вiю свѧтꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Ми́лостиваго сло́ва и҆ милосе́рдаго, ꙗ҆́кѡ ро́ждшаѧ, влⷣчце, всѣ́хъ поми́лꙋй къ тебѣ̀ прибѣга́ющихъ, напа́стей и҆ болѣ́зней, и҆ всѧ́кагѡ ѡ҆sлобле́нiѧ, и҆ вѣ́чнꙋющагѡ пла́мене свободѝ, ꙗ҆́кѡ да благода́рственнѡ мно́гихъ щедро́тъ твои́хъ бога́тство просла́вимъ, и҆ безмѣ́рнꙋю ми́лость, и҆ вопiе́мъ тѝ всегда̀: молѝ хрⷭ҇та̀ бг҃а, грѣхѡ́въ ѡ҆ставле́нiе пода́ти покланѧ́ющымсѧ вѣ́рою ржⷭ҇твꙋ̀ твоемꙋ̀.

Степє́нна, а҃-й а҆нтiфѡ́нъ д҃-гѡ гла́са. Прокíменъ, гла́съ д҃: Честна̀ предъ гдⷭ҇емъ сме́рть прпⷣбныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; Е҆ѵⷢ҇лiе матѳе́а, зача́ло м҃г. Воскрⷭ҇нiе хрⷭ҇то́во: Ѱало́мъ н҃. 

Стiхи́ра самогла́сна, гла́съ s҃:

Прпⷣбне ѻ҆́ч҃е, во всю̀ зе́млю и҆зы́де вѣща́нiе и҆справле́нiй твои́хъ: тѣ́мъ на небесѣ́хъ ѡ҆брѣ́лъ є҆сѝ мздꙋ̀ трꙋдѡ́въ твои́хъ. Де́мѡнскiѧ погꙋби́лъ є҆сѝ полкѝ, и҆ а҆́гг҃льскiѧ дости́глъ є҆сѝ чи́ны, и҆́хже житiю̀ безъ поро́ка поревнова́лъ є҆сѝ. дерзнове́нiе и҆мѣ́ѧ ко хрⷭ҇тꙋ̀ бг҃ꙋ, ми́ръ и҆спросѝ дꙋша́мъ на́шымъ.

Канѡ́нъ пра́здника со i҆рмосо́мъ на s҃: и҆ ст҃а́гѡ на и҃. Канѡ́нъ прпⷣбнагѡ пафнꙋ́тiа, творе́нiе ѹ҆ченика̀ є҆гѡ̀ i҆нноке́нтiа, и҆́нока тоѧ́же ѻ҆би́тели.

Гла́съ а҃. Пѣ́снь а҃. I҆рмо́съ:

Пѣ́снь побѣ́днꙋю пои́мъ всѝ бг҃ꙋ, сотво́ршемꙋ ди̑внаѧ чꙋдеса̀ мы́шцею высо́кою, и҆ спа́сшемꙋ i҆и҃лѧ, ꙗ҆́кѡ просла́висѧ.

Но́во тебѣ̀ пѣ́нiе принестѝ моле́бнѡ, во ѿверзе́нiе ѹ҆́стъ мои́хъ, пафнꙋ́тiе бг҃омꙋ́дре, пода́ждь мѝ твои́ми моли́твами бл҃года́ть, ꙗ҆́кѡ да воспою́ тѧ.

Страсте́й ѡ҆мраче́нiемъ порабоще́на, ѻ҆́ч҃е, свѣ́тлыми твои́ми моли́твами, прпⷣбне пафнꙋ́тiе, ны́нѣ свободѝ: да ꙗ҆́кѡ хрⷭ҇то́ва тѧ̀ раба̀ бжⷭ҇твенными воспою̀ пѣ́сньми, ꙗ҆́кѡ просла́висѧ.

Хрⷭ҇тꙋ̀ прилѣплѧ́ѧсѧ ѿ ю҆́ности, бл҃же́нне, ѹ҆мо́мъ ѡ҆чище́ннымъ, чистото́ю и҆ цѣломꙋ́дрiемъ тѣле́снымъ дꙋ́шꙋ просвѣти́лъ є҆сѝ, ꙗ҆́кѡ безпло́тенъ на землѝ пожи́въ. и҆ ны́нѣ въ вы́шнихъ бг҃ови предстоѧ̀, на́съ чтꙋ́щихъ тѧ̀ помина́й.

Бг҃оро́диченъ:

Ꙗ҆ви́ласѧ є҆сѝ вы́шши а҆́гг҃лъ, бг҃а вопло́щши ро́ждшагосѧ и҆ погребе́на, и҆ мє́ртвымъ нетлѣ́нiе, дв҃о чⷭ҇таѧ, пода́вшаго. є҆го́же молѝ, спастѝ на́съ, вѣ́рнѡ сла́вѧщихъ тѧ̀.

Катава́сiа пра́здника.

Пѣ́снь г҃. I҆рмо́съ:

Да ѹ҆тверди́тсѧ се́рдце моѐ, въ во́ли твое́й, хрⷭ҇тѐ бж҃е, и҆́же  надъ вода́ми не́бо ѹ҆твержде́й второ́е, и҆ ѡ҆снова́вый на вода́хъ зе́млю, всеси́льне.

Бжⷭ҇твеннымъ свѣтоли́тiемъ, бг҃омꙋ́дре, просвѣща́емь, ѻ҆́ч҃е, пребл҃же́нне: свѣ́тлое и҆ свѣтоно́сное твоѐ и҆ честно́е ѹ҆спе́нiе любо́вiю чтꙋ́щыѧ, прпⷣбне, твои́ми моли́твами просвѣтѝ.

Ѹ҆ма̀ твоегѡ̀ ѻ҆́ко, прпⷣбне ѻ҆́ч҃е, ѿ страсте́й мглы̀ ѡ҆чи́стивъ, прест҃о́мꙋ дх҃ꙋ прiѧ́тно чи́стымъ блиста́нiемъ содѣ́лалъ є҆сѝ, бг҃облаже́нне.

Тве́рдостiю ра́зꙋма ѹ҆крѣплѧ́емь, всебл҃же́нне, разли̑чнаѧ мечта̑нiѧ врагѡ́въ ѡ҆бличи́лъ є҆сѝ, мꙋ́дре, и҆ горды́ню тѣ́хъ возвы́шеннꙋю низложи́лъ є҆сѝ, преподо́бне.

Бг҃оро́диченъ:

И҆́же пре́жде вѣ̑къ рожде́йсѧ ѿ ѻ҆ц҃а̀, и҆ напослѣ́докъ неизрече́ннѡ и҆зъ ѹ҆тро́бы твоеѧ̀ про́йде, и҆ ѡ҆божѝ на́ше є҆стество̀, мт҃и дв҃о, преподо́бныхъ ли́ки ꙗ҆́вѣ и҆зводѧ́й.

По г҃-й пѣ́сни, конда́къ и҆ i҆́косъ пра́здника. Та́же сѣда́ленъ, гла́съ и҃:

Ѿ ю҆́ности, блаже́нне, всѧ̑ ѡ҆ста́вль житє́йскаѧ, кра̑снаѧ же и҆ лѣ́пѡтнаѧ, и҆ ѹ҆се́рднѡ послѣ́довалъ є҆сѝ хрⷭ҇тꙋ̀, зва́вшемꙋ тѧ̀, прпⷣбне. посто́мъ, ѻ҆́ч҃е, тѣ́ло и҆знꙋри́лъ є҆сѝ въ моли́твахъ, непреста́ннѡ бдѧ̀: тѣ́мже тѧ̀ всевѣ́дый гдⷭ҇ь до́брѣ ѹ҆строѧ́етъ па́стырѧ свои̑мъ ѻ҆вца́мъ словє́снымъ, пафнꙋ́тiе бг҃оно́се, молѝ хрⷭ҇та̀ бг҃а, грѣхѡ́въ ѡ҆ставле́нiе пода́ти чтꙋ́щымъ любо́вiю свѧтꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ сѣ́мене ро́ждшꙋю бг҃а пло́тiю, всѝ ѹ҆блажа́емъ ро́ди человѣ́честiи: ѻ҆́гнь бо всели́сѧ въ тѧ̀ бжⷭ҇тва̀, и҆ ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а. тѣ́мъ а҆́гг҃льскiй и҆ человѣ́ческiй ро́дъ, досто́йнѡ сла́вимъ прест҃о́е ржⷭ҇тво̀ твоѐ, и҆  согла́снѡ вопiе́мъ тѝ: молѝ хрⷭ҇та̀ бг҃а, согрѣше́нiй ѡ҆ставле́нiе дарова́ти покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀.

Пѣ́снь д҃. I҆рмо́съ:

Дх҃омъ прови́дѧ, прⷪ҇ро́че а҆ввакꙋ́ме, словесѐ воплоще́нiе, проповѣ́далъ є҆сѝ вопiѧ̀: внегда̀ прибли́житисѧ лѣ́тѡмъ, позна́ешисѧ: внегда̀ прiитѝ вре́мени, пока́жешисѧ. сла́ва си́лѣ твое́й, гдⷭ҇и.

Зако́нъ бж҃iй сохранѧ́ѧ невреди́мѡ, прпⷣбне, чистотꙋ̀ и҆ смиренномꙋ́дрiе ты̀ ѿ младе́нства и҆мѣ́лъ є҆сѝ, и҆ житiѐ нескве́рно, и҆ нра́въ ми́лостивенъ, досточꙋ́дне.

Возвы́силъ є҆сѝ къ бг҃ꙋ серде́чное жела́нiе, и҆ смири́лъ є҆сѝ па̑гꙋбныѧ стра̑сти, и҆ лꙋка̑вствiѧ бѣсѡ́въ низложи́лъ є҆сѝ, прпⷣбне, мона́шествꙋющихъ недви́жимое ѡ҆снова́нiе.

Въ нищетѣ̀ пожи́въ, блаже́нне, добродѣ́тельми ѡ҆богати́лсѧ є҆сѝ, и҆ житiѧ̀ свѣ́тлостiю бы́въ и҆спо́лненъ, преста́вилсѧ є҆сѝ къ вы́шнемꙋ гра́дꙋ, ѻ҆́ч҃е пафнꙋ́тiе, и҆ мо́лишисѧ и҆зба́витисѧ ѿ бѣ́дъ ста́дꙋ твоемꙋ̀.

Бг҃оро́диченъ:

Ст҃ы́хъ ст҃а́го, па́че смы́сла и҆ є҆стества̀ породила̀ є҆сѝ, бцⷣе, ѡ҆свѧще́нiе и҆ и҆збавле́нiе, и҆ ѡ҆ставле́нiе грѣхѡ́въ, вѣ̑рнымъ хода́тайствомъ твои́мъ подаю́щи, є҆гѡ̀ сла́вѧщымъ воскрⷭ҇нiе.

Пѣ́снь є҃. I҆рмо́съ:

Тво́й ми́ръ да́ждь на́мъ, сн҃е бж҃iй: и҆но́гѡ бо ра́звѣ тебє̀ бг҃а не зна́емъ, и҆́мѧ твоѐ и҆менꙋ́емъ, ꙗ҆́кѡ бг҃ъ живы́хъ и҆ ме́ртвыхъ є҆сѝ.

Ѻ҆те́цъ си̑рымъ бы́лъ є҆сѝ, и҆ пита́тель вдови́цамъ, скорбѧ́щымъ ѹ҆тѣше́нiе, ѡ҆би̑димымъ помо́щникъ, па́стырь и҆ наста́вникъ ста́дꙋ твоемꙋ̀, преподо́бне пафнꙋ́тiе: и҆ ны́нѣ прилѣ́жнѡ моли́сѧ влⷣцѣ ѡ҆ на́съ.

И҆́нокъ и҆́стиненъ бы́лъ є҆сѝ, простра́ннагѡ пꙋтѝ ѹ҆далѧ́ѧсѧ, тѣ́сный предпочита́ѧ, дости́глъ є҆сѝ широты̀ ра́йскiѧ, и҆ дре́ва жи́зни причаща́ешисѧ: но и҆ на́съ вѣ́рою чтꙋ́щихъ тѧ̀ помина́й. 

Се́рдце твоѐ скрижа́ль чи́стꙋ наше́дши, бл҃года́ть ст҃а́гѡ дх҃а, ѻ҆́ч҃е пафнꙋ́тiе, ѡ҆брѣ́те, дарова̀ тебѣ̀ соверше́нно безстра́стiе, вѣ́рꙋ тве́рдꙋ и҆ любо́вь нелицемѣ́рнꙋ.

Бг҃оро́диченъ:

Свѧще́нiѧ сѣ́нь ꙗ҆влѧ́ешисѧ, марíе, ѡ҆скверне́ннꙋю сластьмѝ ѻ҆каѧ́ннꙋю мою̀ дꙋ́шꙋ ѡ҆свѧтѝ, и҆ бжⷭ҇твенныѧ сла́вы прича́стника мѧ̀ сотворѝ.

Пѣ́снь s҃. I҆рмо́съ:

Прⷪ҇ро́ка i҆ѡ́нꙋ подража́ѧ, вопiю̀: живо́тъ мо́й, бл҃же, свободѝ и҆зъ тлѝ, и҆ спаси́ мѧ, сп҃се мíра, зовꙋ́ща: сла́ва тебѣ̀.

Стра́хомъ хрⷭ҇то́вымъ ѹ҆тверди́всѧ, преподо́бне, тѣ́ло и҆ дꙋ́шꙋ, и҆ ѹ҆́мъ ѡ҆чи́стилъ є҆сѝ ѿ всѧ́кiѧ скве́рны, и҆́миже зарю̀ прiѧ́тъ трисо́лнечнꙋю, бг҃омꙋ́дре ѻ҆́ч҃е пафнꙋ́тiе, всеблаже́нне.

Ве́сь распѧ́лсѧ є҆сѝ мíрови, ѻ҆́ч҃е пафнꙋ́тiе, крⷭ҇тъ хрⷭ҇то́въ на ра́мо взе́мъ, блаже́нне, и҆ тогѡ̀ стрⷭ҇те́мъ подо́бѧсѧ, прича́стникъ бы́лъ є҆сѝ воскрⷭ҇нiѧ и҆ сла́вы лꙋ́чшiѧ, въ не́йже на́съ помина́й.

Хра́мъ тѧ̀ всѝ вѣ́рнiи ст҃а́гѡ дх҃а вѣ́мы. хра́мъ бо благолѣ́пенъ воздви́глъ є҆сѝ бг҃ꙋ, и҆ тогѡ̀ ро́ждшей и҆менова́лъ є҆сѝ, и҆ ѡ҆гра́дꙋ ве́лiю ѹ҆стро́илъ є҆сѝ, и҆ мона́хѡвъ мно́жество совокꙋпи́лъ є҆сѝ. и҆ ны́нѣ моли́твами твои́ми всѧ́къ недꙋ́гъ ѿгонѧ́етсѧ.

Бг҃оро́диченъ:

Ви́дѣвши, є҆го́же родила̀ є҆сѝ бг҃а, ѿ ме́ртвыхъ воста́вша, ра́дости и҆спо́лниласѧ є҆сѝ, дв҃о мт҃и марíе. того̀ ѹ҆̀бо молѝ, всѧ́кꙋ печа́ль, чⷭ҇таѧ, на́шегѡ се́рдца до конца̀ потреби́ти.

Конда́къ, гла́съ и҃. Подо́бенъ: Взбра́нной:

Бж҃iимъ свѣтоли́тiемъ просвѣще́нъ, ѻ҆́ч҃е, по́стническое стѧжа́въ жи́тельство, прпⷣбне, и҆́нокѡмъ предо́брый наста́вниче, и҆ по́стникѡмъ благо́е ѹ҆краше́нiе. сегѡ̀ ра́ди гдⷭ҇ь трꙋды̀ твоѧ̑ ви́дѣвъ, чꙋде́съ да́ромъ ѡ҆богати́ тѧ,  и҆сточа́еши бо и҆сцѣлє́нiѧ. мы́ же ра́дꙋющесѧ вопiе́мъ тѝ: ра́дꙋйсѧ, ѻ҆́ч҃е пафнꙋ́тiе.

I҆́косъ:

Пѣ́снь ѿ ѹ҆сте́нъ скве́рныхъ, къ похвале́нiю пѡ́двигъ твои́хъ, ѻ҆́ч҃е, прино́ситсѧ, не и҆́мамъ бо се́рдца моегѡ̀ чи́стагѡ, ꙗ҆́кѡ сiѐ сра́мными дѣѧ́ньми ѡ҆скверни́хъ, и҆ дꙋ́шꙋ лꙋка́выми пѡ́мыслы ѡ҆смради́хъ. но ты̀ пода́ждь мѝ сло́во, преподо́бне, чи́стое твоѐ воспѣ́ти житiѐ, взыва́ющꙋ тебѣ̀ такова̑ѧ, преблаже́нне: ра́дꙋйсѧ, преподо́бныхъ всѣ́хъ похвало̀: ра́дꙋйсѧ, по́стникѡвъ подража́телю, и҆ пꙋсты́ни насади́телю: ра́дꙋйсѧ, ꙗ҆́кѡ въ не́й прече́стенъ хра́мъ бцⷣѣ воздви́глъ є҆сѝ: ра́дꙋйсѧ, ꙗ҆́кѡ въ не́мъ тобо́ю бг҃ъ сла́витсѧ: ра́дꙋйсѧ, до́брѣ пасы́й ста́до твоѐ ѿ навѣ̑тъ вра́жiихъ: ра́дꙋйсѧ, ꙗ҆́кѡ смири́лъ є҆сѝ sлонача́льнаго врага̀: ра́дꙋйсѧ, ꙗ҆́кѡ посрами́лъ є҆сѝ бѣсѡ́въ полкѝ: ра́дꙋйсѧ, мона́шествꙋющихъ свѣти́льниче пресвѣ́тлый, и҆ сто́лпъ терпѣ́нiѧ: ра́дꙋйсѧ, ꙗ҆́кѡ собра́лъ є҆сѝ мона́хѡвъ мно́жество во спасе́нiе: ра́дꙋйсѧ, ѡ҆ не́мже хва́лимсѧ всѝ: ра́дꙋйсѧ, є҆гѡ́же ра́ди и҆збавлѧ́емсѧ ѿ бѣ́дъ: ра́дꙋйсѧ, ѻ҆́ч҃е пафнꙋ́тiе.

Пѣ́снь з҃. I҆рмо́съ:

Сꙋ́щымъ въ пещѝ ѻ҆трокѡ́мъ твои̑мъ, сп҃се, не прикоснꙋ́сѧ, нижѐ стꙋжѝ ѻ҆́гнь. тогда̀ трiѐ, ꙗ҆́кѡ є҆ди́нѣми ѹ҆сты̀ поѧ́хꙋ и҆ бл҃гословлѧ́хꙋ, глаго́люще: бл҃гослове́нъ бг҃ъ ѻ҆тє́цъ на́шихъ.

Смотрѧ́ѧ бꙋ́дꙋщꙋю жи́знь, блаже́нне, мíрови ѹ҆мертви́лсѧ є҆сѝ вои́стиннꙋ, ꙗ҆́кѡ со́лнце возсiѧ́въ. стра́хъ бж҃iй воспрiи́мъ въ се́рдцы твое́мъ, вселе́ннꙋю всю̀ возвесели́лъ є҆сѝ ѹ҆че́ньми, вопiѧ̀: бл҃гослове́нъ бг҃ъ ѻ҆тє́цъ на́шихъ.

Зрѧ̀ мꙋчє́нiѧ та́мѡшнѧѧ мы́сленныма ѻ҆чи́ма, и҆ се́рдцемъ болѣ́знꙋѧ вы́нꙋ, чи́сто житiѐ по́жилъ є҆сѝ, бг҃облаже́нне, и҆ къ нестарѣ́ющейсѧ преста́вилсѧ є҆сѝ пи́щи: въ не́йже на́съ чтꙋ́щихъ тѧ̀ помина́й. 

Ѹ҆краси́въ добродѣ́тельми твоѐ житiѐ, свѧ́тѡ сконча́въ твою̀ жи́знь. ѹ҆снꙋ́лъ є҆сѝ, преподо́бне, со́нъ ми́ренъ. тѣ́мже спаса́й ста́до твоѐ всегда̀, твою̀ па́мѧть пра́зднꙋющыѧ и҆ вопiю́щыѧ: бл҃гослове́нъ бг҃ъ ѻ҆тє́цъ на́шихъ.

Бг҃оро́диченъ:

Премꙋ́дрость ѵ҆поста́снꙋю и҆ сло́во присносꙋ́щное, врача̀ дꙋша́мъ и҆ тѣ́лѡмъ поро́ждшаѧ, ꙗ҆́звы и҆ гноє́нiѧ дꙋшѝ моеѧ̀ ѹ҆врачꙋ́й, лю̑тыѧ и҆ лѣ̑тнiѧ се́рдца моегѡ̀ и҆сцѣлѝ болѣ̑зни, дв҃о.

Пѣ́снь и҃. I҆рмо́съ:

Е҆гѡ́же ѹ҆жаса́ютсѧ а҆́гг҃ли и҆ всѧ̑ вѡ́инства, ꙗ҆́кѡ творца̀ и҆ гдⷭ҇а, по́йте, свѧще́нницы, просла́вите, ѻ҆́троцы, бл҃гослови́те, лю́дiе, и҆ превозноси́те во всѧ̑ вѣ́ки.

Подвиза́всѧ на землѝ зако́ннѡ, ны́нѣ ра́дꙋешисѧ, преподо́бне, со ст҃ы́ми, нбⷭ҇ный ѡ҆брѣ́тъ поко́й, и҆ соприча́стникъ бы́лъ є҆сѝ весе́лiѧ тѣ́хъ и҆ ра́дости, взыва́ѧ: лю́дiе, превозноси́те гдⷭ҇а во вѣ́ки.

Посто́мъ ѹ҆́мъ ѡ҆чища́ѧ, кро́токъ и҆ неsло́бивъ ꙗ҆́вльсѧ на землѝ кро́ткихъ живе́ши, бг҃омꙋ́дре, со всѣ́ми пра́ведными и҆ и҆збра́нными поѧ̀: лю́дiе, превозноси́те гдⷭ҇а во вѣ́ки.

Ѡ҆лѧденѣ́вшꙋю страстьмѝ дꙋ́шꙋ мою̀ ѡ҆чи́сти твои́ми къ бг҃ꙋ свѧще́нными моли́твами: и҆ содержа́щагѡ мѧ̀ грѣхо́внагѡ плѣне́нiѧ и҆зба́ви, ѻ҆́ч҃е пафнꙋ́тiе бг҃оно́се, да ра́дꙋѧсѧ пою̀: лю́дiе, превозноси́те гдⷭ҇а во вѣ́ки.

Бг҃оро́диченъ:

Пощадѝ на́съ пою́щихъ твоѐ, гдⷭ҇и, є҆́же ѿ дв҃ы неизрече́нное ржⷭ҇тво̀, и҆ и҆зба́ви ѿ стра́стныхъ бѣ́дъ и҆ скорбе́й рабы̑ твоѧ̑, мольба́ми пречⷭ҇тыѧ твоеѧ̀ мт҃ре, ꙗ҆́кѡ милосе́рдъ и҆ є҆ди́нъ чл҃вѣколю́бецъ.

Пѣ́снь ѳ҃. I҆рмо́съ:

Живопрiе́мный и҆сто́чникъ приснотекꙋ́щiй, свѣтоно́сный  свѣти́льникъ бл҃года́ти, хра́мъ ѡ҆дꙋшевле́нный, сѣ́нь пречⷭ҇тꙋю, нб҃сѐ и҆ землѝ простра́ннѣйшꙋю, бцⷣꙋ вѣ́рнiи велича́емъ.

Ꙗ҆́кѡ ѹ҆́трѡ, ꙗ҆́кѡ со́лнце возсiѧ́вши па́мѧть твоѧ̀, преподо́бне, вѣ́рныхъ сердца̀ просвѣща́етъ, и҆ тмꙋ̀ ѿгонѧ́етъ дꙋшетлѣ́нныхъ страсте́й, ю҆́же соверша́юще бл҃гоче́стнѡ восхвалѧ́емъ тѧ̀ ра́достными пѣ́сньми.

Ꙗ҆́кѡ въ раѝ, ѻ҆́ч҃е, воздержа́нiѧ процвѣ́лъ є҆сѝ, и҆ ꙗ҆́кѡ ма́слина ѱало́мски ꙗ҆ви́лсѧ є҆сѝ, ли́ца и҆ сердца̀ на̑ша помазꙋ́ѧ є҆ле́емъ трꙋдѡ́въ твои́хъ, ѻ҆́ч҃е пафнꙋ́тiе, благоче́стнѡ чтꙋ́щихъ свѧще́ннꙋю па́мѧть твою̀.

Дне́сь на́мъ возсiѧ̀ честна́ѧ па́мѧть твоѧ̀, пребл҃же́нне, просвѣща́ющи дꙋ́шы и҆ тѣлеса̀, и҆ страсте́й мглꙋ̀ ѿгонѧ́щи, преподо́бне, пода́ждь моли̑твы твоѧ̑, пафнꙋ́тiе ѻ҆́ч҃е, и҆ наста́ви на стезю̀ жи́зни. тѣ́мже досто́йнѡ чтꙋ́ще тѧ̀ велича́емъ.

Бг҃оро́диченъ:

Прiе́мли, пречⷭ҇таѧ ѻ҆трокови́це, бжⷭ҇твеннꙋю пѣ́снь, воздаю́щи благода́ть на тѧ̀ надѣ́ющымсѧ, и҆ ми́ръ и҆спросѝ цр҃квамъ при́снѡ пода́ти, да всѧ́къ ꙗ҆зы́къ хрiстiа́нскiй тѧ̀ велича́етъ.

Свѣти́ленъ:

Пꙋсты́ню гра́дъ сотвори́лъ є҆сѝ, премꙋ́дрыми ѻ҆́бразы, ѻ҆тцє́мъ ѹ҆краше́нiе, пафнꙋ́тiе бг҃омꙋ́дре, и҆ сiю̀ соверши́лъ є҆сѝ ꙗ҆́кѡ мы́сленный ра́й, приносѧ́щь цвѣ́ты бжⷭ҇твєнныѧ, є҆диноѻбра́зныхъ мно́жєства, досто́йнѡ творѧ́щихъ па́мѧть твою̀.

Два́жды.

Сла́ва, и҆ ны́нѣ, пра́здника, и҆лѝ бг҃оро́диченъ:

Ꙗ҆́кѡ и҆мꙋ́щи милосе́рдiе и҆ ми́лость ве́лiю, при́зри, препѣ́таѧ бцⷣе дв҃о, на моѐ смире́нiе, и҆ страсте́й мглꙋ̀, и҆ собла́знъ житiѧ̀ разорѝ, ѻ҆трокови́це, и҆ ѻ҆гнѧ̀ гее́нскагѡ и҆зба́ви моли́твами твои́ми. 

На хвали́техъ стiхи̑ры на д҃, гла́съ а҃. Подо́бенъ: Нбⷭ҇ныхъ чинѡ́въ:

Презира́тель до́льныхъ и҆ пресе́льникъ, * рачи́тель вы́шнихъ, * и҆ пꙋсты́нный граждани́нъ пафнꙋ́тiй бг҃омꙋ́дрый, * всѣ̑мъ на́мъ пра́здновати предповелѣва́етъ, * къ бг҃ꙋ ѿше́ствiѧ є҆гѡ̀ * де́нь спаси́тельный.

Внѣ̀ пло́ти и҆ мíра добродѣ́тельми бы́въ, * тѣ́мъ просла́ви на землѝ житiе́мъ * гдⷭ҇а сла́вы, ѻ҆́ч҃е бг҃омꙋ́дре: * и҆ по достоѧ́нiю ѿ негѡ̀ просла́вивсѧ, * и҆сцѣле́нiй ꙗ҆ви́лсѧ є҆сѝ бжⷭ҇твенный и҆сто́чникъ, * пафнꙋ́тiе бг҃опрiѧ́тне.

Смире́нъ, неsло́бивъ, кро́токъ, про́стъ, * и҆ молчали́въ бы́лъ є҆сѝ, ѻ҆́ч҃е, па́че человѣ́ка вои́стиннꙋ: * и҆ невеще́ственъ бы́въ въ ве́щи, * хра́мъ бж҃iй ꙗ҆ви́лсѧ є҆сѝ по достоѧ́нiю, * ꙗ҆̀же ѿ негѡ̀ прибы̑вшаѧ тебѣ̀ дарова̑нiѧ, * ми́лостивнѡ подава́ѧ на́мъ.

Сла́ва, гла́съ д҃:

Прпⷣбне ѻ҆́ч҃е прехва́льне, житiѐ благоче́стно на землѝ соверши́въ, любвѐ лꙋча́ми просвѣща́емь, мона́хѡвъ свѣти́льниче пресвѣ́тлый, пра́вило добродѣ́тели и҆зрѧ́дно, смире́нiе, бдѣ́нiе, моли́твꙋ и҆ любо́вь нелицемѣ́рнꙋ стѧжа́лъ є҆сѝ. тѣ́мже къ ре́вности бжⷭ҇твеннагѡ житiѧ̀ твоегѡ̀ ли́къ совокꙋпи́лъ є҆сѝ мона́шествꙋющихъ: ѻ҆́ч҃е преподо́бне, хрⷭ҇та̀ бг҃а молѝ, согрѣше́нiй ѡ҆ставле́нiе пода́ти пра́зднꙋющымъ любо́вiю па́мѧть твою̀.

И҆ ны́нѣ, пра́здника.

На лiтꙋргíи блажє́нна, пѣ́снь г҃-ѧ и҆ s҃-ѧ. Прокíменъ, гла́съ з҃: Честна̀ предъ гдⷭ҇емъ сме́рть преподо́бныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇лъ, къ гала́тѡмъ, зача́ло сг҃_i. А҆ллилꙋ́iа, гла́съ s҃: Блаже́нъ мꙋ́жъ, боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀. Стíхъ: Си́льно на землѝ бꙋ́детъ сѣ́мѧ є҆гѡ̀. Е҆ѵⷢ҇лiе матѳе́а, зача́ло _i҃. Прича́стенъ: Въ па́мѧть вѣ́чнꙋю бꙋ́детъ пра́ведникъ: