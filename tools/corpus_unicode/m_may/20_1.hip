        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ к҃-й де́нь.

Свѧта́гѡ мꙋ́ченика ѳалале́а{Исправлена опечатка оригинала: ѳелале́а. Прим.  оrthlib}:

И҆ ѡ҆брѣ́тенiе моще́й, и҆́же во ст҃ы́хъ, ѻ҆ц҃а̀ на́шегѡ а҆леѯíа митрополíта моско́вскагѡ и҆ всеѧ̀ рѡссíи, чꙋдотво́рца.

Слꙋ́жба є҆гѡ̀ пи́сана по се́й слꙋ́жбѣ.

Стiхи̑ры мꙋ́ченика, гла́съ д҃. Подо́бенъ: Ꙗ҆́кѡ до́блѧ:

Вели́комꙋ ѡ҆бдержа́щꙋ * поднбⷭ҇нꙋю волне́нiю, * и҆ дꙋ́шꙋ ѡ҆бꙋрева́ющꙋ, всесла́вне, * ѡ҆кормле́нiемъ вы́шнѧгѡ  зва́нiѧ направлѧ́ѧсѧ, * мꙋче́нiй невре́днѡ * многоболѣ́зненнꙋю пꙋчи́нꙋ преше́лъ є҆сѝ: * и҆ вы̑шнѧѧ приста̑нища дости́гъ, * и҆спо́лнилсѧ є҆сѝ вѣ́чныѧ тишины̀, * мꙋ́чениче ѳалале́е.

Воѡбража́лъ є҆сѝ страда́нiе * влⷣки тва́ри, на дре́во сла́вне, воздви́женъ, * и҆ въ ре́бра растерза́емь, * мꙋчи́телей сꙋровство́мъ: * и҆ ѡ҆блича́еши тѣ́хъ растерза́емꙋю мы́сль, * i҆́дѡльскꙋю же ѹ҆корѧ́ѧ ле́сть, * и҆ проѧвле́ннѡ бл҃гоче́стiе ѹ҆крѣплѧ́ѧ, * великомч҃ниче ѳалале́е.

Повелѣ̑нiи мꙋчи́телѧ, * глꙋбинѣ̀ преда́лсѧ є҆сѝ морстѣ́й, * пребыва́еши же бж҃е́ственною благода́тiю * неистопле́нъ, премꙋ́дре: * тѡ́ки же кро́вными * фараѡ́на мы́сленнаго * и҆ сегѡ̀ во́инство потопи́лъ є҆сѝ, * и҆ коне́чнѣй, бг҃омꙋ́дре, поги́бели пре́далъ є҆сѝ, * вельмѝ ѿ хрⷭ҇та̀ ѹ҆крѣплѧ́емь.

Стiхи̑ры бцⷣы, гла́съ и҆ подо́бенъ то́йже:

Ѡ҆сꙋжде́нiѧ и҆зба́ви, * прест҃а́ѧ бг҃оневѣ́сто, * и҆ лю́тыхъ прегрѣше́нiй смире́ннꙋю мою̀ дꙋ́шꙋ, * и҆ сме́рти и҆змѣнѝ мл҃твами твои́ми, * и҆ да́рꙋй ѡ҆правда́нiе полꙋчи́ти * въ де́нь и҆спыта́нiѧ, * є҆́же полꙋчи́ша свѧты́хъ собо́ри: * покаѧ́нiемъ ѡ҆чище́на мѧ̀ пре́жде конца̀ покажѝ, * и҆ сле́зными и҆злiѧ̑нiи.

Тꙋ́чами дх҃а прест҃а́гѡ, пречⷭ҇таѧ, * мою̀ мы́сль ѡ҆росѝ, * ꙗ҆́же ка́плю ро́ждшаѧ хрⷭ҇та̀, неизче́тнѡ, * безмѣ̑рнаѧ беззакѡ́нiѧ человѣ́кѡвъ * щедро́тами и҆змы́вшꙋю: * и҆зсꙋшѝ и҆сто́чникъ страсте́й мои́хъ, * и҆ пото́ка мѧ̀ сподо́би * пи́щи живы́ѧ при́снѡ, * моли́твами твои́ми.

Покаѧ́нiѧ и҆зрѧ́дное * и҆ спаси́тельное врачевство̀, * ꙗ҆́же бг҃а ро́ждшаѧ сп҃са моего̀, и҆ сле́зъ то́ки, * и҆ часа̀ по́мыслъ гро́знагѡ и҆ стра́шнагѡ, * и҆ сꙋда̀ неꙋмы́тнагѡ, * ты́ ми да́рꙋй и҆збѣжа́ти моли́твами твои́ми, * ѽ дв҃о, мꙋче́нiѧ тре́петнагѡ, * и҆ бжⷭ҇твеннꙋю ѹ҆лꙋчи́ти бл҃года́ть.

Сла́ва, и҆ ны́нѣ, бг҃оро́диченъ:

Тма́ми, пречⷭ҇таѧ, ѡ҆бѣща́хсѧ * покаѧ́нiе сотвори́ти * ѡ҆  мои́хъ согрѣше́нiихъ: * но не ѡ҆ставлѧ́етъ мѧ̀ люби́мый sѡ́лъ мои́хъ ѻ҆бы́чай. * сегѡ̀ ра́ди тебѣ̀ вопiю̀, * и҆ припа́даю молѧ́сѧ: * ты́ мѧ, влⷣчце, и҆змѝ такова́гѡ мꙋчи́тельства, * наставлѧ́ющи мѧ̀ къ лꙋ́чшымъ, * и҆ спасе́нiѧ бли́зъ сꙋ́щымъ.

Крⷭ҇тобг҃оро́диченъ:

А҆́гнца и҆ па́стырѧ тѧ̀ * на дре́вѣ ꙗ҆́кѡ ви́дѣ, * а҆́гница ро́ждшаѧ рыда́ше, * и҆ мт҃рски тѝ вѣща́ше: * сн҃е возжелѣ́нне, * ка́кѡ на дре́вѣ крⷭ҇тнѣмъ повѣ́шенъ є҆сѝ, долготерпѣли́ве; * ка́кѡ рꙋ́цѣ и҆ но́зѣ твоѝ, сло́ве, * пригвозди́шасѧ ѿ беззако́нныхъ, * и҆ кро́вь твою̀ и҆злiѧ́лъ є҆сѝ, влⷣко;

Канѡ́нъ.

Гла́съ и҃. Пѣ́снь а҃. I҆рмо́съ:

Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ sла̀ и҆збѣжа́въ, i҆и҃льтѧнинъ вопiѧ́ше: и҆зба́вителю и҆ бг҃ꙋ на́шемꙋ пои́мъ.

Ѡ҆мо́ченою багрѧни́цею страда́льческими кровьмѝ, благоꙋкра́шеннѡ цр҃ковь хрⷭ҇то́ва ѡ҆дѣ́ѧна хва́литсѧ въ страстоно́сцѣхъ, и҆ краси́тсѧ.

Си́лꙋ непобѣди́мꙋ ѿ бг҃а прiе́мъ, страстоте́рпче, во тма́хъ врагѡ́въ воева́лъ є҆сѝ є҆ди́нъ, въ по́двизѣхъ страда́нiѧ, ѳалале́е.

Ве́щь ѿве́ргъ плотскꙋ́ю, и҆ невеще́ственныхъ житiѐ на землѝ пожи́въ, ѳалале́е, а҆́гг҃льскимъ ликостоѧ́нiємъ счи́слилсѧ є҆сѝ.

Бг҃оро́диченъ:

Земноро́днiи ржⷭ҇тво́мъ твои́мъ ѿ землѝ къ нбⷭ҇нѣй высотѣ̀ вознесо́хомсѧ вои́стиннꙋ, чⷭ҇таѧ бцⷣе, и҆ а҆́гг҃льскимъ ликостоѧ́нiємъ причто́хомсѧ.

Пѣ́снь г҃. I҆рмо́съ:

Ты̀ є҆сѝ ѹ҆твержде́нiе притека́ющихъ къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.

Ма́сть пома́за главꙋ̀ твою̀, сла́вне, хрⷭ҇то́ва, сегѡ̀ ра́ди пре́лести не прине́слъ є҆сѝ ма́сти, цѣле́нiе кро́вь твоѧ̀  всѣ̑мъ человѣ́кѡмъ и҆сточѝ и҆ ѿ землѝ кро́вь нече́стiѧ ѡ҆мы́ла є҆́сть, ѳалале́е.

Пло́ть покори́лъ є҆сѝ, тебє̀ ра́ди крⷭ҇тъ прiе́мшемꙋ, мꙋ́чениче хрⷭ҇то́въ, и҆ жи́зни нетлѣ́нныѧ сподо́билсѧ є҆сѝ, бл҃же́нне.

Паде́сѧ мꙋчи́тель подъ но́зѣ твоѝ, сла́вне, низложе́нъ бы́въ твои́мъ терпѣ́нiемъ и҆ сопротивле́нiемъ, ѳалале́е.

Бг҃оро́диченъ:

Разрѣшѝ ржⷭ҇тво̀ твоѐ согрѣше́нiй на́шихъ до́лги, и҆ пра́вдѣ всѧ̑ вѣ̑рныѧ привѧза̀.

Сѣда́ленъ, гла́съ д҃. Подо́бенъ: Вознесы́йсѧ:

Свѣтови́дѣнъ показа́всѧ, страстоте́рпче, безбо́жiѧ ѡ҆мраче́нiе ѿри́нꙋлъ є҆сѝ, и҆ ка́знемъ, и҆ сме́рти ѿлꙋчи́лсѧ є҆сѝ. тѣ́мже сконча́въ твоѧ̑ вели̑кiѧ по́двиги, вели́кое прiѧ́лъ є҆сѝ наслѣ́дiе, и҆ сла́вꙋ ника́коже мимоходѧ́щꙋю, до́блiй страда́льче, ѳалале́е сла́вне.

Сла́ва и҆ ны́нѣ, бг҃оро́диченъ:

По бз҃ѣ во тво́й, бцⷣе, прибѣга́ю, смире́нный, покро́въ бжⷭ҇твенный, припа́даѧ молю́сѧ: поми́лꙋй, пречⷭ҇таѧ, ꙗ҆́кѡ превзыдо́ша главꙋ̀ мою̀ грѣсѝ, и҆ бою́сѧ, влⷣчце, мꙋ́ки и҆ трепе́щꙋ, моле́нiе сотворѝ, чⷭ҇таѧ, къ сн҃ꙋ твоемꙋ̀, ѿ си́хъ и҆зба́вити мѧ̀.

Крⷭ҇тобг҃оро́диченъ:

Ѿ безнача́льнагѡ ѻ҆ц҃а̀ рожде́ннаго, напослѣ́докъ тѧ̀ пло́тiю ро́ждшаѧ, на крⷭ҇тѣ̀ ви́сѧща зрѧ́щи, хрⷭ҇тѐ, ѹ҆вы̀ мнѣ̀, любе́знѣйшiй i҆и҃се, вопiѧ́ше: ка́кѡ сла́вимый ꙗ҆́кѡ бг҃ъ ѿ а҆́гг҃лъ, ѿ беззако́нныхъ ны́нѣ человѣ̑къ, сн҃е, хотѧ̀ распина́ешисѧ; пою́ тѧ, долготерпѣли́ве.

Пѣ́снь д҃. I҆рмо́съ:

Ѹ҆слы́шахъ, гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀.

Просвѣще́на тѧ̀, сла́вне, * заре́ю добродѣ́телей, хрⷭ҇то́съ прiѧ́тъ на сꙋди́щи страда́нiѧ, ꙗ҆́коже въ черто́зѣ, и҆ просла́вилъ є҆́сть. 

И҆сцѣле́нiе тѧ̀ дадѐ влⷣка всѣ̑мъ вѣ̑рнымъ, ѳалале́е, и҆ твои́ми бж҃е́ственными моли́твами цѣли́ши стра̑сти дꙋ́шъ на́шихъ.

Пото́цы крове́й твои́хъ мѵ́ро и҆сцѣле́нiѧ всѣ̑мъ и҆сточа́ютъ, и҆ ѿгонѧ́ютъ смра́дъ недꙋ́гѡвъ, ѳалале́е, и҆ скорбе́й.

Бг҃оро́диченъ:

Ꙗ҆́коже неистощи́мое, влⷣчце, тѧ̀ дарова́нiй сокро́вище и҆мꙋ́ще, незави̑стныѧ да́ры ѿ тебє̀ чꙋде́съ всѝ прiе́млемъ.

Пѣ́снь є҃. I҆рмо́съ:

Просвѣтѝ на́съ повелѣ̑нiи твои́ми, гдⷭ҇и, и҆ мы́шцею твое́ю высо́кою, тво́й ми́ръ пода́ждь на́мъ, чл҃вѣколю́бче.

Ѻ҆́блакъ болѣ́зней и҆ мꙋ́къ не покры̀ свѣ́тлости терпѣ́нiѧ твоегѡ̀: просiѧ́лъ бо є҆сѝ, страстоте́рпче, па́че со́лнца.

Расты́й мы́сленнѡ въ лiва́нѣ вѣ́ры, благово́нiе всѧ́ко дхнꙋ́лъ є҆сѝ мꙋче́нiѧ, пресла́вне ѳалале́е.

Ѻ҆рꙋ́жiемъ, мꙋ́дре, ѡ҆дѣ́ѧнъ страда́нiѧ, воздꙋ́шнымъ ше́ствiемъ возше́лъ є҆сѝ къ бжⷭ҇твеннѣй высотѣ̀ благода́ти, ѳалале́е.

Бг҃оро́диченъ:

Скве́рнꙋ страстны́хъ помышле́нiй ѡ҆чи́щши дꙋ́шꙋ мою̀, бг҃оневѣ́сто, твои́ми моли́твами, чи́ста мѧ̀ бг҃ꙋ предста́ви.

Пѣ́снь s҃. I҆рмо́съ:

Ѡ҆чи́сти мѧ̀, сп҃се, мнѡ́га бо беззакѡ́нiѧ моѧ̑, и҆ и҆зъ глꙋбины̀ sѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нiѧ моегѡ̀.

Слꙋжѧ̀ живо́мꙋ бг҃ꙋ, и҆ творцꙋ̀ всеѧ̀ тва́ри, слꙋжє́нiѧ мiрски́хъ ѿри́нꙋлъ є҆сѝ, ѳалале́е. тѣ́мъ тѧ̀ просла́ви подвигополо́жникъ во страда́нiихъ и҆ чꙋдесѣ́хъ.

Просте́рлъ є҆сѝ прозѧбє́нiѧ, ꙗ҆́коже ма́слина плодови́та, терпѣ́нiѧ, мꙋ́дре, на высотꙋ̀ разꙋмѣва́емь. тѣ́мже и҆сточи́лъ є҆сѝ є҆ле́й чꙋде́съ вѣ̑рнымъ, мꙋ́чениче ѳалале́е.

Свѣщꙋ̀ дꙋше́внꙋю, є҆ле́емъ, мꙋ́чениче ѳалале́е,  добродѣ́телей разꙋ́мнѡ ѹ҆кра́шь, сла́вне, ѻ҆гне́мъ страда́нiѧ возже́глъ є҆сѝ. тѣ́мже въ черто́гъ бжⷭ҇твенный дости́глъ є҆сѝ.

Бг҃оро́диченъ:

Бы́хомъ ме́ртвiи безсме́ртни, бжⷭ҇твенною благода́тiю ржⷭ҇тва̀ твоегѡ̀: и҆ тлѣ́нiѧ пе́рвагѡ и҆зба́вихомсѧ, бцⷣе пречⷭ҇таѧ, и҆ нетлѣ́нiѧ ѻ҆де́ждею ѹ҆краси́хомсѧ.

Конда́къ, гла́съ г҃. Подо́бенъ: Дв҃а дне́сь:

Мꙋ́ченикѡмъ сострада́лецъ ꙗ҆́вльсѧ и҆ ѻ҆рꙋ́жникъ, во́инъ и҆зрѧ́дный цр҃ѧ̀ сла́вы бы́лъ є҆сѝ, и҆скꙋше́ньми и҆ мꙋ́кою, возвыше́нiе i҆дѡлослꙋжи́телей попра́лъ є҆сѝ: сегѡ̀ ра́ди честнꙋ́ю твою̀ пое́мъ па́мѧть, мꙋ́дре ѳалале́е.

I҆́косъ:

Хра́бра хрⷭ҇то́ва и҆́стины слꙋжи́телѧ, ꙗ҆́кѡ тве́рда страда́льца, и҆ проповѣ́дника вѣ́ры, низложи́вшаго вра́жiю ро́знь, i҆́дѡлѡвъ ѡ҆бличи́вшаго всѐ неи́стовство дꙋшегꙋ́бное, пѣ́сньми и҆ хвала́ми всѝ воспое́мъ ны́нѣ, и҆ благоче́стнѡ похва́лимъ: ꙗ҆́кѡ бо а҆́гнецъ посредѣ̀ волкѡ́въ пребеззако́нныхъ предста́въ, проповѣ́даетъ благоче́стнѡ гдⷭ҇ень зако́нъ, є҆го́же творѧ́ще є҆диномы́сленнѡ, честнꙋ́ю пое́мъ па́мѧть премꙋ́драгѡ ѳалале́а.

Пѣ́снь з҃. I҆рмо́съ:

Ѿ i҆ꙋде́и доше́дше, ѻ҆́троцы въ вавѷлѡ́нѣ и҆ногда̀ вѣ́рою трⷪ҇ческою пла́мень пе́щный попра́ша, пою́ще: ѻ҆тцє́въ бж҃е, бл҃гослове́нъ є҆сѝ.

Возше́дъ на высотꙋ̀ хрⷭ҇то́ва благоче́стiѧ, мꙋ́чениче ѳалале́е, i҆́дѡльскiѧ возгнꙋша́лсѧ є҆сѝ, до́лꙋ влекꙋ́щiѧ ле́сти, и҆ непреста́ннѡ взыва́еши: ѻ҆тє́цъ на́шихъ бж҃е, благослове́нъ є҆сѝ.

Водрꙋ́жсѧ на ка́мени зижди́телѧ любвѐ, мꙋ́чениче ѳалале́е, мꙋче́нiй треволнє́нiи ника́коже поколеба́лсѧ є҆сѝ, сегѡ̀ бжⷭ҇твенныѧ вѣ́ры, и҆ благода́рнѡ того̀ пое́ши, ꙗ҆́кѡ благодѣ́телѧ. 

Ѿ незави́стныхъ во́дъ, дꙋхо́вныѧ благода́ти поче́рпъ чꙋде́съ, просѧ́щымъ незави́стнѡ сiѧ̑ всѣ̑мъ раздава́еши, ѳалале́е, вопiѧ̀: ѻ҆тє́цъ на́шихъ бж҃е, бл҃гослове́нъ є҆сѝ.

Ди́венъ ꙗ҆́кѡ сы́й во ст҃ы́хъ всѣ́хъ, є҆ди́не чл҃вѣколю́бче, ѹ҆дивѝ, ще́дрый, моли́твами ѳалале́а бога̑тыѧ ми́лѡсти твоѧ̑, пою́щымъ, хрⷭ҇тѐ, твоѐ смотре́нiе.

Бг҃оро́диченъ:

Да всѧ̑ привлече́тъ къ нбⷭ҇нѣй сла́вѣ творе́цъ всѧ́ческихъ, и҆зъ тебє̀, бцⷣе, благоизво́ли роди́тисѧ, и҆ на́мъ ꙗ҆́кѡ чл҃вѣколю́бецъ, и҆ бл҃годѣ́тель бг҃ъ пло́тiю примѣси́тисѧ

Пѣ́снь и҃. I҆рмо́съ:

Седмери́цею пе́щь халде́йскiй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сiѧ̑ ви́дѣвъ, творцꙋ̀ и҆ и҆зба́вителю вопiѧ́ше: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Ѿло́жь непостоѧ́ннꙋю мꙋ́дрость, мꙋ́чениче сла́вне, хва́лѧщихсѧ є҆́ллинъ въ плете́нiихъ, ра́зꙋмъ непа́дающiй, и҆ сло́во непоколе́блемое влⷣки всѣ́хъ и҆ бг҃а привле́клъ є҆сѝ, вопiѧ̀ є҆мꙋ̀ непреста́ннѡ: ѻ҆́троцы, благослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Превзе́мьсѧ, ѳалале́е, ѿ земны́хъ дꙋ́хомъ, творца̀ и҆ и҆зба́вителѧ зрѧ̀ ѹ҆ма̀ чистото́ю, и҆ болѣ̑зни претерпѣ́лъ є҆сѝ, стражда̀ до́блественною дꙋше́ю, посе́мъ и҆ зовы́й: благослови́те, свѧще́ннiи, влⷣкꙋ, лю́дiе, превозноси́те є҆го̀ во вѣ́ки.

Мч҃ническими кровьмѝ ѡ҆багри́въ ѻ҆де́ждꙋ, ѳалале́е, се́ю ѡ҆дѣ́ѧлсѧ є҆сѝ мы́сленнѡ, ца́рское ꙗ҆́кѡ ѹ҆краше́нiе, и҆ со всѣ́ми страда̑льцы и҆ мꙋ́ченики въ нбⷭ҇ныхъ кро́вѣхъ ликꙋ́еши, вопiѧ̀ непреста́ннѡ: ѻ҆́троцы, благослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Бг҃оро́диченъ:

И҆́же ѿ не сꙋ́щихъ всѧ̑ сло́вомъ составле́й, пло́ть  человѣ́чꙋ ѿ тебє̀ прiѧ́тъ, є҆ди́нъ безсме́ртный, за милосе́рдiе, чⷭ҇таѧ, да ѡ҆бнови́тъ, ꙗ҆́кѡ бг҃ъ бл҃годѣ́тель, всѧ̑ пою́щыѧ: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Пѣ́снь ѳ҃. I҆рмо́съ:

Ѹ҆страши́сѧ всѧ́къ слꙋ́хъ неизрече́нна бж҃iѧ снизхожде́нiѧ, ꙗ҆́кѡ вы́шнiй во́лею сни́де да́же и҆ до пло́ти ѿ дв҃и́ческагѡ чре́ва бы́въ чл҃вѣ́къ. тѣ́мже пречⷭ҇тꙋю бцⷣꙋ, вѣ́рнiи, велича́емъ.

Цвѣ́ты ны́нѣ добродѣ́телей, страстоте́рпче, мы́сленный и҆сплете́нный вѣне́цъ страда́нiѧ, ꙗ҆́коже ка́менiемъ сего̀ ѹ҆краси́лъ є҆сѝ, и҆ ѹ҆добри́лъ є҆сѝ кра́сными, ѳалале́е, ра́нами. и҆́мже ѡ҆бложе́нъ, въ нбⷭ҇ный черто́гъ вше́лъ є҆сѝ.

Ѹ҆ѧзви́лсѧ є҆сѝ стрѣло́ю мы́сленною терпѣ́нiѧ, и҆ ѹ҆ѧзвлѧ́ѧй тѣ́ло твоѐ вра́гъ sлонача́льный, и҆знемо́гъ, на землѝ паде́сѧ: ты́ же ѹ҆крѣплѧ́емь дꙋше́ю, къ высотѣ̀, ѳалале́е, взѧ́лсѧ є҆сѝ нбⷭ҇нѣй, воспѣва́ѧ ѹ҆крѣ́пльшаго тѧ̀ гдⷭ҇а.

Ꙗ҆ви́шасѧ и҆сцѣле́нiе вѣ̑рнымъ крове́й твои́хъ ка̑пли, ѳалале́е, недꙋ́ги ѿмыва́юще, и҆ и҆сцѣлє́нiѧ чꙋде́съ точа́ще, и҆ ѻ҆гнепалє́нiѧ лю̑таѧ ѹ҆гаша́юще, благода́тiю вѣнцеда́вца хрⷭ҇та̀, и҆ тѧ̀ пѣ́сненнѡ сла́вѧщыѧ ѡ҆роша́юще.

Позна̑на бы́ша всѣ̑мъ земнорѡ́днымъ, страда́нiємъ возда̑нiѧ твоѧ̑, ѳалале́е: преимꙋ́ща бо па́че наде́жды дарова̑нiѧ и҆сточа́ютъ: и҆́миже и҆ на́съ, благоче́стнѡ и҆ вѣ́рнѡ чтꙋ́щыѧ твоѧ̑ борє́нiѧ, ѿ се́рдца просѧ́щыѧ посѣтѝ.

Бг҃оро́диченъ:

Возвы́си, влⷣчце чⷭ҇таѧ, дꙋшѝ моеѧ̀ до́лꙋ влекꙋ́щее мꙋдрова́нiе, къ пресвѣ́тломꙋ и҆ бжⷭ҇твенномꙋ жела́нiю твоегѡ̀ сн҃а и҆ бг҃а: да любо́вiю є҆гѡ̀ при́снѡ ѻ҆гнепале́нъ и҆ плѣнѧ́емь, къ немꙋ̀ добродѣ́телiю прибли́жꙋсѧ. 