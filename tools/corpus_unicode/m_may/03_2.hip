        OCR:

        Библиотека святоотеческой литературы

        http://orthlib.ru



Слꙋ́жба прпⷣбнагѡ ѻ҆ц҃а̀ на́шегѡ ѳеодо́сiа, и҆гꙋ́мена монастырѧ̀ пече́рскагѡ, и҆ нача́льника въ рѡссíйстѣй землѝ мона́шескагѡ ѻ҆́бщагѡ житiѧ̀.

На ма́лѣй вече́рни стiхи̑ры, гла́съ а҃. Подо́бенъ: Нбⷭ҇ныхъ чинѡ́въ:

И҆́стиненъ и҆ непоро́ченъ, * прпⷣбенъ же и҆ неsло́бивъ, * и҆ всѧ́кiѧ sлы́ѧ ве́щи ѡ҆греба́ѧсѧ * позна́нъ бы́сть, блаже́нне, * ѹ҆кра́шенъ добродѣ́тельми ꙗ҆́кѡ вои́стиннꙋ, и҆  благоче́стiемъ сiѧ́ѧ. * тѣ́мже ѹ҆блажа́емъ тѧ̀, * и҆ свѧто́е твоѐ дне́сь и҆ честно́е * ра́дꙋющесѧ пра́зднꙋемъ ѹ҆спе́нiе.

Непоро́чнаго и҆ честнѣ́йшаго, * превысо́каго столпа̀, * и҆ непобѣди́маго хи́тростьми вра́жiими всѝ ѹ҆блажа́емъ, * и҆ вѣ́рнѡ восхвалѧ́емъ ѳеодо́сiа вели́каго, * ѹ҆го́дника хрⷭ҇то́ва бы́вшаго, и҆ пречⷭ҇тыѧ є҆гѡ̀ мт҃ре, * и҆ сего̀ прилѣ́жнѡ молѧ́ща, спастѝ ѿ бѣ́дъ дꙋ́шы на́шѧ.

Мона́шеское житiѐ ты̀ ѹ҆ѧсни́лъ є҆сѝ, * ѿ землѝ рѡссíйскiѧ возсiѧ́въ ꙗ҆́коже со́лнце: * воздержа́нiемъ бо тѣ́ло твоѐ ѡ҆гра́ждь, * страстна̑ѧ движє́нiѧ ѹ҆мертви́лъ є҆сѝ моли́твами и҆ бдѣ̑нiи. * тѣ́мъ тѧ̀ мо́лимъ, ѳеодо́сiе преблаже́нне, * не ѡ҆скꙋдѣва́й, помога́ѧ на́мъ и҆ присѣща́ѧ рабы̑ твоѧ̑.

Сла́ва, гла́съ s҃:

Прiиди́те, вѣ́рныхъ сосло́вiе ве́селѡ дне́сь, прiиди́те, всѝ ра́достнѡ въ честнꙋ́ю цр҃ковь, бг҃оно́сныхъ ѻ҆тє́цъ воспое́мъ, и҆ рꙋка́ми воспле́щемъ въ пресвѣ́тлой и҆́хъ па́мѧти, и҆́хже просла́ви хрⷭ҇то́съ бг҃ъ на́шъ. тѣ́мъ во гла́сѣ ра́дости, и҆ чи́стѣй со́вѣсти возопiе́мъ, глаго́люще: ра́дꙋйсѧ, земны́й а҆́гг҃ле и҆ нбⷭ҇ный человѣ́че, а҆нтѡ́нiе преблаже́нне, преподо́бныхъ ссе́льниче: ра́дꙋйсѧ, восто́чнаѧ sвѣздо̀ златоза́рнаѧ, ѳеодо́сiе ѻ҆́ч҃е, мона́шествꙋющихъ свѣти́ло и҆ па́стырю: ра́дꙋйтесѧ, на́ша похвало̀, вселе́нныѧ ра́дованiе и҆ помѡ́щницы, со а҆́гг҃лы водворѧ́ющесѧ во свѣ́тѣ ст҃ы́ѧ трⷪ҇цы, ва́съ вѣнча́вшiѧ: прилѣ́жнѡ моли́те и҆зба́вити на́съ ѿ вра̑гъ ви́димыхъ и҆ неви́димыхъ, и҆ ѿ всѧ́кiѧ бѣды̀, вѣ́рою и҆ любо́вiю творѧ́щихъ всепра́зднственнꙋю па́мѧть ва́шꙋ.

И҆ ны́нѣ, пра́здника.

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

Ѹ҆́тро и҆ де́нь свѣ́телъ * тво́й пра́здникъ ꙗ҆ви́сѧ, * просвѣща́ѧ на̑ша сердца̀, * вѣ́рою хва́лѧщихъ * честны̑ѧ по́двиги твоѧ̑, * ѻ҆́ч҃е ѳеодо́сiе. 

Стíхъ: Честна̀ предъ гдⷭ҇емъ сме́рть преподо́бныхъ є҆гѡ̀.

Ꙗ҆ви́сѧ де́нь спасе́нiѧ, * и҆ пра́здникъ весе́лiѧ: * стеце́мсѧ, вѣ́рнiи, * ѡ҆чи́стивши дꙋ́шы, * воспѣ́ти пребл҃же́ннаго ѳеодо́сiа.

Стíхъ: Блаже́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀.

Ꙗ҆́кѡ со́лнце на землѝ а҆нтѡ́нiа ѡ҆брѣ́тъ, * сiѧ́юща добродѣ́тельми, * свѣтлѣ́йшаѧ показа́лсѧ є҆сѝ sвѣзда̀, * тѧ̀ пою́щыѧ ко влⷣцѣ помѧнѝ, * прпⷣбне ѳеодо́сiе.

Сла́ва, и҆ ны́нѣ, бг҃оро́диченъ:

Ра́дꙋйсѧ, ꙗ҆́же ра́дость * мíрꙋ прiе́мшаѧ, * хрⷭ҇та̀ жизнода́вца, * и҆ ѹ҆толи́вшаго, дв҃о, печа́ль прамт҃рнюю.

Тропа́рь, гла́съ и҃:

Возвы́сивсѧ на добродѣ́тель, и҆змла́да возлюби́въ мона́шеское житiѐ, къ жела́нiю до́блественнѣ дости́гъ, всели́лсѧ є҆сѝ въ пеще́рꙋ, и҆ ѹ҆краси́въ житiѐ твоѐ поще́нiемъ и҆ свѣ́тлостiю, въ моли́твахъ ꙗ҆́кѡ безпло́тенъ пребыва́лъ є҆сѝ, въ рѡссíйстѣй землѝ ꙗ҆́кѡ свѣ́тлое свѣти́ло просiѧ́въ, ѻ҆́ч҃е ѳеодо́сiе, молѝ хрⷭ҇та̀ бг҃а, спасти́сѧ дꙋша́мъ на́шымъ.

Сла́ва, и҆ ны́нѣ, пра́здника.

На вели́цѣй вече́рни пое́мъ Блаже́нъ мꙋ́жъ:

На Гдⷭ҇и, воззва́хъ, стiхи̑ры, гла́съ є҃. Подо́бенъ: Прпⷣбне ѻ҆́ч҃е:

Прпⷣбне ѻ҆́ч҃е бг҃оно́се ѳеодо́сiе, вельмѝ подвиза́всѧ во вре́меннѣй жи́зни, пѣ́сньми, посто́мъ и҆ бдѣ́нiемъ, ѻ҆́бразъ бы́лъ є҆сѝ твои̑мъ ѹ҆ченикѡ́мъ. и҆ ны́нѣ ѹ҆́бѡ ликꙋ́еши со безпло́тными, хрⷭ҇та̀ непреста́ннѡ славосло́вѧ, ѿ бг҃а бж҃iе сло́во, и҆зба́вителѧ, прекло́ншаго главꙋ̀ на крⷭ҇тѣ̀, и҆ и҆зба́вивша ле́сти ро́дъ человѣ́чь: того̀ молѝ, томꙋ̀ помоли́сѧ, преподо́бне, дарова́ти вселе́ннѣй ми́ръ и҆ ве́лiю ми́лость.

Прпⷣбне ѻ҆́ч҃е бг҃оно́се ѳеодо́сiе, вои́стиннꙋ сподо́билсѧ є҆сѝ бжⷭ҇твенныѧ жи́зни, чистото́ю и҆ поще́нiемъ сiю̀ ѡ҆брѣ́тъ: жи́въ бо преста́вилсѧ є҆сѝ на и҆́стинный живо́тъ, всѣ́хъ ѿре́ксѧ, со безпло́тными хрⷭ҇та̀ непреста́ннѡ славосло́вѧ, ѿ дв҃ы неизрече́ннѡ пло́ть прiе́мша, и҆спрове́ргшаго а҆́дъ, и҆ воскреси́вшаго мє́ртвыѧ, ꙗ҆̀же ѿ вѣ́ка: того̀ молѝ, томꙋ̀ помоли́сѧ, преподо́бне, дарова́ти вселе́ннѣй ми́ръ и҆ ве́лiю ми́лость.

Прпⷣбне ѻ҆́ч҃е бг҃оно́се ѳеодо́сiе, ѡ҆брѣ́лъ ꙗ҆́коже возлюби́лъ є҆сѝ чи́стꙋю твою̀ дꙋ́шꙋ: благода́ть бо всест҃а́гѡ дх҃а въ тебѣ̀ всели́сѧ, ꙗ҆́кѡ пречи́стъ свѣ́тъ, є҆гѡ́же поспѣше́нiемъ свѣ́тлѡ ѡ҆заре́нъ, хрⷭ҇та̀ непреста́ннѡ славосло́вѧ, въ двою̀ сꙋществꙋ̑ є҆ди́наго бг҃а, пострада́вшаго пло́тiю на крⷭ҇тѣ̀, и҆ бжⷭ҇тво́мъ безстра́стна пребы́вша: того̀ молѝ, томꙋ̀ помоли́сѧ, преподо́бне, дарова́ти вселе́ннѣй ми́ръ и҆ ве́лiю ми́лость.

Сла́ва, гла́съ и҃:

Прiиди́те, стеце́мсѧ всѝ къ бжⷭ҇твеннѣй па́мѧти ѻ҆ц҃а̀ на́шегѡ ѳеодо́сiа: то́й бо ѿ ю҆́ности зва́нiе свы́ше прiе́мъ, ѿ i҆ере́а бг҃ода́нный да́ръ и҆менова́сѧ. тѣ́мже хрⷭ҇толюби̑вымъ кнѧзє́мъ ѹ҆чи́тель пра́выѧ вѣ́ры, вельмо́жамъ тве́рдое защище́нiе, си̑рымъ ѻ҆те́цъ милосе́рдъ, вдови́цамъ те́плое застꙋпле́нiе, скорбѧ́щымъ ѹ҆тѣше́нiе, ни́щымъ сокро́вище, мона́шескомꙋ ли́кꙋ лѣ́ствица, возводѧ́щаѧ на высотꙋ̀ нбⷭ҇нꙋю: и҆ про́стѡ къ немꙋ̀ притека́ющымъ и҆сто́чникъ приснотекꙋ́щiѧ воды̀ бы́въ, мо́литъ непреста́ннѡ, спасти́сѧ дꙋша́мъ на́шымъ.

И҆ ны́нѣ, пра́здника.

Вхо́дъ. Прокíменъ днѐ. И҆ чтє́нiѧ г҃.

Премꙋ́дрости соломѡ́ни чте́нiе.

[Глава̀ є҃] Пра́вєдницы во вѣ́ки живꙋ́тъ, и҆ въ гдⷭ҇ѣ мзда̀ и҆́хъ, и҆ попече́нiе и҆́хъ ѹ҆ вы́шнѧгѡ. Сегѡ̀ ра́ди прiи́мꙋтъ црⷭ҇твiе благолѣ́пiѧ, и҆ вѣне́цъ добро́ты ѿ рꙋкѝ гдⷭ҇ни: занѐ десни́цею покры́етъ ѧ҆̀, и҆ мы́шцею защити́тъ и҆̀хъ.  Прiи́метъ всеѻрꙋ́жiе рве́нiе своѐ, и҆ воѡрꙋжи́тъ тва́рь въ ме́сть врагѡ́мъ. Ѡ҆блече́тсѧ въ бронѧ̀ пра́вды, и҆ возложи́тъ шле́мъ, сꙋ́дъ нелицемѣ́ренъ: прiи́метъ щи́тъ непобѣди́мый, преподо́бiе: поѡстри́тъ же напра́сный гнѣ́въ во ѻ҆рꙋ́жiе: спобо́ретъ же съ ни́мъ мíръ на безꙋ̑мныѧ: по́йдꙋтъ праволꙋ̑чныѧ стрѣ́лы мѡ́лнiины, и҆ ꙗ҆́кѡ ѿ благокрꙋ́гла лꙋ́ка ѻ҆блакѡ́въ на намѣ́ренiе полетѧ́тъ: и҆ ѿ каменоме́тныѧ ꙗ҆́рости, и҆спо́лнь падꙋ́тъ гра́ды: вознегодꙋ́етъ на ни́хъ вода̀ морска́ѧ, рѣ́ки же потопѧ́тъ ѧ҆̀ на́глѡ. Сопроти́въ ста́нетъ и҆̀мъ дꙋ́хъ си́лы, и҆ ꙗ҆́кѡ ви́хоръ развѣ́етъ и҆̀хъ, и҆ ѡ҆пꙋстоши́тъ всю̀ зе́млю беззако́нiе, и҆ sлодѣ́йство преврати́тъ престо́лы си́льныхъ. Слы́шите ѹ҆̀бо, ца́рiе, и҆ разꙋмѣ́йте: навы́кните, сꙋдiи̑ концє́въ землѝ. Внꙋши́те, держа́щiи мно́жєства и҆ гордѧ́щiисѧ ѡ҆ наро́дѣхъ ꙗ҆зы̑къ: ꙗ҆́кѡ дана̀ є҆́сть ѿ гдⷭ҇а держа́ва ва́мъ, и҆ си́ла ѿ вы́шнѧгѡ.

Премꙋ́дрости соломѡ́ни чте́нiе.

[Глава̀ г҃] Пра́ведныхъ дꙋ́шы въ рꙋцѣ̀ бж҃iей, и҆ не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ безꙋ́мныхъ ѹ҆мре́ти, и҆ вмѣни́сѧ ѡ҆sлобле́нiе и҆схо́дъ и҆́хъ, и҆ є҆́же ѿ на́съ ше́ствiе, сокрꙋше́нiе: ѻ҆ни́ же сꙋ́ть въ ми́рѣ. И҆́бо предъ лице́мъ человѣ́ческимъ а҆́ще и҆ мꙋ́кꙋ прiи́мꙋтъ, ѹ҆пова́нiе и҆́хъ безсме́ртiѧ и҆спо́лнено, и҆ вма́лѣ нака́зани бы́вше, вели́кими благодѣ́тельствовани бꙋ́дꙋтъ: ꙗ҆́кѡ бг҃ъ и҆скꙋсѝ ѧ҆̀, и҆ ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ горни́лѣ и҆скꙋсѝ и҆̀хъ, и҆ ꙗ҆́кѡ всепло́дiе же́ртвенное прiѧ́тъ ѧ҆̀. И҆ во вре́мѧ посѣще́нiѧ и҆́хъ возсiѧ́ютъ, и҆ ꙗ҆́кѡ и҆́скры по сте́блiю потекꙋ́тъ. Сꙋ́дѧтъ ꙗ҆зы́кѡмъ, и҆ ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки. Надѣ́ющiисѧ на́нь разꙋмѣ́ютъ и҆́стинꙋ, и҆ вѣ́рнiи въ любвѝ  пребꙋ́дꙋтъ є҆мꙋ̀: ꙗ҆́кѡ благода́ть и҆ ми́лость въ преподо́бныхъ є҆гѡ̀, и҆ посѣще́нiе во и҆збра́нныхъ є҆гѡ̀.

Премꙋ́дрости соломѡ́ни чте́нiе.

[Глава̀ д҃] Пра́ведникъ, а҆́ще пости́гнетъ сконча́тисѧ, въ поко́и бꙋ́детъ. Ста́рость бо честна̀ не многолѣ́тна, нижѐ въ числѣ̀ лѣ́тъ и҆счита́етсѧ: сѣди́на же є҆́сть мꙋ́дрость человѣ́кѡмъ, и҆ во́зрастъ ста́рости житiѐ нескве́рное. Благоꙋго́денъ бг҃ови бы́въ, возлю́бленъ бы́сть, и҆ живы́й посредѣ̀ грѣ̑шникъ, преста́вленъ бы́сть: Восхище́нъ бы́сть, да не sло́ба и҆змѣни́тъ ра́зꙋма є҆гѡ̀, и҆лѝ ле́сть прельсти́тъ дꙋ́шꙋ є҆гѡ̀. Раче́нiе бо sло́бы помрача́етъ дѡ́браѧ, и҆ паре́нiе по́хоти премѣнѧ́етъ ѹ҆́мъ неsло́бивъ. Сконча́всѧ вма́лѣ, и҆спо́лни лѣ̑та дѡ́лга: ѹ҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди потща́сѧ ѿ среды̀ лꙋка́вствiѧ. Лю́дiе же ви́дѣвше, и҆ не разꙋмѣ́вше, нижѐ поло́жше въ помышле́нiи таково́е: ꙗ҆́кѡ бл҃года́ть и҆ ми́лость въ преподо́бныхъ є҆гѡ̀, и҆ посѣще́нiе во и҆збра́нныхъ є҆гѡ̀.

На лiтíи стiхи̑ры, гла́съ а҃:

Прiиди́те, празднолю́бцы, дне́сь, ли́къ совокꙋпи́вше благоче́стнѡ торжествꙋ́емъ вели́кагѡ ѻ҆ц҃а̀, всемíрнагѡ свѣти́льника, пресла́внꙋю и҆ честнꙋ́ю па́мѧть, и҆ сла́внѡ почти́мъ, глаго́люще: ра́дꙋйсѧ, ѳеодо́сiе, преподо́бныхъ и҆ пра́ведныхъ є҆динокро́вниче: ра́дꙋйсѧ, честны́хъ ѻ҆тє́цъ пресвѣ́тлый по́лкъ совокꙋпи́вый: ра́дꙋйсѧ, слꙋжи́телю и҆ строи́телю вѣ́рный ѻ҆би́тели бж҃iѧ мт҃ре, є҆́йже и҆зрѧ́дный соста́вилъ є҆сѝ хра́мъ въ сла́вꙋ бж҃iю, въ не́мже пою́ще, мо́лимъ тѧ̀: молѝ, и҆зба́вити на́съ ѿ всѧ́кагѡ и҆скꙋше́нiѧ и҆ бѣ́дъ, и҆ ва́рварскагѡ наше́ствiѧ, и҆ спастѝ дꙋ́шы на́шѧ.

Гла́съ в҃:

Ѹ҆ченичѐ сп҃совъ, ѻ҆́ч҃е бг҃омꙋ́дре ѳеодо́сiе, бг҃одви́жимаѧ цѣвни́це, бг҃осказа̑ннаѧ ѹ҆ста̀, дꙋхо́вный воево́да,  па́стырю до́брый, преподо́бныхъ похвало̀. ты̀ бг҃а взыска́лъ є҆сѝ, и҆ сегѡ̀ просвѣти́лсѧ є҆сѝ бг҃олꙋ́чными сiѧ́ньми: бг҃ꙋ бесѣ́довалъ є҆сѝ непреста́нными ѡ҆чищє́нiи и҆ сiѧ̑нiи: сле́зными и҆стѡ́чники просвѣти́въ мы̑сли, сто́лпъ всесвѣ́телъ и҆ ѻ҆гнесiѧ́ненъ ꙗ҆ви́лсѧ є҆сѝ, всеблаже́нне, мона́хѡвъ похвала̀, ѻ҆тцє́въ сла́ва, и҆ трⷪ҇цы слꙋжи́тель: и҆ ны́нѣ на́съ всѣ́хъ сохранѝ хода́тайствомъ твои́мъ.

Прпⷣбне ѻ҆́ч҃е ѳеодо́сiе, ты̀ ѹ҆ще́дрилъ є҆сѝ та́ющихъ въ жа́жди зно́ѧ: возме́здилъ є҆сѝ, бг҃олѣ́пнѡ, зна́меньми нача́льствꙋѧ, ꙗ҆́кѡ слꙋжи́тель и҆зрѧ́денъ, твоемꙋ̀ влⷣцѣ подо́бѧсѧ. вiно̀ ѹ҆мно́жилъ є҆сѝ, и҆ жи̑тницы пра̑здны повелѣ́нiемъ твои́мъ мꙋкѝ напо́лнилъ є҆сѝ: и҆ сосꙋ́дъ ѡ҆скꙋдѣ́вшiй ме́дꙋ и҆зꙿѡби́ловати сотвори́лъ є҆сѝ: неѧвлє́ннаѧ ѹ҆вѣ́давъ, цр҃ковь ѹ҆ѧсни́лъ є҆сѝ, мꙋ́ченически показа́въ страда̑нiѧ: и҆сцѣле́нiй мно́жєства пода́лъ є҆сѝ, ни́щихъ возлюби́лъ є҆сѝ, человѣ́ки ѹ҆ще́дривъ ѻ҆бы̑чаи твои́ми: и҆ твоѐ чре́во хлѣ́бомъ и҆ водо́ю ѹ҆тѣсни́лъ є҆сѝ, въ пло́ти житiю̀ безпло́тныхъ подо́бѧсѧ, и҆́хже ра́ди сла́вꙋ приноша́емъ тѝ, молѧ́щесѧ: не ѡ҆ста́ви на́съ, сохранѧ́ѧ рабы̑ твоѧ̑ моли́твами твои́ми.

Свѣти̑ла возсiѧ́сте въ рѡссíи два̀ свѣтлѣ̑йшаѧ, а҆нтѡ́нiе и҆ ѳеодо́сiе: ѻ҆́въ бо бжⷭ҇твеннымъ сло́вомъ нбⷭ҇нꙋю ро́сꙋ и҆спꙋстѝ на зе́млю, и҆ ѻ҆́гнь съ нб҃сѐ сведѐ, и҆ бꙋ̑дꙋщаѧ ꙗ҆́снѡ проповѣ́да, трⷪ҇ческꙋю бл҃года́ть прiе́мъ: ѻ҆́въ же съ нб҃сѐ до́ждь и҆спꙋстѝ, и҆ кнѧ́зѧ ѡ҆бличѝ ѡ҆ братоненавидѣ́нiи и҆ властолю́бiи непра́веднѣ, и҆ гдⷭ҇а самоли́чнѡ ви́дѣ: и҆ на воздꙋ́сѣ ꙗ҆́кѡ и҆лiа̀, во свѣ́тѣ пла́меннѣ надъ монастыре́мъ ви́дѣнъ бы́сть, рꙋ́цѣ воздѣва́ѧ и҆ моли̑твы творѧ́й къ бг҃ꙋ. и҆ ны́нѣ со а҆́гг҃лы ликовствꙋ́юще ѡ҆ на́съ мо́лѧтъ, съ ни́ми сподо́битисѧ свѣ́та и҆́стиннагѡ, и҆ спастѝ дꙋ́шы на́шѧ. 

Сла́ва, гла́съ s҃:

Е҆́же по ѻ҆́бразꙋ соблю́дъ невреди́мѡ, ѹ҆́мъ влⷣкꙋ на стра̑сти па̑гꙋбныѧ по́стнически поста́вивъ, во є҆́же по подо́бiю, ꙗ҆́кѡ мо́щно возше́лъ є҆сѝ: мꙋ́жески бо є҆стество̀ понꙋ́дивъ, потща́лсѧ є҆сѝ хꙋ́ждшее покори́ти лꙋ́чшемꙋ, и҆ пло́ть порабо́тити дꙋ́хꙋ. тѣ́мже мона́шествꙋющихъ ꙗ҆ви́лсѧ є҆сѝ ве́рхъ, жи́тель пꙋсты́нный, благотекꙋ́щихъ ѡ҆бꙋчи́тель, пра́вило добродѣ́тели и҆звѣ́стнѣйшее. и҆ ны́нѣ на нб҃сѣ́хъ зерца́лѡмъ разрѣ́шшымсѧ, ѻ҆́ч҃е на́шъ ѳеодо́сiе, чи́стѣ зри́ши ст҃ꙋ́ю трⷪ҇цꙋ, молѧ́сѧ несре́дственнѣ ѡ҆ и҆̀же вѣ́рою и҆ любо́вiю чтꙋ́щихъ тѧ̀.

И҆ ны́нѣ, пра́здника.

На стiхо́внѣ стiхи̑ры, гла́съ и҃. Подо́бенъ: Ѽ пресла́внагѡ чꙋдесѐ!

Ѻ҆́ч҃е бг҃омꙋ́дре ѳеодо́сiе, * ты̀ ѿ ѹ҆тро́бы бг҃ꙋ * прибли́живъ тво́й смы́слъ, * весьма̀ прилѣжа́лъ є҆сѝ цр҃ю̀ вседержи́телю, * плоды̀ достѡ́йны приносѧ̀ є҆мꙋ̀ * ѿ твои́хъ пѡ́двигъ, прпⷣбне, * сокрꙋша́емь добродѣ́тельными вѣнцы̑: тѣ́мъ благи́хъ ѡ҆брѣ́лъ є҆сѝ воспрiѧ́тiе, * досточꙋ́дне.

Стíхъ: Честна̀ предъ гдⷭ҇емъ сме́рть преподо́бныхъ є҆гѡ̀.

Ты̀ мона́шествꙋющихъ наказа́тель, * и҆ рѡссíйскiѧ землѝ sвѣзда̀ пресвѣ́тлаѧ, * ѡ҆сiѧ́ющи чꙋдесы̀ всю̀ странꙋ̀ сiю̀: * тѧ́ бо бг҃ъ пре́жде и҆збра̀ ѿ ю҆́ности, ѻ҆́ч҃е, * па́стырѧ ѻ҆вца́мъ словє́снымъ. * тѣ́мже преподо́бныхъ ли́къ тѧ̀ воспрiѧ́тъ: * съ ни́миже молѝ, мо́лимсѧ, ста́дꙋ твоемꙋ̀ грѣхѡ́въ ѡ҆ставле́нiе дарова́ти.

Стíхъ: Блаже́нъ мꙋ́жъ, боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀.

Ра́дꙋйсѧ, дв҃о препѣ́таѧ, * ꙗ҆́же столпо́мъ ѻ҆́гненнымъ * па́жить показа́вши, * и҆дѣ́же па́ствитисѧ хотѧ́ше бжⷭ҇твенное ста́до: и҆ це́рковь тꙋ̀ а҆́бiе воздви́же ѳеодо́сiй, * преꙋкра́шенꙋ тебѣ̀ и҆ всечꙋ́днꙋ: въ не́йже всѝ пра́зднꙋемъ  ѹ҆спе́нiе твоѐ, * бцⷣе пречⷭ҇таѧ, * вѣ́рнiи, ѻ҆́крестъ ра́ки стоѧ́ще * твоегѡ̀ ѹ҆го́дника.

Сла́ва, гла́съ и҃:

Мона́хѡвъ мно́жества наста́вника тѧ̀ почита́емъ, ѻ҆́ч҃е на́шъ ѳеодо́сiе: твое́ю бо стезе́ю вои́стиннꙋ пра́вѡ ходи́ти позна́хомъ. блаже́нъ є҆сѝ хрⷭ҇тꙋ̀ рабо́тавъ, и҆ вра́жiю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче, преподо́бныхъ соприча́стниче и҆ пра́ведныхъ: съ ни́миже моли́сѧ гдⷭ҇еви, поми́ловатисѧ дꙋша́мъ на́шымъ.

И҆ ны́нѣ, пра́здника. Тропа́рь ст҃а́гѡ, два́жды. Бцⷣе дв҃о: є҆ди́ножды.

На Бг҃ъ гдⷭ҇ь, тропа́рь пра́здника, два́жды. Сла́ва, тропа́рь свѧта́гѡ, гла́съ и҃, пи́санъ на ма́лѣй вече́рни. И҆ ны́нѣ, пра́здника. По а҃-й стiхоло́гiи сѣда́ленъ, гла́съ д҃. Подо́бенъ: Ско́рѡ предварѝ:

Зва́нiю гдⷭ҇а твоегѡ̀ послѣ́довалъ є҆сѝ, мíръ ѡ҆ста́вль, и҆ всѧ̑ мíра кра̑снаѧ, преблаже́нне ѳеодо́сiе: претерпѣ́лъ є҆сѝ тѣле́сное ѡ҆sлобле́нiе, въ пеще́рѣ, въ мѣ́стѣ ско́рбнѣ и҆ тѣ́снѣ ѹ҆крѣ́пльсѧ ѹ҆се́рднѡ, и҆ полкѝ бѣсѡ́въ прогна́лъ є҆сѝ мꙋ́жески. тѣ́мже твою̀ па́мѧть при́снѡ пѣ́сньми похва́лимъ вѣ́рнѡ.

Два́жды.

Сла́ва, и҆ ны́нѣ, пра́здника. По в҃-й стiхоло́гiи сѣда́ленъ, гла́съ и҃:

Подо́бенъ: Премꙋ́дрости:

Сле́зными тече́ньми твою̀ дꙋ́шꙋ напои́лъ є҆сѝ бога́тнѡ, ѻ҆́ч҃е мꙋ́дре, многопло́денъ добродѣ́телей твои́хъ пожа́лъ є҆сѝ кла́съ: и҆ па́стырь ѻ҆вца́мъ, преподо́бне, бы́въ, въ sла́цѣ си́хъ воздержа́нiѧ воспита́лъ є҆сѝ: тѣ́мже разрѣ́шсѧ ѿ житiѧ̀ сла́внѡ, ѻ҆те́чєскимъ ликѡ́мъ сочта́лсѧ є҆сѝ, ѳеодо́сiе. сегѡ̀ ра́ди вопiе́мъ тѝ: молѝ хрⷭ҇та̀ бг҃а, согрѣше́нiй ѡ҆ставле́нiе дарова́ти чтꙋ́щымъ любо́вiю свѧтꙋ́ю па́мѧть твою̀.

Два́жды.

Сла́ва, и҆ ны́нѣ, пра́здника. 

По полѷеле́и сѣда́ленъ, гла́съ и҃: Подо́бенъ: Премꙋ́дрости:

Ѿ ѹ҆тро́бы ѡ҆свѧще́нъ бы́въ ꙗ҆́кѡ вои́стиннꙋ, ѳеодо́сiе блаже́нне, на землѝ ꙗ҆́кѡ а҆́гг҃лъ пожи́лъ є҆сѝ: пло́ть бо ѹ҆мертви́въ, а҆нтѡ́нiа, и҆́же въ пеще́рѣ, житiю̀ досто́йнѡ поревнова́въ, трⷪ҇цы ѹ҆го́дникъ показа́лсѧ є҆сѝ, блаже́нне. тѣ́мже и҆ къ ре́вности бжⷭ҇твеннагѡ твоегѡ̀ житiѧ̀ ли́ки совокꙋпи́лъ є҆сѝ мона́шествꙋющихъ, сла́вне. бг҃оно́се ѻ҆́ч҃е на́шъ, молѝ хрⷭ҇та̀ бг҃а, согрѣше́нiй ѡ҆ставле́нiе дарова́ти пра́зднꙋющымъ любо́вiю свѧтꙋ́ю па́мѧть твою̀.

Два́жды.

Сла́ва, и҆ ны́нѣ, пра́здника.

Степє́нна, а҃-й а҆нтiфѡ́нъ д҃-гѡ гла́са. Прокíменъ: Честна̀ предъ гдⷭ҇емъ сме́рть преподо́бныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; Всѧ́кое дыха́нiе: Е҆ѵⷢ҇лiе лꙋкѝ, зача́ло к҃д.

По н҃-мъ ѱалмѣ̀ стiхи́ра, гла́съ и҃:

На нб҃о текꙋ́щее возше́дъ, сѣдѣ́нiе бжⷭ҇твенно, добродѣ́тельми, доше́лъ є҆сѝ ко кра́йнемꙋ гра́дꙋ поще́нiемъ, ѿ землѝ и҆сходѧ́й на гѡ́рнѧѧ i҆ерⷭ҇ли́ма прекра̑снаѧ, и҆ ѿ болѣ́зней и҆ подвигѡ́въ досто́йнѡ че́сть прiе́млѧ, и҆ съ нбⷭ҇ными ра́дꙋешисѧ чинонача̑лiи, преблаже́нне, вѣ́чныхъ бла̑гъ наслѣ́дникъ, и҆ црⷭ҇твiю жи́тель бы́въ. но моли́сѧ, бг҃оно́се ѳеодо́сiе, сп҃сꙋ всѣ́хъ, ѹ҆мири́ти мíръ и҆ спастѝ дꙋ́шы на́шѧ.

Канѡ́нъ пра́здника, со i҆рмосо́мъ на s҃: и҆ ст҃а́гѡ, два̀ канѡ́на на и҃:

Гла́съ и҃. Пѣ́снь а҃. I҆рмо́съ:

Колесницегони́телѧ фараѡ́нѧ погрꙋзѝ чꙋдотворѧ́й и҆ногда̀ мѡѷсе́йскiй же́злъ, крⷭ҇тоѻбра́знѡ порази́въ и҆ раздѣли́въ мо́ре: i҆и҃лѧ же бѣглеца̀, пѣшехо́дца спасѐ, пѣ́снь бг҃ови воспѣва́юща.

Бг҃оꙋго́дный по́двигъ стѧжа́въ, ѻ҆́ч҃е ѳеодо́сiе, бг҃ови́децъ ꙗ҆ви́лсѧ є҆сѝ. тѣ́мже моли́сѧ бг҃ꙋ, є҆мꙋ́же ѹ҆годи́лъ є҆сѝ, ѿгна́ти мра́къ невѣ́дѣнiѧ моегѡ̀, сло́во же блаже́нное вдохнꙋ́ти, воспѣ́ти тѧ̀. 

Ѿ ма́тернѧ чре́ва прилѣпи́лсѧ є҆сѝ бг҃ꙋ, преподо́бне, ꙗ҆́кѡ премꙋ́дрый па́ѵелъ, и҆ прⷪ҇ро́къ же дре́вле i҆еремíа. тѣ́мже тѧ̀ бжⷭ҇твеннаѧ бл҃года́ть ѹ҆стна́ми, ѳеодо́сiе, бж҃iѧ слꙋгꙋ̀ наречѐ.

Сп҃си́телѧ за́повѣди послꙋ́шавъ ѿ ю҆́ности, мꙋ́дре, жи́знь сiю̀ нивочто́же положи́въ, крⷭ҇тъ жела́ѧ носи́ти на ра́менахъ твои́хъ, всѧ̑ земна̑ѧ возненави́дѣлъ є҆сѝ, на нбⷭ҇наѧ взира́ѧ, ѳеодо́сiе.

Бг҃оро́диченъ:

Вопло́щсѧ ѿ пречⷭ҇тыхъ твои́хъ ложе́снъ, дв҃о прест҃а́ѧ, бж҃iе сло́во, всѣ̑мъ просвѣтѝ бг҃оразꙋ́мiѧ любо́вь: и҆ человѣ́кѡвъ торжество̀ ли́кꙋ а҆́гг҃льскомꙋ сподо́би, на небє́снаѧ возве́дъ.

Дрꙋгíй канѡ́нъ, гла́съ s҃.

Пѣ́снь а҃. I҆рмо́съ:

Ꙗ҆́кѡ по сꙋ́хꙋ пѣшеше́ствовавъ i҆и҃ль, по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь, пои́мъ, вопiѧ́ше.

Пресвѣ́тлыми бж҃iими лꙋча́ми просвѣще́нъ, ѻ҆́ч҃е ѳеодо́сiе, просвѣтѝ ѹ҆́мъ мо́й твои́ми моли́твами, воспѣ́ти свѣ́тлѡ твою̀ бжⷭ҇твеннꙋю па́мѧть.

Е҆ди́номꙋ принесе́сѧ бг҃ꙋ ѿ ю҆́ности, ѿ негѡ́же прiѧ́тъ бога́тꙋю бл҃года́ть чꙋде́съ: тѣ́мже бы́лъ є҆сѝ сокро́вище ста́дꙋ своемꙋ̀ нетлѣ́нно.

Но́вый на́мъ ꙗ҆ви́сѧ а҆враа́мъ, же́ртвꙋ приносѧ̀ бг҃ꙋ, а҆́гнца взе́млющаго грѣхѝ всегѡ̀ мíра вои́стиннꙋ, хлѣ́бы сотворѧ́ѧ свои́ми рꙋка́ми чи́стыми.

Бг҃оро́диченъ:

И҆́же пре́жде денни́цы сы́й сло́во бж҃iе, чл҃вѣ́къ на́мъ ꙗ҆ви́сѧ, вопло́щсѧ на́съ ра́ди ѿ пречⷭ҇тыѧ дв҃ы, и҆ ѿ тоѧ̀ и҆зше́дъ, невреди́мꙋ сохранѝ.

Катава́сiа пра́здника. 

Пѣ́снь г҃. I҆рмо́съ:

Нбⷭ҇нагѡ крꙋ́га верхотво́рче, гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нiй кра́ю, вѣ́рныхъ ѹ҆твержде́нiе, є҆ди́не чл҃вѣколю́бче.

Нетлѣ́нными да́ры и҆ дꙋхо́вными, свѧ́те, бжⷭ҇твеннаѧ твоѧ̀ и҆ бл҃же́ннаѧ ѡ҆богаще́на дꙋша̀, ви́дѣти возжелѣ́лъ є҆сѝ гро́бъ гдⷭ҇ень: но свы́ше бы́лъ є҆сѝ возбране́нъ бж҃iимъ смотре́нiемъ.

Же́ртва соверше́нна, и҆́стинна и҆ непоро́чна, восхотѣ́въ бы́ти а҆́гнца, взе́млющагѡ, бл҃же́нне, пречи́стою кро́вiю грѣхѝ всегѡ̀ мíра, безкро́внꙋю же́ртвꙋ приноси́лъ є҆сѝ є҆мꙋ̀.

Ѹ҆ста́вѡвъ ты̀ стѧжа́тель ѿ версты̀ ю҆́ностныѧ, ѻ҆́ч҃е, бы́въ, и҆ самоде́ржецъ ѹ҆ма̀, мiрскíѧ пꙋчи́ны и҆збѣжа́въ, наставле́нiе прiѧ́лъ є҆сѝ ѿ бж҃е́ственнагѡ дх҃а.

Бг҃оро́диченъ:

Ра́дꙋйсѧ, ро́ждшаѧ є҆ди́на всѣ́хъ гдⷭ҇а: ра́дꙋйсѧ, человѣ́кѡмъ ра́дость провозвѣсти́вши: ра́дꙋйсѧ, ски́нiе и҆ несѣко́маѧ горо̀, вѣ́рныхъ ѹ҆твержде́нiе, є҆ди́на препѣ́таѧ.

И҆́нъ. I҆рмо́съ:

Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ѹ҆тверди́вый на́съ на ка́мени и҆сповѣ́данiѧ твоегѡ̀.

Е҆ѵⷢ҇льскагѡ послꙋ́ша гла́са ѳеодо́сiй, въ це́рковь прири́ща: возжелѣ́въ взѧ́ти крⷭ҇тъ гдⷭ҇ень на ра́мо своѐ, мíра всегѡ̀ ѡ҆ста́вль пристра̑стiѧ, томꙋ̀ послѣ́дова.

И҆спыта́вши тебѐ ро́ждшаѧ тѧ̀ ма́ти, повелѣва́етъ ри́зꙋ твою̀ совлещѝ: и҆ ви́дѣ ѹ҆жа́сное видѣ́нiе, чрє́сла твоѧ̑ и҆сточа̑ющаѧ кро́вь желѣ́знымъ препоѧ́санiемъ.

Sѣлѡ̀ гро́бъ гдⷭ҇ень возжелѣ́въ ви́дѣти, ѳеодо́сiе блаже́нне, но ѹ҆держа́нъ бы́въ, смотре́нiемъ влⷣчнимъ, а҆нтѡ́нiю бы́лъ є҆сѝ собесѣ́дникъ прпⷣбномꙋ. 

Бг҃оро́диченъ:

Па́че ѹ҆ма̀ ты̀ зачала̀ є҆сѝ, препѣ́таѧ дв҃а, є҆ди́на бо ѿ вѣ́ка всѣ́хъ творца̀ и҆ бг҃а, и҆ содѣ́телѧ, бж҃iе сло́во ро́ждшаѧ.

Конда́къ и҆ i҆́косъ, пра́здника.

Та́же сѣда́ленъ ст҃а́гѡ, гла́съ д҃:

Па́че ѹ҆ма̀ человѣ́ча ꙗ҆ви́лсѧ є҆сѝ, прпⷣбне, на землѝ, бж҃iй са́дъ свѧще́нный посредѣ̀ до́мꙋ гдⷭ҇нѧ стоѧ̀, подае́ши пло́дъ болѣ́зней твои́хъ ѹ҆ченикѡ́мъ твои̑мъ: ѿ ѹ҆́стъ бо твои́хъ бл҃года́ть дх҃а возрасти́лъ є҆сѝ, ѻ҆́бразъ бы́въ подвигѡ́въ, и҆ ѹ҆ста́въ лю́бѧщихъ гдⷭ҇а. є҆го́же ны́нѣ моли́ти не преста́й, спасти́сѧ пою́щымъ тѧ̀.

Два́жды.

Сла́ва, и҆ ны́нѣ, пра́здника.

Пѣ́снь д҃. I҆рмо́съ:

Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованiе, не ѡ҆ста́вль нѣ́дра ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.

Бл҃года́ть дх҃а возрастѐ въ тебѣ̀, ѻ҆́ч҃е, є҆гда̀ ро́ждшꙋю тѧ̀ ви́дѣлъ є҆сѝ, пла́чꙋщꙋсѧ и҆ рыда́ющꙋ крѣ́пцѣ, ты̀ предстоѧ́въ стрꙋѧ́ми сле́зы точа́щей, непоколеби́мь сто́лпъ и҆ неподви́жимь пребы́лъ є҆сѝ.

Лю́тыми человѣ́ки вра́гъ вселꙋка́вый тща́шесѧ ѿто́ргнꙋти тебѐ, ѳеодо́сiе, ѿ гнѣзда̀ преꙋкраше́нна, жела́ема тобо́ю: но ты̀ сего̀ нивочто́же вмѣни́лъ є҆сѝ, полкѝ сегѡ̀ ѿгонѧ̀ моли́твами твои́ми, и҆ поѧ̀: си́лѣ твое́й сла́ва, чл҃вѣколю́бче.

Ѡ҆кроплѧ́ѧ себѐ дожде́мъ дꙋхо́внымъ, и҆ живо́тнымъ и҆сто́чникомъ напоѧ́ѧсѧ: и҆ ѧ҆зы́комъ наста́вника а҆нтѡ́нiа кла́съ бжⷭ҇твенный прозѧ́блъ є҆сѝ, и҆ пита́еши мно́жєства, неистощи́маѧ вои́стиннꙋ i҆ѡ́сифова жи́тница бы́въ.

Бг҃оро́диченъ:

Кто̀ и҆зрещѝ досто́йнѡ возмо́жетъ чꙋде́съ твои́хъ,  чⷭ҇таѧ, глꙋбинꙋ̀; тобо́ю бо ве́сь мíръ, хвалꙋ̀ тѝ приносѧ̀, поми́лованъ бꙋ́детъ, и҆ и҆збавлѧ́етсѧ ѿ бѣ́дъ лю́тыхъ и҆ разли́чныхъ sѡ́лъ, вра̑гъ же и҆ напа́стей.

И҆́нъ. I҆рмо́съ:

Хрⷭ҇то́съ моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ взыва́ющи, ѿ смы́сла чи́ста ѡ҆ гдⷭ҇ѣ пра́зднꙋющи.

Ѹ҆вѣ́давши ма́ти твоѧ̀, мꙋ́дре, живꙋ́ща тѧ̀ со а҆нтѡ́нiемъ блаже́ннымъ въ пеще́рѣ, ю҆́же прише́дшꙋ и҆ пла́чꙋщꙋсѧ ѹ҆тѣ́шивъ, мiрскíѧ sло́бы ѹ҆вѣща́лъ є҆сѝ ю҆̀ ѹ҆бѣжа́ти.

Ты̀ i҆ере́й бж҃iй безsло́бный бы́лъ є҆сѝ, ꙗ҆́кѡ вои́стиннꙋ, ѻ҆́ч҃е, безкрѡ́вныѧ жє́ртвы приносѧ̀, свѧще́нне, и҆ воспѣва́ѧ се́рдцемъ чи́стымъ ко гдⷭ҇ꙋ, пра́зднꙋѧ при́снѡ.

Грѣхѡ́въ на́мъ и҆збавле́нiе и҆спросѝ, бж҃iй слꙋго̀ и҆ предста́телю, ста́до твоѐ вопiе́мъ тѝ, и҆ ѿ собла̑знъ вра́жiихъ пою́щыѧ тѧ̀ сохранѝ.

Бг҃оро́диченъ:

Твою̀ пречⷭ҇тꙋю ѹ҆тро́бꙋ ѡ҆свѧтѝ, ѿ ѻ҆ц҃а̀ просiѧ́вшее бж҃iе сло́во: и҆ мно́гiѧ ра́ди бл҃гости, и҆зба́ви человѣ́ческiй ро́дъ ѿ дре́внiѧ клѧ́твы.

Пѣ́снь є҃. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѡ҆каѧ́ннагѡ; но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.

Добродѣ́тельными пѡ́двиги возсiѧ̀ и҆справле́нiе твоѐ, ѻ҆́ч҃е: жили́ще бо бы́вшее дре́вле хꙋ́до, простра́нно сотвори́лъ є҆сѝ, мнѡ́ги приве́дъ покло́нники бг҃ꙋ, подаю́щемꙋ си̑мъ всѧ́къ дово́лъ твои́ми моли́твами.

Свѣ́тлыми зарѧ́ми подвигѡ́въ твои́хъ, ѿгони́мо быва́ше мно́жество бѣсѡ́въ ѿ твоегѡ̀ жили́ща: сше́ствоваше бо тѝ всѣ́хъ творца̀ бл҃года́ть дх҃а, и҆ сла́вна тѧ̀ ꙗ҆вѝ, ѳеодо́сiе.

Сп҃са ще́драго посредѣ̀ це́ркве воспѣ́лъ є҆сѝ, тѣ́мже  щедро́ты своѧ̑ бога̑тыѧ посла̀ тебѣ̀, ѡ҆скꙋдѣ́нiѧ бо разрѣша́ѧ печа́ль, приснотекꙋ́щыѧ же да́ры и҆сточа́ѧ ста́дꙋ твоемꙋ̀.

Бг҃оро́диченъ:

Превы́шши бы́сть вы́шнихъ си́лъ бг҃облагода́тнаѧ, заче́ншаѧ сло́во, всѧ́чєскаѧ сло́вомъ сотво́ршее, и҆ ро́ждшаѧ ѿ ѻ҆ц҃а̀ пре́жде вѣ̑къ неизрече́ннѡ ро́ждшеесѧ.

И҆́нъ. I҆рмо́съ:

Бж҃iимъ свѣ́томъ твои́мъ, бл҃же, ѹ҆́тренюющихъ тѝ дꙋ́шы любо́вiю ѡ҆зарѝ, молю́сѧ, тѧ̀ вѣ́дѣти, сло́ве бж҃iй, и҆́стиннаго бг҃а, ѿ мра́ка грѣхо́внагѡ взыва́юща.

Чи́стый сосꙋ́дъ, цвѣ́ты добродѣ́тельными ѹ҆краша́емь, ѻ҆́ч҃е ѳеодо́сiе, и҆зъ негѡ́же и҆сточа́еши и҆сто́чникъ ста́дꙋ поꙋче́нiѧ, па́че ме́да и҆ со́та сладча̑йша.

Е҆стество̀ плотско́е ѹ҆мертви́лъ є҆сѝ добродѣ́тельными пѡ́двиги, ѻ҆́ч҃е мꙋ́дре ѳеодо́сiе: тѣ́мже тѧ̀ па́стырѧ хрⷭ҇то́съ показа̀, и҆дѣ́же па́жить пре́жде и҆збра̀ чи́стѣй дв҃ѣ.

И҆́же мона́хѡмъ бы́лъ є҆сѝ наста́вникъ и҆ па́стырь ѻ҆вца́мъ пасѡ́мымъ на па́жити бж҃iѧ мт҃ре: сегѡ̀ ра́ди бг҃ъ сꙋгꙋ́бꙋ ра́дость подае́тъ тѝ, ѳеодо́сiе, моли́твами чⷭ҇тыѧ бг҃ома́тере.

Бг҃оро́диченъ:

Ѡ҆брѣ́тъ тѧ̀ свѧще́нный до́мъ, живы́й на нб҃сѣ́хъ, во́лею въ твою̀ ѹ҆тро́бꙋ всели́сѧ. тѣ́мъ благода́рными гла́сы пое́мъ пречⷭ҇тое твоѐ ржⷭ҇тво̀ при́снѡ, въ домꙋ̀ твое́мъ стоѧ́ще.

Пѣ́снь s҃. I҆рмо́съ:

Моли́твꙋ пролiю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ sѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ i҆ѡ́на: ѿ тлѝ, бж҃е, возведи́ мѧ.

Моли́твами и҆ бдѣ́нiемъ, и҆ ѱало́мскими пѣ̑нiи, непреста́ннѡ твою̀ дꙋ́шꙋ, ра́й бжⷭ҇твенный сотвори́лъ є҆сѝ, и҆ живоно́сное возрасти́въ дре́во честно́е ꙗ҆́вѣ, сп҃са и҆ гдⷭ҇а.

И҆зво́лилъ є҆сѝ та́йное смире́нiе, влⷣчнѣ нищетѣ̀  подо́бѧсѧ, бл҃же́нне: во́лею твое́ю пꙋ́ть ше́ствꙋѧ, повелѣ́нiемъ лѣни́вагѡ раба̀, везтѝ во́зъ къ бжⷭ҇твенномꙋ мѣ́стꙋ прiѧ́лъ є҆сѝ, и҆дѣ́же покланѧ́емь ѿ срѣта́ющихъ позна́лсѧ є҆сѝ.

Подо́бѧсѧ но́ги ѹ҆мы́вшемꙋ свои̑мъ ѹ҆ченикѡ́мъ, бг҃омꙋ́дре, во́дꙋ черпа́ти и҆ на ра́мꙋ носи́ти и҆зво́лилъ є҆сѝ, и҆ древа̀ свои́ма рꙋка́ма приносѧ̀ и҆ сѣчѧ̀, нача́льника трꙋдѡ́въ себѐ мона́хѡмъ показа́лъ є҆сѝ.

Бг҃оро́диченъ:

Ѹ҆мерщвле́нъ бы́сть, бцⷣе, тобо́ю многоко́зненный вра́гъ, всю̀ тва́рь пре́жде тле́ю погꙋби́вый, ме́ртвiи же тобо́ю къ жи́зни взыдо́хомъ: и҆́бо родила̀ є҆сѝ вои́стиннꙋ жи́знь всѣ́хъ гдⷭ҇а.

И҆́нъ. I҆рмо́съ:

Жите́йское мо́ре воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ, вопiю́ ти: возведѝ ѿ тлѝ живо́тъ мо́й, многоми́лостиве.

И҆́стиннꙋю воздви́гъ це́рковь бж҃iѧ мт҃ре, въ не́йже мно́жєства мона́шествꙋющихъ собра́лъ є҆сѝ ли̑къ, любо́вiю пою́щихъ чⷭ҇тнꙋ́ю твою̀ па́мѧть.

Прибѣга́ющымъ къ кро́вꙋ твоемꙋ̀ съ вѣ́рою, и҆сто́чникъ и҆сцѣле́нiй и҆сточа́еши всѣ̑мъ, и҆ ст҃ы́ню и҆злива́еши, прпⷣбне, и҆ просвѣща́еши сердца̀, бѣсѡ́вскiѧ лє́сти прогонѧ́ѧ.

По хрⷭ҇тꙋ̀ бг҃ꙋ воздви́гни твоѝ рꙋ́ки, прпⷣбне, и҆ твоѐ ста́до соблюдѝ, ѻ҆́ч҃е, є҆́же собра́лъ є҆сѝ дꙋ́хомъ свѣ́тлѡ, моли́твами твои́ми пою́щихъ твою̀ па́мѧть.

Бг҃оро́диченъ:

Ра́дꙋйсѧ, препѣ́таѧ, препѣ́таго бг҃а всѣ́хъ поро́ждшаѧ: пою́щыѧ тѧ̀ прича́стники ꙗ҆вѝ свѣ́тꙋ, чⷭ҇таѧ, и҆ ѻ҆гнѧ̀ вѣ́чнагѡ и҆зба́ви.

Конда́къ, гла́съ г҃. Подо́бенъ: Дв҃а дне́сь:

Sвѣздꙋ̀ рѡссíйскꙋю дне́сь почти́мъ, ѿ восто́ка возсiѧ́вшꙋю, и҆ на за́падъ прише́дшꙋю: всю́ бо странꙋ̀ сiю̀  чꙋдесы̀ и҆ добро́тою ѡ҆богати́вшꙋ, и҆ всѧ̑ ны̀, содѣ́ѧнiемъ и҆ бл҃года́тiю мона́шескагѡ ѹ҆ста́ва, бл҃же́ннаго ѳеодо́сiа.

I҆́косъ:

Кто̀ и҆зрещѝ возмо́жетъ по́двиги твоѧ̑, ѻ҆́ч҃е; и҆лѝ кто̀ и҆зочте́тъ мно́жєства трꙋдѡ́въ твои́хъ и҆ чꙋде́съ ди́вныхъ; є҆ще́ бо въ пло́ти сы́й, безпло́тнаго ви́дѣлъ є҆сѝ, въ пло́тѧнѣ ѻ҆́бразѣ бесѣ́дꙋюща къ тебѣ̀, и҆ да́ръ приносѧ́ща тебѣ̀, бг҃омъ по́сланное зла́то. па́че человѣ́ка ты̀ ꙗ҆ви́лсѧ є҆сѝ, смире́нiемъ и҆ кро́ткимъ нра́вомъ, и҆ дꙋхо́вныѧ мꙋ́дрости и҆спо́лненъ: тѣ́мъ дх҃а въ себѣ̀ прiе́мь, во свѣ́тѣ ви́дѣнъ бы́лъ є҆сѝ, ꙗ҆́кѡ со́лнце сiѧ́ѧ. и҆ менѐ тебѐ пою́ща, просвѣтѝ сiѧ́нiемъ твои́мъ, прпⷣбне, мона́шескагѡ ѹ҆ста́ва, бжⷭ҇твенный ѳеодо́сiе.

Пѣ́снь з҃. I҆рмо́съ:

Ѿ i҆ꙋде́и доше́дше, ѻ҆́троцы въ вавѷлѡ́нѣ и҆ногда̀, вѣ́рою трⷪ҇ческою пла́мень пе́щный попра́ша, пою́ще: ѻ҆тцє́въ бж҃е, бл҃гослове́нъ є҆сѝ.

Къ моли́твамъ твои̑мъ, бл҃же́нне, всѧ́къ прибѣга́ѧ вѣ́рою, никогда̀ постыди́тсѧ: прiе́мь бл҃года́ть проше́нiѧ, ѻ҆́ч҃е, и҆ возврати́всѧ ликꙋ́етъ, поѧ̀: бл҃гослове́нъ бг҃ъ ѻ҆тє́цъ на́шихъ.

Ты̀ ѻ҆те́цъ ꙗ҆ви́всѧ и҆ застꙋ́пникъ си̑рымъ, и҆ вдови́цамъ наде́жда, и҆ болѧ́щымъ, ѻ҆́ч҃е, воста́нiе всѣ̑мъ бы́лъ є҆сѝ. тѣ́мже пое́мъ: бл҃гослове́нъ бг҃ъ ѻ҆тє́цъ на́шихъ.

Ѹ҆добре́нiе мона́хѡмъ, и҆ пꙋ́ть спасе́нiѧ человѣ́кѡмъ ты̀ бы́лъ є҆сѝ: ѡ҆бога́щь бо всѧ̑ твои́ми глаго́лы бжⷭ҇твенныхъ та̑инъ, ѹ҆чи́лъ є҆сѝ глаго́лати: бл҃гослове́нъ бг҃ъ ѻ҆тє́цъ на́шихъ.

Бг҃оро́диченъ:

И҆зъ дѣви́ческiѧ ѹ҆тро́бы вопло́щсѧ, хрⷭ҇тѐ, ꙗ҆ви́лсѧ є҆сѝ на спасе́нiе на́ше. тѣ́мъ твою̀ мт҃рь вѣ́дꙋще бцⷣꙋ, бл҃года́рственнѡ пое́мъ: бл҃гослове́нъ бг҃ъ ѻ҆тє́цъ на́шихъ. 

И҆́нъ. I҆рмо́съ:

Росода́тельнꙋ ѹ҆́бѡ пе́щь содѣ́ла а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нiе бж҃iе мꙋчи́телѧ ѹ҆вѣща̀ вопи́ти: бл҃гослове́нъ є҆сѝ, бж҃е ѻ҆тє́цъ на́шихъ.

Ꙗ҆́же дх҃омъ ѡ҆сѣни́вшаѧ тѧ̀, бж҃iѧ бл҃года́ть возрастѐ въ тебѣ̀, просвѣща́ющи, ѻ҆́ч҃е, твоѐ се́рдце, є҆́юже ѹ҆чи́лъ є҆сѝ воспѣва́ти: бл҃гослове́нъ бг҃ъ ѻ҆тє́цъ на́шихъ.

И҆звѣщє́нiѧ глагѡ́лъ твои́хъ и҆зыдо́ша во всѧ̑ страны̑ смотре́нiѧ та̑инъ, при́снѡ пою́щымъ: бл҃гослове́нъ бг҃ъ ѻ҆тє́цъ на́шихъ.

Многоразли́чна бл҃года́ть дх҃а на тебѣ̀, ѻ҆́ч҃е, почѝ, и҆ пресла̑внаѧ чꙋдеса̀ показа̀ пою́щымъ: бл҃гослове́нъ бг҃ъ ѻ҆тє́цъ на́шихъ.

Бг҃оро́диченъ:

Подъ кро́въ тво́й, влⷣчце, прибѣга́юще, и҆збавлѧ́емсѧ ѿ лю̑тъ: наде́ждꙋ бо и҆мꙋ́ще вѣ́рнiи всѝ мо́лимъ: твоѧ̑ рабы̑ не пре́зри, бцⷣе дв҃о.

Пѣ́снь и҃. I҆рмо́съ:

Седмери́цею пе́щь халде́йскiй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сiѧ̑ ви́дѣвъ, творцꙋ̀ и҆ и҆зба́вителю вопiѧ́ше: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Ꙗ҆́коже прⷪ҇ро́къ бжⷭ҇твенный прови́дѧ, ѳеодо́сiе, ꙗ҆влѧ́ешисѧ, пребл҃же́нне: и҆́бо повелѣва́еши дꙋ́хомъ прине́сшемꙋ къ тебѣ̀ є҆ѵⷢ҇льское писа́нiе и҆знестѝ, и҆ вопiѧ́ше тѝ, и҆сповѣ́даѧ чи́стымъ смы́сломъ же́ртвꙋ пречⷭ҇той бцⷣѣ.

Къ твоемꙋ̀ жили́щꙋ прири́ща, ꙗ҆́кѡ є҆ле́нь ко и҆сто́чникꙋ, приснотекꙋ́щiѧ нетлѣ́нныѧ пи́щи полꙋчи́ти, бл҃гочести́вый кнѧ́зь, и҆́же зе́млю сiю̀ содержа́й: хотѧ̀ ѹ҆́бѡ свечерѧ́ти є҆мꙋ̀, бл҃же́нне, но скꙋдѣ́нiемъ строи́телю вопiю́щꙋ, повелѣ́нiемъ же твои́мъ напо́лнисѧ ме́да ве́сь сосꙋ́дъ тво́й.

Твоѧ̑ по́двиги воспѣ́ша а҆́гг҃льскiѧ си̑лы, ѳеодо́сiе, и҆ твоѐ житiѐ ли́къ прпⷣбныхъ похвалѝ, свѣ́тлое и҆  ѹ҆краше́нное мона́хѡвъ ра́дованiе. тѣ́мъ и҆ ны́нѣ сра́дꙋѧсѧ є҆мꙋ̀, весели́шисѧ, поѧ̀ согла́снѡ: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Бг҃оро́диченъ:

Тѧ̀, пречⷭ҇таѧ бцⷣе, жи́зни моеѧ̀ предлага́ю храни́тельницꙋ и҆ застꙋ́пницꙋ непобѣди́мꙋ, помо́щница мѝ бꙋ́ди ѿ бѣ́дъ и҆ скорбе́й, и҆збавлѧ́ющи твоего̀ недосто́йнаго раба̀, любо́вiю пою́ща: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те чⷭ҇тꙋю во вѣ́ки.

И҆́нъ. I҆рмо́съ:

И҆зъ пла́мене преподѡ́бнымъ ро́сꙋ и҆сточи́лъ є҆сѝ, и҆ првⷣнагѡ же́ртвꙋ водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти, тѧ̀ превозно́симъ во всѧ̑ вѣ́ки.

Хрⷭ҇та̀ воспѣва́етъ ли́къ твои́хъ ѹ҆чєни́къ, съ наста́вникомъ ѻ҆́крестъ стоѧ̀ ра́ки твоеѧ̀, прiе́мши твоѧ̑ трꙋды̀ достѡ́йныѧ бг҃ꙋ, є҆го́же превозно́симъ во вѣ́ки.

Ра́дꙋѧсѧ послѣ́довалъ є҆сѝ распѧ́томꙋ хрⷭ҇тꙋ̀ бг҃ꙋ, мно́гими трꙋды̀ и҆ болѣ́зньми тѣ́ло ѹ҆мертви́въ, вѣ́рꙋ и҆́стиннꙋю и҆ любо́вь стѧжа́лъ є҆сѝ, мíра ѿве́ргсѧ, и҆ хрⷭ҇та̀ є҆ди́наго возлюби́въ.

И҆сточа́етъ здра́вiе бжⷭ҇твенною си́лою ра́ка моще́й твои́хъ, ѻ҆́ч҃е ѳеодо́сiе, и҆ стра̑сти дꙋшє́вныѧ и҆ плотскȋѧ и҆сцѣлѧ́етъ: тѣ́мъ воспѣва́емъ досто́йнѡ па́мѧть твою̀.

Бг҃оро́диченъ:

Гаврiи́ловъ тѝ гла́съ ны́нѣ восклица́емъ: ра́дꙋйсѧ, пребл҃гослове́ннаѧ влⷣчце бг҃облагода́тнаѧ, є҆ѧ́же ра́ди клѧ́твы дре́внiѧ и҆збы́хомъ, ты́ бо хода́таица всѣ́хъ спасе́нiѧ.

Пѣ́снь ѳ҃. I҆рмо́съ:

Ѹ҆страши́сѧ всѧ́къ слꙋ́хъ неизрече́нна бж҃iѧ снизхожде́нiѧ, ꙗ҆́кѡ вы́шнiй во́лею сни́де да́же и҆ до пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже пречⷭ҇тꙋю бцⷣꙋ вѣ́рнiи велича́емъ.

Па́мѧть твоѧ̀ дне́сь на́мъ, ꙗ҆́кѡ со́лнце возсiѧ̀,  преподо́бне, ра́дꙋемсѧ, цѣлꙋ́юще ра́кꙋ твою̀, и҆ ѻ҆́крестъ стоѧ́ще, ꙗ҆́кѡ бжⷭ҇твенный кiвѡ́тъ, вѣ́рнѡ пое́мъ твоѐ ѹ҆спе́нiе, съ вы́шними чи́нми, ѳеодо́сiе.

Ра́дꙋйсѧ, землѐ рѡ́сскаѧ, прiе́мши сокро́вище некра́домо ѿ гдⷭ҇а, помо́щника вели́ка бг҃облаже́ннаго и҆ застꙋ́пника те́пла ѳеодо́сiа: и҆ съ ли́комъ по́стническимъ весели́сѧ, и҆ ты̀ нача́ло гра́де рѡ́сскiй.

Собра́сѧ торжество̀ ны́нѣ къ па́мѧти твое́й, воспѣва́ти гдⷭ҇а, тебѣ̀ пода́вша дѡ́брыѧ по́двиги, ꙗ҆̀же ты̀ претерпѣ́лъ є҆сѝ. тѣ́мже моли́сѧ є҆мꙋ̀, свѧ́те, и҆зба́витисѧ ста́дꙋ твоемꙋ̀ ѿ собла̑знъ вра́жiихъ, є҆́же ты̀ стѧжа́лъ є҆сѝ, мꙋ́дре, моли́твами твои́ми.

Спаси́ мѧ, є҆ди́не и҆зба́вителю, блꙋдни́цы и҆ блꙋ́днагѡ прiе́мый те́плое покаѧ́нiе, и҆ мытаре́во, сп҃се, воздыха́нiе: и҆ бꙋ́ди ми́лостивъ, хрⷭ҇тѐ, мнѣ̀ блꙋ́дномꙋ, моли́твами твоегѡ̀ ѹ҆го́дника, ѿгонѧ́ѧ грѣхѡ́въ мои́хъ мно́жество.

Бг҃оро́диченъ:

Пощади́ мѧ, сп҃се рожде́йсѧ, сохрани́въ ро́ждшꙋю тѧ̀ безъ тлѝ по ржⷭ҇твѣ̀, є҆гда̀ сѧ́деши сꙋди́ти дѣла̀ моѧ̑, грѣхѝ моѧ̑ презрѣ́въ и҆ беззакѡ́нiѧ, безгрѣ́шенъ сы́й и҆ ми́лостивъ, ꙗ҆́кѡ чл҃вѣколю́бецъ.

И҆́нъ. I҆рмо́съ:

Бг҃а человѣ́кѡмъ не возмо́жно ви́дѣти, на него́же не смѣ́ютъ чи́ни а҆́гг҃льстiи взира́ти: тобо́ю бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно: є҆го́же велича́юще, съ нбⷭ҇ными вѡ́и тѧ̀ ѹ҆блажа́емъ.

Ѻ҆́ч҃е, вѣ́рою ча̑да ꙗ҆̀же совокꙋпи́лъ є҆сѝ, добродѣ́тельми сiѧ̑ просвѣти́ти сподо́би, па́стырємъ досто́инъ па́стырь: ѡ҆ставле́нiе же грѣхѡ́въ и҆ житiѧ̀ и҆справле́нiе, преподо́бне, дарова́ти на́мъ моли́сѧ.

Ра́внѡ пожи́въ со свѧты́ми ѻ҆тцы̀, пречⷭ҇тыѧ дв҃ы слꙋга̀ бы́лъ є҆сѝ, бл҃же́нне, и҆ па́стырь мона́хѡвъ и҆зрѧ́денъ,  ꙗ҆́кѡ вои́стиннꙋ сто́лпъ правовѣ́рiѧ, вѣ́рныхъ наде́жда, и҆ ѹ҆пова́нiе пою́щихъ въ домꙋ̀ бж҃iѧ мт҃ре.

Ѡ҆свѧща́емь си́лою вседержи́телевою, кѡ́зни вра̑жiѧ побѣди́лъ є҆сѝ, и҆ си́хъ полкѝ прогна́лъ є҆сѝ, болѧ́щымъ здра́вiе по́далъ є҆сѝ: тѣ́мъ веселѧ́щесѧ при́снѡ чти́мъ твою̀ па́мѧть.

Бг҃оро́диченъ:

Возсiѧ́вшаго ѿ ѻ҆ц҃а̀ безъ ма́тере, неизрече́ннѡ заче́нши родила̀ є҆сѝ, бг҃ома́ти, препѣ́таѧ дв҃о чⷭ҇таѧ: молѝ, прест҃а́ѧ, за рабы̑ твоѧ̑ сн҃а твоего̀ и҆ бг҃а на́шего.

Свѣти́ленъ. Подо́бенъ: Жєны̀ ѹ҆слы́шите:

Свѣ́тъ є҆диносꙋ́щныѧ трⷪ҇цы воспрiе́мъ въ се́рдцѣ твое́мъ, ѳеодо́сiе, ѻ҆тцє́мъ ѻ҆́ч҃е, благочести̑выѧ просвѣти́лъ є҆сѝ, въ пеще́рѣ ѹ҆крѣ́пльсѧ съ вели́кимъ а҆нтѡ́нiемъ, а҆́гг҃лѡмъ є҆динокро́вне: съ ни́миже помина́й тебѐ вѣ́рою воспѣва́ющихъ.

Два́жды.

Сла́ва, и҆ ны́нѣ, пра́здника.

На хвали́техъ стiхи̑ры на д҃. гла́съ в҃. Подо́бенъ: Е҆гда̀ ѿ дре́ва:

Вѣ́рою и҆ любо́вiю хрⷭ҇то́вою ве́сь ѹ҆ѧзви́всѧ, блаже́нне, є҆мꙋ́же послѣ́дꙋѧ, мíра ѿве́рглсѧ є҆сѝ, ѻ҆те́чества же и҆ ро́да, ко а҆нтѡ́нiю прите́къ преподо́бномꙋ: ѹ҆ негѡ́же наꙋчи́лсѧ є҆сѝ неизречє́ннымъ, є҆́же ѹ҆́хо не слы́ша, въ твое́ же се́рдце вни́де. съ ни́мже тѧ̀ свѧще́ннѡ воспѣва́емъ чтꙋ́ще, ѳеодо́сiе.

Два́жды.

Жи́знь безскве́рнꙋю возжделѣ́въ, терпѣ́нiе же и҆ любо́вь, и҆ смире́нiе, стоѧ́нiе всено́щное и҆ воздержа́нiе, и҆́миже ѹ҆мертви́лъ є҆сѝ плотскȋѧ по́хѡти. тѣ́мъ полꙋче́нiе бжⷭ҇твенно воспрiе́мъ, сра́дꙋешисѧ ликѡ́мъ прпⷣбныхъ: не забыва́й, блаже́нне, просѧ̀ грѣхѡ́въ ѡ҆ставле́нiѧ тѧ̀ досто́йнѡ воспѣва́ющымъ.

Е҆гда̀ sлонача́льный вра́гъ разбо́йники наведѐ на ста́до твоѐ, преподо́бне, погꙋби́ти хотѧ̀ сꙋ́щыѧ въ не́мъ: но ви́дѣвше це́рковь вы́спрь ви́сѧщꙋ, ѿхожда́хꙋ, боѧ́щесѧ  да́нныѧ тебѣ̀ благода́ти ѿ бг҃а, преподо́бне: слы́шаша бо гла́съ въ це́ркви пѣ́нiѧ а҆́гг҃льскагѡ неизрече́ннагѡ. съ ни́миже и҆ ны́нѣ веселѧ́сѧ, помина́й на́съ, вѣ́рою пою́щихъ твою̀ свѣтоно́снꙋю и҆ честнꙋ́ю па́мѧть.

Сла́ва, гла́съ s҃:

Прпⷣбне ѻ҆́ч҃е, во всю̀ зе́млю и҆зы́де вѣща́нiе и҆справле́нiй твои́хъ: тѣ́мъ на нб҃сѣ́хъ ѡ҆брѣ́лъ є҆сѝ мздꙋ̀ трꙋдѡ́въ твои́хъ, дє́мѡнскiѧ погꙋби́лъ є҆сѝ полкѝ, и҆ а҆́гг҃льскiѧ дости́глъ є҆сѝ чи́ны, и҆́хже житiю̀ безъ поро́ка поревнова́лъ є҆сѝ. дерзнове́нiе и҆мѣ́ѧ ко хрⷭ҇тꙋ̀ бг҃ꙋ, ми́ръ и҆спросѝ дꙋша́мъ на́шымъ.

И҆ ны́нѣ, пра́здника. Славосло́вiе вели́кое. И҆ ѿпꙋ́стъ.

На лiтꙋргíи, блажє́нна ст҃а́гѡ, пѣ́снь г҃ и҆ s҃, ѿ ѻ҆бою̀ канѡ́нѡвъ. Прокíменъ, гла́съ з҃. Честна̀ предъ гдⷭ҇емъ сме́рть преподо́бныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇лъ ко є҆вре́ємъ, зача́ло тл҃д. А҆ллилꙋ́iа, гла́съ в҃: Свѧще́нницы твоѝ ѡ҆блекꙋ́тсѧ въ пра́вдꙋ, и҆ преподо́бнiи твоѝ возра́дꙋютсѧ. Е҆ѵⷢ҇лiе матѳе́а, зача́ло м҃г. Прича́стенъ: Въ па́мѧть вѣ́чнꙋю бꙋ́детъ пра́ведникъ:


