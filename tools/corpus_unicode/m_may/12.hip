        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ в҃_i-й де́нь.

И҆̀же во ст҃ы́хъ ѻ҆тє́цъ на́шихъ, є҆пiфа́нiа, є҆пíскопа кѵ́прскагѡ: и҆ ге́рмана, патрiа́рха кѡнстантiнопо́льскагѡ.

И҆ ст҃а́гѡ сщ҃енномꙋ́ченика є҆рмоге́на, патрiа́рха моско́вскагѡ.

Слꙋ́жба є҆гѡ̀ пи́сана феѵрꙋа́рiа въ з҃_i де́нь.

Стiхи̑ры є҆пiфа́нiа, гла́съ є҃. Подо́бенъ: Ра́дꙋйсѧ:

Ра́дꙋйсѧ, по́стникѡвъ вои́стиннꙋ, па́лицею премꙋ́дрыхъ ѹ҆че́нiй твои́хъ, ѹ҆пасы́й а҆́гнца сего̀, на па́житехъ  вои́стиннꙋ правосла́вiѧ, є҆пiфа́нiе, хрⷭ҇та̀ пастыренача́льника, кро́ткое ѻ҆вча̀, є҆́же на тебѣ̀ воспита́нное воздержа́нiѧ, и҆ все́льшеесѧ ны́нѣ во ѡ҆гра́дѣ вы́шнiѧ жи́зни: и҆дѣ́же со ст҃и́тєли ликꙋ́ѧ и҆ мч҃ники, всѣ̑мъ, бг҃омꙋ́дре, любо́вiю соверша́ющымъ па́мѧть твою̀, всегда̀ моли́сѧ, ми́ръ дарова́ти на́мъ и҆ ве́лiю ми́лость.

Ра́дꙋйсѧ, благоче́стiѧ свѣти́ло, зарѧ́ми ѻ҆́гненныхъ слове́съ твои́хъ просвѣти́вый вселе́ннꙋю, и҆ попали́вый врагѡ́въ хвра̑стнаѧ ѹ҆чє́нiѧ, є҆пiфа́нiе, ѻ҆гне́мъ, и҆̀же въ бꙋ́ри невѣ́дѣнiѧ сꙋ́щыѧ, къ приста́нищꙋ бг҃оразꙋ́мiѧ благоꙋти́шномꙋ призыва́ѧ: ѻ҆рга́нъ, ѡ҆глаша́емь дыха́нiѧ дх҃а, цвѣ́томъ чꙋде́съ непреста́ннѡ и҆сточа́ѧ пꙋчи́нꙋ, и҆ сме́рти и҆збавлѧ́ѧ. хрⷭ҇та̀ ѹ҆молѝ, дꙋша́мъ на́шымъ дарова́ти ве́лiю ми́лость.

Ра́дꙋйсѧ, мы́сленнаѧ рѣко̀, и҆спо́лнена во́дъ дꙋхо́вныхъ, ѹ҆краше́нiе цр҃ко́вное, свѧщеннонача́лiѧ пра́вило, мона́шествꙋющихъ сто́лпъ, є҆пiфа́нiе, ѡ҆снова́нiе правосла́вныхъ, цр҃ко́вное водрꙋже́нiе, сто́лпъ крѣ́пости, нече́стiю сꙋпроти́вниче, трꙋбо̀ бг҃огла́снаѧ, славíй многовѣща́нный, нбⷭ҇ный ѹ҆́ме, бо́дрый ѧ҆зы́че, и҆́же зако́нꙋ бжⷭ҇твенномꙋ поꙋчи́всѧ, благода́тiю хрⷭ҇то́вою: є҆го́же молѝ, дꙋша́мъ на́шымъ да́ти ве́лiю ми́лость.

И҆́ны стiхи̑ры ст҃а́гѡ ге́рмана, гла́съ а҃. Поⷣ: Всехва́льнiи мч҃ницы:

Лео́нтiево мꙋдрова́нiе * тве́рдѡ, ге́рмане, низложи́лъ є҆сѝ: * и҆́же sлоче́стiѧ и҆спо́лнь, * поклоне́нiѧ честны́хъ i҆кѡ́нъ хрⷭ҇то́выхъ ѻ҆каѧ́нный, * и҆ всѣ́хъ ст҃ы́хъ ѿве́ржесѧ, * но словесы̀ твои́ми, бг҃оѧвле́нне, * и҆зꙿѡбличи́всѧ ꙗ҆́кѡ безꙋ́менъ, * и҆ несмы́сленъ пребы́сть.

Ле́въ безбо́жный sвѣ́рь, * и҆́же бг҃а ненави́дѧ, * а҆нтíхрiстовъ предоте́ча, * поклоне́нiе хрⷭ҇то́ва ѻ҆́браза * ѿве́ргъ, преподо́бне, * наслѣ́дiѧ вѣ́рныхъ и҆зве́ржесѧ. * тѣ́мже  мо́лимъ тѧ̀, * ꙗ҆́коже ѻ҆́нагѡ моли́твами твои́ми, * настоѧ́щее ѿженѝ смꙋще́нiе.

Жела́нiе ѹ҆лꙋчи́лъ є҆сѝ, * є҆́же тебѣ̀, бг҃оѧвле́нне, * и҆здале́че жела́емое ꙗ҆вле́ннѡ: * и҆́бо ко влⷣцѣ твоемꙋ̀, * со дерзнове́нiемъ, ге́рмане блаже́нне, * ны́нѣ свѧщеннолѣ́пнѡ вше́лъ є҆сѝ. * є҆мꙋ́же предстоѧ̀, * наслажда́ешисѧ ѡ҆боже́нiѧ, * ми́ръ мíрови и҆спросѝ.

Сла́ва, и҆ ны́нѣ, пра́здника.

Тропа́рь, гла́съ д҃:

Бж҃е ѻ҆тє́цъ на́шихъ, творѧ́й при́снѡ съ на́ми по твое́й кро́тости, не ѿста́ви ми́лость твою̀ ѿ на́съ: но моли́твами и҆́хъ въ ми́рѣ ѹ҆пра́ви живо́тъ на́шъ.

Сла́ва, и҆ ны́нѣ, пра́здника.

Канѡ́нъ ст҃а́гѡ є҆пiфа́нiа, творе́нiе i҆ѡа́нна мона́ха.

Гла́съ а҃. Пѣ́снь а҃. I҆рмо́съ:

Твоѧ̀ побѣди́тельнаѧ десни́ца бг҃олѣ́пнѡ въ крѣ́пости просла́висѧ: та́ бо, безсме́ртне, ꙗ҆́кѡ всемогꙋ́щаѧ, проти̑вныѧ сотрѐ, i҆и҃льтѧнѡмъ пꙋ́ть глꙋбины̀ новосодѣ́лавшаѧ.

Во ѹ҆го́днѣмъ вѣ́рою пожи́въ зако́нѣ писа́нiй, влⷣчнiй подꙿѧ́лъ є҆сѝ ꙗ҆ре́мъ: ѹ҆краси́всѧ же, пребога́те, свѣти́льникъ показа́лсѧ є҆сѝ, земны̑ѧ просвѣща́ѧ концы̀.

Жела́нiемъ бжⷭ҇твеннагѡ зако́на ѡ҆бꙿѧ́тъ бы́въ, и҆ непра́веднагѡ разсꙋди́въ пра́ведное, ѻ҆́ч҃е є҆пiфа́нiе, ѻ҆бра́знѡ прiѧ́лъ є҆сѝ спаси́тельнꙋю вѣ́рꙋ трⷪ҇ческꙋю, ꙗ҆́коже ѿ бж҃е́ственнагѡ проразꙋмѣ́нiѧ.

Цѣли́тель пло́ти же и҆ дꙋшѝ, бг҃ови́дѣнъ бы́сть тебѣ̀ человѣ́къ, подꙿѧре́мникомъ твои́мъ стра́стное ѹ҆би́лъ є҆́сть стремле́нiе, и҆ и҆сцѣлѝ дꙋшѝ невѣ́рное мꙋдрова́нiе.

Бг҃оро́диченъ:

Ве́сь ѻ҆́бразъ мо́й прiе́мъ, и҆́же во ѻ҆́бразѣ бж҃iи пе́рвѣе зри́мый, ве́сь ѡ҆бнови́лъ є҆́сть, во твою̀ ѹ҆тро́бꙋ  бг҃олѣ́пнѡ все́льсѧ, чⷭ҇таѧ. тѣ́мже бцⷣꙋ вѣ́рою тѧ̀ всѝ сла́вимъ.

И҆́нъ канѡ́нъ ст҃а́гѡ ге́рмана, творе́нiе ѳеофа́на.

Гла́съ а҃. Пѣ́снь а҃. I҆рмо́съ то́йже.

Свѧще́нiѧ ѻ҆де́ждою ѹ҆кра́шенъ, бл҃же́нне, пожи́лъ є҆сѝ: сло́вомъ же бл҃года́ти, вѣ́рныхъ пречестны̑ѧ собо́ры, ꙗ҆ви́лсѧ є҆сѝ, бг҃оѧвле́нне, просвѣща́ѧ ѹ҆чє́нiи.

Колесни́ца бы́лъ є҆сѝ добродѣ́телей, на ню́же всѣ́дъ, къ бг҃ꙋ ѿше́лъ є҆сѝ, мíра красотꙋ̀ ѡ҆ста́вль, и҆ гнилꙋ́ю сла́вꙋ, нбⷭ҇ный таи́нникъ свое́ю премꙋ́дростiю бы́въ.

Ѿ промышле́нiѧ проꙋвѣ́дѣнъ бы́въ, ꙗ҆́кѡ свѧще́нникъ бг҃огла́сенъ сы́й, ѻ҆́ч҃е, и҆збѣ́глъ є҆сѝ томи́тельнагѡ скве́рнагѡ ѹ҆бíйства, преподо́бне, бг҃ꙋ соблюда́ющꙋ тѧ̀ десни́цею вседержи́тельною.

Бг҃оро́диченъ:

Кꙋ́ю тѝ досто́йнꙋю пѣ́снь на́ше принесе́тъ неможе́нiе, то́кмѡ ѡ҆бра́довательнꙋю, є҆́йже на́съ гаврiи́лъ наꙋчѝ: ра́дꙋйсѧ, бцⷣе дв҃о, мт҃и неневѣ́стнаѧ;

Пѣ́снь г҃. I҆рмо́съ:

Е҆ди́не вѣ́дый человѣ́ческагѡ сꙋщества̀ не́мощь, и҆ ми́лостивнѡ въ нѐ воѡбра́жсѧ, препоѧ́ши мѧ̀ съ высоты̀ си́лою, є҆́же вопи́ти тебѣ̀, ст҃ы́й: ѡ҆дꙋшевле́нный хра́ме, неизрече́нныѧ сла́вы твоеѧ̀, чл҃вѣколю́бче.

Чернꙋ̀ ѻ҆де́ждꙋ ви́дѣвъ пода́вшагѡ, проси́вшꙋ ми́лости, тѣле́сныма ѻ҆чи́ма: свѣ́тлою же ри́зою ѡ҆дѣ́ѧна разꙋ́мнѡ ѹ҆зрѣ́въ, бжⷭ҇твенною бл҃года́тiю просвѣти́лсѧ є҆сѝ къ вѣ́рѣ непоро́чнѣй.

Слы́шавъ глаго́лы благочести̑выѧ, ве́щи возгнꙋша́лсѧ є҆сѝ ѹ҆́бѡ, и҆ житiѐ возжела́въ невеще́ственно, ꙗ҆́кѡ и҆ кро́ви соприча́стнꙋ твое́й, и҆ ра́зꙋма прича́стнꙋ прiи́мъ сестрꙋ̀, ꙗ҆ви́стасѧ сꙋпрꙋ̑га блажє́ннаѧ.

Ме́ртвыхъ помышле́нiй ѿврати́всѧ, пребл҃же́нне є҆пiфа́нiе, возжела́лъ є҆сѝ живо́мꙋ слꙋжи́ти бг҃ꙋ: и҆ къ  бжⷭ҇твенномꙋ хра́мꙋ вѣ́рнѡ прите́клъ є҆сѝ, прiе́мъ ѻ҆́бразъ свѣ́тлый, пребога́те, ме́ртвыхъ твои́хъ ꙗ҆влѧ́ѧ ѿпаде́нiе.

Бг҃оро́диченъ:

Ст҃ы́хъ ст҃а́го хрⷭ҇та̀ свѧ́тѡ породила̀ є҆сѝ, ст҃ы́ни ст҃о́е селе́нiе, во ст҃ы́хъ почива́ющаго, є҆мꙋ́же вопiе́мъ: свѧта̀ цр҃кви ѡ҆дꙋшевле́ннаѧ, пречⷭ҇тыѧ сла́вы твоеѧ̀, чл҃вѣколю́бче.

И҆́нъ. I҆рмо́съ то́йже.

И҆́же бжⷭ҇твеннымъ проразꙋмѣ́нiемъ провѣ́дый твоегѡ̀ нра́ва свобо́дное, и҆ дꙋше́вное, мꙋ́дре, благоро́дiе, рꙋка́ми беззако́нныхъ ѹ҆бiе́ннꙋ бы́ти тебѣ̀ бг҃ъ возбранѝ, и҆ дѣ́вственныхъ чи́нꙋ, скопле́нiе премꙋ́дрѡ ѡ҆бличѝ.

Ви́дѣти жела́ѧ ꙗ҆́вѣ, блаже́нне, свѣ́тлость мы́сленнꙋю, бжⷭ҇твеннагѡ ѡ҆боже́нiѧ, свѧщеннонача́лiе твоѐ ѹ҆краси́лъ є҆сѝ, житiе́мъ цѣломꙋ́дреннымъ и҆ мꙋ́дрыми ѹ҆че́ньми, правосла́внѡ напра́вилъ є҆сѝ ста́до.

На вели́кое сѣда́лище вше́дъ, вельмѝ просвѣти́лъ є҆сѝ цр҃ко́вное, ѻ҆́ч҃е, и҆сполне́нiе, ѹ҆че́нiй пѣ́сньми, ге́рмане прехва́льне, ст҃и́телю преподо́бне, и҆ свѣти́льниче вселе́нныѧ прече́стне.

Бг҃оро́диченъ:

И҆зъ тебє̀ процвѣтѐ, чⷭ҇таѧ, цвѣ́тъ неꙋвѧда́емый, благоꙋха́ѧ всѐ человѣ́чество, бжⷭ҇твеннымъ мѵ́ромъ своегѡ̀ є҆стества̀, ѻ҆ц҃ꙋ̀ собезнача́льный, и҆ и҆зъ тебє̀ бы́въ подъ лѣ́томъ, дв҃о всенепоро́чнаѧ.

Сѣда́ленъ, гла́съ и҃. Подо́бенъ: Премꙋ́дрости:

Но́гъ твои́хъ ѡ҆бꙋ́щи, ꙗ҆́коже мѡѷсе́й во ст҃ѣ́мъ мѣ́стѣ ѿложи́въ, бжⷭ҇твєннымъ та́йнамъ наꙋчи́лсѧ є҆сѝ дꙋхѡ́внымъ: и҆ воздержа́нiѧ болѣ́зньми ѹ҆мертви́въ тѣ́ло твоѐ, пресла́вныхъ чꙋде́съ тва́рь и҆спо́лнилъ є҆сѝ. тѣ́мже и҆ бг҃одохнове́ннагѡ писа́нiѧ неизречє́ннаѧ всѣ̑мъ благоразсꙋди́лъ є҆сѝ, бг҃оно́се ѻ҆́ч҃е на́шъ, ст҃и́телю є҆пiфа́нiе,  молѝ хрⷭ҇та̀ бг҃а, согрѣше́нiй ѡ҆ставле́нiе дарова́ти чтꙋ́щымъ любо́вiю свѧтꙋ́ю па́мѧть твою̀.

Сла́ва, и҆́нъ сѣда́ленъ, гла́съ то́йже:

Во свѧще́ннꙋю ѡ҆бле́ксѧ ѻ҆де́ждꙋ, показа́лсѧ є҆сѝ посо́бникъ хрⷭ҇то́ви, не ѹ҆боѧ́всѧ беззако́ннагѡ царѧ̀, ѻ҆́ч҃е на́шъ: вы́и не преклони́лъ є҆сѝ безбо́жномꙋ велѣ́нiю, заꙋшє́нiѧ терпѧ̀, поношє́нiѧ и҆ прещє́нiѧ. тѣ́мже льсте́цъ ꙗ҆́ростiю разгорѣ́всѧ, въ темни́цѣ тѧ̀ затворѝ, да́же до кончи́ны, блаже́нне. сегѡ̀ ра́ди вопiе́мъ тѝ: молѝ хрⷭ҇та̀ бг҃а, грѣхѡ́въ ѡ҆ставле́нiе дарова́ти на́мъ, чтꙋ́щымъ любо́вiю свѧтꙋ́ю па́мѧть твою̀.

И҆ ны́нѣ, пра́здника.

Пѣ́снь д҃. I҆рмо́съ:

Го́рꙋ тѧ̀, бл҃года́тiю бж҃iею приѡсѣне́ннꙋю, прозорли́выма а҆ввакꙋ́мъ ѹ҆смотри́въ ѻ҆чи́ма, и҆зъ тебє̀ и҆зы́ти i҆и҃левꙋ провозглаша́ше ст҃о́мꙋ, во спасе́нiе на́ше и҆ ѡ҆бновле́нiе.

Моли́твенникъ ꙗ҆́коже ра́бъ пристꙋ́пль ко креще́нiю, сыноположи́лсѧ є҆сѝ и҆́мъ, и҆ наслѣ́дникъ и҆́стиненъ бж҃iй, є҆пiфа́нiе, и҆ хрⷭ҇тꙋ̀ снаслѣ́дникъ бы́лъ є҆сѝ, бг҃олѣ́пнѡ томꙋ̀ пожи́въ.

Зри́тъ твоѐ многоꙋкра́шено лицѐ, и҆ неизрече́нною па́стырь сла́вою, и҆ вѣнце́мъ благолѣ́пнымъ, сла́внꙋю главꙋ̀ твою̀, па́че є҆стества̀ вѣнча́нꙋ, сла́вне, чи́стагѡ твоегѡ̀ се́рдца ѻ҆́бразы.

Бы́лъ є҆сѝ прiѧ́телище бжⷭ҇твенныѧ благода́ти, преподо́бне, и҆ расточи́лъ є҆сѝ мꙋ́дрѣ бога́тство вре́менное хрⷭ҇тꙋ̀, и҆ и҆мѣ́нiемъ нбⷭ҇нымъ ѡ҆бога́щсѧ, некра́домое сокры́лъ є҆сѝ, ꙗ҆́коже разꙋ́мный сꙋдiѧ̀, є҆пiфа́нiе.

Ю҆́ныхъ ѿве́рглъ є҆сѝ во ю҆́ности мꙋдрова́нiе: ѹ҆крѣ́пльжесѧ ста́рческими ѿ мꙋ́дрыхъ и҆ разꙋ́мныхъ, стра́хомъ, блаже́нне, бжⷭ҇твеннымъ, поꙋче́нiемъ слове́съ дꙋхо́вныхъ, рачи́тель премꙋ́дрости бы́лъ є҆сѝ. 

Бг҃оро́диченъ:

Ст҃ы́хъ ст҃а́ѧ бцⷣе всепѣ́таѧ, ча́ѧнiе ꙗ҆зы́кѡвъ и҆ спасе́нiе вѣ́рныхъ, и҆зъ тебє̀ возсiѧ̀ и҆зба́витель и҆ жизнода́вецъ, и҆ гдⷭ҇ь: є҆го́же молѝ, спасти́сѧ рабѡ́мъ твои̑мъ.

И҆́нъ. I҆рмо́съ то́йже.

Ѹ҆мертви́въ премꙋ́дрѣ пло́ти взыгра̑нiѧ, сщ҃еннотаи́нниче ге́рмане, любомꙋ́дрiѧ просвѣще́нiемъ ѹ҆́мъ ѹ҆ѧсни́лъ є҆сѝ, дꙋхо́внымъ та́йнѡ наставле́нiемъ ѹ҆кра́шенъ, хрⷭ҇тꙋ̀ зовы́й: сла́ва си́лѣ твое́й, гдⷭ҇и.

Ѿврещи́сѧ пречⷭ҇тны́хъ хрⷭ҇то́выхъ и҆зꙿѡбраже́нiй sлочести́вый вра́гъ понꙋ́ди тѧ̀, въ неразꙋ́мiе бо вве́ргсѧ, твои́ми и҆зꙿѡбличи́сѧ ꙗ҆́вѣ ѹ҆чє́нiи, сла́вне: но неисцѣ́льнѡ недꙋ́гꙋѧ, нечꙋ́вственъ пребы́сть.

Глагѡ́лъ ѡ҆бличе́нiе твои́хъ зрѧ̀ sвѣроимени́тый, мꙋ́дре, sвѣроѻбра́знымъ ѹ҆мо́мъ съ престо́ла низведѐ свѧще́ннагѡ: но вмѣ́стѡ сегѡ̀ ѡ҆богати́лсѧ є҆сѝ свѧщеннодѣ́йствомъ, всеблаже́нне, нбⷭ҇нымъ.

Бг҃оро́диченъ:

Ра́дость тебѣ̀ ꙗ҆́вѣ ѿ нб҃съ приносѧ̀, а҆рхiстрати́гъ, чⷭ҇таѧ, благовѣстѝ, ре́къ: бг҃ъ прiи́детъ съ пло́тiю и҆зъ тебє̀, дв҃о пречⷭ҇таѧ, на спасе́нiе любо́вiю пою́щымъ тѧ̀.

Пѣ́снь є҃. I҆рмо́съ:

Просвѣти́вый сiѧ́нiемъ прише́ствiѧ твоегѡ̀, хрⷭ҇тѐ, и҆ ѡ҆свѣти́вый крⷭ҇то́мъ твои́мъ мíра концы̀, сердца̀ просвѣтѝ, свѣ́томъ твоегѡ̀ бг҃оразꙋ́мiѧ, правосла́внѡ пою́щихъ тѧ̀.

Преподо́бнѡ твоѐ чре́во хлѣ́бомъ и҆ водо́ю ѹ҆тѣсни́лъ є҆сѝ, ꙗ҆́кѡ ва́риво и҆мѣ́въ со́ль, и҆ стра̑сти ѹ҆держа́лъ є҆сѝ пло́ти, во пло́ти житiю̀ безпло́тныхъ подо́бѧсѧ.

Ѹ҆ще́дрилъ є҆сѝ та́ющихъ въ жа́жди зно́ѧ, и҆ зно́й премѣни́лъ є҆сѝ, бг҃олѣ́пнѡ зна́мєнiѧ начина́ѧ, ꙗ҆́кѡ слꙋжи́тель и҆зрѧ́денъ, твоемꙋ̀ подо́бѧсѧ влⷣцѣ, вiно̀ въ во́дꙋ преложи́лъ є҆сѝ, блаже́нне. 

И҆збѣ́глъ є҆сѝ тщíѧ человѣ̑къ сла́вы, и҆ въ пꙋсты́ню ꙗ҆́коже тво́й влⷣка всели́лсѧ є҆сѝ, и҆скꙋшє́нiи, мꙋ́дре, влⷣчними, къ боре́нiю неви́димыхъ, неможе́нiе твоѐ ѹ҆крѣплѧ́ѧ.

Бг҃оро́диченъ:

Сло́во бжⷭ҇твенное, сло́вомъ во ѹ҆тро́бѣ вмѣсти́ла є҆сѝ, па́че сло́ва, бцⷣе: того̀ ѹ҆́бѡ молѝ, ѿ безслове́сныхъ дѣѧ́нiй, и҆ сласте́й смертоно́сныхъ свободи́ти рабы̑ твоѧ̑.

И҆́нъ. I҆рмо́съ то́йже.

До конца̀ хрⷭ҇та̀ возлю́бль, бг҃опрiѧ́тне, возлю́бленъ бы́лъ є҆сѝ ѿ негѡ̀ досто́йнѡ, и҆ прiѧ́лъ є҆сѝ дарова́нiй пꙋчи́нꙋ: и҆́бо, мꙋ́дре, ѹ҆чє́нiи твои́ми цр҃ковь просвѣти́лъ є҆сѝ.

Пѣ́сньми, ге́рмане, бг҃одохнове́нными ѹ҆ѧсни́лъ є҆сѝ ли́ки вѣ́рныхъ, и҆ бжⷭ҇твєннаѧ и҆сполнє́нiѧ: и҆́бо всѐ подо́бное ѹ҆твержде́нiе, ѻ҆́ч҃е, твоегѡ̀ се́рдца правосла̑вныѧ просвѣтѝ.

Ра́дꙋйсѧ, мч҃никѡвъ страда́нiе, и҆ побѣ̑ды ѡ҆бличи́въ, похвала́ми и҆ словесы̀ сложе́нными, и҆ а҆́бiе, сла́вне, ѻ҆бра́зными шародѣ́йствы во є҆ди́но совокꙋплѧ́ѧ ѻ҆боѧ̀.

Бг҃оро́диченъ:

Веселѧ́тсѧ нбⷭ҇ныѧ си̑лы, зрѧ́ще тѧ̀: ра́дꙋютсѧ съ ни́ми человѣ́кѡвъ собра̑нiѧ: ржⷭ҇тво́мъ бо твои́мъ соедини́шасѧ, дв҃о бцⷣе, є҆го́же досто́йнѡ сла́вимъ.

Пѣ́снь s҃. I҆рмо́съ:

Ѡ҆бы́де на́съ послѣ́днѧѧ бе́здна, нѣ́сть и҆збавлѧ́ѧй, вмѣни́хомсѧ, ꙗ҆́кѡ ѻ҆́вцы заколе́нiѧ, спасѝ лю́ди твоѧ̑, бж҃е на́шъ: ты́ бо крѣ́пость немощствꙋ́ющихъ и҆ и҆справле́нiе.

Бѣсо́встiи тѧ̀ подо́бницы ѡ҆крꙋжи́вше, а҆га́рѧнстiи внꙋ́чата: влⷣцѣ же подо́бѧсѧ твоемꙋ̀, сопроти́вѧщагосѧ возблагодѣ́тельствовалъ є҆сѝ, и҆ свѣ́тло показа́лъ є҆сѝ, ѻ҆́ч҃е, дрꙋго́е ѻ҆́ко.

Содѣ́тель тво́й въ тебѣ̀ почи́вый, дх҃а тѧ̀ ѻ҆рга́нъ, и҆  бо́га ꙗ҆́коже мѡѷсе́а фараѡ́нꙋ показа̀, а҆ра̑вскимъ жили́щємъ: вои́стиннꙋ бо ꙗ҆ви́лсѧ є҆сѝ, ѻ҆́бразꙋ сегѡ̀ подо́бѧсѧ.

Сотрѧсѐ а҆ссѷрíйскаго царѧ̀ дꙋ́хъ гонѧ́щаго, бы́сть же вѣ́стникъ твое́й, ѻ҆́ч҃е, добродѣ́тели, и҆ бжⷭ҇твенныѧ бл҃года́ти: и҆́бо того̀ вѣ́сть сла́вити бг҃ъ сла́вѧщыѧ.

Бг҃оро́диченъ:

Веселѧ́тсѧ ѡ҆ тебѣ̀, дв҃о пречⷭ҇таѧ, ро́да на́шегѡ пра́ѻц҃ы, є҆де́мъ воспрiе́мше тобо́ю, є҆го́же престꙋпле́нiемъ погꙋби́ша: ты́ бо чиста̀, и҆ пре́жде ржⷭ҇тва̀, и҆ по ржⷭ҇твѣ̀ є҆сѝ.

И҆́нъ. I҆рмо́съ то́йже.

Напоѧ́етсѧ ѹ҆чє́нiи твои́ми, всемꙋ́дре, и҆ словесы̀, ца́рское свѧще́нiе, лю́дiе же хрⷭ҇то́ви возлю́бленнiи, бг҃озва́ннiи, и҆ къ бг҃ꙋ наставлѧ́ютсѧ наказа̑нiи твои́ми.

Помина́й тѧ̀ пою́щыѧ, преподо́бне, бг҃ꙋ ны́нѣ предстоѧ̀, и҆спо́лненъ бжⷭ҇твенныѧ добро́ты и҆ нетлѣ́нныѧ красоты̀: и҆ къ животꙋ̀ наста́ви моли́твами твои́ми.

Восхожде́нiе, мꙋ́дре, житiю̀ положи́лъ є҆сѝ, ѿ сла́вы и҆ си́лы, къ нбⷭ҇нѣй сла́вѣ и҆ крѣ́пости, сла́вне, преминꙋ́ѧ воздержа̑нiи: до́ндеже хрⷭ҇тꙋ̀ жела́емомꙋ, ра́дꙋѧсѧ, бесѣ́довалъ є҆сѝ.

Бг҃оро́диченъ:

Ны́нѣ, пречⷭ҇таѧ, твоего̀ раба̀ и҆зба́ви ѿ всѧ́кагѡ ѡ҆бстоѧ́нiѧ, треволне́нiѧ же и҆ бꙋ́ри страсте́й, и҆ къ твоемꙋ̀ приста́нищꙋ наста́ви: ты́ бо є҆сѝ мнѣ̀ предста́тельница и҆ и҆справле́нiе.

Конда́къ, гла́съ д҃. Подо́бенъ: Вознесы́йсѧ:

Свѧщеннонача̑льникъ чꙋ́днꙋю дво́ицꙋ восхва́лимъ, вѣ́рнiи, по до́лгꙋ, съ ге́рманомъ бжⷭ҇твеннаго є҆пiфа́нiа: сíи бо попали́ша безбо́жныхъ ѧ҆зы́ки, догма́ты премꙋ́дрѣйшыѧ возло́жше всѣ̑мъ, правосла́внѡ пою́щымъ при́снѡ благоче́стiѧ вели́кое та́инство.

I҆́косъ:

Ꙗ҆́кѡ свѧще́нныхъ добро́тꙋ, и҆ сла́вꙋ правосла́вныхъ, дво́ицꙋ свѧтꙋ́ю почти́мъ досто́йнѡ: сíи бо ꙗ҆ви́шасѧ  на́мъ столпѝ ѹ҆твержде́нiѧ, на врагѝ неви̑димыѧ и҆ ви̑димыѧ всегда̀, вѣ́ры же столпѝ непрекло́ннiи, и҆ цр҃кве ѹ҆краше́нiе красно̀. є҆го́же носѧ́щи пра́вѡ и҆справлѧ́етъ, ѹ҆́мнѡ вопiю́щи: возвесели́сѧ во мнѣ̀ дꙋ́хъ мо́й вои́стиннꙋ, ѻ҆де́ждꙋ мою̀ ꙗ҆́коже пре́жде воспрiе́мши, ю҆́же є҆ретiцы̀ растерза́ша, непою́ще благоче́стiѧ вели́кое та́инство.

Пѣ́снь з҃. I҆рмо́съ:

Тебѐ ѹ҆́мнꙋю, бцⷣе, пе́щь, разсмотрѧ́емъ вѣ́рнiи: ꙗ҆́коже бо ѻ҆́троки спасѐ трѝ превозноси́мый, мíръ ѡ҆бновѝ во чре́вѣ твое́мъ всецѣ́лъ, хва́льный ѻ҆тцє́въ бг҃ъ и҆ препросла́вленъ.

Ѿ бжⷭ҇твенныѧ десни́цы прiе́мъ чꙋде́съ да́ръ, просѧ́щымъ ѹ҆ тебє̀ тꙋ́не, ѻ҆́ч҃е, и҆сцѣлє́нiѧ всѣ̑мъ разда́лъ є҆сѝ, ꙗ҆́коже влⷣка тебѣ̀ повелѣ̀, хва́льный ѻ҆тцє́въ бг҃ъ и҆ препросла́вленъ.

Па́даетъ на ногꙋ̀ твоє́ю валѧ́ѧсѧ а҆ссѷрíйскiй ца́рь: стыдѣ́тисѧ бо добродѣ́тели вѣ́сть и҆ сопоста́тъ. всѧ́кагѡ же покарѧ́етъ є҆ди́ный во ст҃ы́хъ почива́ѧ, хва́льный ѻ҆тцє́въ бг҃ъ и҆ препросла́вленъ.

Сло́во молчи́тъ, и҆справлє́нiѧ твоѧ̑, и҆ чꙋде́съ мно́жество, ника́коже возмо́же сказа́ти, всеблаже́нне: песка́ бо преминꙋ́етъ, є҆́же хрⷭ҇то́съ тебѣ̀ дарова̀, хва́льный ѻ҆тцє́въ бг҃ъ и҆ препросла́вленъ

Трⷪ҇ченъ:

Трисвѣ́тлаѧ є҆ди́нице, неѡскꙋ́дный безмѣ́рныѧ бе́здны свѣ́те, назира́еши твоѧ̑ пѣвцы̀: превозноси́мый, безнача́льный ѻ҆́ч҃е, и҆ сн҃е собезнача́льный, и҆ дш҃е соприсносꙋ́щный, хва́льный ѻ҆тцє́въ бг҃ъ и҆ препросла́вленъ.

Бг҃оро́диченъ:

Ты̀ и҆сто́чникъ жи́зни ро́ждши, ѹ҆мерщвле́нна мѧ̀ лю́тѣ бѣсо́вскими наведє́нiи, чⷭ҇таѧ всенепоро́чнаѧ, ѡ҆живѝ моли́твами твои́ми, твоемꙋ̀ сн҃ꙋ воспѣва́юща: хва́льный ѻ҆тцє́въ бг҃ъ и҆ препросла́вленъ. 

И҆́нъ. I҆рмо́съ то́йже.

Ве́сь въ тебѣ̀ ст҃а́гѡ дх҃а и҆злiѧ́сѧ и҆сто́чникъ: и҆сточа́еши бо ꙗ҆́кѡ рѣ́ки, ѻ҆́ч҃е досточꙋ́дне, за́пѡвѣди спаси́тєльныѧ и҆ бг҃окра̑снаѧ ѹ҆чє́нiѧ, прехва́льнаго велича́ѧ бг҃а во всѧ̑ вѣ́ки.

Пѣсносло́вѧ благоче́стнѡ, ѹ҆ѧсни́лъ є҆сѝ влⷣчнiѧ пра́здники, воспѣва́ѧ пѣ́сненнѡ, ѡ҆боже́нъ бы́въ: всѧ̑ ст҃ы̑ѧ же твои́ми мꙋсiкíѧми, къ добродѣ́тели помазꙋ́ѧ мꙋ́дрѣ вѣ́рою пою́щыѧ: хва́льный ѻ҆тцє́въ бж҃е и҆ препросла́вленъ.

Трⷪ҇ченъ:

Е҆ди́но нача́ло во є҆ди́нствѣ непресѣко́мѣмъ, во ѵ҆поста́сѣхъ трiе́хъ, бг҃осло́внымъ ѧ҆зы́комъ вопiѧ̀, всѣ̑мъ проповѣ́далъ є҆сѝ безнача́льна роди́телѧ, є҆диноро́днаго же собезнача́льна сн҃а, и҆ соесте́ственна бжⷭ҇твеннаго дх҃а ꙗ҆́снѡ, и҆ є҆диносꙋ́щна.

Бг҃оро́диченъ:

На тебѐ, чⷭ҇таѧ бцⷣе, положи́хъ всю̀ наде́ждꙋ, и҆ къ тебѣ̀ прибѣга́ю всегда̀: спаси́ мѧ, всенепоро́чнаѧ, и҆ и҆зба́ви моли́твами твои́ми, ѡ҆держа́щiѧ молвы̀ и҆ смꙋще́нiѧ, лю́тыхъ мои́хъ страсте́й и҆ паде́нiй.

Пѣ́снь и҃. I҆рмо́съ:

Въ пещѝ ѻ҆́троцы i҆и҃лєвы, ꙗ҆́коже въ горни́лѣ, добро́тою благоче́стiѧ чистѣ́е зла́та блеща́хꙋсѧ, глаго́люще: бл҃гослови́те, всѧ̑ дѣла̀ гдⷭ҇нѧ, гдⷭ҇а, по́йте и҆ превозноси́те во всѧ̑ вѣ́ки.

Ты̀ сло́вомъ ѡ҆бличи́лъ є҆сѝ мꙋ́дрѣ є҆ресе́й пре́лесть, и҆ сiѧ́нiемъ благоче́стiѧ ѿгна́лъ є҆сѝ тꙋ́ю, вопiѧ̀, є҆пiфа́нiе: бл҃гослови́те, всѧ̑ дѣла̀ гдⷭ҇нѧ, гдⷭ҇а, по́йте и҆ превозноси́те во всѧ̑ вѣ́ки.

На престо́лъ возне́ссѧ высо́къ, надъ страстьми́ бо ца́рствовалъ є҆сѝ, пло́ть же ѹ҆держа́въ, ты̀ ѹ҆па́слъ є҆сѝ хрⷭ҇то́во ста́до, зовы́й: бл҃гослови́те, всѧ̑ дѣла̀ гдⷭ҇нѧ, гдⷭ҇а, по́йте и҆ превозноси́те во всѧ̑ вѣ́ки. 

Да ликꙋ́етъ всѧ́ко мы́сленное и҆ слове́сное сꙋщество̀, въ па́мѧть ст҃и́телѧ и҆ ѹ҆го́дника хрⷭ҇то́ва, вѣ́рнѡ зовꙋ́щее: бл҃гослови́те, всѧ̑ дѣла̀ гдⷭ҇нѧ, гдⷭ҇а, по́йте и҆ превозноси́те во всѧ̑ вѣ́ки.

Бг҃оꙋго́днѡ ты̀ бг҃осло́вивъ, ꙗ҆́кѡ ѡ҆снова́нiе ѹ҆че́нiй, всѣ̑мъ бг҃осло́вiе ѡ҆ста́вилъ є҆сѝ твоѐ, и҆́мже ѻ҆́ч҃е пое́мъ: бл҃гослови́те, всѧ̑ дѣла̀ гдⷭ҇нѧ, гдⷭ҇а, по́йте и҆ превозноси́те во всѧ̑ вѣ́ки.

Бг҃оро́диченъ:

Ра́дꙋйсѧ, прⷭ҇то́ле сла́вный бж҃iй, ра́дꙋйсѧ, вѣ́рныхъ стѣно̀, є҆́юже свѣ́тъ сꙋ́щымъ во тмѣ̀ возсiѧ̀ хрⷭ҇то́съ. и҆ тѧ̀ блажа́ще вопiе́мъ: всѧ̑ дѣла̀, дв҃ꙋ бл҃гослови́те, и҆ славосло́вите пречⷭ҇тое є҆ѧ̀ ржⷭ҇тво̀.

И҆́нъ. I҆рмо́съ то́йже.

Сiѧ́нiй блиста̑нiи свѣ́та трисл҃нечнагѡ, свѣще́ю, свѧщенноѧвле́нне, наслажда́ѧсѧ, и҆ ны́нѣ зове́ши ра́дꙋѧсѧ: бл҃гослови́те, всѧ̑ дѣла̀ гдⷭ҇нѧ, гдⷭ҇и, по́йте и҆ превозноси́те во всѧ̑ вѣ́ки.

Мно́гагѡ свѣ́та и҆ сiѧ́нiѧ, ѻ҆́ч҃е, сподо́бленъ въ се́лѣхъ нбⷭ҇ныхъ и҆ въ жили́щахъ, на́съ вопiю́щихъ помѧнѝ: благослови́те, всѧ̑ дѣла̀ гдⷭ҇нѧ, гдⷭ҇а, по́йте и҆ превозноси́те во всѧ̑ вѣ́ки.

Ꙗ҆́кѡ соблю́дъ бг҃ови́днѡ и҆ по ѻ҆́бразꙋ бж҃iю, i҆кѡ́ны ст҃ы́хъ воздви́глъ є҆сѝ, вѣ́дый на первоѻбра́зное преходи́ти, всѧ́кꙋ че́сть же, прехва́льне, и҆ сла́вꙋ, гдⷭ҇а по́йте, вопiѧ̀, и҆ превозноси́те є҆го̀ во всѧ̑ вѣ́ки.

Бг҃оро́диченъ:

Новоѻбра́знѡ па́че є҆стества̀, дв҃о, заче́нши сло́во, ѻ҆ц҃ꙋ̀ соесте́ственна сн҃а, дв҃ою пребыла̀ є҆сѝ. тѣ́мъ тѧ̀ пое́мъ всѧ̑ дѣла̀, и҆ ра́дꙋйсѧ, тебѣ̀ вопiе́мъ, и҆ превозно́симъ, чⷭ҇таѧ, во всѧ̑ вѣ́ки.

Пѣ́снь ѳ҃. I҆рмо́съ:

Ѻ҆́бразъ чⷭ҇тагѡ ржⷭ҇тва̀ твоегѡ̀ ѻ҆гнепали́маѧ кꙋпина̀ показа̀ неѡпа́льнаѧ: и҆ ны́нѣ на на́съ напа́стей свирѣ́пѣющꙋю ѹ҆гаси́ти, мо́лимсѧ, пе́щь, да тѧ̀, бцⷣе, непреста́ннѡ велича́емъ. 

Предѣ́лъ дѣ́тели житiѐ твоѐ, и҆ видѣ́нiѧ бжⷭ҇твеннагѡ, ѻ҆́ч҃е, словеса̀ твоѧ̑ бг҃омꙋ̑дрымъ вои́стиннꙋ лю́демъ ѡ҆ста́висѧ, є҆пiфа́нiе блаже́нне сла́вне. тѣ́мже тѧ̀ по достоѧ́нiю восхвалѧ́юще, велича́емъ.

Невѣ́стѣ хрⷭ҇то́вѣ предста̀, цр҃кви, сла́вне є҆пiфа́нiе, и҆ ѹ҆ти́ши ꙗ҆́же на ню̀ воздви́женнꙋю, моли́твами твои́ми, свирѣ́пꙋю бꙋ́рю, ꙗ҆́кѡ и҆мѣ́ѧ дерзнове́нiе ко влⷣцѣ и҆ человѣколю́бцꙋ

Трⷪ҇ченъ:

Цр҃ю̀ царе́й, ст҃а́ѧ є҆динонача́льнаѧ трⷪ҇це, всѣ́ми влⷣчествꙋющаѧ, пою́щымъ тѧ̀ согрѣше́нiй проще́нiе, и҆ житiѧ̀ всегѡ̀ ѹ҆строе́нiе неѿе́млемо пода́ждь, є҆пiфа́нiа моли́твами.

Бг҃оро́диченъ:

Ѽ па́че ѹ҆ма̀ чꙋде́съ твои́хъ! бж҃iе бо сло́во пло́ть бы́вшее, є҆ди́на родила̀ є҆сѝ на́мъ па́че є҆стества̀, мт҃и дв҃о, всѧ́чєскаѧ бжⷭ҇твенною во́лею ꙗ҆́вѣ содержа́ща: є҆го́же ѡ҆ всѣ́хъ ѹ҆молѝ.

И҆́нъ. I҆рмо́съ то́йже.

Рѣши́ти и҆ вѧза́ти согрѣшє́нiѧ вла́сть съ нб҃сѐ прiе́мъ, по зако́нꙋ ꙗ҆́кѡ свѧще́нникъ, преблаже́нне, пою́щымъ тѧ̀, ѻ҆́ч҃е, ѡ҆ставле́нiе моли́твами твои́ми пода́ждь: да тѧ̀ всѝ ѹ҆блажа́емъ.

Ѡ҆брѣ́лъ є҆сѝ воздаѧ̑нiѧ болѣ́зней твои́хъ свѧщенноѧвле́ннѡ, ге́рмане всеблаже́нне: блаже́ннꙋю прiи́мь кончи́нꙋ, и҆ жи́знь вѣ́чнꙋю воспрiи́мь, бжⷭ҇твеннагѡ видѣ́нiѧ непреста́ннѡ наслажда́ешисѧ.

Ве́сь себѐ возложи́лъ є҆сѝ всеви́дцꙋ сло́вꙋ, и҆ вседержи́телю добра̀ слꙋ́жба показа́лсѧ є҆сѝ свѧще́ннаѧ, же́ртвꙋ прiѧ́тнꙋ, и҆ благоꙋго́днꙋ приносѧ̀ гдⷭ҇еви, твои́хъ трꙋдѡ́въ пѣ̑нiѧ.

Бг҃оро́диченъ:

Ѹ҆ста́ви плотско́е мꙋдрова́нiе, и҆ страсте́й, дв҃о, ѹ҆тишѝ смꙋще́нiе, прибѣга́ющагѡ, бг҃ороди́тельнице, къ покро́вꙋ  твоемꙋ̀, и҆ наде́ждꙋ ѡ҆снова́нiѧ тѧ̀ и҆мꙋ́щагѡ, и҆ бжⷭ҇твеннымъ предста́тельствомъ ѡ҆бога́щшасѧ и҆ застꙋпле́нiемъ.

Свѣти́ленъ. Подо́бенъ: Жєны̀ ѹ҆слы́шите:

Прiиди́те, вѣ́рнiи, почти́мъ бжⷭ҇твенное и҆ всесвѧще́нное i҆ера́рхѡвъ совокꙋпле́нiе, въ пѣ́нiихъ пѣ́сненныхъ, бжⷭ҇твеннаго є҆пiфа́нiа и҆ ге́рмана, разори́вшыѧ є҆ресе́й ѡ҆мраче́нiе, и҆ благоче́стiѧ заре́ю просвѣ́щшыѧ всю̀ тва́рь.

Сла́ва, и҆ ны́нѣ, пра́здника.

На лiтꙋргíи: прокíменъ, гла́съ а҃: Ѹ҆ста̀ моѧ̑ возглаго́лютъ премꙋ́дрость, и҆ поꙋче́нiе се́рдца моегѡ̀ ра́зꙋмъ. Стíхъ: Ѹ҆слы́шите сiѧ̑, всѝ ꙗ҆зы́цы, внꙋши́те, всѝ живꙋ́щiи по вселе́ннѣй. А҆пⷭ҇лъ къ є҆вре́ѡмъ, зача́ло ти҃_i. А҆ллилꙋ́iа, гла́съ в҃: Ѹ҆ста̀ пра́веднагѡ поꙋча́тсѧ премꙋ́дрости: Стíхъ: Зако́нъ бг҃а є҆гѡ̀ въ се́рдцѣ є҆гѡ̀, и҆ не за́пнꙋтсѧ стѡпы̀ є҆гѡ̀. Е҆ѵⷢ҇лiе матѳе́а, зача́ло а҃_i: Прича́стенъ: Въ па́мѧть вѣ́чнꙋю бꙋ́детъ пра́ведникъ:


