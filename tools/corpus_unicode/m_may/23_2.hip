        OCR:

        Библиотека святоотеческой литературы

        http://orthlib.ru



Слꙋ́жба ѡ҆брѣ́тенiю честна́гѡ тѣлесѐ, и҆́же во ст҃ы́хъ, ѻ҆ц҃а̀ на́шегѡ лео́нтiа є҆пíскопа, росто́вскагѡ чꙋдотво́рца.

На ма́лѣй вече́рни стiхи̑ры, гла́съ и҃. Поⷣ: Ѽ пресла́внагѡ чꙋдесѐ!

Ѻ҆́ч҃е бг҃омꙋ́дре лео́нтiе, * ты̀ ѿ ѹ҆тро́бы къ бг҃ꙋ * прибли́живъ тво́й смы́слъ, * вседꙋ́шнѡ прилѣжа́лъ є҆сѝ цр҃ю̀ вседержи́телю, * плоды̀ достѡ́йны приносѧ̀ є҆мꙋ̀, * ѿ твои́хъ подвигѡ́въ, прпⷣбне, * преꙋкраша́емь добродѣ́тельными вѣнцы̀. * тѣ́мъ, пребл҃же́нне, ѡ҆брѣ́лъ є҆сѝ * воспрiѧ́тiе, досточꙋ́дне.

Ѻ҆́ч҃е бг҃оꙋго́дниче лео́нтiе, * ты̀ свѧще́нникѡвъ наказа́тель, * и҆ всеѧ̀ страны̀ росто́вскiѧ sвѣзда̀ пресвѣ́тлаѧ, * ѡ҆сiѧ́ющаѧ чꙋдесы̀ всѧ̑ вѣ̑рныѧ: * тѧ́ бо бг҃ъ пре́жде и҆збра̀ ѿ ю҆́ности, ѻ҆́ч҃е, * па́стырѧ ѻ҆ве́цъ слове́сныхъ: * тѣ́мъ прпⷣбныхъ ли́къ тѧ̀ воспрiѧ́тъ. * съ ни́миже молѝ, * просѧ̀ ста́дꙋ твоемꙋ̀ грѣхѡ́въ ѡ҆ставле́нiѧ.

Ѻ҆́ч҃е бг҃опрiѧ́тне лео́нтiе, * ты̀ мона́шескимъ житiе́мъ * бг҃ꙋ ѹ҆годи́лъ є҆сѝ, * ѿ ца́рскагѡ гра́да * ꙗ҆́коже со́лнце гра́дꙋ росто́вꙋ возсiѧ́лъ є҆сѝ. тѣ́мже невѣ̑рныѧ * ѹ҆че́ньми  твои́ми ѹ҆вѣ́рилъ є҆сѝ, * и҆ си́хъ просвѣти́въ, наꙋчи́лъ є҆сѝ * бл҃гослови́те ѻ҆ц҃а̀, и҆ сн҃а, и҆ дх҃а є҆диносꙋ́щнаго.

Ѻ҆́ч҃е ст҃и́телю лео́нтiе, * ты̀ немощны́хъ вра́чь, * сокро́вище неизги́блемо дарова́нiй дꙋхо́вныхъ, * и҆сто́чникъ и҆сцѣле́нiй, * спасе́нiе вѣ̑рнымъ, * чꙋдотво́рецъ преизѧ́щенъ, * и҆ болѧ́щихъ цѣли́тель, * въ напа́стехъ ѹ҆тѣше́нiе, * на́мъ же застꙋ́пникъ, * и҆збавлѧ́ѧ ѿ сѣ́ти вра́жiѧ дꙋ́шы на́шѧ.

Сла́ва, гла́съ и҃:

Весели́сѧ и҆ ра́дꙋйсѧ, гра́де сла́вный росто́ве, красꙋ́йсѧ и҆ ра́дꙋйсѧ, цр҃ковь бж҃iѧ, и҆ ди́вна въ пра́вдꙋ, въ не́йже лежи́тъ ст҃а́ѧ ра́ка, ꙗ҆́же и҆́мать въ себѣ̀ да́ръ и҆сцѣле́нiѧ благода́ти, честно́е тѣ́ло твоѐ, ст҃и́телю вели́кiй лео́нтiе: ты́ бо смире́нiе стѧжа́въ и҆ цѣломꙋ́дрiе, твои́ми моли́твами и҆ посо́бiемъ, во́инство на́ше держа́внѡ побѣжда́етъ пога̑ныѧ сꙋпоста́ты. тебѐ хрⷭ҇то́съ свѣти́ло вели́кое показа̀ гра́дꙋ росто́вꙋ, ты́ же и҆ похвала̀ є҆мꙋ̀, ты̀ и҆ защище́нiе, тво́й гро́бъ безме́здна врачба̀ предлежи́тъ: къ немꙋ́ бо слѣпíи приходѧ́ще вѣ́рою просвѣща́ютсѧ, хромíи влекꙋ́щесѧ, ска́чꙋще ѿхо́дѧтъ, недꙋ́жнiи и҆сцѣлѧ́ютсѧ, бѣснꙋ́ющiисѧ бѣсѡ́въ и҆збыва́ютъ. тѣ́мъ и҆ мы̀ дне́сь всѝ почита́юще честно́е твоѐ ѡ҆брѣ́тенiе, мо́лимъ тѧ̀, прпⷣбне ѻ҆́ч҃е, ми́ръ мíрꙋ и҆спросѝ, и҆ дꙋша́мъ на́шымъ ве́лiю ми́лость.

И҆ ны́нѣ, бг҃оро́диченъ:

Бꙋ́рѧ прегрѣше́нiй ѡ҆бꙿѧ́тъ смире́ннꙋю мою̀ дꙋ́шꙋ, во глꙋбинꙋ̀ ѿча́ѧнiѧ лю́тѡ низложи́вши, ѹ҆скорѝ, чⷭ҇таѧ, и҆ ѡ҆корми́тельница бꙋ́ди мѝ тиха̀ въ приста́нище бж҃iѧ во́ли, да прославлѧ́ю мнѡ́гаѧ твоѧ̑ чꙋдеса̀ ве́селѡ, влⷣчце всенепоро́чнаѧ, мт҃и хрⷭ҇та̀ бг҃а.

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

Ꙗ҆ви́лсѧ є҆сѝ, * ѿ млады́хъ ногте́й, бг҃оно́се, ѡ҆свѧще́нъ сосꙋ́дъ, лео́нтiе, и҆ жили́ще прест҃а́гѡ дх҃а. 

Стíхъ: Свѧще́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнiи твоѝ возра́дꙋютсѧ.

Ра́дꙋйсѧ, ст҃и́телей похвало̀, * ѻ҆́ч҃е лео́нтiе, * свѧще́нникѡвъ сла́ва, * пра́вило мона́хѡвъ, * цр҃кве ѹ҆твержде́нiе.

Стíхъ: Блаже́нъ мꙋ́жъ, боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀.

Прiимѝ пѣ́нiе ны́нѣ, ча̑дъ твои́хъ, ѻ҆́ч҃е, * и҆ лю́бѧщымъ тѧ̀ * подава́й сердє́чнаѧ прошє́нiѧ.

Сла́ва, и҆ ны́нѣ, бг҃оро́диченъ:

Ра́дꙋйсѧ, * ꙗ҆́же ра́дость мíрꙋ ро́ждшаѧ, * хрⷭ҇та̀ жизнода́вца, * и҆ ѿе́мшаѧ печа́ль, дв҃о, прама́тернюю.

Тропа́рь, гла́съ д҃:

А҆пⷭ҇лѡмъ соприча́стникъ, и҆ къ бг҃ꙋ моле́бникъ вѣ́ренъ, добродѣ́тельми возше́дъ на нбⷭ҇наѧ, и҆ любо́вь возложи́лъ є҆сѝ къ лю́бѧщемꙋ тѧ̀, и҆ невѣ̑рныѧ лю́ди ѡ҆брати́лъ є҆сѝ въ вѣ́рꙋ. тѣ́мъ ны́нѣ со а҆́гг҃лы ликꙋ́ѧ, предстои́ши престо́лꙋ сла́вы всѣ́хъ цр҃ѧ̀ хрⷭ҇та̀ бг҃а: моли́сѧ, ст҃и́телю лео́нтiе, да спасе́тъ дꙋ́шы на́шѧ.

Сла́ва, и҆ ны́нѣ, пра́здника, и҆лѝ бг҃оро́диченъ.



На вели́цѣй вече́рни, Блаже́нъ мꙋ́жъ:

На Гдⷭ҇и, воззва́хъ, стiхи̑ры, гла́съ є҃. Поⷣ: Ра́дꙋйсѧ, по́стникѡмъ:

Ра́дꙋйсѧ, лео́нтiе преблаже́нне, ст҃и́тельское честно́е ѹ҆краше́нiе, зако́нѡвъ цр҃ко́вныхъ вели́кое ѹ҆твержде́нiе, маломо́щныхъ помо́щникъ, скорбѧ́щихъ же ра́достное ѹ҆тѣше́нiе, моле́бникъ те́плый въ напа́стехъ стра́ждꙋщихъ, тмꙋ̀ разженѝ невѣ́дѣнiѧ, и҆ во приста́нище ти́хое наста́ви, и҆дѣ́же со безпло́тными наслажда́ешисѧ кра́сныѧ добро́ты влⷣчни, вѣ́рныхъ сердца̀ на пѣ́нiе воздвиза́ѧ. хрⷭ҇тꙋ̀ помоли́сѧ, дарова́ти дꙋша́мъ на́шымъ ми́ръ и҆ ве́лiю ми́лость.

Добродѣ́тельми свѣ́тлѡ процвѣ́лъ є҆сѝ, ꙗ҆́кѡ ма́слина  плодови́та въ домꙋ̀ бж҃iи, тꙋ́чами твои́хъ пречи́стыхъ моли́твъ: ѿѻнꙋ́дꙋже себѣ̀ свѣщꙋ̀ вже́гъ свѣ́тлѡ, вше́лъ є҆сѝ въ нбⷭ҇ныѧ ѻ҆би́тєли, и҆дѣ́же воздаде́сѧ тебѣ̀ вѣне́цъ за трꙋ́дъ воздаѧ́нiѧ: не да́лъ бо є҆сѝ сна̀ ѻ҆чи́ма твои́ма, ни вѣ́ждома твои́ма дрема́нiѧ, до́ндеже ѹ҆снꙋ́лъ є҆сѝ сно́мъ ѻ҆́бщимъ, прпⷣбне ст҃и́телю лео́нтiе. хрⷭ҇тꙋ̀ помоли́сѧ, дарова́ти дꙋша́мъ на́шымъ ми́ръ и҆ ве́лiю ми́лость.

Красꙋ́йсѧ и҆ весели́сѧ, лео́нтiе, свѧще́нниче и҆ бг҃опроповѣ́дниче благода́тный, блаже́нный ра́зꙋмъ, свѧтопрозѧ́бшiй гро́здъ, вiногра́да живо́тнагѡ вiно̀ и҆ска́палъ є҆сѝ, веселѧ́щее вѣ́рныхъ сердца̀ дрѧ̑хлствꙋющаѧ ѡ҆мраче́нiемъ ле́сти, ѹ҆поє́наѧ пiѧ́нствомъ i҆дѡлонеи́стовства: свѧтоблаже́ннаѧ главо̀, честны́й на́шъ ѹ҆чи́телю, прiидѝ, посѣтѝ на́съ ѡ҆sло́бленныхъ грѣхо́вными страстьмѝ. хрⷭ҇тꙋ̀ помоли́сѧ, дарова́ти дꙋша́мъ на́шымъ ми́ръ и҆ ве́лiю ми́лость.

Ра́дꙋйсѧ и҆ весели́сѧ, гра́де сла́вный, прiе́мый такова́го ст҃и́телѧ, бг҃облаже́ннаго лео́нтiа, бг҃опроповѣ́дника благода́ти. се́й бо мꙋ́дростiю дх҃а ст҃а́гѡ преꙋкра́шсѧ, всѧ́кꙋ добродѣ́тель ѿ ю҆́ности сотворѝ, сосꙋ́дъ бы́въ ст҃а́гѡ дх҃а, теплото́ю моли́твъ, свѧще́нства ма́сть бжⷭ҇твеннꙋю прiи́мъ, лю́ди ѡ҆мрачє́нныѧ пре́лестiю наꙋчѝ вѣ́ровати во хрⷭ҇та̀: и҆ по ст҃ѣ́мъ свое́мъ преставле́нiи и҆сточа́етъ и҆сцѣлє́нiѧ съ вѣ́рою приходѧ́щымъ, и҆ хрⷭ҇тꙋ̀ мо́литсѧ, дарова́ти дꙋша́мъ на́шымъ ми́ръ и҆ ве́лiю ми́лость.

И҆́ны стiхи̑ры, гла́съ в҃. Подо́бенъ: Кíими похва́льными:

Кíими похва́льными вѣнцы̑ ѹ҆вѧзе́мъ ст҃и́телѧ, свѧще́нства вѣнца̀, благоче́стiѧ ѹ҆правле́нiе, цр҃кве свѣ́тлое ѹ҆краше́нiе, и҆сто́чника бжⷭ҇твенныхъ и҆сцѣле́нiй неисчерпа́емаго, проли́тiе дарова́нiй дꙋхо́вныхъ, рѣкꙋ̀ мно́гихъ чꙋде́съ, зе́млю росто́вскꙋю веселѧ́щꙋ тече́нiемъ, лео́нтiа бо́драго предста́телѧ на́шего и҆ храни́телѧ;

Два́жды. 

Кíими смире́нными ѹ҆стна́ми воспое́мъ ст҃и́телѧ, ди́внаго въ чꙋдесѣ́хъ, и҆ безплѡ́тнымъ сожи́телѧ, ѡ҆свѧще́ннаго ѿ пеле́нъ, столпа̀ цр҃кве недви́жима, весе́лiе землѝ на́шеѧ, пра́вды прави́телѧ, сиро́тъ пита́телѧ, ѡ҆би́димыхъ застꙋ́пника, больны́хъ врача̀ безме́здна;

Прiиди́те, вѣ́рныхъ собо́ри, ѱало́мски восплещи́те рꙋка́ми, печа́льныхъ ѹ҆тѣ́хꙋ, ѿча́ѧнныхъ застꙋ́пника, бжⷭ҇твеннаго лео́нтiа воспѣва́юще, похвалꙋ̀ землѝ рѡссíйскiѧ, и҆ всегѡ̀ свѧще́нства ѹ҆краше́нiе, рѣкꙋ̀ ми́лости вои́стиннꙋ, бжⷭ҇твеннагѡ хрⷭ҇то́ва смире́нiѧ ревни́телѧ, подаю́щагѡ мíрови ве́лiю ми́лость.

Сла́ва, гла́съ и҃:

Ꙗ҆́коже прⷪ҇ро́къ дв҃дъ похвалѧ́ѧ пое́тъ: честна̀ предъ гдⷭ҇емъ сме́рть прпⷣбныхъ є҆гѡ̀, и҆ мы́ тѧ ѹ҆блажа́емъ хрⷭ҇то́ва рачи́телѧ. ты̀ ѹ҆́бѡ человѣ́къ сы́й є҆стество́мъ, ꙗ҆́кѡ а҆́гг҃лъ на землѝ ꙗ҆ви́лсѧ є҆сѝ си́лою дх҃а ст҃а́гѡ, и҆ чистото́ю разꙋ́мнагѡ се́рдца, въ моли́твахъ бдѣ́нiемъ, при́снѡ ви́дѧ лицѐ во свѣ́тѣ живꙋ́щагѡ бг҃а, и҆ того̀ возлюби́въ ѡ҆брѣ́лъ є҆сѝ жела́емое, въ нбⷭ҇ныхъ жили́щахъ со безпло́тными си́лами: моли́сѧ за лю́ди правовѣ́рꙋющыѧ, и҆ за свѧти́тели любо́вiю сла́вѧщыѧ твою̀ па́мѧть. всѧ̑ же лю́ди свѣ́тлое твоѐ торжество̀ пра́зднꙋющыѧ, молѝ храни́ти ѿ всѧ́кагѡ гнѣ́ва sло́бна. ѽ блаже́ннаѧ главо̀! ѽ честны́й на́шъ ѹ҆чи́телю, свѧти́телю лео́нтiе! не преста́й просѧ̀ ми́ра мíрови, и҆ спасе́нiѧ дꙋша́мъ на́шымъ.

И҆ ны́нѣ, бг҃оро́диченъ: Цр҃ь нбⷭ҇ный за чл҃вѣколю́бiе:

Прокíменъ днѐ. Чтє́нiѧ г҃, ст҃и́тєльскаѧ, пи́саны сегѡ̀ мцⷭ҇а въ в҃ де́нь.

На лiтíи стiхи̑ры, гла́съ д҃:

Ꙗ҆́коже бога́тство гро́бъ тво́й, честно́е держи́тъ тѣ́ло,  ѡ҆богаща́ѧ чꙋдесы̀ притека́ющихъ къ тебѣ̀ вѣ́рнѡ, блаже́нне ст҃и́телю лео́нтiе. ꙗ҆́кѡ и҆мѣ́ѧ ѻ҆́бласть разрѣша́ти и҆ вѧза́ти, прпⷣбне, всѧ̑ разрѣшѝ согрѣшє́нiѧ, бжⷭ҇твенное твоѐ ѡ҆брѣ́тенiе свѣ́тлѡ пра́зднꙋющихъ, и҆ ца́рствiѧ небе́снагѡ сподо́би моли́твами твои́ми.

Ꙗ҆́кѡ ѹ҆краше́нiе ца́рско, росто́въ гра́дъ ѡ҆брѣ́те твоѐ тѣ́ло, ст҃и́телю лео́нтiе: ѡ҆ не́мже ѹ҆краша́етсѧ, и҆ хвалѧ́сѧ ѡ҆ словесѣ́хъ твои́хъ, вселе́ннꙋю созыва́етъ на весе́лiе бжⷭ҇твенныхъ дарова́нiй, и҆ неизрече́нныхъ чꙋде́съ твои́хъ, сотворѧ́емыхъ вы́нꙋ, велегла́снѡ зовы́й: ты̀ проѧви́лъ є҆сѝ, влⷣко, сицева́го ст҃и́телѧ гра́дꙋ на́шемꙋ.

Гла́съ s҃:

Е҆гда̀ ѡ҆брѣ́тенiе честна́гѡ твоегѡ̀ тѣ́ла, ѻ҆́ч҃е, бѣ́ѧше, тогда̀ мно́жество вѣ́рныхъ ѡ҆бстꙋпи́вше гро́бъ съ тре́петомъ зрѧ́хꙋ тебѐ: ѻ҆́вiи же зрѧ́ще на тѣ́ло, стра́хомъ ѡ҆держи́ми бѣ́ѧхꙋ, кнѧ́зь же а҆ндре́й со слеза́ми вопiѧ́ше: ѽ влады́ко! что̀ тѝ возда́мъ проти́вꙋ твоемꙋ̀ благодаре́нiю, є҆́же на́мъ дарова́лъ є҆сѝ ѹ҆дивлѧ́ѧсѧ; но ѹ҆́бѡ, ст҃и́телю лео́нтiе, моли́сѧ прилѣ́жнѡ хрⷭ҇тꙋ̀ бг҃ꙋ на́шемꙋ, ꙗ҆́кѡ спасти́сѧ гра́дꙋ твоемꙋ̀ невоева́нꙋ.

Сла́ва, гла́съ s҃:

И҆злiѧ́сѧ благода́ть во ѹ҆стна́хъ твои́хъ, прпⷣбне ѻ҆́ч҃е ст҃и́телю лео́нтiе, и҆ бы́лъ є҆сѝ па́стырь хрⷭ҇то́вы цр҃кве, ѹ҆чѧ̀ словє́сныѧ ѻ҆́вцы, вѣ́ровати въ трⷪ҇цꙋ є҆диносꙋ́щнꙋю, во є҆ди́номъ бжⷭ҇твѣ̀.

И҆ ны́нѣ, бг҃оро́диченъ:

На стiхо́внѣ стiхи̑ры, гла́съ и҃:

Ст҃и́телю лео́нтiе, разꙋ́мнагѡ свѣ́та зарѐ, цр҃ко́вное свѣти́ло, ст҃и́тельскаѧ похвало̀, красото̀ мона́шескагѡ по́стнагѡ житiѧ̀, и҆ и҆́стинное пра́вило: на́мъ же застꙋ́пникъ, свобожда́ѧ ѿ гꙋби́телѧ дꙋ́шы на́шѧ. 

Стíхъ: Ѹ҆ста̀ пра́веднагѡ поꙋча́тсѧ премꙋ́дрости, и҆ ѧ҆зы́къ є҆гѡ̀ возглаго́летъ сꙋ́дъ.

Ст҃и́телю лео́нтiе, вели́кꙋю ѻ҆́бласть ѿ бг҃а прiѧ́лъ є҆сѝ, мно́жество лꙋка́выхъ бѣсѡ́въ моли́твою твое́ю ѿго́ниши, ѿ си́хъ ѡ҆sлобле́нiѧ и҆сцѣлѧ́ѧ всѣ́хъ, вѣ́рою къ тебѣ̀ притека́ющихъ.

Стíхъ: Ѹ҆ста̀ моѧ̑ возглаго́лютъ премꙋ́дрость, и҆ поꙋче́нiе се́рдца моегѡ̀ ра́зꙋмъ.

Ст҃и́телѧ вели́каго лео́нтiа ка́кѡ досто́йнѡ воспое́мъ, чи́стаго ѹ҆ма̀, бг҃оза́рнаго свѣ́та, ѡ҆свѣща́ющаго ны̀, и҆ бжⷭ҇твенный ра́зꙋмъ подаю́щаго, та̑инъ глꙋби́нныхъ повѣ́дателѧ; є҆мꙋ́же согла́снѡ всѝ рце́мъ: ра́дꙋйсѧ, ѻ҆́ч҃е ѻ҆тцє́въ лео́нтiе.

Сла́ва, гла́съ s҃:

Ты̀ є҆сѝ па́стырь до́брый, и҆ ѹ҆чи́тель те́плый, ст҃и́телю лео́нтiе, тѧ̀ всегда̀ похвалѧ́юще вопiе́мъ тѝ: тобо́ю ѹ҆красѝ бг҃ъ цр҃ковь мт҃ре своеѧ̀, и҆ тѣ́ло многолѣ́тное твоѐ, покрове́но въ землѝ, нетлѣ́нно ꙗ҆вѝ лю́демъ твои̑мъ. тѣ́мже моли́сѧ непреста́ннѡ ѡ҆ хва́лѧщихъ тѧ̀, и҆ чтꙋ́щихъ па́мѧть твою̀, просѧ̀ ѡ҆ставле́нiѧ грѣхѡ́въ, и҆ спасе́нiѧ дꙋша́мъ на́шымъ.

И҆ ны́нѣ, бг҃оро́диченъ: Бцⷣе, ты̀ є҆сѝ лоза̀ и҆́стиннаѧ:

Тропа́рь, гла́съ д҃: А҆пⷭ҇лѡмъ соприча́стникъ: пи́санъ на ма́лѣй вече́рни.

На ѹ҆́трени по а҃-й стiхоло́гiи сѣда́ленъ, гла́съ а҃. Поⷣ: Гро́бъ тво́й:

Слꙋжи́тель бы́въ хрⷭ҇тꙋ̀, всѧ́ческихъ влⷣцѣ, наꙋчи́лъ є҆сѝ лю́ди, и҆ просвѣти́лъ є҆сѝ бжⷭ҇твеннымъ креще́нiемъ, къ разꙋмѣ́нiю сегѡ̀ наста́вль, ст҃и́телю: тѣ́мже проповѣ́дника тѧ̀ и҆́стины всѝ и҆менꙋ́емъ, ст҃и́телѧ и҆ ѹ҆го́дника хрⷭ҇то́ва.

Два́жды. 

Сла́ва, и҆ ны́нѣ, бг҃оро́диченъ:

Безневѣ́стнаѧ чⷭ҇таѧ бцⷣе дв҃о, є҆ди́на вѣ́рныхъ предста́тельнице и҆ покро́ве, бѣ́дъ и҆ скорбе́й и҆ лю́тыхъ ѡ҆бстоѧ́нiй всѣ́хъ и҆зба́ви, на тѧ̀ ѹ҆пова́нiе, ѻ҆трокови́це, и҆мꙋ́щихъ: и҆ дꙋ́шы на́шѧ спасѝ бжⷭ҇твенными моли́твами твои́ми.

По в҃-й стiхоло́гiи сѣда́ленъ, гла́съ д҃: Подо́бенъ: Ско́рѡ предварѝ:

Ѿ ю҆́ности взе́мъ кре́стъ тво́й, благочести́внѡ хрⷭ҇тꙋ̀ послѣ́довалъ є҆сѝ, ѹ҆вѧди́въ плотско́е мꙋдрова́нiе воздержа́нiемъ: тѣ́мже на ст҃и́тельстѣмъ сѣда́лищи сѣ́дъ, ст҃и́телю, возвели́чилъ є҆сѝ влⷣкꙋ, и҆ тогѡ̀ пречⷭ҇тꙋю мт҃рь, разли́чными дарова̑нiи твою̀ ѹ҆краси́вша ра́кꙋ, лео́нтiе бг҃облаже́нне.

Два́жды.

Сла́ва, и҆ ны́нѣ, бг҃оро́диченъ:

Дв҃о всенепоро́чнаѧ, ꙗ҆́же пресꙋ́щнаго бг҃а ро́ждшаѧ, со ст҃и́телемъ того̀ непреста́ннѡ молѝ, ѡ҆ставле́нiе прегрѣше́нiй, и҆ и҆справле́нiе житiѧ̀ да́ти на́мъ пре́жде конца̀, вѣ́рою и҆ любо́вiю пою́щымъ тѧ̀ по до́лгꙋ, є҆ди́на всепѣ́таѧ.

По полѷеле́и сѣда́ленъ, гла́съ и҃. Подо́бенъ: Премꙋ́дрости:

Надъ страстьмѝ ца́рствовавъ плотски́ми, ст҃и́тель ꙗ҆ви́лсѧ є҆сѝ бг҃оподо́бенъ, па́ствꙋ твою̀ пресла́внѡ ѹ҆па́слъ є҆сѝ, прпⷣбне, креще́нiемъ же просвѣти́лъ є҆сѝ, и҆ наказа́лъ є҆сѝ сла́вити є҆ди́наго бг҃а въ трiе́хъ ѵ҆поста́сехъ: тѣ́мже и҆сточа́еши и҆сцѣлє́нiѧ и҆ по кончи́нѣ вѣ́рою приходѧ́щымъ ко ст҃ѣ́й бж҃iей цр҃кви, и҆ къ ра́цѣ моще́й твои́хъ, ст҃и́телю лео́нтiе, молѝ хрⷭ҇та̀ бг҃а, согрѣше́нiй ѡ҆ставле́нiе пода́ти чтꙋ́щымъ любо́вiю свѧтꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Нбⷭ҇нꙋю две́рь и҆ кiвѡ́тъ, прест҃ꙋ́ю го́рꙋ, свѣ́тлый ѻ҆́блакъ воспои́мъ, неѡпали́мꙋю кꙋпинꙋ̀, слове́сный ра́й, є҆́ѵы  воззва́нiе, вселе́нныѧ всеѧ̀ вели́кое сокро́вище, ꙗ҆́кѡ спасе́нiе въ не́й содѣ́ласѧ мíрови, и҆ ѡ҆ставле́нiе дре́внихъ согрѣше́нiй. сегѡ̀ ра́ди вопiе́мъ є҆́й: моли́сѧ сн҃ꙋ твоемꙋ̀, прегрѣше́нiй ѡ҆ставле́нiе дарова́ти, благоче́стнѡ покланѧ́ющымсѧ всест҃о́мꙋ ржⷭ҇твꙋ̀ твоемꙋ̀.

Степє́нна, а҃-й а҆нтiфѡ́нъ д҃-гѡ гла́са. Прокíменъ: Ѹ҆ста̀ моѧ̑ возглаго́лютъ премꙋ́дрость, и҆ поꙋче́нiе се́рдца моегѡ̀ ра́зꙋмъ. Стíхъ: Ѹ҆слы́шите сiѧ̑ всѝ ꙗ҆зы́цы, внꙋши́те всѝ живꙋ́щiи по вселе́ннѣй: Е҆ѵⷢ҇лiе i҆ѡа́нна, зача́ло л҃є ѿ полꙋ̀.

По н҃-мъ ѱалмѣ̀ стiхи́ра, гла́съ s҃:

Ст҃и́телей ѹ҆добре́нiе, и҆ ѻ҆тцє́въ сла́вꙋ, и҆сто́чника и҆сцѣле́нiй, и҆ вѣ́рныхъ застꙋ́пника вели́каго, соше́дшесѧ празднолю́бцы, пѣ́сньми и҆ похвала́ми воспои́мъ глаголю́ще: ра́дꙋйсѧ, росто́вꙋ храни́телю, и҆ наста́вниче честны́й, и҆ сто́лпе неподви́жимый: ра́дꙋйсѧ, свѣти́льниче всесвѣ́тлый, и҆́же мíра концы̀ просвѣща́ѧй чꙋдесы̀: ра́дꙋйсѧ, скорбѧ́щихъ бжⷭ҇твенное ѹ҆тѣше́нiе, и҆ ѡ҆би́димыхъ те́плый побо́рниче, и҆ ны́нѣ, пребл҃же́нне лео́нтiе, не преста́й молѧ́сѧ хрⷭ҇тꙋ̀ бг҃ꙋ, спасти́сѧ дꙋша́мъ на́шымъ.

Канѡ́нъ днѐ и҆лѝ бцⷣы, на s҃: и҆ ст҃и́телѧ, на и҃.

Творе́нiе i҆ѡа́нна є҆пíскопа.

Гла́съ s҃. Пѣ́снь а҃. I҆рмо́съ:

Ꙗ҆́кѡ по сꙋ́хꙋ пѣшеше́ствовавъ i҆и҃ль, по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь, пои́мъ, вопiѧ́ше.

Свѣ́томъ твоегѡ̀ бж҃ества̀, хрⷭ҇тѐ, мра́къ невѣ́дѣнiѧ дꙋшѝ моеѧ̀ ѡ҆зари́въ, просвѣтѝ, ми́лостиве, и҆ да́ждь мѝ сло́во, сло́ве, да воспою̀ свѣ́тлѡ твоегѡ̀ рачи́телѧ торжество̀.

Ма́стiю свѧще́нною пома́занъ бы́въ ѿ рꙋкѝ вседержи́телѧ бг҃а, ст҃и́телю сла́вне лео́нтiе, молѝ ѡ҆ хва́лѧщихъ  твою̀ па́мѧть, полꙋчи́ти грѣхѡ́въ проще́нiе, и҆ напа́стей и҆збавле́нiе.

Дꙋшѝ самово́льное житiѐ, и҆ доброро́дство вѣ́ры стѧжа́въ, бг҃опорꙋчє́нныѧ тебѣ̀ лю́ди, и҆ че́стнѡ наказа́въ, преблаже́нне, свѧще́нне лео́нтiе, приве́лъ є҆сѝ ѧ҆̀ ко хрⷭ҇тꙋ̀ бг҃ꙋ.

Бг҃оро́диченъ:

Ꙗ҆зы́кѡмъ и҆збавле́нiе тобо́ю ꙗ҆ви́сѧ, пречⷭ҇таѧ влⷣчце, пре́жде па́дшымъ во тлю̀ пра́дѣда а҆да́ма престꙋпле́нiемъ: ты́ бо хрⷭ҇та̀ породила̀ є҆сѝ, всѧ́ческихъ творца̀ и҆ гдⷭ҇а.

Пѣ́снь г҃. I҆рмо́съ:

Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ѹ҆тверди́вый на́съ на ка́мени и҆сповѣ́данiѧ твоегѡ̀.

Свобо́денъ сы́й ѹ҆́мъ ѿ страсте́й соблю́дъ, сосꙋ́дъ ѡ҆свѧще́нъ дх҃а прест҃а́гѡ бы́лъ є҆сѝ, всего̀ себѐ пригво́ждь къ вы́шнемꙋ любо́вiю, преблаже́нне.

Тво́й бг҃оглаго́ливый ѧ҆зы́къ бы́сть, прiе́мъ хрⷭ҇та̀ внꙋ́трь въ се́рдцы глаго́лющь бж҃iй витíѧ, лео́нтiе: томꙋ̀ помоли́сѧ за ны̀.

Крⷭ҇та̀ гдⷭ҇нѧ си́лою ѹ҆крѣплѧ́ѧсѧ, блаже́нне: поще́нiемъ бо вѣ́рныѧ твоеѧ̀ моли́твы, стремлє́нiѧ бѣсѡ́вскаѧ низложи́въ, пове́рглъ є҆сѝ.

Бг҃оро́диченъ:

Вели́ка сла́ва цр҃ко́внаѧ, па́че дре́внѧгѡ собо́ра i҆и҃лева: ты́ бо цр҃ковь бж҃iѧ, бцⷣе, въ не́йже хрⷭ҇то́съ пожи́въ, спасе́нiе содѣ́ла.

Сѣда́ленъ, гла́съ и҃. Подо́бенъ: Премꙋ́дрости:

Тве́рдостiю ра́зꙋма ѹ҆краша́ѧсѧ, плотскíѧ тѧ́гости горды́ню попра́лъ є҆сѝ, и҆ бы́лъ є҆сѝ ѻ҆би́телище и҆збра́нно дх҃а прест҃а́гѡ, неꙋкло́ннымъ ра́зꙋмомъ простира́ѧсѧ къ лю́бѧщемꙋ тѧ̀: тѣ́мъ и҆ ре́вностiю бжⷭ҇твенною разгора́ѧсѧ, сла́вне, многоко́зненнагѡ стрѣ́лы притꙋпи́лъ є҆сѝ, и҆ ꙗ҆ви́всѧ а҆́гг҃лѡмъ собесѣ́дникъ, ст҃и́телю лео́нтiе: молѝ хрⷭ҇та̀  бг҃а, согрѣше́нiй ѡ҆ставле́нiе дарова́ти чтꙋ́щымъ любо́вiю. свѧтꙋ́ю па́мѧть твою̀.

Два́жды.

Сла́ва, и҆ ны́нѣ, пра́здника, и҆лѝ бг҃оро́диченъ:

Ꙗ҆́кѡ всенепоро́чнаѧ невѣ́сто творцꙋ̀, ꙗ҆́кѡ неискꙋсомꙋ́жнаѧ мт҃и и҆зба́вителѧ, прiѧ́телище ꙗ҆́кѡ сꙋ́щи ѹ҆тѣ́шителѧ, препѣ́таѧ, беззако́нiю мѧ̀ сꙋ́ща скве́рное ѻ҆би́телище, и҆ бѣсѡ́мъ и҆гра́лище въ ра́зꙋмѣ бы́вша, потщи́сѧ ѿ тѣ́хъ sлодѣ́йства мѧ̀ и҆зба́вити: и҆ свѣ́тлое жили́ще добродѣ́телей совершѝ, свѣтоно́снаѧ нетлѣ́ннаѧ: ѿженѝ ѻ҆́блакъ страсте́й, и҆ вы́шнѧгѡ прича́стiѧ сподо́би, и҆ свѣ́та невече́рнѧгѡ моли́твами твои́ми.

Пѣ́снь д҃. I҆рмо́съ:

Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ взыва́ющи, ѿ смы́сла чи́ста ѡ҆ гдⷭ҇ѣ пра́зднꙋющи.

Хрⷭ҇та̀ да похва́лимъ всѝ вѣ́рнiи, такова́го ст҃и́телѧ да́вшаго, пречⷭ҇тно́е ѹ҆добре́нiе сла́внѣй цр҃кви, своеѧ̀ пречⷭ҇тыѧ мт҃ре.

Дх҃а дарова́нiи благода́тiю, сла́вне, въ ри́зꙋ свы́ше ѡ҆блача́ѧсѧ, а҆́ки а҆арѡ́нъ неsло́бiемъ, преподо́бiемъ и҆ пра́вдою предста́лъ є҆сѝ прⷭ҇то́лꙋ хрⷭ҇то́вꙋ.

Дꙋхо́венъ стѧжа́въ ѧ҆зы́къ же, и҆ ѹ҆ста̀ ти̑хаѧ честны́ми твои́ми словесы̀, ꙗ҆́кѡ ѿ пото́ка пи́щна точа́ща ѹ҆чє́нiѧ медотѡ́чнаѧ, жи́знь безконе́чнꙋю и҆схода́тайствꙋй на́мъ.

Бг҃оро́диченъ:

Хрⷭ҇та̀ на́мъ бж҃iю си́лꙋ и҆ мꙋ́дрость, ты̀ породи́вши, пречⷭ҇таѧ влⷣчце, бг҃ора́дованнаѧ дв҃о, спасѝ лю́ди и҆ гра́дъ на тѧ̀ ѹ҆пова́ющыѧ, бцⷣе пренепоро́чнаѧ.

Пѣ́снь є҃. I҆рмо́съ:

Бж҃iимъ свѣ́томъ твои́мъ, бл҃же, ѹ҆́тренюющихъ тѝ дꙋ́шы любо́вiю ѡ҆зарѝ, молю́сѧ, тѧ̀ вѣ́дѣти, сло́ве бж҃iй, и҆́стиннаго бг҃а, ѿ мра́ка грѣхо́внагѡ взыва́юща. 

Бл҃же́нъ ты̀ ꙗ҆ви́лсѧ є҆сѝ и҆ добро́ ти бы́сть, ꙗ҆́кѡ въ моли́твахъ чи́стое, и҆ во бдѣ́нiихъ крѣ́пкое, ѹ҆спѣ́шнѡ пострада́лъ є҆сѝ, свѧще́нный ст҃и́телю ѻ҆́ч҃е лео́нтiе: та́кѡ бо благослови́тсѧ всѧ́къ боѧ́йсѧ гдⷭ҇а.

Бж҃iимъ хране́нiемъ блюдо́мо всечестно́е тѣ́ло твоѐ, преблаже́нне лео́нтiе, мно́гими лѣ́ты земле́ю покрове́но ꙗ҆ви́сѧ невреди́мо, ꙗ҆́кѡ цвѣ́тъ неꙋвѧда́емь, вѣ́рныхъ срⷣца̀ веселѧ́що.

Гро́бъ честна́гѡ твоегѡ̀ тѣлесѐ показа́сѧ, вѣ́рныхъ люде́й дꙋша́мъ благослове́нiе, и҆ тѣлесє́мъ и҆сцѣле́нiе ѻ҆би́льнѡ и҆злива́ѧ, то́читъ, и҆ всѧ́кiѧ стра́сти тмꙋ̀ ѿгонѧ́етъ.

Бг҃оро́диченъ:

Бж҃iимъ ѹ҆кра́шена свѣ́томъ, бг҃опрера́дованнаѧ мт҃и: ты́ бо породила̀ є҆сѝ краснѣ́йша па́че всѣ́хъ сынѡ́въ человѣ́ческихъ, и҆́стиннаго бг҃а, ѿ ле́сти мíръ и҆зба́вльшаго.

Пѣ́снь s҃. I҆рмо́съ:

Жите́йское мо́ре воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ, вопiю́ ти: возведѝ ѿ тлѝ живо́тъ мо́й, многоми́лостиве.

Е҆ди́нство трⷪ҇цы проповѣ́далъ є҆сѝ ꙗ҆́снѡ, ст҃и́телю лео́нтiе, и҆ немꙋ́дрыхъ сердца̀ волнꙋ́ема ѹ҆кроти́лъ є҆сѝ, ра́внѡ славосло́вити ро́ждшагосѧ сло́ва, сопресто́льна ѻ҆ц҃ꙋ̀ и҆ дх҃ꙋ ст҃о́мꙋ.

Не терпѧ̀ ви́дѣти вра́гъ ле́стное є҆гѡ̀ погиба́ющее сѣ́тованiе, подви́же ѹ҆стремле́нiе людско́е на свѧтопома́заннꙋю твою̀ главꙋ̀: ты́ же моли́твами твои́ми разсла́блены и҆ не́мѡщны пове́рглъ є҆сѝ ѧ҆̀.

Бг҃оразꙋ́мiемъ свѣ́тлѡ и҆мѣ́юще дꙋшѝ своеѧ̀ ѹ҆́мное, красѧ́тъ ра́кꙋ моще́й твои́хъ, стека́ющесѧ къ похвале́нiю чꙋде́съ твои́хъ празднолю́бцы, свѧще́нный на́шъ ѹ҆чи́телю.

Бг҃оро́диченъ:

Диви́тъ ѹ҆́мъ же и҆ слꙋ́хъ твоѐ чревоноше́нiе, дв҃о  господоимени́таѧ: ражда́еши бо неви́димаго бг҃а, сѐ ѹ҆жѐ ви́дима въ на́шемъ сꙋществѣ̀, ꙗ҆́кѡ чл҃вѣ́ка, спаса́ющаго человѣ́ки.

Конда́къ, гла́съ д҃. Подо́бенъ: Ꙗ҆ви́лсѧ є҆сѝ:

Житiѧ̀ ра́ди чистоты̀ всеви́децъ гдⷭ҇ь свѣ́тъ сво́й насадѝ въ дꙋшѝ твое́й, вразꙋми́ти лю́ди мнѡ́гiѧ твои́ми ѹ҆чє́нiи, лео́нтiе преподо́бне.

I҆́косъ:

Новоразꙋ́мномꙋ ꙗ҆зы́кꙋ, великоимени́тѣй странѣ̀, блаже́ннѣй землѝ, ст҃оразꙋ́менъ проповѣ́дникъ показа́лсѧ є҆сѝ бг҃олѣ́пныѧ вѣ́ры хрⷭ҇то́вы: ѡ҆мрачє́ннаѧ на̑ша сердца̀ ѡ҆зари́въ, и҆зъ глꙋбины̀ нече́стiѧ и҆сто́рглъ є҆сѝ: пре́жде бо ны̀ невѣ̑жды сꙋ́щыѧ, слове́съ бл҃года́тiю ѹ҆кроти́въ, наказа́лъ є҆сѝ сла́вити првⷣное и҆ вели́кое въ трⷪ҇цѣ бжⷭ҇тво̀. свѧще́нный на́шъ ѹ҆чи́телю, ѿ крꙋ́га нбⷭ҇нагѡ посѣща́й моли́твами твои́ми хва́лѧщыѧ твою̀ па́мѧть, лео́нтiе прпⷣбне.

Пѣ́снь з҃. I҆рмо́съ:

Росода́тельнꙋ ѹ҆́бѡ пе́щь содѣ́ла а҆́гг҃лъ преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нiе бж҃iе мꙋчи́телѧ ѹ҆вѣща̀ вопи́ти: бл҃гослове́нъ є҆сѝ, бж҃е ѻ҆тє́цъ на́шихъ.

Ѹ҆че́ньми бо крѣ́пкими премꙋ́дрыхъ слове́съ твои́хъ, ꙗ҆́кѡ чадолюби́вый ѻ҆те́цъ, неsло́бивыхъ дѣте́й мно́жество ѹ҆сво́ивъ цр҃кви, ѹ҆вѣща́лъ є҆сѝ вопи́ти: бл҃гослове́нъ бг҃ъ ѻ҆тє́цъ на́шихъ.

Тобо́ю ѡ҆свѧтѝ гдⷭ҇ь гра́дъ вели́кiй сла́вный росто́въ, вѣнцено́сче лео́нтiе, лю́дiе бо є҆гѡ̀ вразꙋмле́ни тобо́ю, пою́тъ хрⷭ҇тꙋ̀: бл҃гослове́нъ бг҃ъ ѻ҆тє́цъ на́шихъ.

Гасѧ́ща ѹ҆́бѡ свѣщꙋ̀ ѹ҆ честны́ѧ твоеѧ̀ ра́ки, бл҃же́нне, ѹ҆страши́въ, и҆ не глаго́лати сотвори́въ, твоеѧ́ же свѧты́ни моли́твою и҆сцѣле́нiе прiѧ́тъ. съ ни́мже и҆ мы̀, веселѧ́щесѧ вопiе́мъ хрⷭ҇тꙋ̀: бл҃гослове́нъ бг҃ъ ѻ҆тє́цъ на́шихъ. 

Бг҃оро́диченъ:

Ѹ҆мертви́сѧ пресмыка́емый sмíй твои́мъ ржⷭ҇тво́мъ, пречⷭ҇таѧ дв҃о, поро́ждши невмѣсти́маго бг҃а нб҃сы̀. спасѝ ѿ бѣ́дъ хва́лѧщыѧ тѧ̀, бл҃гослове́ннаѧ чⷭ҇таѧ приснодв҃о.

Пѣ́снь и҃. I҆рмо́съ:

И҆зъ пла́мене прпⷣбнымъ ро́сꙋ и҆сточи́лъ є҆сѝ, и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ во всѧ̑ вѣ́ки.

Ликꙋ́ютъ чи́ни а҆́гг҃льстiи на нб҃сѣ́хъ, и҆ вѣ́рныхъ сѡ́нмища на землѝ, твою̀ па́мѧть похвалѧ́юще, ст҃и́телю лео́нтiе, хрⷭ҇та̀ превозно́сѧтъ во вѣ́ки.

Тлѣ̑нныѧ вє́щи ѿтрѧ́съ, и҆ въ нбⷭ҇ныѧ дꙋ́шꙋ твою̀ впери́въ, ꙗ҆́кѡ же́ртва благопрiѧ́тна, въ воню̀ благово́нiѧ прине́слсѧ є҆сѝ хрⷭ҇тꙋ̀, є҆го́же превозно́симъ во вѣ́ки.

Воспое́мъ ѹ҆се́рднѡ пѣ́сньми хрⷭ҇та̀ бг҃а, прпⷣбнагѡ торжество̀ ви́дѧще сла́вимъ. всѧ̑ бо дѣ́йствꙋетъ хрⷭ҇то́съ, є҆ли́кѡ хо́щетъ: є҆го́ бо сла́вѧщыѧ прославлѧ́етъ во вѣ́ки.

Бг҃оро́диченъ:

На тѧ̀, бг҃омт҃и пречⷭ҇таѧ, нбⷭ҇ный до́ждь сни́де ѡ҆мыва́ющiй скве́рнꙋ дꙋ́шъ на́шихъ, тѣ́мъ тѧ̀ блажи́мъ чⷭ҇тꙋю во вѣ́ки.

Пѣ́снь ѳ҃. I҆рмо́съ:

Бг҃а человѣ́кѡмъ не возмо́жно ви́дѣти, на него́же не смѣ́ютъ чи́ни а҆́гг҃льстiи взира́ти: тобо́ю бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно. є҆го́же велича́юще, съ нбⷭ҇ными вѡ́и, тѧ̀ ѹ҆блажа́емъ.

Ꙗ҆́кѡ sвѣзда̀ свѣтоно́снаѧ ꙗ҆ви́лсѧ є҆сѝ лꙋча́ми дꙋхо́вными вѣ́рныхъ сердца̀ просвѣща́ѧ, свѣ́томъ ра́зꙋма бж҃е́ственнагѡ, бг҃омꙋ́дре лео́нтiе. тѣ́мъ ны́нѣ со а҆́гг҃лы водворѧ́ѧсѧ, спаса́й хва́лѧщыѧ твою̀ па́мѧть.

Дѣ́лы дꙋхо́вными ѹ҆кра́шенъ, въ пи́щи ра́йстѣй веселѧ́сѧ, помѧнѝ хва́лѧщыѧ твою̀ па́мѧть, застꙋпа́ѧ ѿ  бѣ́дъ и҆ скорбе́й, пребл҃же́нне свѧщенност҃и́телю лео́нтiе, да непреста́ннѡ тѧ̀ ѹ҆блажа́емъ.

И҆мѣ́ѧ ца́рство непремѣ́нно, цр҃ю̀ сы́й вы́шнихъ си́лъ, хрⷭ҇тѐ, десни́цы твоеѧ̀ крѣ́постiю, вра̑гъ нечести́выхъ вы́ю низве́рзи подъ но́зѣ во́инствꙋ на́шемꙋ.

Бг҃оро́диченъ:

Е҆гда̀ сꙋ́диши, ми́лостиве, ꙗ҆́ростiю не ѡ҆бличѝ менѐ, ни гнѣ́ва же сотворѝ проти́вꙋ беззако́нiємъ. а҆́ще ли ѡ҆бличи́ши, то̀ кто̀ постои́тъ; моли́твами ро́ждшiѧ тѧ̀ чи́стыѧ мт҃ре, ѻ҆гнѧ̀ гее́нскагѡ и҆зба́витисѧ мо́лимсѧ и҆ прича́стникѡмъ бы́ти црⷭ҇тва нбⷭ҇нагѡ.

Свѣти́ленъ. Подо́бенъ: Посѣти́лъ ны̀:

Сла́внѡ кра́ситсѧ дне́сь свѣтоза́рное твоѐ торжество̀: во свѣ́тѣ сла́вы лица̀ бж҃iѧ предстоѧ̀, ст҃и́телю, помѧнѝ на́съ хва́лѧщихъ твою̀ па́мѧть.

Два́жды.

Бг҃оро́диченъ:

По бз҃ѣ ѹ҆пова́нiе и҆мꙋ́ще на тѧ̀, пречⷭ҇таѧ бцⷣе, мо́лимсѧ: къ ро́ждшемꙋсѧ и҆зъ тебє̀ мольба́ми, невреди́мыхъ на́съ да́же до конца̀ сохранѝ.

На хвали́техъ стiхи̑ры на д҃, гла́съ и҃. Поⷣ: Ѽ пресла́внагѡ чꙋдесѐ!

Прпⷣбне ѻ҆́ч҃е лео́нтiе, * ты̀ возше́дъ на лѣ́ствицꙋ бж҃е́ственнагѡ ра́зꙋма, * и҆ къ бг҃ꙋ приближа́ѧсѧ, * ѹ҆сыне́нiѧ ѿ негѡ̀ да́ръ прiѧ́лъ є҆сѝ, * и҆сцѣлѧ́ти недꙋ́ги неисцѣ̑льныѧ, * и҆ ѿгонѧ́ти дꙋ́хи ѡ҆мрачє́нныѧ. * тѣ́мъ твоѐ ѹ҆спе́нiе пра́зднꙋемъ, * ра́достiю се́рдца хрⷭ҇та̀ велича́юще, * велича́ющаго своего̀ ѹ҆го́дника.

Два́жды.

Прпⷣбне ѻ҆́ч҃е бг҃омꙋ́дре, * ты̀ вои́стиннꙋ ꙗ҆ви́лсѧ є҆сѝ дрꙋгíй мѡѷсе́й, * свобожда́ѧ и҆ наставлѧ́ѧ но́ваго i҆и҃лѧ * ѿ пре́лести лю́тагѡ фараѡ́на, * и҆ преводѧ̀ на зе́млю ѡ҆бѣтова́нiѧ * въ нбⷭ҇ныѧ ѡ҆гра́ды, * и҆дѣ́же ны́нѣ ликꙋ́еши ѹ҆  престо́ла всѣ́хъ цр҃ѧ̀, * за ны̀ непреста́ннѡ къ немꙋ̀, ѻ҆́ч҃е, молѧ́сѧ, * преблаже́нне лео́нтiе.

Ра́дꙋйсѧ, всекра́сне лео́нтiе, * ты̀ и҆змла́да хрⷭ҇та̀ возлюби́лъ є҆сѝ, * кꙋмȋръ возгнꙋша́всѧ, * и҆ ме́рзскихъ i҆дѡлослꙋже́нiй, * хра́мъ себѐ ѡ҆свѧти́лъ є҆сѝ, * и҆ ѻ҆би́тель бы́лъ є҆сѝ прест҃а́гѡ дх҃а: * є҆гѡ́же и҆сполнѧ́ѧсѧ, * трⷪ҇цꙋ во є҆ди́номъ бжⷭ҇твѣ̀ * проповѣ́далъ є҆сѝ. * є҆́йже за твоѧ̑ ча̑да, ѻ҆́ч҃е, помоли́сѧ.

Сла́ва, гла́съ и҃:

Ст҃и́телю лео́нтiе, высото̀ добродѣ́телей, бж҃iе процвѣте́нiе, мꙋ́дрости ѻ҆рга́не, правовѣ́рныхъ сла́во, sловѣ́рiѧ ѡ҆бличи́телю, дѣ́вственнагѡ ли́ка вели́кое спаси́тельное и҆ ди́вное мꙋдрова́нiе: хрⷭ҇та̀ бг҃а молѝ, дарова́ти дꙋша́мъ на́шымъ ве́лiю ми́лость.

И҆ ны́нѣ, бг҃оро́диченъ: Славосло́вiе вели́кое. И҆ ѿпꙋ́стъ.

На лiтꙋргíи бл҃жє́нна, пѣ́снь г҃ и҆ s҃-ѧ. Прокíменъ: Ѹ҆ста̀ моѧ̑ возглаго́лютъ премꙋ́дрость, и҆ поꙋче́нiе се́рдца моегѡ̀ ра́зꙋмъ. Стíхъ: Ѹ҆слы́шите сiѧ̑ всѝ ꙗ҆зы́цы, внꙋши́те всѝ живꙋ́щiи по вселе́ннѣй. А҆пⷭ҇лъ ко є҆вре́ємъ, зача́ло ти҃_i ѿ полꙋ̀. А҆ллилꙋ́iа: Ѹ҆ста̀ пра́веднагѡ поꙋча́тсѧ премꙋ́дрости, и҆ ѧ҆зы́къ є҆гѡ̀ возглаго́летъ сꙋ́дъ. Е҆ѵⷢ҇лiе матѳе́а, зача́ло а҃_i. Прича́стенъ: Въ па́мѧть вѣ́чнꙋю.