        OCR:

        Библиотека святоотеческой литературы

        http://orthlib.ru







Слꙋ́жба свѧта́гѡ i҆сíдѡра, хрⷭ҇та̀ ра́ди ю҆ро́дивагѡ, росто́вскагѡ чꙋдотво́рца.

На Гдⷭ҇и, воззва́хъ, стiхи̑ры, гла́съ д҃. Подо́бенъ: Ꙗ҆́кѡ до́блѧ:

Свѣ́тлѡ возсiѧ̀, * ꙗ҆́кѡ со́лнце свѣтоза́рнаѧ па́мѧть твоѧ̀, * лꙋча́ми ѡ҆блиста́ющи твои́хъ добродѣ́тельныхъ дѣѧ́нiй, * всебл҃же́нне i҆сíдѡре, * и҆ ѡ҆зарѧ́ющи вѣ́рныхъ ра́зꙋмы свѣ́томъ чꙋде́съ твои́хъ. * сiю̀ ѹ҆́бѡ пра́зднꙋюще, * ра́достнѡ тѧ̀ сла́вимъ, * и҆ вѣ́рнѡ ѹ҆блажа́емъ, * ѹ҆го́дниче хрⷭ҇та̀ бг҃а на́шегѡ: * є҆го́же молѝ, ѿ тлѝ и҆ бѣ́дъ и҆зба́витисѧ, * вѣ́рою пра́зднꙋющымъ всечестно́е твоѐ ѹ҆спе́нiе.

Земны́й а҆́гг҃лъ, * и҆ нбⷭ҇ный человѣ́къ ꙗ҆ви́лсѧ є҆сѝ,  преблаже́нне, * и҆сто́чникъ ѹ҆миле́нiѧ, * ми́лости тече́нiе, * пꙋчи́на чꙋде́съ, * стрꙋѧ̀ и҆сцѣле́нiй, * i҆сíдѡре досточꙋ́дне, * ма́слина бж҃iѧ вои́стиннꙋ плодови́та, * є҆ле́емъ трꙋдѡ́въ твои́хъ просвѣща́ѧ вѣ́рнѡ хва́лѧщихъ тѧ̀, * и҆ молѧ̀ человѣколю́бца ѿ бѣ́дъ и҆зба́вити, * любо́вiю чтꙋ́щыѧ всечестнꙋ́ю па́мѧть твою̀.

Ра́зꙋмъ тво́й, бл҃же́нне, * бжⷭ҇твеннымъ свѣ́томъ сiѧ́ѧ, * тѣлє́сныѧ стра̑сти превзы́де, * непримѣ́сенъ дѡ́льнимъ носѧ̀ ѻ҆́бразъ, * и҆ воѡбража́ѧ себѐ бжⷭ҇твенными добродѣ́тельми, * показа́сѧ ве́сь свѣтоѻбра́зенъ, * поспѣше́нiемъ дх҃а прест҃а́гѡ, * i҆сíдѡре бг҃омꙋ́дре, првⷣнымъ похвала̀. * Съ ни́миже молѝ хрⷭ҇та̀ бг҃а на́шего, * ѿ бѣ́дъ и҆зба́вити пою́щыѧ тѧ̀.

И҆́ны стiхи̑ры, гла́съ и҃. Подо́бенъ: Ѽ пресла́внагѡ чꙋдесѐ!

Блаже́нне i҆сíдѡре бг҃омꙋ́дре, * чи́стаѧ твоѧ̀ дꙋша̀, * правовѣ́рнымъ смы́сломъ сiѧ́ющи, * ѡ҆блиста́ющи добродѣ́телей свѣтлостьмѝ, * ѡ҆зарѧ́етъ вѣ́рныхъ и҆сполне́нiе, * бѣсо́вскꙋю тмꙋ̀ ѿгонѧ́щи. * Тѣ́мже ꙗ҆́кѡ прича́стника тѧ̀ невече́рнѣй благода́ти, ѹ҆блажа́емъ благоче́стнѡ всѝ, * досточꙋ́дне.

И҆мѣ́ѧ дꙋ́шꙋ ми́лостивнꙋ, * и҆ чи́стъ по́мыслъ, * и҆ се́рдце бо́дро, * вѣ́рꙋ небла́зненнꙋ, * и҆ любо́вь вои́стиннꙋ нелицемѣ́рнꙋ: * ѿ землѝ преста́вилсѧ є҆сѝ къ нбⷭ҇нымъ, и҆ съ ли́ки пра́ведныхъ водворѧ́ешисѧ. * Тѣ́мже тѧ̀ почита́емъ сщ҃е́нными пѣ́сньми, * и҆ благоче́стнѡ всѝ сла́вимъ, досточꙋ́дне i҆сíдѡре.

Бжⷭ҇твенными ѹ҆чє́нiи ѹ҆крѣплѧ́ѧсѧ, * стра̑сти плотскȋѧ ѿ дꙋшѝ ѿгна́лъ є҆сѝ, * и҆ ст҃ѣ́й трⷪ҇цѣ селе́нiе преѡчище́нное бы́лъ є҆сѝ. * Тѣ́мъ къ бжⷭ҇твеннѣй жи́зни преста́вилсѧ є҆сѝ, * бг҃ꙋ соблюда́ющемꙋ и҆ ны́нѣ * невреди́мо твоѐ блаже́нное тѣ́ло, * бжⷭ҇твеннымъ сꙋдо́мъ, * и҆́мже са́мъ вѣ́сть, * прославлѧ́ѧй тѧ̀ ꙗ҆́вѣ, i҆сíдѡре. 

Сла́ва, гла́съ а҃:

Ꙗ҆́кѡ тече́нiе до́брѣ сконча́вшемꙋ, и҆ вѣ́рꙋ соблю́дшемꙋ непоро́чнꙋ, и҆ врагѝ безплѡ́тныѧ терпѣ́нiемъ свои́мъ попра́вшемꙋ возложи́сѧ на честны́й тво́й ве́рхъ, побѣ́ды вѣне́цъ пресвѣ́телъ, ѿ рꙋкѝ вседержи́телѧ бг҃а: є҆гѡ́же ра́ди мíръ, и҆ ꙗ҆̀же въ не́мъ сꙋ́єтства преѡби́дѣлъ є҆сѝ. тѣ́мъ и҆ ст҃а́ѧ твоѧ̀ чи́стаѧ дꙋша̀ на нб҃са̀ востечѐ ра́дꙋющисѧ, пра́ведныхъ же ли́цы срѣто́ша тѧ̀ веселѧ́щесѧ, и҆ нбⷭ҇наѧ селє́нiѧ свѣ́тлѡ воспрiѧ́ша: блаже́нное же и҆ честно́е тѣ́ло твоѐ на землѝ пребыва́етъ нетлѣ́ннѡ, вѣ̑рнымъ подаѧ̀ и҆сцѣле́нiе. тѣ́мже вѣ́рою пра́вою, и҆ те́плымъ жела́нiемъ, ст҃о́мꙋ твоемꙋ̀ гро́бꙋ припа́дающе, бг҃омꙋ́дре i҆сíдѡре, про́симъ и҆спроси́ти ѹ҆ хрⷭ҇та̀ бг҃а на́шегѡ, гра́дꙋ твоемꙋ̀ непоколеби́мꙋ и҆ безмѧте́жнꙋ пребы́ти ѿ навѣ̑тъ вра́жiихъ, и҆ пога́нскагѡ наше́ствiѧ, во́инствꙋ на́шемꙋ побѣ́ды на врагѝ, ѹ҆мире́нiѧ мíрꙋ, и҆ спасе́нiѧ дꙋша́мъ на́шымъ.

И҆ ны́нѣ, пра́здника и҆лѝ бг҃оро́диченъ. Чтє́нiѧ г҃: пи̑саны сегѡ̀ мцⷭ҇а въ г҃ де́нь. На стiхо́внѣ стiхи̑ры, гла́съ в҃: Поⷣ: До́ме є҆ѵфра́ѳовъ:

До́мъ и҆ жили́ще * дх҃а прест҃а́гѡ, * мꙋ́дре i҆сíдѡре, бы́лъ є҆сѝ. * тѣ́мже и҆ на́съ до́мы томꙋ̀ содѣ́лай, * свѧтꙋ́ю твою̀ па́мѧть почита́ющихъ.

Стíхъ: Возвесели́тсѧ пра́ведникъ ѡ҆ гдⷭ҇ѣ, и҆ ѹ҆пова́етъ на него̀.

Житiѐ твоѐ ꙗ҆́кѡ со́лнце, * въ сердца̀ вѣ́рныхъ возсiѧ̀, * зарю̀ чꙋде́съ и҆спꙋща́ѧ. тѣ́мже и҆ на́съ свѣ́томъ невече́рнимъ ѡ҆зарѝ, * всечестнꙋ́ю твою̀ па́мѧть почита́ющихъ.

Стíхъ: Пра́ведникъ, ꙗ҆́кѡ фíнiѯъ, процвѣте́тъ, ꙗ҆́кѡ ке́дръ, и҆́же въ лiва́нѣ, ѹ҆мно́житсѧ.

Не преста́й молѧ́сѧ, i҆сíдѡре, * ѡ҆ при́сныхъ твои́хъ рабѣ́хъ, * и҆̀хже дх҃о́внымъ твои́мъ житiе́мъ просвѣти́лъ є҆сѝ, * да всѝ честно́е твоѐ ѹ҆спе́нiе * веселѧ́щесѧ почита́емъ. 

Сла́ва, гла́съ то́йже. Самогла́сенъ:

Ѿ нече́стiѧ во благоче́стiе прише́дый, свѣ́томъ разꙋ́мнымъ ѿ бг҃а просвѣще́нъ бы́въ, возненави́дѣлъ є҆сѝ ѻ҆те́ческое безбо́жiе, и҆ возлюби́лъ є҆сѝ и҆́стиннꙋю вѣ́рꙋ хрⷭ҇то́вꙋ, гра́да на́шегѡ ꙗ҆́кѡ дости́гнꙋвъ, и҆ въ не́мъ чи́стымъ, и҆ непоро́чнымъ житiе́мъ гдⷭ҇еви ѹ҆годи́лъ є҆сѝ, и҆ мнѡ́гiѧ лю́ди ѹ҆диви́лъ є҆сѝ чꙋдесы̀, бг҃облаже́нне i҆сíдѡре: по ны́нѣ и҆мѣ́ѧ дерзнове́нiе ко влⷣцѣ всѣ́хъ бг҃ꙋ, молѝ ѡ҆ и҆̀же вѣ́рою творѧ́щихъ всечестнꙋ́ю твою̀ па́мѧть, притека́ющихъ со ѹ҆се́рдiемъ къ чꙋде́сномꙋ гро́бꙋ твоемꙋ̀, и҆зба́витисѧ страсте́й дꙋше́вныхъ же вкꙋ́пѣ и҆ тѣле́сныхъ, и҆ всѧ́ческихъ бѣ́дъ и҆ и҆скꙋше́нiй, и҆ спасти́сѧ дꙋша́мъ на́шымъ.

И҆ ны́нѣ, пра́здника, и҆лѝ бг҃оро́диченъ. Тропа́рь, гла́съ д҃:

Просвѣти́всѧ бжⷭ҇твенною благода́тiю, бг҃омꙋ́дре, цѣломꙋ́дрiемъ мно́гимъ и҆ терпѣ́нiемъ, во вре́меннѣй жи́зни тече́нiе до́брѣ сконча́лъ є҆сѝ. Тѣ́мъ и҆ по сме́рти ꙗ҆ви́ тѧ свѣ́тлость житiѧ̀ твоегѡ̀, и҆сточа́еши бо и҆сцѣле́нiй благода́ть, и҆̀же съ вѣ́рою притека́ющымъ ко свѧто́мꙋ твоемꙋ̀ гро́бꙋ, i҆сíдѡре блаже́нне: молѝ хрⷭ҇та̀ бг҃а, да спасе́тъ дꙋ́шы на́шѧ.

На ѹ҆́трени, по а҃-й стiхоло́гiи сѣда́ленъ, гла́съ и҃.

Подо́бенъ: Премꙋ́дрости:

Ѿ ю҆́ности ꙗ҆́кѡ свѣти́льникъ возсiѧ́лъ є҆сѝ, блаже́нне, sѣ́льнымъ воздержа́нiемъ ѹ҆мертви́лъ є҆сѝ плотска̑ѧ взыгра̑нiѧ: тѣ́мъ и҆ на высотꙋ̀ восте́клъ є҆сѝ бг҃оразꙋ́мiѧ, пресла́вне, пожи́въ въ мíрѣ бг҃оꙋго́днѡ, посрами́лъ є҆сѝ бѣсѡ́вскаѧ ѡ҆полчє́нiѧ, i҆сíдѡре всеблаже́нне. сегѡ̀ ра́ди вопiе́мъ тѝ: молѝ хрⷭ҇та̀ бг҃а, согрѣше́нiй ѡ҆ставле́нiе дарова́ти чтꙋ́щымъ любо́вiю свѧтꙋ́ю па́мѧть твою̀.

Два́жды. 

Сла́ва, и҆ ны́нѣ, пра́здника, и҆лѝ бг҃оро́диченъ:

Въ ти́нꙋ впа́дъ грѣхѡ́въ, и҆ нѣ́сть мнѣ̀ постоѧ́нiѧ, лю́тѣ потопи́ мѧ бꙋ́рѧ прегрѣше́нiй. Но ꙗ҆́кѡ ро́ждши сло́во, є҆ди́наго чл҃вѣколю́бца, на мѧ̀ раба̀ твоего̀ при́зри, и҆ и҆зба́ви мѧ̀ всѧ́кагѡ грѣха̀, и҆ страсте́й дꙋшетлѣ́нныхъ, и҆ всѧ́кагѡ ѡ҆sлобле́нiѧ лꙋка́вагѡ ѹ҆бíйцы, бцⷣе неискꙋсомꙋ́жнаѧ: молѝ хрⷭ҇та̀ бг҃а, грѣхѡ́въ ѡ҆ставле́нiе да́ти мѝ, тебе́ бо наде́ждꙋ и҆́мамъ, ра́бъ тво́й.

По в҃-й стiхоло́гiи, сѣда́ленъ, гла́съ д҃:

Ꙗ҆́кѡ въ домꙋ̀ вои́стиннꙋ, на мѣ́стѣ пꙋ́стѣ, посредѝ безꙋ́мныхъ человѣ̑къ всели́всѧ, бг҃омꙋ́дре i҆сíдѡре, всѧ́ко ѡ҆sлобле́нiе претерпѣва́ѧ, дѡ́брыѧ дѣ́тели ꙗ҆́коже ѳѷмiа́мъ бл҃гово́ненъ, и҆ же́ртвꙋ благопрiѧ́тнꙋ бг҃ꙋ прине́слъ є҆сѝ. тѣ́мже дерзнове́нiе стѧжа́въ къ немꙋ̀, молѝ, дарова́ти ѡ҆чище́нiе согрѣше́нiй, вѣ́рою хва́лѧщымъ свѧтꙋ́ю па́мѧть твою̀.

Два́жды.

Сла́ва, и҆ ны́нѣ, пра́здника, и҆лѝ бг҃оро́диченъ:

Прибѣ́жище сꙋ́щымъ въ лю́тыхъ, примѣне́нiе къ бг҃ꙋ согрѣша́ющымъ, пречⷭ҇таѧ влⷣчце, спасѝ на́съ ѿ всѧ́кагѡ ѡ҆бстоѧ́нiѧ и҆ ѡ҆sлобле́нiѧ человѣ́ческа, и҆ стра́шнагѡ мꙋче́нiѧ, и҆ страсте́й безче́стiѧ, несꙋмнѣ́нною вѣ́рою тѧ̀ при́снѡ призыва́ющихъ, дв҃о всепѣ́таѧ.

По полѷеле́и сѣда́ленъ, гла́съ и҃. Подо́бенъ: Премꙋ́дрости:

Ꙗ҆́кѡ врача̀ премꙋ́дра и҆ ѹ҆го́дника гдⷭ҇нѧ бг҃опрiѧ́тна, къ чꙋде́сномꙋ твоемꙋ̀ гро́бꙋ прикаса́ющесѧ, бг҃омꙋ́дре, соше́дшесѧ любо́вiю и҆ вѣ́рою, во ѱалмѣ́хъ и҆ пѣ́нiихъ возра́дꙋемсѧ сла́вѧще хрⷭ҇та̀, таковꙋ́ю благода́ть тебѣ̀ дарова́вшаго и҆сцѣле́нiй, i҆сíдѡре всеблаже́нне. молѝ хрⷭ҇та̀ бг҃а, согрѣше́нiй ѡ҆ставле́нiе дарова́ти, вѣ́рою и҆ любо́вiю пра́зднꙋющымъ всечестнꙋ́ю па́мѧть твою̀.

Два́жды.

Сла́ва, и҆ ны́нѣ, пра́здника, и҆лѝ бг҃оро́диченъ:

Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ сѣ́мене  ро́ждшꙋю бг҃а пло́тiю, всѝ ѹ҆блажа́емъ ро́ди человѣ́честiи: ѻ҆́гнь бо всели́сѧ въ тѧ̀ бжⷭ҇тва̀, и҆ ꙗ҆́кѡ младе́нца млеко́мъ пита́еши зижди́телѧ и҆ гдⷭ҇а. тѣ́мъ а҆́гг҃льскiй и҆ человѣ́ческiй ро́дъ, досто́йнѡ сла́вимъ прест҃о́е ржⷭ҇тво̀ твоѐ, и҆ согла́снѡ вопiе́мъ тѝ: молѝ хрⷭ҇та̀ бг҃а, согрѣше́нiй ѡ҆ставле́нiе дарова́ти покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀.

Степє́нна, а҃-й а҆нтiфѡ́нъ д҃-гѡ гла́са. Прокíменъ, гла́съ д҃: Возвесели́тсѧ пра́ведникъ ѡ҆ гдⷭ҇ѣ, и҆ ѹ҆пова́етъ на него̀. Стíхъ: Ѹ҆слы́ши, бж҃е, гла́съ мо́й, внегда̀ моли́тимисѧ къ тебѣ̀. Е҆ѵⷢ҇лiе матѳе́а, зача́ло м҃г.

По н҃-мъ ѱалмѣ̀, стiхи́ра, гла́съ s҃:

Человѣ́че бж҃iй, вѣ́рный ра́бе, ѹ҆го́дниче хрⷭ҇то́въ, соверши́телю тогѡ̀ бжⷭ҇твенныхъ повелѣ́нiй, мꙋ́жꙋ ди́вный въ чꙋдесѣ́хъ, сто́лпе и҆ ѹ҆твержде́нiе гра́дꙋ на́шемꙋ, црⷭ҇твiѧ нбⷭ҇нагѡ наслѣ́дниче, бг҃облаже́нне i҆сíдѡре, дерзнове́нiе и҆мѣ́ѧ ко хрⷭ҇тꙋ̀ бг҃ꙋ, не преста́й, молѧ́сѧ ѡ҆ дꙋша́хъ на́шихъ.

Канѡ́нъ пра́здника, со i҆рмосо́мъ на s҃, и҆ ст҃а́гѡ на и҃.

Гла́съ и҃. Пѣ́снь а҃. I҆рмо́съ:

Колесницегони́телѧ фараѡ́нѧ погрꙋзѝ чꙋдотворѧ́й и҆ногда̀ мѡѷсе́йскiй же́злъ, крⷭ҇тоѻбра́знѡ порази́въ и҆ раздѣли́въ мо́ре: i҆и҃лѧ же бѣглеца̀, пѣшехо́дца, спасѐ, пѣ́снь бг҃ови воспѣва́юща.

Вы́спрь житiѐ стѧжа́въ бл҃годѣѧ́нiемъ бжⷭ҇твеннымъ, и҆ ве́сь свѣтоѻбра́зенъ бы́въ, просвѣще́нiе мѝ низпослѝ, ꙗ҆́кѡ да ра́дꙋѧсѧ восхвалю̀ пресвѣ́тлое житiѐ твоѐ, є҆́же до́брѣ соверши́въ, воспрiѧ́лъ є҆сѝ, ꙗ҆̀же ѹ҆гото́ва бг҃ъ лю́бѧщымъ є҆го̀, бг҃омꙋ́дре i҆сíдѡре.

Бжⷭ҇твеннымъ разже́гсѧ жела́нiемъ, всѧ̑ ѻ҆те́чєскiѧ ѿве́рглъ є҆сѝ нра́вы, хрⷭ҇та́ же ѡ҆брѣстѝ потща́лсѧ є҆сѝ. И҆ сегѡ̀ ра́ди бѣ́гаѧ, ѹ҆дали́всѧ нечести́выхъ сожи́тельства, благоче́стiѧ свѣ́томъ ѡ҆заре́нъ бы́лъ є҆сѝ, и҆ бжⷭ҇твенными добродѣ́тельми ѹ҆кра́шенъ, досточꙋ́дне i҆сíдѡре. 

Дрема́нiѧ вѣ́ждома не да́лъ є҆сѝ, блаже́нне i҆сíдѡре, нижѐ поко́ѧ твоемꙋ̀ тѣ́лꙋ, до́ндеже сно́мъ пра́веднымъ почи́въ, и҆ непоколеби́мь бы́лъ є҆сѝ ꙗ҆́кѡ сто́лпъ, вра̑гъ неви́димыхъ ѡ҆полче́нiемъ, бг҃ꙋ при́снѡ предстоѧ̀ во всено́щномъ стоѧ́нiи и҆ славосло́вiи: тѣ́мже ѿ негѡ̀ ны́нѣ просла́вилсѧ є҆сѝ.

Бг҃оро́диченъ:

Ꙗ҆́кѡ ло́жницꙋ бжⷭ҇твеннꙋю, и҆ лѣ́ствицꙋ къ нбⷭ҇нѣй возводѧ́щꙋю высотѣ̀ человѣ́ческое є҆стество̀, кади́льницꙋ же невеще́ственнагѡ и҆ свѣтоно́снагѡ ѹ҆́глѧ, въ ложеснѣ́хъ поне́сшꙋ бг҃оизбра́ннꙋю ѻ҆трокови́цꙋ мр҃íю, всѝ ѹ҆блажа́емъ, зовꙋ́ще: ра́дꙋйсѧ, чⷭ҇таѧ, ро́ждшаѧ нача́льника жи́зни на́шеѧ.

Катава́сiа пра́здника.

Пѣ́снь г҃. I҆рмо́съ:

Ѹ҆твержде́й въ нача́лѣ нб҃са̀ ра́зꙋмомъ, и҆ зе́млю на вода́хъ ѡ҆снова́вый, на ка́мени мѧ̀, хрⷭ҇тѐ, за́повѣдей твои́хъ ѹ҆твердѝ: ꙗ҆́кѡ нѣ́сть свѧ́тъ, па́че тебє̀, є҆ди́не чл҃вѣколю́бче.

Глаго́лѡмъ бжⷭ҇твєннымъ послѣ́дꙋѧ, и҆ си̑мъ вы́нꙋ поꙋча́ѧсѧ, и҆спо́лнилсѧ є҆сѝ во́дъ бл҃года́тныхъ, и҆ и҆сточи́лъ є҆сѝ пото́ки чꙋде́съ, и҆ чꙋ́ждь бы́въ всѧ́кагѡ плотска́гѡ жела́нiѧ, воспѣва́ѧ глаго́лалъ є҆сѝ бг҃ꙋ, i҆сíдѡре: нѣ́сть свѧ́тъ па́че тебє̀, чл҃вѣколю́бче.

Бл҃гоꙋтро́бiе стѧжа́лъ є҆сѝ, ми́лостивомꙋ бг҃ꙋ подо́бствовавъ, расточи́лъ є҆сѝ бога́тство ѹ҆бѡ́гимъ: тѣ́мже на нб҃сѣ́хъ присносꙋ́щее блаже́нство тебѣ̀ ѹ҆гото́васѧ. є҆го́же полꙋчи́въ, i҆сíдѡре, вопiе́ши: нѣ́сть свѧ́тъ па́че тебє̀, чл҃вѣколю́бче.

Бл҃гоꙋгоди́въ зижди́телю дѣ́лы бжⷭ҇твенными, наслѣ́довалъ є҆сѝ благи́хъ воспрiѧ́тiе: дре́ва ѹ҆́бѡ живо́тнагѡ при́снѡ наслажда́ѧсѧ, блаже́нне i҆сíдѡре, воспѣва́еши непреста́ннѡ: нѣ́сть свѧ́тъ па́че тебє̀, чл҃вѣколю́бче.

Бг҃оро́диченъ:

Ст҃ы́хъ а҆́гг҃лъ сꙋ́щи ст҃ѣ́йши, ꙗ҆́же си́хъ содѣ́телѧ во  твое́й ѹ҆тро́бѣ поне́сшаѧ, и҆ ро́ждшаѧ, бг҃оѻтрокови́це чⷭ҇таѧ, и҆зба́вителѧ человѣ́кѡмъ. тѣ́мже тѝ согла́снѡ вопiе́мъ: нѣ́сть свѧ́ты и҆ пречи́сты, ра́звѣ тебє̀, влⷣчце.

Сѣда́ленъ, гла́съ д҃:

Ѿ землѝ воззва́вый тѧ̀ на вѣ̑чныѧ ѻ҆би́тєли, соблюда́етъ и҆ по сме́рти неврежде́но тѣ́ло твоѐ, свѧ́те: ты́ бо въ цѣломꙋ́дрiи и҆ чистотѣ̀ житiѐ по́жилъ є҆сѝ, не порабо́тивсѧ плотски̑мъ страсте́мъ, i҆сíдѡре бг҃омꙋ́дре. тѣ́мже тѧ̀ любо́вiю почита́емъ.

Два́жды.

Сла́ва, и҆ ны́нѣ, пра́здника, и҆лѝ бг҃оро́диченъ:

Стѣна̀ непобѣди́маѧ на́мъ хрiстiа́нѡмъ є҆сѝ, бцⷣе дв҃о: къ тебѣ́ бо прибѣга́юще невреди́ми пребыва́емъ, и҆ па́ки согрѣша́юще, и҆́мамы тѧ̀ моли́твенницꙋ. тѣ́мъ благодарѧ́ще вопiе́мъ тѝ: ра́дꙋйсѧ, бл҃года́тнаѧ, гдⷭ҇ь съ тобо́ю.

Пѣ́снь д҃. I҆рмо́съ:

Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованiе, не ѡ҆ста́вль нѣ́дра ѻ҆́ч҃а, и҆ на́шꙋ нищетꙋ̀ посѣти́въ. Тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.

За́повѣдемъ бжⷭ҇твєннымъ соверши́тель ꙗ҆ви́всѧ, неꙋкло́ннымъ ра́зꙋмомъ, всеблаже́нне, ѻ҆те́ческагѡ небре́глъ є҆сѝ невѣ́рствiѧ: ѿ ю҆́ности бо житiѐ и҆мѣ́лъ є҆сѝ нескве́рно, и҆ ми́лостивенъ ра́зꙋмъ, досточꙋ́дне, зовы́й непреста́ннѡ: си́лѣ твое́й сла́ва, чл҃вѣколю́бче.

Ни мíра возмꙋще́нiе, ни вла́сти ѹ҆держа́нiе, ни сла́ва вре́меннаѧ, нижѐ тлѣ́емое бога́тство, твоеѧ̀ къ бг҃ꙋ любвѐ возмого́ша ѹ҆клони́ти, i҆сíдѡре, но благоволи́лъ є҆сѝ вои́стиннꙋ житiѐ и҆зрѧ́дно, бжⷭ҇твеннымъ раче́нiемъ ѹ҆крѣплѧ́емь взыва́ѧ при́снѡ: си́лѣ твое́й сла́ва, чл҃вѣколю́бче.

Возвыша́ѧсѧ бжⷭ҇твенными повелѣ̑нiи вы́нꙋ, вра̑гъ неви́димыхъ смири́лъ є҆сѝ возвышє́нiѧ ѹ҆миле́нiѧ слеза́ми,  ꙗ҆́коже ке́дръ при́снѡ сы́й напоѧ́емь, прiѧ́лъ є҆сѝ и҆сцѣле́нiй дѣ́тель, i҆сíдѡре, сꙋдо́мъ пра́веднымъ всѧ́чєскаѧ ѡ҆правда́ющагѡ, є҆мꙋ́же предстоѧ̀, вопiе́ши: си́лѣ твое́й сла́ва, чл҃вѣколю́бче.

Бг҃оро́диченъ:

Преꙋкра́шена бжⷭ҇твенною сла́вою, всѧ́чєскаѧ ѿ не сꙋ́щихъ сло́вомъ соста́вльшаго, бг҃а сло́ва родила̀ є҆сѝ, чл҃вѣ́ка вои́стиннꙋ бы́вша: є҆го́же ѡ҆ на́съ рабѣ́хъ твои́хъ молѧ́щи непреста́й, бцⷣе мт҃и приснодв҃о, вѣ́рою тебѣ̀ зовꙋ́щихъ: си́лѣ твое́й сла́ва, влⷣчце.

Пѣ́снь є҃. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннагѡ, но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.

Свѣ́томъ невеще́ственнымъ трисiѧ́ннагѡ бж҃ества̀ ѡ҆заре́нъ, досточꙋ́дне i҆сíдѡре, но́щь житiѧ̀ настоѧ́щагѡ непоткнове́ннѡ преше́лъ є҆сѝ: и҆ ны́нѣ въ вѣ́чныхъ ѡ҆би́телехъ съ ли̑ки преподо́бныхъ водворѧ́ѧсѧ, помина́й на́съ всечестнꙋ́ю твою̀ па́мѧть на землѝ торжествꙋ́ющихъ.

Ны́нѣ є҆́же ѡ҆ тебѣ̀ чꙋ́до ве́лiе зри́мо є҆́сть, и҆ ѹ҆́жаса и҆спо́лнено, бг҃облаже́нне i҆сíдѡре: ка́кѡ на мнѡ́га лѣ̑та земле́ю покрове́нно, нетлѣ́нно твоѐ тѣ́ло во гро́бѣ лежа́ще соблюда́етсѧ, сꙋдьба́ми, и҆́миже вѣ́сть бг҃ъ, прославлѧ́ѧ тѧ̀.

Бг҃опрiѧ́тномꙋ твоемꙋ̀ начина́нiю и҆ чꙋ́дномꙋ соверше́нiю по хрⷭ҇тѣ̀ житiѧ̀ твоегѡ̀, а҆́гг҃льстiи чи́ни ѹ҆диви́шасѧ, бг҃омꙋ́дре i҆сíдѡре: и҆́бо во пло́ти сы́й, тѣ́хъ житiю̀ подража́тель ꙗ҆ви́лсѧ є҆сѝ. тѣ́мже и҆ да́ръ прозрѣ́нiѧ ѿ бг҃а прiѧ́лъ є҆сѝ, є҆́же пресла̑внаѧ твори́ти чꙋдеса̀.

Бг҃оро́диченъ:

Молѝ и҆зъ тебє̀ ро́ждшагосѧ гдⷭ҇а, дв҃о ѻ҆трокови́це чⷭ҇таѧ, сохрани́ти рабы̑ твоѧ̑ ѿ сопроти́вныхъ ѡ҆бстоѧ́нiй и҆ бѣсо́вскагѡ и҆скꙋше́нiѧ, тѧ̀ вои́стиннꙋ бж҃iю мт҃рь  и҆сповѣ́дающихъ, и҆ страсте́й дꙋшетлѣ́нныхъ свободи́ти, и҆ вѣ́чнагѡ ѡ҆сꙋжде́нiѧ.

Пѣ́снь s҃. I҆рмо́съ:

Ѡ҆чи́сти мѧ̀, сп҃се, мнѡ́га бо беззакѡ́нiѧ моѧ̑, и҆ и҆зъ глꙋбины̀ sѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нiѧ моегѡ̀.

Стрꙋи̑ бл҃года́ти, ꙗ҆́кѡ мѵ́ро бл҃гово́нно, ѿ ст҃а́гѡ твоегѡ̀ гро́ба и҆стека́ютъ, всебога́те, веселѧ́ще сердца̀ вѣ́рныхъ, ѿ любвѐ къ тебѣ̀ приходѧ́щихъ, и҆ прогонѧ́юще кова̑рства дꙋхѡ́въ лꙋка́выхъ, си́лою дх҃а прест҃а́гѡ, i҆сíдѡре.

Во дво́рѣхъ гдⷭ҇а саваѡ́ѳа насажде́нъ, ꙗ҆́коже фíнiѯъ, процвѣ́лъ є҆сѝ, бг҃омꙋ́дре, и҆ страсте́й вои́стиннꙋ тлетво́рныхъ побѣди́тель ꙗ҆ви́лсѧ є҆сѝ, i҆сíдѡре, поспѣше́нiемъ бж҃е́ственнымъ. тѣ́мже и҆ ра́дости пра́ведныхъ сподо́билсѧ є҆сѝ, досточꙋ́дне.

Црⷭ҇твiѧ бж҃iѧ возжела́въ, тече́нiе до́брѣ сконча́лъ є҆сѝ, и҆ вѣ́рꙋ соблю́лъ є҆сѝ нескве́рнꙋ, вiногра́дъ бы́въ благопло́денъ, бг҃озва́нне i҆сíдѡре, приносѧ̀ всекра̑сныѧ гро́зды добродѣ́тели, содѣ́телю всѣ́хъ бг҃ꙋ, вѣнце́мъ нетлѣ́нiѧ тебѐ ѹ҆краси́вшемꙋ.

Бг҃оро́диченъ:

И҆збра̀ тебѐ гдⷭ҇ь во всѣ́хъ ро́дѣхъ, бл҃гослове́ннаѧ въ жена́хъ, непоро́чнаѧ дв҃о бцⷣе, ꙗ҆́кѡ прекра́сное селе́нiе простра́нное, бж҃е́ственнꙋю ло́жницꙋ и҆ кiвѡ́тъ ст҃ы́ни, и҆ свѣ́щникъ, и҆ трапе́зꙋ, чⷭ҇таѧ.

Конда́къ, гла́съ и҃. Подо́бенъ: Взбра́нной:

Взбра́нномꙋ и҆ ди́вномꙋ въ пра́ведницѣхъ, и҆́же ѹ҆̀бо ѿ хрⷭ҇та̀ да́ръ чꙋде́съ прiи́мшемꙋ, похва̑льныѧ ны́нѣ принесе́мъ глаго́лы: но ꙗ҆́кѡ и҆мѣ́ѧ дерзнове́нiе ко ст҃ѣ́й трⷪ҇цѣ, ю҆́же молѝ, и҆зба́витисѧ ѿ бѣ́дъ рабѡ́мъ твои̑мъ, да зове́мъ тѝ: ра́дꙋйсѧ, бг҃омꙋ́дре i҆сíдѡре.

I҆́косъ:

Ка́кѡ возмогꙋ̀ грѣ́шный и҆ скве́рный а҆́зъ вкꙋ́пѣ дꙋше́ю и҆ тѣ́ломъ и҆списа́ти, є҆́же во пло́ти сы́й равноа́гг҃льное  житiѐ твоѐ, и҆ пресла̑внаѧ чꙋдеса̀; а҆́ще ѹ҆́бѡ мно́зи премꙋ́дрiи не дости́гнꙋтъ и҆сповѣ́дати мно́гагѡ твоегѡ̀ терпѣ́нiѧ и҆ смире́нiѧ, и҆ те́плыѧ ко хрⷭ҇тꙋ̀ любвѐ: но ѻ҆ба́че надѣ́ѧсѧ на твоѐ безsло́бiе, ѽ блаже́нне, си́це вопiю́ ти: ра́дꙋйсѧ, пресвѣ́тлаѧ sвѣздо̀, ѿ за́пада возсiѧ́вшаѧ и҆ къ восто́кꙋ прише́дшаѧ: ра́дꙋйсѧ, возненави́дѣвый ѻ҆те́ческꙋю и҆ бг҃оме́рзскꙋю вѣ́рꙋ, хрⷭ҇та́ же є҆ди́наго, надꙿ всѣ́ми сꙋ́щаго бг҃а всѣ́мъ се́рдцемъ возлюби́вый, и҆ томꙋ̀ невозвра́тнымъ жела́нiемъ послѣ́довавый: ра́дꙋйсѧ, бꙋ́йственное и҆ ю҆ро́дственное, є҆́же по а҆пⷭ҇толꙋ, жи́тельство и҆збра́вый: ра́дꙋйсѧ, премѣни́вый тлѣ̑ннаѧ и҆ нестоѧ̑щаѧ наде́ждею бꙋ́дꙋщихъ бла̑гъ: ра́дꙋйсѧ, дре́внемꙋ i҆́ѡвꙋ ѹ҆подо́бивыйсѧ терпѣ́нiемъ: ра́дꙋйсѧ, страстоте́рпче хрⷭ҇то́въ непобѣди́мый, но при́снѡ побѣди́вый дiа́вола твои́мъ смире́нiемъ: ра́дꙋйсѧ, ꙗ҆́кѡ дре́внiй ѻ҆́нъ ла́зарь ни́щiй, почива́ѧ ны́нѣ въ ло́нѣхъ а҆враа́млихъ: ра́дꙋйсѧ, и҆́же по ѿше́ствiи мíра сегѡ̀, сꙋ́щымъ въ бѣда́хъ и҆ и҆скꙋше́нiихъ гото́въ ѡ҆брѣта́ѧсѧ предста́тель и҆ застꙋ́пникъ: ра́дꙋйсѧ, вездѣ̀ призыва́ющихъ тѧ̀ бы́стрѡ предварѧ́еши: ра́дꙋйсѧ, бг҃омꙋ́дре i҆сíдѡре.

Пѣ́снь з҃. I҆рмо́съ:

Бж҃iѧ снисхожде́нiѧ ѻ҆́гнь ѹ҆стыдѣ́сѧ въ вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ.

Си́лою ѹ҆крѣплѧ́емь всемогꙋ́щагѡ бг҃а, плѡ́ти ѹ҆мертви́лъ є҆сѝ, и҆ ꙗ҆̀же до́лꙋ влекꙋ́щаѧ мꙋдрова̑нiѧ, всебога́те, чистото́ю и҆ бдѣ́нiемъ непреста́ннымъ, и҆ ра́зꙋмъ горѣ̀ стѧжа́лъ є҆сѝ, вопiѧ̀ непреста́ннѡ, i҆сíдѡре: бл҃гослове́нъ є҆сѝ, бж҃е ѻ҆тє́цъ на́шихъ.

Свѣ́тлости ра́ди житiѧ̀ твоегѡ̀, ѹ҆диви́ тѧ гдⷭ҇ь въ чꙋдесѣ́хъ, бг҃омꙋ́дре i҆сíдѡре, кꙋпцꙋ̀ ѹ҆́бѡ въ мо́ри ѹ҆топа́ющꙋ скорѣ́йшимъ ꙗ҆вле́нiемъ предста́лъ є҆сѝ, досточꙋ́дне,  и҆ ѿ глꙋбины̀ сего̀ и҆зба́вилъ є҆сѝ, вопiю́ща: бл҃гослове́нъ є҆сѝ, бж҃е ѻ҆тє́цъ на́шихъ.

Го́рнее црⷭ҇твiе, весе́лiе присносꙋ́щное, и҆ сла́вꙋ неꙋвѧда́ющꙋю, бога́тство неистощи́мое, и҆ є҆́же прпⷣбныхъ наслажде́нiе, по́честь трꙋдѡ́въ твои́хъ воспрiѧ́лъ є҆сѝ ѿ бг҃а, бл҃годѣ́телѧ всѣ́хъ. є҆мꙋ́же ны́нѣ предстоѧ̀, вопiе́ши: бл҃гослове́нъ є҆сѝ, бж҃е ѻ҆тє́цъ на́шихъ.

Бг҃оро́диченъ:

Е҆го́же родила̀ є҆сѝ гдⷭ҇а, влⷣчце чⷭ҇таѧ, не преста́й молѧ́щи, и҆зꙿѧ́ти мѧ̀ при́снѡ ѿ вра̑гъ ѡ҆скорблѧ́ющихъ мѧ̀, и҆ тѧ́жкое бре́мѧ грѣхѡ́въ мои́хъ расточи́ти, бг҃оневѣ́стнаѧ, ꙗ҆́кѡ да ра́дꙋѧсѧ вопiю̀: бл҃гослове́нъ, пречⷭ҇таѧ, пло́дъ твоегѡ̀ чре́ва.

Пѣ́снь и҃. I҆рмо́съ:

Седмери́цею пе́щь халде́йскiй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сiѧ̑ ви́дѣвъ, творцꙋ̀ и҆ и҆зба́вителю вопiѧ́ше: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Не то́кмѡ въ житiѝ сы́й, но и҆ по ѿше́ствiи мíра, мнѡ́жайшаѧ чꙋдеса̀ ѿ честна́гѡ твоегѡ̀ гро́ба содѣва́ютсѧ приходѧ́щымъ съ вѣ́рою, всеблаже́нне i҆сíдѡре, и҆́бо недꙋ́ги прого́ниши си́лою дх҃о́вною, и҆ ѿ бѣ́дъ и҆зима́еши. тѣ́мже не престаю́ще вопiе́мъ: свѧще́нницы, воспо́йте, лю́дiе, превозноси́те во всѧ̑ вѣ́ки.

Дерзнꙋ́вша ѹ҆́бѡ i҆ере́а и҆звѣще́нiе прiѧ́ти ѡ҆ свѧтѣ́мъ тѣлесѝ твое́мъ, бж҃е́ственнаѧ а҆́бiе си́ла напра́снѡ поразѝ: но твои́ми моли́твами и҆сцѣле́нiе полꙋчѝ, всехва́льне i҆сíдѡре. тѣ́мже и҆ мы̀ веселѧ́щесѧ вопiе́мъ: свѧще́нницы, воспо́йте, лю́дiе, превозноси́те во всѧ̑ вѣ́ки.

Добродѣ́тельнымъ нра́вомъ, и҆ се́рдцемъ смире́ннымъ, ми́лостивъ ты̀ ꙗ҆ви́лсѧ є҆сѝ, досточꙋ́дне i҆сíдѡре, тре́бꙋющымъ ѿ тебє̀ по́мощи, при́снѡ помога́ѧ, и҆ чꙋде́съ  дѣѧ́нiемъ ѹ҆дивлѧ́ѧ, вѣ́рою гдⷭ҇еви вопiю́щыѧ: свѧще́нницы, по́йте, лю́дiе, превозноси́те во всѧ̑ вѣ́ки.

Бг҃оро́диченъ:

А҆да́ма содѣ́тель въ ложесна́хъ твои́хъ, чⷭ҇таѧ, зи́ждетсѧ, и҆ млеко́мъ пита́етсѧ, пита́ѧй всѧ́ко дыха́нiе, дв҃о бцⷣе. тѣ́мже ꙗ҆́кѡ мт҃рь бж҃iю, вѣ́рнiи тѧ̀ прославлѧ́емъ, и҆ превозно́симъ чⷭ҇тꙋю во вѣ́ки.

Пѣ́снь ѳ҃. I҆рмо́съ:

Ѹ҆жасе́сѧ ѡ҆ се́мъ нб҃о, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее небе́съ. тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ чинонача̑лiѧ велича́ютъ.

Зрѣ́ти при́снѡ возжела́въ сла́вꙋ бг҃а на́шегѡ, i҆сíдѡре, мно́гихъ добродѣ́телей разли́чными ѻ҆́бразы себѐ ѹ҆добри́лъ є҆сѝ: и҆ свѣщꙋ̀ носѧ̀ ѹ҆кра́шенꙋ є҆ле́емъ терпѣ́нiѧ твоегѡ̀, возше́лъ є҆сѝ въ свѣтоно́сный черто́гъ, со а҆́гг҃лы сы́й ꙗ҆снѣ́е наслажда́ешисѧ бг҃овидѣ́нiѧ.

Ꙗ҆́кѡ ѹ҆́треннее со́лнце возсiѧ̀ па́мѧть твоѧ̀ въ мíрѣ сꙋ́щымъ, сердца̀ ѡ҆зарѧ́ющи бжⷭ҇твенною свѣ́тлостiю: ты́ бо свѣ́та и҆ днѐ, ꙗ҆́кѡ вои́стиннꙋ сы́нъ ꙗ҆ви́лсѧ є҆сѝ, бг҃омꙋ́дре i҆сíдѡре: тѣ́мже тѧ̀ непреста́ннѡ ѹ҆блажа́емъ.

Премꙋ́дростiю ѹ҆краша́ѧсѧ, и҆ ра́зꙋмомъ просвѣща́ѧсѧ, смире́нiемъ се́рдца ра́дꙋѧсѧ, высото́ю же житiѧ̀ сiѧ́ѧ, досточꙋ́дне, въ нбⷭ҇наѧ селє́нiѧ преше́лъ є҆сѝ: и҆ та́мѡ въ ли́цѣ пра́ведныхъ предстоѧ̀, на́съ помина́й чтꙋ́щихъ тѧ̀, блаже́нне i҆сíдѡре.

Бг҃оро́диченъ:

Свѣ́та бжⷭ҇твеннагѡ прiѧ́телище, лꙋча́ми бжⷭ҇тва̀ мíръ ѡ҆зари́вшагѡ, ви́дѣна была̀ є҆сѝ, бг҃облагода́тнаѧ, мо́стъ же и҆ лѣ́ствица на высотꙋ̀ земны̑ѧ возводѧ́щи, дв҃о: тѣ́мже вѣ́рнiи, ѹ҆блажа́юще тѧ̀, велича́емъ.

Свѣти́ленъ. Подо́бенъ: Жєны̀ ѹ҆слы́шите:

Ѹ҆дали́всѧ бѣ́гаѧ мiрски́хъ сожи́тельства, хрⷭ҇тꙋ̀ надъ всѣ́ми бг҃ꙋ на́шемꙋ, непоро́чнымъ житiе́мъ благоꙋгоди́лъ  є҆сѝ, всеблаже́нне i҆сíдѡре, є҆го́же ны́нѣ молѝ ѡ҆ на́съ рабѣ́хъ твои́хъ, вѣ́рою пра́зднꙋющихъ всечестнꙋ́ю па́мѧть твою̀.

Два́жды.

Бг҃оро́диченъ:

Мꙋ́дрость ѵ҆поста́снꙋю и҆ сло́во пресꙋ́щное, и҆ врача̀ всѣ́хъ хрⷭ҇та̀ ро́ждшаѧ, дв҃о, стрꙋ́пы и҆ ꙗ҆́звы дꙋшѝ моеѧ̀ и҆сцѣлѝ лю̑тыѧ и҆ многовре́мєнныѧ, и҆ се́рдца моегѡ̀ стра̑стнаѧ ѹ҆толѝ помышлє́нiѧ.

На хвали́техъ стiхи̑ры, на д҃. Гла́съ д҃ Поⷣ: Да́лъ є҆сѝ зна́менiе:

Да́лъ є҆сѝ при́тчꙋ терпѣ́нiѧ и҆ мꙋ́жества, * преблагíй гдⷭ҇и, * пра́веднаго i҆сíдѡра, и҆ многочꙋде́снаго * добродѣ́тельми и҆ словесы̀ * и҆ дѣ́лы сiѧ́юща, * цѣломꙋ́дрiемъ ѹ҆краша́ема и҆ кро́тостiю. * тѣ́мъ твоѐ неизрече́нное смотре́нiе сла́вимъ, * i҆и҃се всеси́льне * и҆ сп҃се дꙋ́шъ на́шихъ.

Два́жды.

Пра́веденъ и҆ неsло́бивъ, * и҆́стиненъ же и҆ непоро́ченъ, и҆ вѣ́ренъ, * ѹ҆клонѧ́ѧсѧ ѿ всѧ́кiѧ sло́бныѧ ве́щи, * показа́лсѧ є҆сѝ, i҆сíдѡре блаже́нне, * просвѣще́нъ добродѣ́тельми, * и҆ благоче́стiемъ сiѧ́ѧ. * тѣ́мъ тѧ̀ ѹ҆блажа́емъ, * и҆ свѧто́е твоѐ и҆ честно́е дне́сь пра́зднꙋемъ ѹ҆спе́нiе, * ра́дꙋющесѧ, бг҃омꙋ́дре.

Цѣломꙋ́дрiемъ и҆ благовѣ́рiемъ, * ꙗ҆́кѡ багрѧни́цею многоцѣ́нною, ѡ҆дѣ́ѧвсѧ, i҆сíдѡре, * пра́вдою же и҆ кро́тостiю, * ꙗ҆́кѡ бжⷭ҇твеннымъ, вѣнце́мъ вѣнча́лсѧ є҆сѝ, * со стра́ждꙋщими хрⷭ҇та̀ ра́ди, * ца́рствовати возжелѣ́лъ є҆сѝ. * И҆ ны́нѣ цр҃ю̀ си́лъ предстои́ши, i҆и҃сꙋ всеми́лостивомꙋ * и҆ сп҃сꙋ дꙋ́шъ на́шихъ.

Сла́ва, гла́съ и҃:

Добродѣ́телей твои́хъ, бг҃омꙋ́дре i҆сíдѡре, и҆справлє́нiѧ ѹ҆ѧсни́ша вѣ́рныхъ сердца̀: кто́ бо слы́ша безмѣ́рное твоѐ смире́нiе, и҆ терпѣ́нiю не ѹ҆диви́сѧ; ꙗ҆̀же ко всѣ̑мъ кро́тости и҆ безsло́бiю, къ скорбѧ́щымъ ми́лованiю, и҆ къ сꙋ́щымъ въ бѣда́хъ ско́ромꙋ поможе́нiю, къ пла́вающымъ  немѧте́жномꙋ приста́нищꙋ, и҆ въ пꙋ́ть ше́ствꙋющымъ благо́мꙋ поспѣше́нiю всѧ̑ бг҃олѣ́пнѡ наꙋчи́лъ є҆сѝ, досточꙋ́дне. И҆ ны́нѣ неꙋвѧда́емымъ вѣнце́мъ вѣнча́лсѧ є҆сѝ ѿ рꙋкѝ вседержи́телѧ бг҃а: є҆го́же молѝ, спасти́сѧ дꙋша́мъ на́шымъ.

И҆ ны́нѣ, пра́здника, и҆лѝ бг҃оро́диченъ. Славосло́вiе вели́кое и҆ ѿпꙋ́стъ.

На лiтꙋргíи: Блажє́нна, пѣ́снь г҃ и҆ s҃. Прокíменъ: Честна̀ предъ гдⷭ҇емъ сме́рть преподо́бныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇лъ къ гала́тѡмъ, зача́ло сг҃_i. А҆ллилꙋ́iа: Блаже́нъ мꙋ́жъ, боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀. Е҆ѵⷢ҇лiе матѳе́а, зача́ло _i҃. Прича́стенъ: Въ па́мѧть вѣ́чнꙋю бꙋ́детъ пра́ведникъ: