        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ є҃-й де́нь.

Ст҃ы́ѧ и҆ сла́вныѧ мч҃ницы i҆ри́ны.

Стiхи̑ры, гла́съ а҃. Подо́бенъ: Всехва́льнiи мч҃ницы:

Багрѧни́цею ѿ кро́ве твоеѧ̀ свѣ́тлѡ, * всечестна́ѧ, ѡ҆дѣ́ѧвшисѧ, * востекла̀ є҆сѝ, къ немꙋ́же вожделѣ́ла є҆сѝ, * цр҃ю̀ и҆ зижди́телю всѣ́хъ, и҆ гдⷭ҇ꙋ, * ѿ негѡ́же побѣ́дный вѣне́цъ * вои́стиннꙋ прiѧ́ла є҆сѝ. * съ ни́мъ же ны́нѣ ца́рствꙋеши * ꙗ҆́кѡ дѣ́ва и҆ мч҃ница, * многострада́льнаѧ.

Ѻ҆гнѧ̀ палѧ́щагѡ стремле́нiе * стерпѣ́ла є҆сѝ, прехва́льнаѧ, * и҆ строга̑нiѧ всѧ̑ тѣлє́снаѧ, * взира́ющи къ воздаѧ́нiємъ та́мѡшнимъ, всечестна́ѧ, * ꙗ҆̀же є҆ди́ный i҆и҃съ * предꙿꙋгото́ва лю́бѧщымъ, * и҆ те́плѣ тогѡ̀ жела́ющымъ, ꙗ҆́кѡ жениха̀ дꙋ́шъ краснѣ́йшагѡ.

Ѡ҆слади́вшисѧ любо́вiю хрⷭ҇то́вою, * бо́ги возненави́дѣла є҆сѝ ꙗ҆зы́чєскiѧ, * и҆ бездꙋ̑шныѧ и҆стꙋка̑нныѧ, * i҆ри́но сла́внаѧ: * бг҃оразꙋ́мiѧ сто́лпъ ꙗ҆вле́ннѣйшiй, * себѐ зрѧ́щымъ возста́вила є҆сѝ, * ꙗ҆́кѡ пострада́вши, * и҆ тече́нiе сконча́вши, * и҆ вѣ́рꙋ непоро́чнꙋ соблю́дши.

Сла́ва, и҆ ны́нѣ, пра́здника. Тропа́рь, гла́съ д҃:

А҆́гница твоѧ̀, i҆и҃се, i҆ри́на, зове́тъ ве́лiимъ гла́сомъ, тебѐ, женишѐ мо́й, люблю̀, и҆ тебѐ и҆́щꙋщи страда́льчествꙋю и҆ сраспина́юсѧ, и҆ спогреба́юсѧ креще́нiю твоемꙋ̀, и҆ страждꙋ̀ тебє̀ ра́ди, ꙗ҆́кѡ да ца́рствꙋю въ тебѣ̀, и҆ ѹ҆мира́ю за тѧ̀, да и҆ живꙋ̀ съ тобо́ю: но ꙗ҆́кѡ же́ртвꙋ непоро́чнꙋю прiими́ мѧ, съ любо́вiю поже́ршꙋюсѧ тебѣ̀. тоѧ̀ моли́твами, ꙗ҆́кѡ ми́лостивъ, спасѝ дꙋ́шы на́шѧ. 

Канѡ́нъ, є҆гѡ́же краегране́сiе:

Твои́ми мѧ̀ моли́твами, мч҃нице i҆ри́но, покры́й.

Гла́съ д҃. Пѣ́снь а҃. I҆рмо́съ:

Воспою̀ тебѣ̀, гдⷭ҇и бж҃е мо́й, ꙗ҆́кѡ и҆зве́лъ є҆сѝ и҆зꙿ рабо́ты є҆гѵ́петскiѧ, покры́лъ же є҆сѝ колесни̑цы фараѡ́нѡвы и҆ си́лꙋ.

Вѣне́цъ сы́й страстоно́сицы, сеѧ̀, хрⷭ҇тѐ, моли́твами, ми́ръ мíрꙋ, и҆ сла́вꙋ неꙋвѧда́емꙋ пою́щымъ тѧ̀ да́рꙋй.

Заре́ю сiѧ́ющи дѣ́вства, ѹ҆кра́шена добро́тою твоегѡ̀ мꙋче́нiѧ, i҆ри́но великоимени́таѧ, твоемꙋ̀ женихꙋ̀ предстои́ши.

Ми́лостивꙋ бы́ти цр҃квамъ, твоего̀ молѝ жениха̀, i҆ри́но бг҃омꙋ́драѧ, согрѣше́нiй же ѡ҆ставле́нiе пода́ти чтꙋ́щымъ тѧ̀.

Бг҃оро́диченъ:

Пло́ть бы́вша бг҃а сло́ва, и҆ сꙋ́щаго ꙗ҆́кѡ мы̀, ст҃а́ѧ дв҃о, неизрече́ннѡ родила̀ є҆сѝ, па́че сло́ва и҆ ра́зꙋма.

Пѣ́снь г҃. I҆рмо́съ:

Лꙋ́къ си́льныхъ и҆знемо́же, и҆ немощствꙋ́ющiи препоѧ́сашасѧ си́лою: сегѡ̀ ра́ди ѹ҆тверди́сѧ въ гдⷭ҇ѣ се́рдце моѐ.

Мѵ́ра и҆злiѧ́вшагосѧ чꙋ́вствꙋющи, и҆ вселе́ннꙋю ѡ҆благоꙋха́вшаго бл҃года́тiю прiи́мши, воспери́сѧ къ жела́нiю сегѡ̀, сла́внаѧ.

И҆мѣ́ла є҆сѝ бг҃а помо́щника во твои́хъ по́двизѣхъ и҆ защища́юща, всемꙋ́драѧ: сегѡ̀ ра́ди вѣнча́вшисѧ, мꙋчи́телѧ побѣди́ла є҆сѝ.

Сто́лпъ добродѣ́тели непрекло́ненъ, и҆ бл҃гоче́стiѧ жили́ще бы́сть, и҆ мꙋ́жества, и҆ цѣломꙋ́дрiѧ прiѧ́телище, всехва́льнаѧ.

Бг҃оро́диченъ:

Те́кши до тебє̀ сме́рть ста̀, прирази́вшисѧ и҆зъ тебє̀ рожде́нномꙋ, всенепоро́чнаѧ: сегѡ̀ ра́ди безсме́ртiѧ нача́токъ тѧ̀ и҆менꙋ́емъ. 

Конда́къ, гла́съ д҃. Подо́бенъ: Ꙗ҆ви́лсѧ є҆сѝ:

Дѣ́вства добро́тами преиспещре́нна, дѣ́во, страда́льчествомъ была̀ є҆сѝ краснѣ́йшаѧ, i҆ри́но, кровьмѝ твои́ми и҆сте́кшими ѡ҆багре́на, пре́лесть же низложи́вшаѧ безбо́жiѧ. сегѡ̀ ра́ди и҆ прiѧ́ла є҆сѝ по́чєсти побѣ́ды рꙋко́ю созда́телѧ твоегѡ̀.

Сѣда́ленъ, гла́съ и҃. Подо́бенъ: Воскре́слъ є҆сѝ:

Ми́ръ тебѣ̀ мно́гъ прибы́сть, мч҃нице, разрѣ́шшисѧ пло́ти по болѣ́знехъ мно́гихъ: ра́дꙋѧсѧ бо жени́хъ на нб҃сѣ́хъ тѧ̀ горѣ̀ прiѧ́тъ всепросвѣще́нꙋ, и҆ страда́нiемъ ѡ҆блиста́ющꙋ, и҆ въ черто́гъ бжⷭ҇твенный введѐ ра́дꙋющꙋсѧ.

Сла́ва, и҆ ны́нѣ, пра́здника.

Пѣ́снь д҃. I҆рмо́съ:

Твоегѡ̀ на землѝ ꙗ҆вле́нiѧ, хрⷭ҇тѐ бж҃е, проповѣ́даѧ прⷪ҇ро́къ прише́ствiе, съ весе́лiемъ вопiѧ́ше: сла́ва си́лѣ твое́й, гдⷭ҇и.

И҆́же ми́ръ тебѣ̀ подава́ѧй, мироимени́таѧ, ми́ра ра́ди посо́бствꙋющꙋ тѧ̀ ви́дѧ, мꙋжеподо́бнымъ ра́зꙋмомъ, мꙋ́ченице, и҆ крѣ́постiю и҆спо́лни.

Крѣ́пкимъ ѹ҆се́рдiемъ превозше́дши же́нскꙋю не́мощь, пребл҃же́ннаѧ, тве́рдѡ и҆зꙿѡбличи́ла є҆сѝ, мч҃нице, ле́сти слꙋжа́щыѧ.

Бжⷭ҇твенное терпѣ́нiе показа́вши, мꙋчи́телей де́рзѡсти низложи́ла є҆сѝ, твоемꙋ̀ женихꙋ̀ зовꙋ́щи: сла́ва си́лѣ твое́й, гдⷭ҇и.

Пѣсносло́вiемъ немо́лчнымъ и҆ мольба́ми влⷣкꙋ, бг҃омꙋ́драѧ, пѣсносло́вила є҆сѝ, и҆ къ немꙋ̀ восте́кши, сла́вꙋ зри́ши неизрече́ннꙋю.

Бг҃оро́диченъ:

Ра́достнѡ тебѣ̀ веселѧ́щесѧ гла́сы, пречⷭ҇таѧ, тебє̀ ра́ди спа́сшiисѧ взыва́емъ: ра́дꙋйсѧ, дв҃о всечⷭ҇тна́ѧ, ра́дꙋйсѧ, бцⷣе всепѣ́таѧ.

Пѣ́снь є҃. I҆рмо́съ:

Просвѣще́нiе твоѐ, гдⷭ҇и, низпослѝ на́мъ, и҆ ѿ мглы̀ прегрѣше́нiй разрѣши́ ны, бл҃же, тво́й ми́ръ да́рꙋѧй.

Мꙋ́жескимъ, сла́внаѧ, ра́зꙋмомъ хрⷭ҇та̀ бг҃а всѣ́хъ ꙗ҆́снѡ  и҆сповѣ́дала є҆сѝ: сло́вомъ же тве́рдымъ сопротивоборца̀, страстоте́рпице, посрами́ла є҆сѝ.

Послѣ́довати возжелѣ́ла є҆сѝ стрⷭ҇ти хрⷭ҇то́вѣ, и҆ подо́бiемъ те́плѣ послѣ́довала є҆сѝ, подви́жнѡ стра́ждꙋщи по влⷣцѣ, пребога́таѧ.

Полкѝ мꙋ́чєникъ, сла́внаѧ, привела̀ є҆сѝ хрⷭ҇тꙋ̀ твое́ю мꙋ́дростiю и҆ бг҃осло́вiемъ, сiѧ̑ и҆́стиннѡ тайноꙋча́щи сло́вомъ вѣ́ры.

Бг҃оро́диченъ:

Наꙋчи́вшисѧ та́йны зача́тiѧ твоегѡ̀, и҆ неизрече́ннагѡ и҆ бжⷭ҇твеннагѡ твоегѡ̀ ржⷭ҇тва̀, дв҃о, ны́нѣ всебл҃гоче́стнѡ пѣсносло́вимъ тѧ̀, бцⷣе всепѣ́таѧ.

Пѣ́снь s҃. I҆рмо́съ:

Возопѝ, проѡбразꙋ́ѧ погребе́нiе тридне́вное, прⷪ҇ро́къ i҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀, i҆и҃се, цр҃ю̀ си́лъ.

И҆спра́вила є҆сѝ прама́тере є҆́ѵы паде́нiе, страстоте́рпице, врага̀ низложи́вши си́лꙋ, и҆ побѣди́вши ѻ҆́нагѡ шата́нiе бжⷭ҇твенною бл҃года́тiю.

Крѣ́пость стѧжа́вши, i҆ри́но, ра́зꙋма, мꙋчи́телємъ сꙋпроти́виласѧ є҆сѝ дꙋшѝ до́блестiю, и҆ вѣнце́мъ побѣ́днымъ ѿ хрⷭ҇та̀ бг҃а вѣнча́ласѧ є҆сѝ.

Кро́вiю страда́нiѧ, мч҃нице, свѣтлѣ́йшꙋ содѣ́лала є҆сѝ є҆сте́ственнꙋю добро́тꙋ, чи́стаѧ, до́блествєнныѧ по́двиги подꙿе́мши тве́рдѡ, до́браѧ дѣ́во.

Бг҃оро́диченъ:

Проѧвѝ та́йнꙋ твоегѡ̀ ржⷭ҇тва̀ бг҃ови́децъ, горѧ́щꙋ кꙋпинꙋ̀ ви́дѣ и҆ неѡпалѧ́емꙋ, бцⷣе чⷭ҇таѧ, приснодв҃о.

Конда́къ пра́здника и҆ i҆́косъ.

Пѣ́снь з҃. I҆рмо́съ:

А҆враа́мстiи и҆ногда̀ въ вавѷлѡ́нѣ ѻ҆́троцы пе́щный пла́мень попра́ша, пѣ́сньми взыва́юще: ѻ҆тє́цъ на́шихъ бж҃е, бл҃гослове́нъ є҆сѝ.

Вѣнцено́снѡ, мч҃нице, предстоѧ́щи прⷭ҇то́лꙋ твоегѡ̀ влⷣки, соблюдѝ вѣ́рою зовꙋ́щыѧ: ѻ҆тє́цъ на́шихъ бж҃е, бл҃гослове́нъ є҆сѝ. 

Въ нбⷭ҇ныхъ селе́нiихъ ликова́ти, мч҃нице, сподо́биласѧ є҆сѝ, досточꙋ́днаѧ i҆ри́но, зовꙋ́щи: ѻ҆тє́цъ на́шихъ бж҃е, бл҃гослове́нъ є҆сѝ.

Жела́ющи ѹ҆лꙋчи́ти рачи́телѧ твоегѡ̀ добро́ты, мꙋче́нiѧ болѣ̑зни претерпѣ́ла є҆сѝ, i҆ри́но, зовꙋ́щи: ѻ҆тє́цъ на́шихъ бж҃е, бл҃гослове́нъ є҆сѝ.

Бг҃оро́диченъ:

Глаго́лѡмъ ѹ҆сте́нъ твои́хъ послѣ́дꙋюще, вѣ́рою тѧ̀, бг҃ома́ти, ѹ҆блажа́емъ, вопiю́ще ржⷭ҇твꙋ̀ твоемꙋ̀: ѻ҆тє́цъ на́шихъ бж҃е, бл҃гослове́нъ є҆сѝ.

Пѣ́снь и҃. I҆рмо́съ:

Ѻ҆́троки бл҃гочести̑выѧ въ пещѝ ржⷭ҇тво̀ бг҃оро́дичо спасло̀ є҆́сть, тогда̀ ѹ҆́бѡ ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а по́йте, дѣла̀, и҆ превозноси́те є҆го̀ во всѧ̑ вѣ́ки.

Пострада́ла є҆сѝ, i҆ри́но бл҃же́ннаѧ, до́блѣ, и҆ мꙋчи́телѧ низложи́ла є҆сѝ, и҆мꙋ́щи посо́бiе непобѣди́мое, влⷣки твоегѡ̀ си́лꙋ, и҆ содѣ́йствꙋющꙋ тебѣ̀: и҆ гдⷭ҇а по́йте, вопiѧ́ла є҆сѝ, и҆ превозноси́те є҆го̀ во вѣ́ки.

Ю҆́ношескою любо́вiю ѹ҆ѧ́звена, во слѣ́дъ твоегѡ̀ жениха̀ послѣ́довала є҆сѝ, сегѡ̀ страда̑нiѧ, мч҃нице, и҆ ра̑ны на тѣ́лѣ твое́мъ носѧ́щи и҆ вопiю́щи: гдⷭ҇а по́йте, дѣла̀, и҆ превозноси́те є҆го̀ во вѣ́ки.

Твоѐ є҆́же въ мꙋ́кахъ терпѣ́нiе, i҆ри́но вѣнцено́сице, посмѣѧ́сѧ сꙋ́етiю и҆ безбо́жiю надѣ́ющымсѧ, сла́внаѧ, вѣ́рою же поѧ́ше: гдⷭ҇а воспѣва́йте, дѣла̀, и҆ превозноси́те є҆го̀ во вѣ́ки.

Бг҃оро́диченъ:

Мꙋ́дрость бж҃iѧ всѣ́хъ хитре́цъ, во твоѐ чре́во, бг҃ома́ти, все́льшисѧ, хра́мъ созда̀, разꙋ́менъ же и҆ ѡ҆дꙋшевле́нъ себѣ̀, и҆ спасѐ мíръ зовꙋ́щiй: гдⷭ҇а воспѣва́йте, дѣла̀, и҆ превозноси́те є҆го̀ во вѣ́ки.

Пѣ́снь ѳ҃. I҆рмо́съ:

Е҆́ѵа ѹ҆́бѡ недꙋ́гомъ преслꙋша́нiѧ клѧ́твꙋ всели́ла є҆́сть: ты́  же, дв҃о бцⷣе, прозѧбе́нiемъ чревоноше́нiѧ мíрови бл҃гослове́нiе процвѣла̀ є҆сѝ. тѣ́мъ тѧ̀ всѝ велича́емъ.

Ѻ҆́крестъ твоегѡ̀ рачи́телѧ ликꙋ́ющи въ вы́шнихъ, до́браѧ дѣ́во, и҆спросѝ мíрꙋ ми́ръ, i҆ри́но, и҆ согрѣше́нiй ѡ҆ставле́нiе вѣ́рою творѧ́щымъ па́мѧть твою̀ свѣтоно́снꙋю и҆ свѧще́ннꙋю.

Внꙋ́трь тѧ̀ черто́га хрⷭ҇то́съ, ꙗ҆́кѡ мч҃ницꙋ и҆ дѣ́вꙋ, вселѝ, и҆дѣ́же съ дѣ́вами ра́дꙋешисѧ, и҆ съ мꙋ́ченическими во́инствы, i҆ри́но вѣнцено́сице всехва́льнаѧ: тѣ́мже тѧ̀ всѝ ѹ҆блажа́емъ.

Двє́ри ѿве́рзъ нбⷭ҇ныѧ, прiѧ́тъ дꙋ́шꙋ твою̀ всенепоро́чнꙋю, є҆ди́нъ всѣ́ми црⷭ҇твꙋѧй, и҆ пра́вды строи́тель, i҆ри́но, бжⷭ҇твеннагѡ ми́ра тезоимени́таѧ: тѣ́мже тѧ̀ всѝ ѹ҆блажа́емъ.

Бг҃оро́диченъ:

И҆мꙋ́щи къ твоемꙋ̀ сн҃ꙋ, пренепоро́чнаѧ, дерзнове́нiе непосты́дно, сего̀ ѹ҆молѝ низпосла́ти мíрꙋ ми́рно ѹ҆строе́нiе, и҆ всѣ̑мъ цр҃квамъ є҆диномышле́нiе, да тѧ̀ всѝ велича́емъ.


