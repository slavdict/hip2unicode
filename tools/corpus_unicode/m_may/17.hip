        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ з҃_i-й де́нь.

Ст҃а́гѡ а҆пⷭ҇ла а҆ндронíка, и҆ и҆̀же съ ни́мъ.

Стiхи̑ры ст҃ы́хъ гла́съ и҃. Подо́бенъ: Ѽ пресла́внагѡ чꙋдесѐ!

Сло́вомъ безслове́снꙋю * ѹ҆ста́вилъ є҆сѝ безбо́жiѧ тлю̀, * ꙗ҆́кѡ сло́ва послꙋ́шникъ, * и҆ сла́венъ слꙋжи́тель, * и҆ свѣти́льникъ пресвѣ́телъ * вселе́нныѧ, бг҃облаже́нне. * тѣ́мже тѧ̀ словесы̀ бжⷭ҇твенными сла́вимъ, * и҆ свѧтꙋ́ю твою̀ па́мѧть пра́зднꙋемъ ра́достнѡ, * хвалꙋ̀ приносѧ́ще вседержи́телю.

Па́ѵелъ бжⷭ҇твенный а҆пⷭ҇лъ, * бжⷭ҇твенными похвала́ми * ва́съ восхвалѧ́ѧ свѣ́тлѡ, * вѣ̑рнымъ представлѧ́етъ ва́шꙋ до́блесть: * пре́жде сегѡ̀ глаго́лѧ, * показа́ти ва́съ бж҃iѧ сло́ва ѹ҆ч҃никѝ всемꙋ́дрiи, * и҆ срѡ́дницы є҆гѡ̀, i҆ꙋнíа сла́внаѧ, * ꙗ҆́кѡ вои́стиннꙋ, * и҆ блаже́нный а҆ндронíче, * бж҃iи ѹ҆гѡ́дницы.

Всю̀ свѧще́ннымъ проповѣ́данiемъ * просвѣти́вше зе́млю, * мглꙋ̀ ѿгна́сте сꙋ́етства, * и҆ къ свѣ́тꙋ наста́висте. бг҃оразꙋ́мiѧ, * сꙋ́щыѧ во тмѣ̀ дре́вле безбо́жiѧ, * бжⷭ҇твеннiи  а҆пⷭ҇ли, * наста̑вницы спасе́нiѧ, * и҆ моли́твєнницы всѣ́хъ * вѣ́рнѡ ва́съ почита́ющихъ всегда̀.

Сла́ва, и҆ ны́нѣ, пра́здника. Тропа́рь, гла́съ г҃:

А҆пⷭ҇ли ст҃íи, моли́те ми́лостиваго бг҃а, да прегрѣше́нiй ѡ҆ставле́нiе пода́стъ дꙋша́мъ на́шымъ.

Канѡ́нъ, творе́нiе i҆ѡ́сифово, є҆гѡ́же краегране́сiе:

Хвалꙋ̀ приношꙋ̀ мꙋ́дромꙋ а҆ндронíкꙋ.

Гла́съ и҃. Пѣ́снь а҃. I҆рмо́съ:{Исправлена опечатка оригинала: I҆рмо́съ то́йже. Прим.  оrthlib}

Пои́мъ гдⷭ҇еви, прове́дшемꙋ лю́ди своѧ̑ сквозѣ̀ чермно́е мо́ре, ꙗ҆́кѡ є҆ди́нъ сла́внѡ просла́висѧ.

Хвалꙋ̀ бг҃ꙋ прино́ситъ, въ пресвѧтѣ́й, блаже́нне, па́мѧти твое́й, честна́ѧ це́рковь, по́двиги твоѧ̑ вѣ́рою сла́вѧщи.

Напра́вилъ є҆сѝ ѹ҆ма̀ твоегѡ̀ всѧ̑ движє́нiѧ, свѧще́нне, къ бж҃iимъ хотѣ́нiємъ, и҆сполне́нiю ра́дꙋѧсѧ, а҆ндронíче.

Недꙋ́ги ѡ҆чища́ти, дꙋ́хи ѿгонѧ́ти лꙋка̑выѧ, ѿ бг҃а бжⷭ҇твеннꙋю бл҃года́ть прiѧ́лъ є҆сѝ, бг҃омꙋ́дре а҆ндронíче.

Бг҃оро́диченъ:

Ѡ҆дожди́ ми, дв҃о, всѣ́хъ согрѣше́нiй и҆збавле́нiе, и҆ и҆справле́нiе житiѧ̀, твои́мъ хода́тайствомъ и҆ бл҃года́тiю.

Пѣ́снь г҃. I҆рмо́съ:

Нѣ́сть свѧ́тъ ꙗ҆́кѡ гдⷭ҇ь, и҆ нѣ́сть пра́веденъ ꙗ҆́кѡ бг҃ъ на́шъ, є҆го́же пое́тъ всѧ̀ тва́рь: нѣ́сть пра́веденъ па́че тебє̀, гдⷭ҇и.

Ѹ҆мертви́въ ѹ҆́ды твоѧ̑ пѡ́двиги, жи́знь сподо́билсѧ є҆сѝ живꙋ́щихъ зрѣ́ти, на землѝ пло́ть носѧ́ща хрⷭ҇та̀ бг҃а на́шего, а҆ндронíче а҆пⷭ҇ле.

Ѻ҆гнедохнове́ненъ бы́лъ є҆сѝ, бжⷭ҇твеннагѡ дх҃а, чи́стою мы́слiю твое́ю теплотꙋ̀, а҆пⷭ҇ле, ѡ҆бносѧ̀, и҆ попалѧ́ѧ пре́лести те́рнiе, а҆ндронíче всехва́льне.

Глагѡ́лъ твои́хъ вѣща́нiе, и҆ си́ла чꙋде́съ ѡ҆бтечѐ мíра  концы̀, ѹ҆ченичѐ гдⷭ҇ень, бжⷭ҇твенныѧ дх҃а бл҃года́ти вѣ̑рныѧ наꙋча́ющи.

Бг҃оро́диченъ:

Нѣ́сть пречи́сты, па́че тебє̀, влⷣчце, и҆ нѣ́сть непоро́чны ра́звѣ тебє̀, всенепоро́чнаѧ, бг҃а бо всѣ́хъ вмѣсти́лище простра́нное є҆ди́на была̀ є҆сѝ.

Конда́къ, гла́съ в҃. Подо́бенъ: Вы́шнихъ и҆щѧ̀:

Sвѣздꙋ̀ пресвѣ́тлꙋю, бг҃оразꙋ́мiѧ свѣ́томъ просвѣ́щшаго ꙗ҆зы́ки, а҆пⷭ҇ла хрⷭ҇то́ва а҆ндронíка восхва́лимъ, и҆ съ ни́мъ во благовѣ́стiи потрꙋди́вшꙋюсѧ i҆ꙋнíю премꙋ́дрꙋю, вопiю́ще: моли́те хрⷭ҇та̀ бг҃а непреста́ннѡ ѡ҆ всѣ́хъ на́съ.

Сѣда́ленъ, гла́съ д҃. Подо́бенъ: Ско́рѡ предварѝ:

Бжⷭ҇твенный а҆ндронíкъ свѣтови́денъ бы́въ, сердца̀ просвѣтѝ бг҃оразꙋ́мiѧ свѣ́томъ, ко гдⷭ҇ꙋ приходи́ти: тѣ́мже и҆ по кончи́нѣ и҆сточа́етъ и҆сцѣлє́нiѧ, вѣ́рою пристꙋпа́ющымъ честно́мꙋ є҆гѡ̀ хра́мꙋ, и҆ всѣ̑мъ и҆спроша́етъ вѣ̑рнымъ ве́лiю ми́лость.

Сла́ва, и҆ ны́нѣ, пра́здника, и҆лѝ бг҃оро́диченъ:

Ѡ҆бнови́ла є҆сѝ, чⷭ҇таѧ, бжⷭ҇твеннымъ ржⷭ҇тво́мъ твои́мъ и҆стлѣ́вшее во страсте́хъ земноро́дныхъ ме́ртвенное сꙋщество̀, и҆ воздви́гла є҆сѝ всѧ̑ ѿ сме́рти къ животꙋ̀ нетлѣ́нiѧ. тѣ́мже тѧ̀ по до́лгꙋ блажи́мъ всѝ, дв҃о препросла́вленнаѧ, ꙗ҆́коже прорекла̀ є҆сѝ.

Крⷭ҇тобг҃оро́диченъ:

На крⷭ҇тѣ́ тѧ возвы́шена ꙗ҆́кѡ ѹ҆зрѣ̀ пречⷭ҇таѧ мт҃и твоѧ̀, сло́ве бж҃iй, мт҃рски рыда́ющи вѣща́ше, что̀ но́вое и҆ стра́нное сiѐ чꙋ́до, сн҃е мо́й; ка́кѡ жи́знь всѣ́хъ вкꙋша́еши сме́рти, ѡ҆живи́ти мє́ртвыѧ хотѧ̀, ꙗ҆́кѡ милосе́рдъ;

Пѣ́снь д҃. I҆рмо́съ:

И҆зъ горы̀ приѡсѣне́нныѧ, сло́ве, прⷪ҇ро́къ, є҆ди́ныѧ бцⷣы, хотѧ́ща воплоти́тисѧ бг҃ови́днѡ ѹ҆смотрѝ, и҆ со стра́хомъ славосло́вѧше си́лꙋ твою̀. 

Тѧ̀ ꙗ҆́кѡ сро́дника цѣлꙋ́етъ па́ѵелъ, предъ вѣ́рными бжⷭ҇твєнныѧ твоѧ̑ похвалы̑ проповѣ́даѧ, а҆ндронíче бг҃оглаго́ливе, свѣтоводи́телю восхвалѧ́ющымъ тѧ̀.

До́мъ бы́въ трⷪ҇цы прест҃ы́ѧ, хра́мы и҆ трє́бища разори́лъ є҆сѝ бла́знєнныѧ: и҆ созда́лъ є҆сѝ, прехва́льне, цр҃кви во спасе́нiе дꙋ́шъ на́шихъ.

Возмо́глъ є҆сѝ бж҃iею мо́щiю ѹ҆крѣпи́всѧ, си́льнагѡ восхи́тити сосꙋ́ды, блаже́нне, и҆ соверши́ти дх҃а ст҃а́гѡ жили́ще, а҆ндронíче.

Бг҃оро́диченъ:

Тѧ̀ всегда̀, дв҃о бцⷣе, всѝ вѣ́рнiи согла́снѡ воспѣва́емъ, ꙗ҆́кѡ тве́рдое и҆ побо́рное предста́тельство, и҆ спасе́нiе дꙋ́шъ на́шихъ.

Пѣ́снь є҃. I҆рмо́съ:

Ѿ но́щи невѣ́дѣнiѧ, бг҃овѣ́дѣнiемъ просвѣти́вый концы̀, просвѣти́ мѧ ѹ҆́тромъ чл҃вѣколю́бiѧ твоегѡ̀, гдⷭ҇и.

Ꙗ҆́кѡ сро́дника тѧ̀ па́ѵлꙋ, и҆ пре́жде є҆гѡ̀ ѹ҆ченика̀ бы́вша, съ ни́мже тѧ̀ почита́емъ, вѣ́рою соше́дшесѧ, а҆ндронíче.

Свѣтоза̑рныѧ sвѣ́зды, свѧщє́нныѧ а҆пⷭ҇лы почти́мъ, i҆ꙋнíю бжⷭ҇твеннꙋю и҆ бг҃оно́снаго а҆ндронíка.

Ꙗ҆́кѡ нарѡ́читы сꙋ́ще во а҆пⷭ҇толѣхъ, ва́съ блаже́нный па́ѵелъ проповѣ́даетъ въ цр҃кви, блаже́ннiи.

Бг҃оро́диченъ:

Тѧ̀, прест҃а́ѧ ѻ҆трокови́це, прⷪ҇ро́ческiй ли́къ проначерта̀, свѧще́нными ѻ҆́бразы, бы́ти гдⷭ҇ню роди́тельницꙋ.

Пѣ́снь s҃. I҆рмо́съ:

Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ, ꙗ҆́кѡ ри́зою, многоми́лостиве хрⷭ҇тѐ бж҃е на́шъ.

До́мъ тво́й и҆сцѣле́нiй и҆сто́чники, любо́вiю притека́ющымъ и҆сточа́етъ, а҆пⷭ҇ле, ѡ҆мыва́ѧ дꙋшє́вныѧ не́мѡщи.

И҆стлѣ́вшее безбо́жiемъ мно́жество ꙗ҆зы̑къ ѡ҆бнови́лъ є҆сѝ но́выми твои́ми ѹ҆чє́нiи, нетлѣ́ннагѡ i҆и҃са дрꙋ́же и҆́скреннiй.

Ꙗ҆́кѡ со́лнце ѡ҆бте́клъ є҆сѝ зе́млю, а҆ндронíче премꙋ́дре,  трисо́лнечный и҆ несозда́нный возвѣща́ѧ вѣ̑рнымъ свѣ́тъ бж҃ества̀.

Бг҃оро́диченъ:

Бжⷭ҇твєннаѧ шє́ствiѧ на тебѣ̀ влⷣки позна́шасѧ, пло́тiю ѡ҆бнища́вшагѡ, и҆ ѡ҆богати́вша вѣ̑рныѧ, неискꙋсобра́чнаѧ.

Конда́къ и҆ i҆́косъ пра́здника.

Пѣ́снь з҃. I҆рмо́съ:

Въ нача́лѣ зе́млю ѡ҆снова́вый, и҆ нб҃са̀ сло́вомъ ѹ҆тверди́вый, бл҃гослове́нъ є҆сѝ во вѣ́ки, гдⷭ҇и, бж҃е ѻ҆тє́цъ на́шихъ.

Недꙋ́ги лю̑тыѧ, и҆ всѧ́кꙋ болѣ́знь ѿ дꙋ́шъ вкꙋ́пѣ же и҆ тѣле́съ ѿго́ниши, притека́ющихъ въ до́мъ тво́й, мꙋ́дре ѹ҆ч҃ничѐ хрⷭ҇то́въ.

Де́мѡнскаѧ наи̑тiѧ ѿгонѧ́еши, и҆ стра̑сти лю̑тыѧ ѡ҆чища́еши человѣ́кѡмъ, спострада́льчествомъ хрⷭ҇то́въ самови́дче: сегѡ̀ ра́ди тѧ̀ вѣ́рнѡ ѹ҆блажа́емъ.

Ри́торское, мꙋ́дре, глꙋмле́нiе низложи́въ простото́ю ѹ҆че́нiй, бг҃а проповѣ́дꙋеши въ видѣ́нiи пло́тстѣ, пожи́вша со земны́ми бла́гости ра́ди.

Бг҃оро́диченъ:

Во ѹ҆тро́бꙋ дв҃ы всели́выйсѧ, и҆ въ не́й а҆да́ма назда́вый, бл҃гослове́нъ є҆сѝ, гдⷭ҇и, бж҃е ѻ҆тє́цъ на́шихъ.

Пѣ́снь и҃. I҆рмо́съ:

На горѣ̀ ст҃ѣ́й просла́вльшасѧ, и҆ въ кꙋпинѣ̀ ѻ҆гне́мъ приснодв҃ы мѡѷсе́ови та́йнꙋ ꙗ҆́вльшаго, гдⷭ҇а по́йте и҆ превозноси́те во всѧ̑ вѣ́ки.

Ѡ҆бꙿюродѣ̑вшаѧ sлы́мъ гно́емъ человѣ́чєскаѧ, а҆ндронíче, сердца̀, со́лiю бжⷭ҇твенною стѧгнꙋ́въ, ѹ҆чє́нiи твои́ми, и҆злiѧ́вшемꙋсѧ сло́вꙋ, спаса́ємы предста́вилъ є҆сѝ, требл҃же́нне.

Свѧще́нникъ же и҆ жре́цъ, и҆ же́ртва, поже́ршемꙋсѧ за милосе́рдiе позна́лсѧ є҆сѝ, и҆ къ немꙋ̀ восте́клъ є҆сѝ, а҆ндронíче, вѣне́цъ нетлѣ́нiѧ и҆ пра́вды ѿ негѡ̀ прiе́мъ.

Проповѣ́дникъ бжⷭ҇твенный, и҆ а҆пⷭ҇лъ бг҃ови́децъ, разори́тель и҆стꙋка́нныхъ ги́бельныхъ, и҆ богати́тель ни́щихъ  ꙗ҆ви́лсѧ є҆сѝ, сла́вне, и҆ сiѡ́на вы́шнѧгѡ вели́кiй жи́тель, а҆ндронíче бг҃омꙋ́дре.

Бг҃оро́диченъ:

Ꙗ҆́кѡ клеща́ми рꙋка́ми ѹ҆́гль но́сиши, ро́сꙋ бжⷭ҇твеннꙋю и҆сточа́ющаго, дв҃о, пла́менемъ ле́сти бѣ́дствꙋющымъ, попалѧ́юща же стра̑сти, пѣсносло́вѧщихъ тогѡ̀ црⷭ҇твiе.

Пѣ́снь ѳ҃. I҆рмо́съ:

Проѧвле́нное на горѣ̀ законополо́жникꙋ во ѻ҆гнѝ и҆ кꙋпинѣ̀, ржⷭ҇тво̀ приснодв҃ы, въ на́ше вѣ́рныхъ спасе́нiе, пѣ́сньми немо́лчными велича́емъ.

Да ѻ҆́ныѧ жи́зни ꙗ҆ви́шисѧ наслѣ́дникъ, ѹ҆мерщвлє́нныѧ пре́жде де́мѡнскими прилѡ́ги, ѡ҆живи́лъ є҆сѝ живоно́снымъ твои́мъ сло́вомъ, достоблаже́нне а҆ндронíче.

Ꙗ҆́кѡ и҆́стиннагѡ бы́въ вiногра́да, преблаже́нне, лоза̀ благора́слеина, вiно̀ безсме́ртiѧ и҆ска́палъ є҆сѝ, и҆ человѣ́кѡвъ сердца̀ возвесели́лъ є҆сѝ, прехва́льне а҆ндронíче.

Ты̀ ꙗ҆́кѡ мо́лнiѧ попали́въ ве́щь многобо́жiѧ, ꙗ҆́вѣ показа́лъ є҆сѝ свѣ́тъ бг҃оразꙋ́мiѧ, сꙋ́щымъ во тмѣ̀ житiѧ̀: тѣ́мъ тѧ̀ прославлѧ́емъ всѝ, а҆ндронíче.

Свѧще́ннаѧ твоѧ̀ па́мѧть простира́ема въ концы̀ дне́сь, просвѣща́етъ сердца̀, въ не́й тѧ̀ свѧще́ннѡ восхвалѧ́ющихъ, достобл҃же́нне а҆ндронíче.

Бг҃оро́диченъ:

Просвѣще́нiе на́мъ и҆спросѝ, ꙗ҆́же свѣ́тъ ро́ждшаѧ, и҆ согрѣше́нiй ѡ҆ставле́нiе, и҆ дꙋша́мъ спасе́нiе, вѣ́дꙋщымъ тѧ̀ и҆́стиннꙋю бцⷣꙋ, чⷭ҇таѧ дв҃о всенепоро́чнаѧ.


