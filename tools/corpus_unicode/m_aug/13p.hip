        OCR:

        Библиотека святоотеческой литературы

        http://orthlib.ru





Мѣ́сѧца а҆́ѵгꙋста въ г҃_i-й де́нь.

Слꙋ́жба ст҃и́телю и҆ чꙋдотво́рцꙋ тѵ́хѡнꙋ, є҆пⷭ҇кпꙋ воро́нежскомꙋ.

На ма́лѣй вече́рни, стiхи̑ры д҃, гла́съ а҃:

Прiиди́те, вѣ́рнiи, ра́достнѡ соше́дшесѧ, ѹ҆бл҃жи́мъ ст҃и́телѧ хрⷭ҇то́ва тѵ́хѡна, па́стырѧ предо́браго, ѹ҆чи́телѧ златослове́снаго, ско́рбныхъ ѹ҆тѣ́шителѧ, недꙋ́гꙋющихъ безме́зднаго врача̀, но́ваго рѡссíи чꙋдотво́рца, и҆́же мо́литсѧ ѡ҆ дꙋша́хъ на́шихъ.

Па́мѧть твоѧ̀, ст҃и́телю тѵ́хѡне, ꙗ҆́кѡ свѣтоза́рное со́лнце возсiѧ̀ на́мъ, ѡ҆зарѧ́ющи приходѧ́щыѧ къ тебѣ̀ вѣ́рою: свѣ́тлостьми бо добродѣ́телей ꙗ҆влѧ́еши на́мъ свѣ́тъ пра́вды, лꙋча́ми слове́съ просвѣща́еши на́съ и҆́стиннѡ хрⷭ҇та̀ вѣ́дѣти, предста́тельствомъ твои́мъ разгонѧ́еши ѡ҆́блакъ находѧ́щихъ бѣ́дъ, нетлѣ́нiемъ же моще́й всѣ́мъ зарю̀ безсме́ртiѧ показꙋ́еши: тѣ́мже хва́лимъ тѧ̀.

Хва́лимъ тѧ̀, бл҃жа́ще, бг҃омꙋ́дре ѻ҆́тче тѵ́хѡне, занѐ любо́вiю притека́юще къ ра́цѣ моще́й твои́хъ, бл҃года́ть прiе́млемъ: прикоснове́нiемъ бо болѣ́зни врачꙋ́еши, те́плымъ же хода́тайствомъ сп҃са́еши дꙋ́шы на́шѧ. 

Сла́ва:

Ѽ пребл҃же́нне ѻ҆́тче тѵ́хѡне предстоѧ̀ ны́нѣ прⷭ҇то́лꙋ гдⷭ҇а и҆ веселѧ́сѧ съ нбⷭ҇ными ли̑ки въ вѣ́чнѣмъ црⷭ҇твiи, не забꙋ́ди на́съ земны́хъ и҆ ско́рбныхъ, мѡльбы̀ принесѝ ѡ҆ ча́дѣхъ твоеѧ̀ па́ствы, и҆́миже на землѝ болѣ́зновалъ є҆сѝ, и҆спросѝ цр҃кви ми́ръ, всѣ̑мъ же вѣ̑рнымъ въ вѣ́рѣ ѹ҆твержде́нiе, грѣхѡ́въ ѡ҆ставле́нiе и҆ ѿ бѣ́дъ и҆збавле́нiе.

И҆ ны́нѣ, бг҃оро́диченъ днѐ.

На стiхо́внѣ стiхи̑ры, гла́съ в҃:

Ѹ҆ма̀ чистотꙋ̀ стѧжа́въ, дх҃а ст҃а́гѡ жили́ще бы́въ, бл҃года́ть ст҃и́тельства прiѧ́лъ є҆сѝ, лю́ди просвѣща́лъ є҆сѝ вѣ́дѣнiемъ прест҃ы́ѧ трⷪ҇цы, себе́ же сама́го є҆́й приноси́лъ є҆сѝ во ѻ҆гнѝ любвѐ бж҃е́ственныѧ: и҆ ны́нѣ предстоѧ̀ прⷭ҇то́лꙋ бж҃iю, не преста́й приноси́ти молє́нiѧ ѡ҆ на́съ чтꙋ́щихъ па́мѧть твою̀.

Стíхъ: Честна̀ предꙿ гдⷭ҇емъ сме́рть прпⷣбныхъ є҆гѡ̀.

Непоро́чно житiѐ твоѐ, честна̀ сме́рть твоѧ̀ предꙿ бг҃омъ, че́стенъ и҆ гро́бъ, и҆́же ѡ҆бл҃года́тствованное твоѐ содержи́тъ тѣ́ло, ꙗ҆́кѡ ѡ҆богаща́етъ чꙋдесы̀ притека́ющыѧ къ тебѣ̀ вѣ́рою, ст҃и́телю тѵ́хѡне, те́плый моли́твенниче ѡ҆ дꙋша́хъ на́шихъ.

Стíхъ: Сщ҃е́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнiи твоѝ возра́дꙋютсѧ.

А҆пⷭ҇лѡвъ ѻ҆бще́нiѧ, патрiа́рхѡвъ сопребыва́нiѧ, и҆ ра́дости првⷣныхъ, и҆ всѣ́хъ ст҃ы́хъ сликова́нiѧ, въ нбⷭ҇нѣмъ црⷭ҇твiи сподо́билсѧ є҆сѝ, ст҃и́телю тѵ́хѡне: тѣ́хъ бо добродѣ́телемъ и҆ подвигѡ́мъ подража́ѧ, ꙗ҆ви́лсѧ є҆сѝ прича́стникъ нбⷭ҇ныѧ сла́вы и҆́хъ. 

Сла́ва:

Пра́вило вѣ́ры бы́лъ є҆сѝ, ст҃и́телю, и҆ сло́вомъ пра́вой вѣ́рѣ и҆ бл҃го́мꙋ житiю̀ ѹ҆чи́лъ є҆сѝ: ѡ҆́бразъ добродѣ́телей ꙗ҆ви́лсѧ є҆сѝ па́ствѣ твое́й, творѧ̀ ѹ҆се́рднѡ хрⷭ҇тѡ́вы за́пѡвѣди: сегѡ̀ ра́ди, ꙗ҆́кѡ сотвори́вый и҆ наꙋчи́вый, ве́лiй наре́клсѧ є҆сѝ во црⷭ҇твiи нбⷭ҇нѣмъ, ст҃и́телю. ꙗ҆́кѡ и҆мѣ́ѧй ве́лiе дерзнове́нiе, молѝ хрⷭ҇та̀ бг҃а ѡ҆ чтꙋ́щихъ съ вѣ́рою честнꙋ́ю па́мѧть твою̀.

И҆ ны́нѣ, бг҃оро́диченъ днѐ.

Тропа́рь, гла́съ и҃:

Ѿ ю҆́ности возлюби́лъ є҆сѝ хрⷭ҇та̀, бл҃же́нне, ѡ҆́бразъ всѣ̑мъ бы́лъ є҆сѝ сло́вомъ, житiе́мъ, любо́вiю, дꙋ́хомъ, вѣ́рою, чистото́ю и҆ смире́нiемъ: тѣ́мже и҆ всели́лсѧ є҆сѝ въ нбⷭ҇ныѧ ѡ҆би́тєли и҆дѣ́же предстоѧ̀ прⷭ҇то́лꙋ прест҃ы́ѧ трⷪ҇цы, молѝ, ст҃и́телю тѵ́хѡне, сп҃сти́сѧ дꙋша́мъ на́шымъ.

И҆́нъ тропа́рь, гла́съ д҃:

Правосла́вiѧ наста́вниче, бл҃гоче́стiѧ ѹ҆чи́телю, покаѧ́нiѧ проповѣ́дниче, златоꙋ́стагѡ ревни́телю, па́стырю предо́брый, но́вый рѡссíи свѣти́льниче и҆ чꙋдотво́рче, па́ствꙋ твою̀ до́брѣ ѹ҆па́слъ є҆сѝ, и҆ писа́ньми твои́ми всѧ̑ ны̀ наста́вилъ є҆сѝ: тѣ́мже вѣнце́мъ нетлѣ́нiѧ ѹ҆кра́шенъ ѿ пастыренача́льника, молѝ є҆го̀ сп҃сти́сѧ дꙋша́мъ на́шымъ.

На вели́цѣй вече́рни,

Бл҃же́нъ мꙋ́жъ: пе́рвый а҆нтiфѡ́нъ.

На Гдⷭ҇и воззва́хъ, стiхи̑ры на и҃, гла́съ и҃. 

Прiиди́те, всѝ рѡссíйстiи лю́дiе, воспои́мъ пѣ́сньми торже́ственными ст҃и́телѧ и҆ чꙋдотво́рца тѵ́хѡна, бг҃освѣ́тлаго цр҃кве хрⷭ҇то́вы свѣти́льника, во тьмѣ̀ вѣ́ка сегѡ̀ возсiѧ́вшаго, правосла́вныхъ догма́тѡвъ наста́вника, сꙋемꙋ́дрыхъ ѹ҆че́нiй ѡ҆бличи́телѧ, покаѧ́нiѧ проповѣ́дника бл҃гоглаго́ливаго, за́повѣдей хрⷭ҇то́выхъ ѹ҆чи́телѧ и҆́стиннаго, сотвори́вшаго и҆ наꙋчи́вшаго, и҆ припа́дающе къ ра́цѣ ст҃ы́хъ и҆ многоцѣле́бныхъ моще́й є҆гѡ̀, со ѹ҆миле́нiемъ возопiи́мъ къ немꙋ̀: просвѣтѝ на́съ, ѻ҆́тче на́шъ, свѣ́томъ твоегѡ̀ бг҃оразꙋ́мiѧ, воздви́гни на́съ ѿ сна̀ грѣхо́внагѡ стра́хомъ преще́нiѧ и҆ сꙋда̀ бж҃iѧ, ѹ҆твердѝ стѡпы̀ на́шѧ на пꙋтѝ за́повѣдей хрⷭ҇то́выхъ, и҆ молѝ сп҃сти́сѧ дꙋша́мъ на́шымъ.

Бг҃омꙋ́дре и҆ бг҃оно́сне тѵ́хѡне, бл҃года́ти сосꙋ́де и҆збра́нный, трⷪ҇цы чи́стое жили́ще, добродѣ́телей честны́й до́ме, ѿ ю҆́ности хрⷭ҇тꙋ̀ послѣ́дꙋѧ, до́брѣ тече́нiе сконча́лъ є҆сѝ, вѣ́рꙋ до конца̀ соблю́лъ є҆сѝ: тѣ́мже и҆ прiѧ́лъ є҆сѝ вѣне́цъ пра́вды ѿ хрⷭ҇та̀ бг҃а, є҆го́же непреста́ннѡ молѝ сп҃сти́сѧ дꙋша́мъ на́шымъ.

Па́стырю предо́брый, сто́лпе и҆ красото̀ цр҃кве, свѣ́тлаѧ похвало̀ правосла́вiѧ, ты̀ хрⷭ҇то́во ста́до, є҆́же пастѝ поста́ви тѧ̀ дх҃ъ ст҃ы́й, до́брѣ ѹ҆па́слъ є҆сѝ, сщ҃е́нники соверша́ѧ, лю́ди наꙋча́ѧ, заблꙋ́ждшыѧ и҆справлѧ́ѧ, ѡ҆би́димыхъ бы́лъ є҆сѝ защи́тникъ, си́рыхъ и҆ вдови́цъ прибѣ́жище,  ни́щыѧ пита́лъ є҆сѝ: и҆ ны́нѣ предстоѧ̀ пастыренача́льникꙋ, молѝ сп҃сти́сѧ дꙋша́мъ на́шымъ.

Ѹ҆чи́телю златослове́сный, дх҃а ст҃а́гѡ бж҃е́ственный ѻ҆рга́не, и҆́стины хрⷭ҇то́вы провозвѣ́стниче, покаѧ́нiѧ проповѣ́дниче, и҆зводѧ̀ честна̑ѧ ѿ недосто́йнагѡ ꙗ҆́кѡ ѹ҆ста̀ гдⷭ҇нѧ бы́лъ є҆сѝ, и҆сточа́ѧ всѣ̑мъ словеса̀ жи́зни вѣ́чныѧ: тѣ́мже и҆ ны́нѣ молѝ сп҃сти́сѧ дꙋша́мъ на́шымъ.

Ра́дꙋйсѧ, сщ҃е́ннаѧ главо̀, прпⷣбныхъ подража́телю, по́стникѡвъ сотрꙋ́дниче, люби́телю безмо́лвiѧ: ты́ бо сше́дъ со престо́ла ст҃и́тельскагѡ, во смире́ннꙋю ѡ҆би́тель всели́лсѧ є҆сѝ, и҆ зрѧ̀, ꙗ҆́кѡ наслажде́нiе, скѡ́рби, ше́ствовалъ є҆сѝ тѣ́снымъ пꙋте́мъ, возлюби́лъ є҆сѝ смире́нiе нелицемѣ́рное, хꙋ́дость ри́знꙋю, трꙋды̀ и҆ мл҃твы непреста̑нныѧ, рыда̑нiѧ неꙋмѡ́лчнаѧ, па́мѧть сме́ртнꙋю, тѵ́хѡне прпⷣбне ѻ҆́тче на́шъ: молѝ сп҃сти́сѧ дꙋша́мъ на́шымъ.

Два́жды.

При́сный на́шъ застꙋ́пниче, те́плый ѡ҆ на́съ къ бг҃ꙋ моли́твенниче, бл҃госе́рде ѻ҆́тче на́шъ тѵ́хѡне, помозѝ мл҃твами твои́ми, ѡ҆градѝ цр҃ковь правосла́внꙋю ѿ навѣ̑тъ сꙋевѣ́рiѧ и҆ невѣ́рiѧ, сохранѝ ѻ҆те́чество на́ше ѿ вра̑гъ ви́димыхъ и҆ неви́димыхъ, ѹ҆мирѝ мíръ ве́сь ѿ мѧте́жа страсте́й человѣ́ческихъ, ѿимѝ ѿ на́съ всѧ̑кꙋю sло́бꙋ, враждꙋ̀ и҆ sлосло́вiе, вкоренѝ въ сердца́хъ на́шихъ ми́ръ, любо́вь и҆ є҆динодꙋ́шiе,  во є҆́же бл҃гоꙋгоди́ти на́мъ гдⷭ҇ꙋ и҆ влⷣцѣ живота̀ на́шегѡ, и҆ во вѣ́ки сп҃сти́сѧ дꙋша́мъ на́шымъ.

Два́жды.

Сла́ва:

Прiиди́те, вѣ́рнiи, просла́вимъ ст҃и́телѧ бл҃же́ннаго тѵ́хѡна, ꙗ҆́кѡ на нб҃сѝ водворѧ́ѧсѧ съ ли́ки а҆́гг҃льскими, съ прⷪ҇рѡ́ки и҆ а҆пⷭ҇лы ликовствꙋ́етъ, со ст҃и́тєли и҆ мч҃нки, съ прпⷣбными и҆ првⷣными весели́тсѧ, хрⷭ҇та̀ бг҃а созерца́ѧ не въ зерца́лѣ и҆ гада́нiи, но лице́мъ къ лицꙋ̀, на земли́ же честно́е є҆гѡ̀ тѣ́ло нетлѣ́нiемъ ѹ҆краша́етсѧ, и҆сточа́ѧ то́ки и҆сцѣле́нiй съ вѣ́рою и҆ любо́вiю притека́ющымъ: тѣ́мже мо́лимъ тѧ̀, ст҃и́телю, бꙋ́ди ѡ҆ на́съ те́плый предста́тель ѹ҆ прⷭ҇то́ла бж҃iѧ, ꙗ҆́кѡ и҆мѣ́ѧй ве́лiе дерзнове́нiе.

И҆ ны́нѣ, бг҃оро́диченъ гла́са: а҆́ще же попра́зднство, пра́здника.

Прокíменъ днѐ. Чтє́нiѧ трѝ. [пи́саны въ се́й кни́зѣ,на ѡ҆боро́тѣ листа̀ сл҃в].

На лiтíи стiхи̑ры, гла́съ в҃:

Ст҃и́телей ѹ҆добре́нiе и҆ ѻ҆тцє́въ сла́вꙋ, вѣ́рныхъ застꙋ́пника вели́каго, но́ваго чꙋдотво́рца восхва́лимъ пребл҃же́ннаго тѵ́хѡна, то́ки чꙋде́съ незави́стнѡ и҆злива́юща, недꙋ́ги врачꙋ́юща, дарова̑нiѧ бж҃е́ствєннаѧ неѡскꙋ́днѡ подаю́ща, и҆ возопiи́мъ: ѽ пребл҃же́нне тѵ́хѡне, бл҃года́ти сосꙋ́де преиспо́лненный, и҆ ми́лостей и҆сто́чниче, ѡ҆ на́съ моли́сѧ ко гдⷭ҇ꙋ, поми́ловатисѧ дꙋша́мъ на́шымъ. 

Ѻ҆́тче бг҃омꙋ́дре тѵ́хѡне! ты̀ ра́бъ бл҃гíй и҆ вѣ́рный ѹ҆ гдⷭ҇а бы́лъ є҆сѝ, не сокры́въ въ землѝ да́нный тебѣ̀ ѿ негѡ̀ тала́нтъ, но ѹ҆чѧ̀ и҆ творѧ̀ ѹ҆мно́жилъ є҆сѝ є҆го̀: тѣ́мже въ ма́лѣ вѣ́ренъ бы́въ, надꙿ мно́гими поста́вленъ є҆сѝ ѿ нбⷭ҇нагѡ домовлⷣки, є҆го́же молѝ ѡ҆ чтꙋ́щихъ съ вѣ́рою па́мѧть твою̀.

Слове́съ є҆ѵⷢ҇льскихъ, є҆́же не стѧжа́ти себѣ̀ сокро́вища на землѝ, вѣ́рный храни́тель бы́лъ є҆сѝ, пребл҃же́нне тѵ́хѡне, и҆ во́льнꙋю нищетꙋ̀ ꙗ҆́кѡ сокро́вище себѣ̀ стѧжа́лъ є҆сѝ, ни́щыѧ же и҆ ѹ҆бѡ́гiѧ неѡскꙋ́днѡ ѹ҆довлѧ́лъ є҆сѝ: тѣ́мже и҆ ны́нѣ и҆спросѝ на́мъ ѹ҆ гдⷭ҇а ве́лiю и҆ бога́тꙋю млⷭ҇ть.

Сла́ва, гла́съ s҃:

Дне́сь красꙋ́етсѧ задо́нскаѧ ѡ҆би́тель, ра́дꙋетсѧ воро́нежскаѧ па́ства, торжествꙋ́етъ всѧ̑ правосла́внаѧ цр҃ковь, па́мѧть твою̀ соверша́ющи, ст҃и́телю тѵ́хѡне: въ нетлѣ́нiи бо моще́й твои́хъ и҆ чꙋдесѣ́хъ и҆́мамы всѝ ве́лiе зна́менiе бл҃года́ти ст҃а́гѡ дх҃а въ цр҃кви правосла́внѣй, и҆ є҆ресе́й и҆ раско́лѡвъ ѡ҆бличе́нiе, и҆ невѣ́рiѧ посрамле́нiе.

И҆ ны́нѣ, бг҃оро́диченъ: Творе́цъ и҆ и҆зба́витель мо́й:

На стiхо́внѣ стiхи̑ры, гла́съ г҃:

Напита́лъ є҆сѝ бога́тнѡ дꙋ́шы а҆́лчꙋщихъ пи́щею нбⷭ҇ною, хлѣ́бъ бо а҆́гг҃льскiй є҆́сть сло́во твоѐ, бг҃омꙋ́дре тѵ́хѡне: и҆спо́лнилъ є҆сѝ  бж҃е́ственнагѡ весе́лiѧ сердца̀ жа́ждꙋщихъ, ѹ҆че́нiе бо твоѐ є҆́сть вiно̀ бж҃е́ственное и҆ и҆сто́чникъ бл҃года́ти ст҃а́гѡ дх҃а, и҆сточа́ѧй жи́знь вѣ́чнꙋю.

Стíхъ: Ѹ҆ста̀ моѧ̑ возглаго́лютъ премꙋ́дрость, и҆ поꙋче́нiе се́рдца моегѡ̀ ра́зꙋмъ.

Тѧ̀ а҆рхiере́а и҆ па́стырѧ неsло́бива и҆ прпⷣбна, ѹ҆чи́телѧ вѣ́рна восхвалѧ́юще любо́вiю, ѹ҆се́рднѡ мо́лимъ: принесѝ гдⷭ҇ꙋ молє́нiѧ ѡ҆ сп҃се́нiи дꙋ́шъ на́шихъ.

Стíхъ: Ѹ҆слы́шите сiѧ̑ всѝ ꙗ҆зы́цы, внꙋши́те всѝ живꙋ́щiи по вселе́ннѣй.

Пле́велы, ꙗ҆̀же всѣ́ѧ въ па́ствѣ твое́й лꙋка́вый вра́гъ, мꙋ́жественнѡ и҆сто́рглъ є҆сѝ: дꙋшеврє́дныѧ бо ѡ҆бы̑чаи, ѡ҆бличи́въ безстꙋ́дное ꙗ҆зы́ческое и҆́грище, потреби́лъ є҆сѝ, всѧ̑ наꙋча́ѧ бл҃гоче́стнѡ храни́ти за́пѡвѣди хрⷭ҇тѡ́вы.

Сла́ва гла́съ и҃:

Что́ тѧ нарече́мъ, ст҃и́телю тѵ́хѡне; па́стырѧ до́браго, ꙗ҆́кѡ дꙋ́шꙋ твою̀ за па́ствꙋ свою̀ положи́ти гото́въ бы́лъ є҆сѝ. а҆пⷭ҇лѡвъ сопресто́льника, ꙗ҆́кѡ писа́ньми твои́ми всѧ̑ ны̀ наставлѧ́еши. по́стникѡвъ похвалꙋ̀ и҆ мона́хѡвъ ѹ҆краше́нiе, ꙗ҆́кѡ трꙋды̀, бдѣ́нiѧ и҆ пощє́нiѧ и҆́ночєскiѧ подꙿѧ́лъ є҆сѝ. земна́го а҆́гг҃ла и҆ нбⷭ҇наго человѣ́ка, ꙗ҆́кѡ въ мíрѣ премíрнѡ пожи́лъ є҆сѝ. сы́на бж҃iѧ; ꙗ҆́кѡ миротвори́ти па́че всегѡ̀ возлюби́лъ є҆сѝ. и҆ ны́нѣ моли́сѧ хрⷭ҇тꙋ̀ бг҃ꙋ, ѹ҆мири́ти мíръ и҆ ѹ҆тверди́ти ст҃ꙋ́ю цр҃ковь. 

И҆ ны́нѣ, бг҃оро́диченъ: Безневѣ́стнаѧ дв҃о:

На ѹ҆́трени, по а҃-й стiхоло́гiи сѣда́ленъ, гла́съ и҃:

Вторы́й мѡѷсе́й ꙗ҆ви́лсѧ є҆сѝ: возше́дъ бо на го́рꙋ добродѣ́телей, а҆́ки скрижа̑ли рꙋко́ю бж҃iею пи̑санныѧ, догма́ты чи́стагѡ бг҃осло́вiѧ прiѧ́лъ є҆сѝ, не зна́мєнiи стра́шными ѹ҆дивлѧ́ѧ, но бж҃е́ственныхъ слове́съ ѹ҆чє́нiи наставлѧ́ѧ къ ти́хомꙋ приста́нищꙋ но́ваго i҆и҃лѧ.

Сла́ва, и҆ ны́нѣ, бг҃оро́диченъ:

Да ни̑жнiѧ съ вы́шними совокꙋпи́тъ, є҆ди́ный всѣ́хъ бг҃ъ во чре́во неискꙋсобра́чныѧ вни́де, и҆ въ подо́бiи пло́тстѣмъ ꙗ҆ви́всѧ, вражды̀ средостѣ́нiе разорѝ, и҆ жи́знь подадѐ и҆ бж҃е́ственное и҆збавле́нiе.

По в҃-й стiхоло́гiи сѣда́ленъ, гла́съ и҃:

Непостижи́мый свѣ́тъ ѿ свѣ́та хрⷭ҇то́съ гдⷭ҇ь, почи́въ въ тебѣ̀, ст҃и́телю, пресвѣ́тлꙋ свѣщꙋ̀ показа́ тѧ мíрꙋ, ꙗ҆́кѡ блиста́еши свѣ́тлымъ житiе́мъ, ѡ҆зарѧ́еши лꙋча́ми ѹ҆че́нiй, сiѧ́еши чꙋдесы̀: тѣ́мже свѣ́тлѡ пра́зднꙋемъ па́мѧть твою̀, пребл҃же́нне тѵ́хѡне.

Сла́ва, и҆ ны́нѣ, бг҃оро́диченъ:

Бг҃ора́дованнаѧ влⷣчце, ст҃и́телємъ ѹ҆добре́нiе, првⷣнымъ ѹ҆твержде́нiе и҆ прпⷣбнымъ всѣ̑мъ похвало̀, сп҃си́ ны ѿ бѣ́дъ и҆ скорбе́й и҆ лю́тыхъ прегрѣше́нiй, вѣ́рою воспѣва́ющыѧ тѧ̀.

По полѷеле́и сѣда́ленъ, гла́съ и҃:

Воздержа́нiемъ тѣ́ло дꙋ́хꙋ порабо́тилъ є҆сѝ, ѹ҆́мъ влады́кꙋ надꙿ страстьмѝ поста́вивъ, болѣ́зньми  же по́стническими дꙋ́шꙋ просвѣти́въ, ст҃и́телю, ꙗ҆́кѡ же́ртвꙋ чи́стꙋ предста́вилъ є҆сѝ хрⷭ҇тꙋ̀, и҆́мже возлю́бленъ бы́въ, ꙗ҆́кѡ того̀ возлюби́лъ є҆сѝ, бж҃е́ственныѧ бы́лъ є҆сѝ вои́стиннꙋ трⷪ҇цы жили́ще.

Сла́ва, и҆ ны́нѣ, бг҃оро́диченъ:

Ѿ любвѐ дꙋше́вныѧ вопiю́ ти, влⷣчце, пресвѣ́тлагѡ сл҃нца зарѐ, сп҃се́нiѧ две́рь, нбⷭ҇наѧ врата̀, мы́сленнаѧ лѣ́ствице всѣ́хъ хрⷭ҇тiа́нъ: мольбꙋ̀ прiимѝ тѧ̀ бл҃жа́щихъ, наде́ждꙋ дꙋ́шъ на́шихъ, и҆ сп҃се́нiе на́мъ да́рꙋй.

Та́же степє́нна, а҃-й а҆нтiфѡ́нъ д҃-гѡ гла́са: Ѿ ю҆́ности моеѧ̀: Прокíменъ, гла́съ д҃: Честна̀ предꙿ гдⷭ҇емъ сме́рть прпⷣбныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; Всѧ́кое дыха́нiе да хва́литъ гдⷭ҇а. Е҆ѵⷢ҇лiе ѿ i҆ѡа́нна, зача́ло л҃s.

По н҃-мъ ѱалмѣ̀ стiхи́ра, гла́съ в҃:

Взѧ́лъ є҆сѝ на ра́мена крⷭ҇тъ, сраспѧ́лсѧ є҆сѝ мíрꙋ, и҆ послѣ́довалъ є҆сѝ стопа́мъ сп҃са хрⷭ҇та̀: любо́вь же жите́йскꙋю и҆ всѧ́ко пристра́стiе ѿтрѧ́съ и҆ бл҃ги́мъ житiе́мъ просiѧ́въ, воспрiѧ́лъ є҆сѝ вѣ́чное наслѣ́дiе. и҆ ны́нѣ влⷣцѣ твоемꙋ̀ предстоѧ̀, помѧнѝ ста́до твоѐ, при́снѡ чтꙋ́щее тѧ̀, ст҃и́телю ѻ҆́тче тѵ́хѡне.

Канѡ́нъ на и҃, [є҆гѡ́же краегране́сiе сiѐ: Сла́влю ст҃и́телѧ. и҆ чꙋдотво́рца тѵ́хѡна.] Гла́съ и҃.

Пѣ́снь а҃. I҆рмо́съ:

Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ sла̀ и҆збѣжа́въ, i҆и҃льтѧнинъ вопiѧ́ше: и҆зба́вителю и҆ бг҃ꙋ на́шемꙋ пои́мъ.

Ст҃и́телю хрⷭ҇то́въ тѵ́хѡне! са́мъ да́рꙋй мѝ ѹ҆́мъ и҆ ѧ҆зы́къ, да воспою̀ по достоѧ́нiю сла́вꙋ, є҆́юже сла́внѡ просла́ви тѧ̀ хрⷭ҇то́съ гдⷭ҇ь. 

Лꙋча̀ бж҃е́ственнагѡ свѣ́та возсiѧ̀ на́мъ: прiиди́те, ча̑да свѣ́та, да ѡ҆зари́мсѧ є҆́ю, да возгори́мсѧ дꙋ́хомъ, пѣ́сньми ст҃и́телѧ велича́юще.

А҆пⷭ҇лѡвъ прее́мника, ст҃и́телей сопресто́льника, прпⷣбныхъ сожи́телѧ, просла́вимъ, бл҃же́ннаго тѵ́хѡна, є҆гѡ́же предста́тельствомъ сп҃се́нiе ѹ҆лꙋча́емъ.

Бг҃оро́диченъ:

Воплоти́всѧ неизрече́ннѡ влⷣка всѣ́хъ и҆зꙿ тебє̀, бг҃ороди́тельнице мр҃íе, соверше́нъ бы́сть чл҃вѣ́къ, и҆ роди́всѧ, ꙗ҆́коже пре́жде ржⷭ҇тва̀, сохрани́ тѧ чи́стꙋ: є҆го́же молѝ сп҃стѝ ѿ бѣ́дъ дꙋ́шы на́шѧ.

Катава́сiѧ по ѹ҆ста́вꙋ.

Пѣ́снь г҃. I҆рмо́съ:

Нбⷭ҇нагѡ крꙋ́га верхотво́рче, гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нiй кра́ю, вѣ́рныхъ ѹ҆твержде́нiе, є҆ди́не чл҃вѣколю́бче.

Любо́вiю хрⷭ҇то́вою ѹ҆ѧзви́всѧ, бл҃же́нне, томꙋ̀ ѿ ю҆́ности невозвра́тнымъ жела́нiемъ послѣ́довалъ є҆сѝ, всѧ́кое плотско́е наслажде́нiе возненави́дѣвъ.

Ю҆́ношєскiѧ стра̑сти, пло́ть томѧ́щыѧ, любомꙋ́дрiѧ мече́мъ посѣ́клъ є҆сѝ, же́ртвꙋ себѐ влⷣцѣ хрⷭ҇тꙋ̀ приносѧ̀.

Стра́хомъ гдⷭ҇нимъ ѹ҆твержда́емь, нача́ло бо премꙋ́дрости се́й є҆́сть, любо́вiю лꙋ́чшею прилѣпи́лсѧ є҆сѝ премꙋ́дрости, ѽ тѵ́хѡне. 

Бг҃оро́диченъ:

Воспои́мъ бж҃е́ственный хра́мъ бж҃iй: ѹ҆бл҃жи́мъ ст҃ꙋ́ю дв҃ꙋ, ѡ҆боже́ни бы́вше є҆́ю и҆ ѿ бѣ́дъ и҆збавлѧ́еми.

Сѣда́ленъ, гла́съ и҃:

Хра́мъ ст҃а́гѡ дх҃а ѿ ю҆́ности бы́лъ є҆сѝ: ѹ҆тѣ́шителева бо бл҃года́ть, по вѣ́рѣ твое́й ѡ҆чи́стивши дꙋ́шꙋ твою̀ ѿ страсте́й, ꙗ҆́вѣ въ не́й вселѧ́етсѧ: сегѡ̀ ра́ди и҆ по преставле́нiи соблюде́сѧ тѣ́ло твоѐ нетлѣ́нно. молѝ хрⷭ҇та̀ бг҃а, ѿ тлетво́рныхъ страсте́й и҆зба́витисѧ чтꙋ́щымъ любо́вiю па́мѧть твою̀.

Сла́ва, и҆ ны́нѣ:

Мт҃и сла́дкагѡ мѝ i҆и҃са, чтⷭ҇аѧ бг҃оѻтрокови́це, прiѧ́телище дх҃а ст҃а́гѡ, ѡ҆чи́сти мою̀ дꙋ́шꙋ беззакѡ́нiи ѡ҆скверне́ннꙋю, и҆ свѣ́тлое жили́ще добродѣ́телей содѣ́лай, свѣтоно́снаѧ нетлѣ́ннаѧ, ѿженѝ ѡ҆́блакъ страсте́й, да и҆ менѐ твои́ми мл҃твами ѡ҆сѣни́тъ ѹ҆тѣ́шителева бл҃года́ть.

Пѣ́снь д҃. I҆рмо́съ:

Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованiе, не ѡ҆ста́вль нѣ́дра ѻ҆́ч҃а и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.

Ꙗ҆́кѡ ѻ҆вча̀ ѿ хрⷭ҇та̀ ѹ҆па́слсѧ є҆сѝ, ꙗ҆́коже па́стырь ѹ҆па́слъ є҆сѝ ста́до, и҆зводѧ̀ на па̑жити живоно́сныхъ твои́хъ ѹ҆че́нiй.

Таи́нникъ бы́въ хрⷭ҇то́ва ѹ҆че́нiѧ, сегѡ̀ вѣ́дѣнiемъ просвѣти́лъ є҆сѝ лю́ди, дѣ́лы и҆ словесы̀ ꙗ҆влѧ́ѧ и҆́стинꙋ є҆гѡ̀. 

И҆́стиненъ и҆ вѣ́ренъ стра́жъ до́мꙋ бж҃iѧ бы́лъ є҆сѝ, стрегíй є҆го̀ дѣ́ломъ, ꙗ҆́кѡ ѡ҆́бразъ ꙗ҆влѧ́ѧ житiе́мъ, сло́вомъ, ꙗ҆́кѡ ѹ҆чѧ̀ ѹ҆се́рднѡ, помышле́нiемъ, ꙗ҆́кѡ пекíйсѧ ѡ҆ бл҃зѣ є҆гѡ̀.

Бг҃оро́диченъ:

Тѧ̀ приста́нище и҆ стѣ́нꙋ и҆ прибѣ́жище и҆ наде́ждꙋ и҆ покро́въ и҆ предста́тельницꙋ те́плꙋю ѡ҆брѣ́тше вѣ́рнiи, къ тебѣ̀ прибѣга́емъ и҆ вопiе́мъ прилѣ́жнѡ, ꙗ҆́коже наꙋчѝ на́съ взыва́ти къ тебѣ̀ бл҃же́нный тѵ́хѡнъ: прест҃а́ѧ бцⷣе, сп҃сѝ на́съ.

Пѣ́снь є҃. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тьма̀ ѡ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей твои́хъ пꙋтѝ моѧ̀ напра́ви, молю́сѧ.

Е҆го́же возлюби́лъ є҆сѝ, є҆го́же возжелѣ́лъ є҆сѝ, є҆гѡ́же ра́ди подвиза́лсѧ є҆сѝ, ст҃и́телю, молѝ ны́нѣ хрⷭ҇та̀ ѡ҆ рабѣ́хъ, да млⷭ҇тивъ бы́въ, всѣ̑мъ на́мъ ми́рное состоѧ́нiе да́рꙋетъ, почита́ющымъ па́мѧть твою̀.

Любо́вiю и҆ вѣ́рою хрⷭ҇то́вою и҆спо́лненъ сы́й, ꙗ҆ви́лсѧ є҆сѝ ꙗ҆́кѡ рѣка̀, ѻ҆би́льнѡ всю̀ зе́млю рѡссíйскꙋю напоѧ́ѧ сло́вомъ ѹ҆че́нiѧ, бл҃же́нне тѵ́хѡне.

Ꙗ҆́кѡ пчела̀ сла́дкiй ме́дъ ѿ цвѣтѡ́въ ско́рѡ ѹ҆вѧда́ющихъ, собра́лъ є҆сѝ, ѻ҆́тче, ѿ тлѣ́ннагѡ мíра дх҃о́вное сокро́вище, и҆́мже всѣ́хъ на́съ ѹ҆слажда́еши. 

Бг҃оро́диченъ:

И҆спо́лни весе́лiѧ се́рдце на́ше, пречⷭ҇таѧ бг҃оѻтрокови́це, весе́лiѧ ро́ждшаѧ вино́внаго, грѣхо́внꙋю печа́ль всѧ́кꙋю потреблѧ́ющи.

Пѣ́снь s҃. I҆рмо́съ:

Ѡ҆чи́сти мѧ̀, сп҃се, мнѡ́га бо беззакѡ́нiѧ моѧ̑, и҆ и҆зꙿ глꙋбины̀ sѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е сп҃се́нiѧ моегѡ̀.

Чи́стъ бы́въ се́рдцемъ, чи́стомꙋ хрⷭ҇тꙋ̀ прилѣпи́лсѧ є҆сѝ, ст҃ы́й ст҃о́мꙋ, люби́тель люби́тельномꙋ, кро́ткiй кро́ткомꙋ, взыва́ѧ непреста́ннѡ: мнѣ̀ прилѣплѧ́тисѧ бг҃ови бл҃го є҆́сть.

Ѹ҆тѣ́хꙋ, ро́скошь, че́сть, бога́тство, сла́вꙋ и҆ всѐ сокро́вище мíра презрѣ́лъ є҆сѝ, воспарѧ́ѧ къ го́рнемꙋ i҆ерⷭ҇ли́мꙋ, къ до́мꙋ ѻ҆ц҃а̀ нбⷭ҇нагѡ, и҆дѣ́же ѡ҆би́тєли мнѡ́ги сꙋ́ть.

Доса̑ды, скѡ́рби, ѡ҆би̑ды ра́достнѡ терпѣ́лъ є҆сѝ, помышлѧ́ѧ, ꙗ҆́кѡ вѣне́цъ безꙿ побѣ́ды, побѣ́да безꙿ по́двига, по́двигъ безꙿ бра́ни, бра́нь безꙿ врагѡ́въ не быва́етъ.

Бг҃оро́диченъ:

Ѽ дв҃о гпⷭ҇жѐ, мт҃и зижди́телева нбⷭ҇ныхъ є҆сѝ чинѡ́въ ра́дованiе, и҆ человѣ́ческомꙋ ро́дꙋ бл҃гослове́ннаѧ помо́щница: молѝ сп҃сти́сѧ дꙋша́мъ на́шымъ.

Конда́къ, гла́съ и҃:

А҆пⷭ҇лѡвъ прее́мниче, ст҃и́телей ѹ҆краше́нiе, правосла́вныѧ цр҃кве ѹ҆чи́телю, влⷣцѣ всѣ́хъ  моли́сѧ, ми́ръ вселе́ннѣй дарова́ти и҆ дꙋша́мъ на́шымъ ве́лiю млⷭ҇ть.

I҆́косъ:

Дꙋ́шꙋ твою̀ ѹ҆краси́въ добродѣ́телiю, ѹ҆́мъ просвѣти́въ любомꙋ́дрiемъ, па́стырь до́брый ꙗ҆ви́лсѧ є҆сѝ ста́дꙋ хрⷭ҇то́вꙋ, сло́вомъ и҆ писа́нiемъ ѹ҆чѧ̀, наказꙋ́ѧ и҆ вразꙋмлѧ́ѧ, житiе́мъ свои́мъ ѻ҆́бразъ слове́съ ꙗ҆влѧ́ѧ: тѣ́мже на нб҃сѝ вѣнце́мъ сла́вы ѹ҆краси́лсѧ є҆сѝ ѿ пастыренача́льника хрⷭ҇та̀, на землѝ сiѧ́ѧ нетлѣ́нiемъ моще́й и҆ и҆сточа́ѧ ѻ҆би̑льныѧ то́ки чꙋде́съ вѣ́рою призыва́ющымъ тѧ̀, досточꙋ́дне и҆ бг҃омꙋ́дре тѵ́хѡне. моли́сѧ ко гдⷭ҇ꙋ дарова́ти дꙋша́мъ на́шымъ ве́лiю млⷭ҇ть.

Пѣ́снь з҃. I҆рмо́съ:

Бж҃iѧ снизхожде́нiѧ ѻ҆́гнь ѹ҆стыдѣ́сѧ въ вавѷлѡ́нѣ и҆ногда̀: сегѡ̀ ра́ди ѻ҆́троцы въ пещѝ, ра́дованною ного́ю ꙗ҆́кѡ во цвѣ́тницѣ ликꙋ́юще, поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ.

Терпѣ́нiемъ стѧжа́лъ є҆сѝ дꙋ́шꙋ твою̀, бл҃же́нне, пꙋте́мъ тѣ́снымъ, є҆ди́нымъ ведꙋ́щимъ въ жи́знь вѣ́чнꙋю, ше́лъ є҆сѝ, вы́нꙋ взира́ѧ на кре́стный пꙋ́ть подвигополо́жника хрⷭ҇та̀ и҆ сего̀ ѻ҆́бразъ житiю̀ твоемꙋ̀ полага́ѧ.

Всего̀ себѐ любвѝ бж҃iей пре́далъ є҆сѝ, дꙋ́шꙋ и҆ тѣ́ло, се́рдце и҆ ра́зꙋмъ, па́мѧть и҆ во́лю, намѣ́ренiе, начина́нiе, сло́во, дѣ́ло и҆ помышле́нiе бг҃ꙋ въ любо́вь посвѧти́лъ є҆сѝ.

Ѻ҆те́цъ сиро́тъ, и҆ вдѡ́въ защи́тникъ, и҆ бога́тство ни́щихъ, болѧ́щихъ ѹ҆тѣше́нiе и҆  сꙋ́щихъ въ бога́тствѣ наста́вникъ, ста́рости же́злъ, и҆ наказа́нiе ю҆́ности, и҆ мона́шествꙋющымъ добродѣ́телей пра́вило ꙗ҆ви́лсѧ є҆сѝ, бл҃же́нне тѵ́хѡне.

Бг҃оро́диченъ:

Ра́дꙋйсѧ, мр҃íе: ра́дꙋйсѧ, сп҃си́телѧ мíрꙋ ро́ждшаѧ: приста́нище бꙋ́ди на́мъ, жите́йскою бꙋ́рею волнꙋ́ємымъ, и҆ ѡ҆ти́шiе въ пꙋчи́нѣ скорбе́й, и҆ води́тельство къ нбⷭ҇нымъ селе́нiємъ.

Пѣ́снь и҃. I҆рмо́съ:

Седмери́цею пе́щь халде́йскiй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею сп҃сє́ны сiѧ̑ ви́дѣвъ, творцꙋ̀ и҆ и҆зба́вителю вопiѧ́ше: ѻ҆́троцы бл҃гослови́те, сщ҃е́нницы воспо́йте, лю́дiе превозноси́те во всѧ̑ вѣ́ки.

Црⷭ҇твiѧ нбⷭ҇нагѡ є҆щѐ на землѝ сы́нъ бы́въ, вы́нꙋ воздыха́лъ є҆сѝ къ сн҃ꙋ бж҃iю, вопiѧ̀ є҆мꙋ̀: бꙋ́ди мѝ пи́ща и҆ питiѐ, бꙋ́ди свѣ́тъ дꙋшѝ моеѧ̀, бꙋ́ди ѿра́да въ ско́рби, бꙋ́ди жи́знь вѣ́чнаѧ по воскрⷭ҇нiи, да превозношꙋ́ тѧ во вѣ́ки.

А҆да́ма паде́нiе, хрⷭ҇то́выми стрⷭ҇тьмѝ и҆скꙋпле́нiе, ча́съ сме́ртный, стра́шный сꙋ́дъ, мꙋчє́нiѧ грѣ́шныхъ, бл҃же́нство првⷣныхъ всегда̀ помышлѧ́ѧ, рыда́лъ є҆сѝ, на́мъ ѹ҆миле́нiѧ ѻ҆́бразъ показꙋ́ѧ, себе́ же предꙿѡчища́ѧ къ бꙋ́дꙋщей сла́вѣ.

Трꙋды̀ по вѣ́рѣ и҆ бл҃гоче́стiю подꙿе́мъ въ жи́зни се́й, сла́дцѣ по трꙋдѣ́хъ почи́лъ и҆ ѹ҆поко́илсѧ є҆сѝ: соше́лъ бо є҆сѝ во гро́бъ, ꙗ҆́кѡ  пшени́ца длѧ жи́тницы бж҃iѧ созрѣ́лаѧ, во вре́мѧ пожа́таѧ.

Бг҃оро́диченъ:

Ѵ҆ссѡ́помъ животворѧ́щiѧ кро́ве за сп҃се́нiе мíра закла́ннагѡ а҆́гнца, и҆зꙿ твои́хъ пречи́стыхъ крове́й пло́ть прiе́мшагѡ, ѡ҆кропи́ мѧ ѡ҆скверне́ннаго, влⷣчце, и҆ ѡ҆чи́сти мѧ̀, да твои́мъ мт҃рнимъ застꙋпле́нiемъ па́че снѣ́га ѹ҆бѣлю́сѧ.

Пѣ́снь ѳ҃. I҆рмо́съ:

Ѹ҆жасе́сѧ ѡ҆ се́мъ нб҃о, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее нб҃съ. тѣ́мъ тѧ̀ бцⷣꙋ а҆́гг҃лѡвъ и҆ человѣ̑къ чинонача̑лiѧ велича́ютъ.

Хода́тай ꙗ҆ви́лсѧ є҆сѝ и҆ моли́твенникъ те́плый ѡ҆ на́съ къ бг҃ꙋ, ст҃и́телю. млⷭ҇тива ѹ҆̀бо мл҃твами твои́ми содѣ́лай влⷣкꙋ: и҆спросѝ, ѻ҆́тче, прегрѣше́нiй ѡ҆ставле́нiе, вѣ́рою сщ҃е́ннꙋю па́мѧть твою̀ пра́зднꙋющымъ и҆ серде́чною любо́вiю тѧ̀ велича́ющымъ.

Ѿ бг҃а свѣ́та нбⷭ҇нымъ свѣ́томъ ѡ҆сiѧ́нный, просвѣтѝ на́съ помраче́нныхъ страстьмѝ жите́йскими, рѣши́ти же и҆ вѧза́ти вла́сть ѿ негѡ̀ прiе́мый, разрѣшѝ прегрѣшє́нiѧ на̑ша, и҆ црⷭ҇твiѧ нбⷭ҇нагѡ сподо́би па́мѧть твою̀ пра́зднꙋющихъ и҆ досто́йнѡ тѧ̀ велича́ющихъ.

На́ше хвале́нiе сiѐ ѿ недосто́йныѧ и҆ ѡ҆каѧ́нныѧ дꙋшѝ, ѿ ѹ҆се́рдiѧ же бога́тагѡ приноси́мое тебѣ̀, прiимѝ ми́лостивнѡ, ст҃и́телю, бл҃года́ть проти́вꙋ воздаѧ̀ на́мъ щедроѻби́льнꙋю. 

Бг҃оро́диченъ:

А҆да́ма па́дшаго возста́вила є҆сѝ, бг҃ома́ти, ро́ждши но́ваго а҆да́ма: возста́ви и҆ на́съ па́дшихъ по подо́бiю дре́внѧгѡ, но бл҃года́ти но́вагѡ те́плѣ вѣ́рꙋющихъ.

Свѣти́ленъ.

Подо́бенъ: Пло́тiю ѹ҆снꙋ́въ:

Пло́тiю а҆́ще и҆ почи́лъ є҆сѝ, ст҃и́телю тѵ́хѡне, но дꙋ́хомъ жи́въ сы́й, въ црⷭ҇твiи невече́рнемъ со хрⷭ҇то́мъ ца́рствꙋеши, и҆ мо́лишисѧ є҆мꙋ̀ ѡ҆ призыва́ющихъ тѧ̀ вѣ́рою и҆ любо́вiю.

И҆́нъ свѣти́ленъ.

Подо́бенъ: Черто́гъ тво́й ви́ждꙋ, сп҃се:

Въ черто́зѣ жениха̀ хрⷭ҇та̀ помышлѧ́ѧ тѧ̀, ст҃и́телю, неизрече́ннымъ свѣ́томъ сiѧ́юща, црⷭ҇твiѧ нбⷭ҇нагѡ прiѡбщи́тисѧ жела́ю: но ѿ сна̀ грѣхо́внагѡ ѡ҆бꙿюродѣ̀ мо́й ѹ҆́мъ, ѹ҆гасѐ свѣти́льникъ ꙗ҆́кѡ безꙿєле́енъ, и҆ дꙋшѝ моеѧ̀ ѡ҆скверне́на є҆́сть ѡ҆де́жда, и҆ ви́ждꙋ двє́ри црⷭ҇твiѧ мнѣ̀ заключє́нныѧ: но твои́ми мл҃твами возбꙋди́въ мѧ̀ сна̀ грѣхо́внагѡ, є҆ле́й покаѧ́нiѧ мѝ да́рꙋй, и҆ ри́зою заслꙋ́гъ хрⷭ҇то́выхъ прикры́въ мою̀ наготꙋ̀, досто́йна мѧ̀ сотворѝ невече́рнѧгѡ црⷭ҇твiѧ.

На хвали́техъ стiхи̑ры, гла́съ г҃.

Ско́рбныхъ ѹ҆тѣ́шителю, ѡ҆дѣ́ѧнныхъ въ рꙋ́бище любе́знѡ прiима́лъ є҆сѝ, сꙋ́щихъ въ темни́цѣ посѣща́лъ є҆сѝ, ни́щихъ ра́нами смердѧ́щихъ  ѹ҆покоева́лъ є҆сѝ, печа́льныхъ ѹ҆бо́гагѡ ро́да ѹ҆тѣша́лъ є҆сѝ, дрꙋ́гъ бы́въ ме́ньшей бра́тiи хрⷭ҇то́вѣ: сегѡ̀ ра́ди и҆ хрⷭ҇то́съ въ ли́цѣ дрꙋзе́й вчини́ тѧ. є҆го́же молѝ и҆ на́ше жестосе́рдiе ѹ҆мѧгчи́ти, и҆ скѡ́ры ны̀ сотвори́ти на бл҃готворе́нiе по́мощи и҆ ѹ҆тѣше́нiѧ тре́бꙋющымъ.

Ми́ра люби́телю, всѧ̑ ѡ҆би̑ды, ꙗ҆́кѡ нѣ́мъ и҆ не ѿверза́ѧй ѹ҆́стъ, терпѣ́лъ є҆сѝ ра́достнѡ, всѧ̑ ѡ҆ставлѧ́ѧ, да то́чiю ми́ренъ бꙋ́детъ ѡ҆би́дѧй, и҆ враждꙋ́ющихъ миротво́рецъ ꙗ҆ви́лсѧ є҆сѝ: ѹ҆мирѝ ѹ҆̀бо многомѧтє́жныѧ на́шѧ стра̑сти, гнѣ́въ и҆ за́висть и҆ рве́нiе потреблѧ́ѧ, братолю́бiю же и҆ терпѣ́нiю наꙋча́ѧ.

Безмо́лвiѧ рачи́телю, хране́нiе ѹ҆стѡ́мъ твои̑мъ полага́вый и҆ две́рь ѡ҆гражде́нiѧ ѡ҆ ѹ҆стнѣ́хъ твои́хъ, да є҆ди́нъ є҆ди́номꙋ бг҃ꙋ бесѣ́дꙋеши, ѹ҆держѝ неꙋдержи́мое sло̀ ѧ҆зы́ка на́шегѡ, и҆ и҆сцѣлѝ на́съ ѿ праздносло́вiѧ, сꙋесло́вiѧ и҆ ѡ҆сꙋжде́нiѧ, приносѧ̀ вы́нꙋ за ны̀ тє́плыѧ твоѧ̑ мл҃твы гдⷭ҇ꙋ бг҃ꙋ.

Сла́ва:

Подража́телю любвѐ ѻ҆ц҃а̀ нбⷭ҇нагѡ, ꙗ҆́кѡ сы́нъ любвѐ, въ любвѝ при́снѡ пребыва́ѧй, любо́вь вы́ше поста̀ поста́вилъ є҆сѝ: мо́лимъ тѧ̀, ѹ҆ймѝ и҆ на́мъ ѿ дх҃а любвѐ твоеѧ̀, и҆ наꙋчѝ на́съ зрѣ́ти на̑ша прегрѣшє́нiѧ и҆ не ѡ҆сꙋжда́ти бра́та: мо́жеши бо, ꙗ҆́кѡ въ бз҃ѣ пребыва́еши, и҆ бг҃ъ въ тебѣ̀ пребыва́етъ. 

И҆ ны́нѣ, бг҃оро́диченъ, гла́съ в҃:

И҆но́гѡ держа́внагѡ прибѣ́жища, и҆ крѣ́пости столпа̀, и҆ стѣны̀ неѡбори́мыѧ, вои́стиннꙋ не стѧжа́хомъ, ра́звѣ тебє̀, пречⷭ҇таѧ. къ тебѣ̀ прибѣга́емъ и҆ тебѣ̀ вопiе́мъ: влⷣчце, помозѝ, да не поги́бнемъ: покажѝ твою̀ бл҃года́ть на ны̀, и҆ крѣ́пости сла́вꙋ, и҆ милосе́рдiѧ твоегѡ̀ вели́чество.

А҆́ще же є҆́сть попра́зднство, бг҃оро́диченъ пра́здника.

Славосло́вiе вели́кое, и҆ ѿпꙋ́стъ.

На лiтꙋргíи: Бл҃жє́нна ѿ канѡ́на, пѣ́снь г҃-ѧ и҆ s҃-ѧ. Прокíменъ, гла́съ а҃: Ѹ҆ста̀ моѧ̑ возглаго́лютъ премꙋ́дрость, и҆ поꙋче́нiе се́рдца моегѡ̀ ра́зꙋмъ. Стíхъ: Ѹ҆слы́шите сiѧ̑ всѝ ꙗ҆зы́цы, внꙋши́те всѝ живꙋ́щiи по вселе́ннѣй. А҆пⷭ҇лъ ко є҆вре́ємъ, зача́ло ти҃_i. А҆ллилꙋ́iа, гла́съ в҃: Ѹ҆ста̀ првⷣнагѡ поꙋча́тсѧ премꙋ́дрости. Стíхъ: Зако́нъ бг҃а є҆гѡ̀ въ се́рдцѣ є҆гѡ̀. Е҆ѵⷢ҇лiе ѿ матѳе́а, зача́ло а҃_i. Прича́стенъ: Въ па́мѧть вѣ́чнꙋю бꙋ́детъ првⷣникъ:


