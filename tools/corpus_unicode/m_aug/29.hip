        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ к҃ѳ-й де́нь.

Ѹ҆сѣкнове́нiе честны́ѧ главы̀, честна́гѡ сла́внагѡ прⷪ҇ро́ка прⷣте́чи и҆ крⷭ҇ти́телѧ i҆ѡа́нна.

На ма́лѣй вече́рни, на Гдⷭ҇и, воззва́хъ, стiхи̑ры на д҃, гла́съ а҃.

Подо́бенъ: Нбⷭ҇ныхъ чинѡ́въ:

Прⷣте́чꙋ i҆ѡа́нна и҆ крⷭ҇ти́телѧ хрⷭ҇то́ва, * прiиди́те согла́снѡ всѝ вѣ́рнiи, * досто́йнѡ почти́мъ прилѣ́жнѡ: * прⷪ҇ро́къ бо сы́й прⷪ҇ро́чествꙋетъ бꙋ̑дꙋщаѧ, * ꙗ҆́кѡ слꙋжи́тель и҆ таи́нникъ бг҃олѣ́пенъ, неизрече́нныхъ чꙋде́съ хрⷭ҇то́выхъ. 

И҆́рѡдъ безꙋ́мный ѿсѣка́етъ твою̀ главꙋ̀ неща́днѡ, * ѡ҆блича́ющꙋ сегѡ̀ прескве́рный нра́въ: * хрⷭ҇то́съ же тѧ̀, треблаже́нне, * ꙗ҆́кѡ крⷭ҇ти́телѧ главꙋ̀ содѣва́етъ цр҃кви, * всѣ́хъ содѣ́тель гдⷭ҇ь, * и҆ всѣ́хъ и҆зба́витель.

На блю́дѣ принестѝ твою̀ главꙋ̀, * и҆́рѡдъ беззако́нный, * скве́рнѣй и҆рѡдiа́дѣ, * ѿсѣ́къ со дерзнове́нiемъ, * повелѣва́етъ, всебл҃же́нне. * ѽ чꙋ́до стра́шное, и҆ пресла́вно слы́шанiе! * но хрⷭ҇то́ва цр҃ковь ра́достнѡ пра́зднꙋетъ твоѐ страда́нiе.

Сла́ва, гла́съ и҃:

Прⷣте́че сп҃совъ, а҆́ще и҆ ѹ҆бíйствомъ разрѣшѝ и҆́рѡдъ тѧ̀ и҆́стины проповѣ́дника: но ѹ҆́стъ твои́хъ свѣтолꙋ́чнаѧ свѣща̀, и҆ сꙋ́щымъ во а҆́дѣ вѣ́ры сiѧ́нiе, призыва́ющи свѣтѧ́ше. тѣ́мже молѝ, поми́ловатисѧ дꙋша́мъ на́шымъ.

И҆ ны́нѣ, бг҃оро́диченъ: Влⷣчце, прiимѝ моли̑твы ра̑бъ:

Прокíменъ днѐ.

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

Бо́лiй въ рожде́нныхъ жена́ми, * ꙗ҆ви́лсѧ є҆сѝ, бл҃же́нне, * ꙗ҆́кѡ влⷣкꙋ всѣ́хъ * крⷭ҇ти́въ, i҆ѡа́нне, * прⷪ҇ро́че, проповѣ́дниче и҆ прⷣте́че.

Стíхъ: Честна̀ предъ гдⷭ҇емъ сме́рть прпⷣбныхъ є҆гѡ̀.

Е҆гда̀ и҆рѡдíа пiѧ́нствомъ и҆ блꙋдо́мъ * ѡ҆держи́ма ви́дѣ беззако́ннаго и҆́рѡда, * ко ѹ҆бíйствꙋ сего̀ привлечѐ.

Стíхъ: Въ па́мѧть вѣ́чнꙋю бꙋ́детъ првⷣникъ:

Па́мѧть свѧще́ннꙋю, * бжⷭ҇твеннагѡ i҆ѡа́нна * и҆ крⷭ҇ти́телѧ, любо́вiю соверша́емъ, * пою́ще трⷪ҇цꙋ пребжⷭ҇твеннꙋю. 

Сла́ва, и҆ ны́нѣ, подо́бенъ то́йже:

Е҆ди́на хрⷭ҇тiа́нъ ѹ҆пова́нiе * и҆ предста́тельнице, чⷭ҇таѧ, * съ прⷣте́чею молѝ сн҃а твоего̀, * ѡ҆ твои́хъ рабѣ́хъ.

Тропа́рь, гла́съ в҃:

Па́мѧть пра́веднагѡ съ похвала́ми, тебѣ́ же довлѣ́етъ свидѣ́тельство гдⷭ҇не, прⷣте́че: показа́лбосѧ є҆сѝ вои́стиннꙋ и҆ прⷪ҇ро́кѡвъ честнѣ́йшiй, ꙗ҆́кѡ и҆ въ стрꙋѧ́хъ крⷭ҇ти́ти сподо́билсѧ є҆сѝ проповѣ́даннаго. тѣ́мже за и҆́стинꙋ пострада́въ ра́дꙋѧсѧ, благовѣсти́лъ и҆ сꙋ́щымъ во а҆́дѣ, бг҃а ꙗ҆́вльшагосѧ пло́тiю, взе́млющаго грѣ́хъ мíра, и҆ подаю́щаго на́мъ ве́лiю ми́лость.

Сла́ва, и҆ ны́нѣ, бг҃оро́диченъ: Всѧ̑ па́че смы́сла:

На вели́цѣй вече́рни стiхологисꙋ́емъ:

Блаже́нъ мꙋ́жъ, а҃ а҆нтiфѡ́нъ.

На Гдⷭ҇и, воззва́хъ, поста́вимъ стiхѡ́въ и҃: и҆ пое́мъ стiхи̑ры самогла́сны.

Гла́съ s҃. i҆ѡа́нна мона́ха.

Рождествꙋ̀ сотворѧ́емꙋ, безстꙋ́днагѡ и҆́рѡда, скве́рныѧ плѧса́вицы и҆сполнѧ́шесѧ сложе́нiе клѧ́твы: прⷣте́чева бо глава̀ ѿсѣ́кшисѧ, ꙗ҆́кѡ снѣ́дь ноша́шесѧ на блю́дѣ возлежа́щымъ. ѽ пи́ра ме́рзка, непреподо́бна дѣѧ́нiѧ, и҆ ѹ҆бíйства и҆спо́лнена! но мы̀ крⷭ҇ти́телѧ, ꙗ҆́кѡ въ рожде́нныхъ жена́ми бо́льша, досто́йнѡ чтꙋ́ще ѹ҆блажа́емъ.

Два́жды.

Плѧса̀ ѹ҆чени́ца вселꙋка́вагѡ дiа́вола, и҆ главꙋ̀ твою̀, прⷣте́че, мздꙋ̀ взѧ́тъ. ѽ пи́ра и҆спо́лнена крове́й! лꙋ́чше бѣ̀ не клѧ́тисѧ, и҆́рѡде беззако́нне, лжѝ внꙋ́че. а҆́ще ли же и҆ клѧ́лсѧ, є҆сѝ, но не ѡ҆ добрѣ̀ клѧ́лсѧ: лꙋ́чше бѣ̀ солга́вшꙋ жи́знь полꙋчи́ти, не́же и҆́стинствовавшꙋ главꙋ̀ прⷣте́чевꙋ ѹ҆сѣ́кнꙋти. но мы̀ крⷭ҇ти́телѧ, ꙗ҆́кѡ въ рожде́нныхъ жена́ми бо́льша, досто́йнѡ чтꙋ́ще ѹ҆блажа́емъ.

Два́жды. 

Не подоба́ше тѝ, ѽ и҆́рѡде! прелюбодѣѧ́нiю ѡ҆бличи́телѧ, ра́ди раче́нiѧ сатани́нска, и҆ разжже́нiѧ неи́стовнагѡ блꙋда̀, сме́ртiю ѡ҆сꙋди́ти. не подоба́ше тѝ тогѡ̀ всечестнꙋ́ю главꙋ̀, пребеззако́ннѣй женѣ̀, ра́ди клѧ́твы плѧса́нiѧ преда́ти бѣ́днѣ. ѽ ка́кѡ дерзнꙋ́лъ є҆сѝ таково̀ ѹ҆бíйство соверши́ти; ка́кѡ же не ѡ҆пали́сѧ скве́рнаѧ плѧса́вица, посредѝ пи́ра на блю́дѣ носѧ́щи сiю̀; но мы̀ крⷭ҇ти́телѧ, ꙗ҆́кѡ въ рожде́нныхъ жена́ми бо́льша, досто́йнѡ чтꙋ́ще ѹ҆блажа́емъ.

Два́жды.

Па́ки и҆рѡдíа бѣ́ситсѧ, па́ки смꙋща́етсѧ. ѽ плѧса́нiѧ льсти́вна и҆ пи́ра съ ле́стiю! крⷭ҇ти́тель ѹ҆сѣка́шесѧ, и҆ и҆́рѡдъ смꙋща́шесѧ. моли́твами, гдⷭ҇и, твоегѡ̀ прⷣте́чи, ми́ръ пода́ждь дꙋша́мъ на́шымъ.

Два́жды.

Сла́ва, гла́съ то́йже:

Рождествꙋ̀ сотворѧ́емꙋ безстꙋ́днагѡ и҆́рѡда, скве́рныѧ плѧса́вицы и҆сполнѧ́шесѧ сложе́нiе клѧ́твы: прⷣте́чева бо глава̀ ѿсѣ́кшисѧ, ꙗ҆́кѡ снѣ́дь ноша́шесѧ на блю́дѣ возлежа́щымъ. ѽ пи́ра ме́рзска, непреподо́бна дѣѧ́нiѧ, и҆ ѹ҆бíйства и҆спо́лнена! но мы̀ крⷭ҇ти́телѧ, ꙗ҆́кѡ въ рожде́нныхъ жена́ми бо́льша, досто́йнѡ чтꙋ́ще ѹ҆блажа́емъ.

И҆ ны́нѣ, бг҃оро́диченъ: Кто̀ тебѐ не ѹ҆блажи́тъ:

Вхо́дъ, прокíменъ днѐ, и҆ чтє́нiѧ.

Проро́чества и҆са́iина чте́нiе.

[Глава̀ м҃] Та́кѡ гл҃го́летъ гдⷭ҇ь: ѹ҆тѣша́йте, ѹ҆тѣша́йте лю́ди моѧ̑, гл҃го́летъ бг҃ъ: Свѧще́нницы, глаго́лите въ се́рдцы i҆ерꙋсали́мꙋ, ѹ҆моли́те є҆го̀, ꙗ҆́кѡ ѹ҆мно́жисѧ смире́нiе є҆гѡ̀: разрѣши́сѧ бо грѣ́хъ є҆гѡ̀, ꙗ҆́кѡ прiѧ́тъ и҆зꙿ рꙋкѝ гдⷭ҇ни сꙋгꙋ́ба согрѣшє́нiѧ своѧ̑. Гла́съ вопiю́щагѡ въ пꙋсты́ни: ѹ҆гото́вайте пꙋ́ть гдⷭ҇ень, пра̑вы твори́те стєзѝ бг҃ꙋ на́шемꙋ. На го́рꙋ высокꙋ̀ взы́ди, бл҃говѣствꙋ́й сiѡ́нꙋ, возвыша́й крѣ́постiю гла́съ сво́й, бл҃говѣствꙋ́й i҆ерꙋсали́мꙋ: вознеси́те,  не бо́йтесѧ. а҆́зъ гдⷭ҇ь бг҃ъ, а҆́зъ ѹ҆слы́шꙋ ѹ҆бо́гихъ i҆и҃лєвъ, и҆ не ѡ҆ста́влю тѣ́хъ. [м҃а] Но ѿве́рзꙋ ѿ го́ръ рѣ́ки, и҆ посредѣ̀ по́лѧ и҆сто́чники: сотворю̀ пꙋсты́ню въ лꙋ́гъ, и҆ жа́ждꙋщꙋю зе́млю во и҆сто́чники водны̑ѧ. [м҃є] Да возвесели́тсѧ не́бо свы́ше, и҆ ѻ҆́блацы да кропѧ́тъ пра́вдꙋ: да возсiѧ́етъ землѧ̀, и҆ да прозѧ́бнетъ ми́лость, и҆ пра́вда да возсiѧ́етъ вкꙋ́пѣ. [м҃и] Гла́съ весе́лiѧ возвѣсти́те, и҆ ѹ҆слы́шано да бꙋ́детъ: возвѣсти́те да́же до конє́цъ землѝ: глаго́лите, ꙗ҆́кѡ и҆зба́ви гдⷭ҇ь раба̀ своего̀ i҆а́кѡва: и҆ а҆́ще вжа́ждꙋтъ въ пꙋсты́ни, и҆сточи́тъ и҆̀мъ во́дꙋ и҆зъ ка́мене. [н҃д] Возвесели́сѧ непло́ды неражда́ющаѧ, расто́ргни и҆ возопíй неболѣ́вшаѧ: ꙗ҆́кѡ мнѡ́га ча̑да пꙋсты̑ѧ па́че, не́жели и҆мꙋ́щiѧ мꙋ́жа.

Проро́чества малахíина чте́нiе.

[Глава̀ г҃] Та́кѡ глаго́летъ гдⷭ҇ь вседержи́тель: сѐ а҆́зъ посыла́ю а҆́гг҃ла моего̀ предъ лице́мъ твои́мъ, и҆́же ѹ҆гото́витъ пꙋ́ть тво́й предъ тобо́ю. И҆ прiи́детъ во хра́мъ сво́й гдⷭ҇ь, є҆го́же вы̀ и҆́щете. И҆ кто̀ стерпи́тъ де́нь вхо́да є҆гѡ̀; зане́же томꙋ̀ прiитѝ ꙗ҆́кѡ ѻ҆́гнь въ горни́лѣ, и҆ ꙗ҆́коже бы́лiе перꙋ́щихъ: и҆ ѡ҆чи́ститъ поѧда́ѧ и҆ ѡ҆чища́ѧ, ꙗ҆́кѡ сребро̀ и҆ зла́то. И҆ прiи́детъ къ ва́мъ сꙋдо́мъ, и҆ бꙋ́детъ свидѣ́тель ско́ръ на лꙋка̑выѧ, и҆ на прелюбодѣ́йцы, и҆ на кленꙋ́щыѧсѧ и҆́менемъ мои́мъ во лжꙋ̀, и҆ на лиша́ющыѧ мзды̀ нае́мника, и҆ на наси́льствꙋющыѧ вдови̑цы, и҆ пха́ющыѧ си̑рыѧ, и҆ на ѹ҆клонѧ́ющыѧ сꙋ́дъ прише́льца, и҆ на не боѧ́щыѧсѧ є҆гѡ̀, глаго́летъ гдⷭ҇ь вседержи́тель. Занѐ а҆́зъ гдⷭ҇ь бг҃ъ ва́шъ, и҆ не и҆змѣню̀ себѐ. и҆ вы̀, сы́нове i҆а́кѡвли, ѹ҆клони́стесѧ ѿ зако́на, и҆ не сохрани́сте. Сегѡ̀ ра́ди ѡ҆брати́тесѧ ко мнѣ̀, и҆ ѡ҆бращꙋ́сѧ къ ва́мъ, глаго́летъ гдⷭ҇ь вседержи́тель. И҆ ѹ҆блажа́тъ ва́съ всѝ ꙗ҆зы́цы, и҆ разꙋмѣ́йте, ꙗ҆́кѡ а҆́зъ гдⷭ҇ь, смотрѧ́ѧй посредѣ̀ првⷣнагѡ, и҆ посредѣ̀ беззако́нника въ де́нь ѻ҆́нъ, въ ѻ҆́ньже  сотворю̀ снабдѣ́нiе лю́бѧщымъ мѧ̀. Позна́йте ѹ҆́бѡ и҆ помѧни́те зако́нъ мѡѷсе́овъ, раба̀ моегѡ̀, ꙗ҆́коже заповѣ́да ва́мъ въ хѡри́вѣ, ко всемꙋ̀ i҆и҃лю повелѣ́нiе и҆ ѡ҆правда́нiе. И҆ сѐ а҆́зъ послю̀ ва́мъ и҆лiю̀ ѳесвíтѧнина, пре́жде да́же не прiитѝ дню̀ гдⷭ҇ню вели́комꙋ просвѣще́нномꙋ, и҆́же напра́витъ се́рдце ѻ҆тца̀ къ сы́нꙋ, и҆ се́рдце человѣ́ка ко и҆́скреннемꙋ своемꙋ̀: да не прише́дъ поражꙋ̀ зе́млю вско́рѣ, глаго́летъ гдⷭ҇и вседержи́тель, бг҃ъ ст҃ы́й i҆и҃левъ.

Премꙋ́дрости соломѡ́ни чте́нiе.

[Глава̀ д҃] Пра́ведникъ, а҆́ще пости́гнетъ сконча́тисѧ, въ поко́и бꙋ́детъ. Ѡ҆сꙋ́дитъ же првⷣникъ ѹ҆мира́ѧй живꙋ́щыѧ нечєсти́выѧ. Ѹ҆́зрѧтъ бо кончи́нꙋ пра́веднагѡ, и҆ не разꙋмѣ́ютъ, что̀ совѣща́ша ѡ҆ не́мъ: ꙗ҆́кѡ пове́ржетъ гдⷭ҇ь нечєсти́выѧ безгла́сны ни́цъ, и҆ поколе́блетъ и҆̀хъ ѿ ѡ҆снова́нiй, и҆ до послѣ́днѧгѡ и҆сче́знꙋтъ въ болѣ́зни, и҆ па́мѧть и҆́хъ поги́бнетъ. Прiи́дꙋтъ бо въ помышле́нiе согрѣше́нiй свои́хъ ѹ҆жа́сни, и҆ ѡ҆бличи́тъ и҆̀хъ сопроти́въ беззако́нiѧ и҆́хъ. [є҃] Тогда̀ ста́нетъ въ дерзнове́нiи мно́зѣ првⷣникъ предъ лице́мъ ѡ҆скорби́вшихъ є҆го̀, и҆ ѿмета́ющихъ трꙋды̀ є҆гѡ̀. Ви́дѣвше же є҆го̀, смѧтꙋ́тсѧ стра́хомъ мно́гимъ, и҆ ѹ҆жа́снꙋтсѧ ѡ҆ пресла́вномъ спасе́нiи є҆гѡ̀. Рекꙋ́тъ бо въ себѣ̀ ка́ющесѧ, и҆ въ тѣснотѣ̀ дꙋ́ха воздо́хнꙋтъ, и҆ рекꙋ́тъ: се́й бѣ̀, є҆го́же и҆мѣ́хомъ нѣ́когда въ посмѣ́хъ и҆ въ при́тчꙋ поноше́нiѧ безꙋ́мнiи. Житiѐ є҆гѡ̀ вмѣни́хомъ неи́стово, и҆ кончи́нꙋ є҆гѡ̀ безче́стнꙋ. Ка́кѡ вмѣни́сѧ въ сынѣ́хъ бж҃iихъ, и҆ во ст҃ы́хъ жре́бiй є҆гѡ̀ є҆́сть; Ѹ҆̀бо заблꙋди́хомъ ѿ пꙋтѝ и҆́стиннагѡ, и҆ пра́вды свѣ́тъ не ѡ҆блиста̀ на́мъ, и҆ со́лнце не возсiѧ̀ на́мъ. Беззако́нныхъ и҆спо́лнихомсѧ стє́зь, и҆ поги́бели, и҆ ходи́хомъ стєзѝ непрохо́дны, пꙋти́ же гдⷭ҇нѧ не разꙋмѣ́хомъ. 

На лiтíи стiхи̑ры самогла́сны, гла́съ а҃. Ге́рмана патрiа́рха:

Что́ тѧ нарече́мъ, прⷪ҇ро́че; а҆́гг҃ла ли; а҆пⷭ҇ла ли; и҆лѝ мꙋ́ченика; а҆́гг҃ла, занѐ ꙗ҆́кѡ безпло́тенъ пожи́лъ є҆сѝ: а҆пⷭ҇ла, ꙗ҆́кѡ наꙋчи́лъ є҆сѝ ꙗ҆зы́ки. мꙋ́ченика же, ꙗ҆́кѡ твоѧ̀ глава̀ за хрⷭ҇та̀ ѹ҆сѣче́сѧ. є҆го́же молѝ, поми́ловати дꙋ́шы на́шѧ.

Ѿсѣ́ченѣй главѣ̀ прⷣте́чевѣ па́мѧть соверша́емъ: тогда̀ ѹ҆́бѡ на блю́дѣ и҆сточа́ющи кро́вь, ны́нѣ же въ концѣ́хъ пролива́ющи и҆сцѣлє́нiѧ.

Дне́сь непреподобнодѣлоѻбра́знаѧ ма́ти ѹ҆бíйства, є҆́же ѿ беззако́ннагѡ сплете́нiѧ своегѡ̀, всескве́рнꙋю дще́рь, надъ всѣ́хъ прⷪ҇рѡ́къ бг҃оизѧ́щна бо́льшагѡ, ѹ҆бiйственноѻбра́знымъ совѣ́томъ лꙋка́вствова: вражде́бномꙋ бо и҆́рѡдꙋ творѧ́щꙋ пи́ръ своегѡ̀ скве́рнагѡ рождества̀, съ клѧ́твою и҆спроси́ти ѹ҆стро́и чꙋдото́чнꙋю бг҃опроповѣ́дника честнꙋ́ю главꙋ̀, є҆́же и҆ совершѝ пребезꙋ́мный, же́нскомꙋ плѧса́нiю да́въ тꙋ̀ возме́здiе, клѧ́твенный да́ръ. ѻ҆ба́че не преста̀ таи́нникъ хрⷭ҇то́ва прише́ствiѧ, бг҃оме́рзское смѣше́нiе и҆́хъ и҆ по кончи́нѣ ѡ҆блича́ти, но ѡ҆блича́ѧ вопiѧ́ше: не подоба́етъ тѝ, глаго́лѧ, прелюбодѣ́йствовати бра́та твоегѡ̀ фiлíппа женꙋ̀. ѽ рожде́нiѧ прⷪ҇рокоꙋбíйственна, и҆ крове́й напо́лнена пи́ра. мы́ же благочестномꙋ́дреннѣ, во ѹ҆сѣкнове́нiи прⷣте́чевѣ, бѣлоѡбразꙋ́юще пра́зднꙋемъ, ꙗ҆́кѡ въ благонаро́читый де́нь ра́дꙋющесѧ, и҆ ѹ҆мо́лимъ сего̀ благоꙋсе́рдствовати трⷪ҇цꙋ, ѿ страсте́й безче́стiѧ и҆зба́вити на́съ, и҆ спастѝ дꙋ́шы на́шѧ.

Гла́съ д҃:

Рожде́нiе неподо́бно, и҆ пи́ръ безстꙋ́днѣйшiй и҆́рѡдъ соверши́лъ є҆́сть: любодѣ́йствомъ бо же́нскимъ ѹ҆слажда́емь, и҆ нечести́вымъ женонеи́стовствомъ подстрѣка́емь, ѿсѣчѐ главꙋ̀ прⷣте́чевꙋ: но не ѿсѣчѐ ѧ҆зы́ка прⷪ҇ро́ческа, ѡ҆блича́ющагѡ безꙋ́мiе є҆гѡ̀. пролiѧ̀ кро́вь непови́ннꙋ, покры́ти  хотѧ̀ грѣ́хъ беззако́ненъ: но ни ѡ҆ се́мъ скры̀ гла́са, вопiю́щагѡ всѣ̑мъ покаѧ́нiе. ѻ҆́нъ ѹ҆́бѡ свеселѧ́шесѧ ѹ҆бíйствомъ: мы́ же спра́зднꙋемъ любо́вiю крести́телѧ i҆ѡа́нна блаже́нное заколе́нiе. предвари́ бо во а҆́дѣ жи́знь, проповѣ́дати сꙋ́щымъ во тмѣ̀ и҆ сѣ́ни сме́ртнѣй сѣдѧ́щымъ, свы́ше восто́къ хрⷭ҇та̀ бг҃а на́шего, є҆ди́наго многоми́лостиваго.

Прⷪ҇ро́ка и҆ мꙋ́ченика, и҆ крⷭ҇ти́телѧ сп҃сова, прiиди́те, лю́дiе, восхва́лимъ: се́й бо во пло́ти а҆́гг҃лъ сы́й, и҆́рѡда и҆зꙿѡбличи́лъ є҆́сть, пребеззако́ннагѡ любодѣѧ́нiѧ содѣ́ѧнiемъ ѡ҆сꙋди́въ є҆го̀. и҆ беззако́ннагѡ ра́ди плѧса́нiѧ, честна́ѧ глава̀ ѿсѣка́етсѧ, сꙋ́щымъ во а҆́дѣ благовѣствꙋ́ѧ и҆зъ ме́ртвыхъ воскрⷭ҇нiе: и҆ мо́литсѧ прилѣ́жнѡ гдⷭ҇еви, спасти́сѧ дꙋша́мъ на́шымъ.

Прⷪ҇ро́ка и҆ мꙋ́ченика, и҆ крⷭ҇ти́телѧ сп҃сова прiиди́те, лю́дiе, восхва́лимъ: ꙗ҆́кѡ бѣ́гаѧ въ пꙋсты́ни водворѧ́шесѧ, ме́дъ ди́вiй и҆ а҆крíды ꙗ҆ды́й, царѧ̀ беззако́ннꙋюща ѡ҆бличи́лъ є҆́сть: на́ше же малодꙋ́шiе ѹ҆тѣша́ше, глаго́лѧ: пока́йтесѧ, прибли́жибосѧ црⷭ҇тво нбⷭ҇ное.

Сла́ва, гла́съ є҃. I҆ѡа́нна мона́ха:

Беззако́ннагѡ дѣѧ́нiѧ ѡ҆бличе́нiѧ ѹ҆бѣжа́ти и҆́рѡдъ ѹ҆мы́сливъ, главꙋ̀ твою̀, прⷣте́че, беззако́ннѣй женѣ̀ предадѐ па́костнѡ: не разꙋмѣ́ бо ѻ҆каѧ́нный ѡ҆блича́ѧ себѐ, на блю́дѣ ѡ҆бносѧ̀ ю҆̀. но ꙗ҆́кѡ чистоты̀ дѣ́тельный ѹ҆чи́тель, и҆ покаѧ́нiѧ наста́вникъ спаси́тельный, моли́сѧ, крⷭ҇ти́телю хрⷭ҇то́въ, ѿ страсте́й безче́стiѧ и҆зба́вити на́съ.

И҆ ны́нѣ, гла́съ то́йже:

Воспо́йте лю́дiе мт҃ри бг҃а на́шегѡ, воспо́йте: дне́сь бо всесвѣ́тлꙋю дꙋ́шꙋ свою̀, въ пречⷭ҇тыѧ дла̑ни, и҆зъ неѧ̀ вопло́щшагѡсѧ безъ сѣ́мене предае́тъ: є҆го́же и҆ мо́литъ непреста́ннѡ, дарова́ти вселе́ннѣй ми́ръ и҆ ве́лiю ми́лость. 

На стiхо́внѣ стiхи̑ры, самогла́сны, гла́съ в҃.

Покаѧ́нiѧ проповѣ́дниче i҆ѡа́нне крⷭ҇ти́телю, ѿсѣ́ченѣ бы́вшей твое́й главѣ̀, зе́млю ѡ҆свѧти́лъ є҆сѝ, занѐ зако́нъ бж҃iй вѣ̑рнымъ ѹ҆ѧсни́лъ є҆сѝ, и҆ беззако́нiе потреби́лъ є҆сѝ: ꙗ҆́кѡ предстоѧ̀ престо́лꙋ нбⷭ҇нагѡ цр҃ѧ̀ хрⷭ҇та̀, того̀ молѝ, поми́ловати дꙋ́шы на́шѧ.

Стíхъ: Пра́ведникъ ꙗ҆́кѡ фíнiѯъ процвѣте́тъ, ꙗ҆́кѡ ке́дръ, и҆́же въ лiва́нѣ, ѹ҆мно́житсѧ.

Зако́на ра́ди гдⷭ҇нѧ во главꙋ̀ ѹ҆сѣкнове́нъ бы́лъ є҆сѝ, ѽ всест҃ы́й i҆ѡа́нне! ѡ҆бличи́лъ є҆сѝ царѧ̀ sлочести́ва беззако́нновавша дерзнове́нiемъ непоро́чнымъ. тѣ́мже дивѧ́тсѧ тебѣ̀ вѡ́инства а҆́гг҃льскаѧ: сла́вѧтъ тѧ̀ ли́цы а҆пⷭ҇лъ и҆ мꙋ́чєникъ: чти́мъ твою̀ и҆ мы̀ лѣ́тнюю па́мѧть, всесла́вне, сла́вѧще ст҃ꙋ́ю трⷪ҇цꙋ, тебѐ вѣнча́вшꙋю, прⷣте́че блаже́нне.

Стíхъ: Возвесели́тсѧ пра́ведникъ ѡ҆ гдⷭ҇ѣ, и҆ ѹ҆пова́етъ на него̀.

И҆́же ѿ прⷪ҇ро́ка прⷪ҇ро́къ, и҆ бо́лiй прⷪ҇ро́кѡвъ бы́въ, и҆зъ чре́ва ма́тернѧ ѡ҆свѧще́нный въ слꙋже́нiе гдⷭ҇не, дне́сь ѿ беззако́нна царѧ̀ въ главꙋ̀ ѹ҆сѣкнове́нъ бы́сть: и҆ безче́стнѡ плѧса́вшꙋю ѻ҆трокови́цꙋ, ꙗ҆́снѡ и҆ пре́жде ѹ҆сѣкнове́нiѧ и҆ по ѹ҆сѣкнове́нiи ѡ҆бличи́въ, посрамѝ грѣха̀ по́лкъ. и҆ сегѡ̀ ра́ди возопiе́мъ: крⷭ҇ти́телю i҆ѡа́нне, ꙗ҆́кѡ и҆мѣ́ѧ дерзнове́нiе, прилѣ́жнѡ моли́сѧ ѡ҆ дꙋша́хъ на́шихъ.

Сла́ва, гла́съ и҃:

Прⷣте́че сп҃совъ, ты̀ царѧ̀ и҆зꙿѡбличи́лъ є҆сѝ беззако́нiѧ не дѣ́лати. тѣ́мже и҆гра́нiе беззако́нныѧ жены̀, повинꙋ̀ и҆́рѡда ѿсѣщѝ твою̀ главꙋ̀: и҆ сегѡ̀ ра́ди ѿ востѡ́къ со́лнца да́же до за̑падъ, хва́льно и҆́мѧ твоѐ. дерзнове́нiе и҆мѣ́ѧ ко гдⷭ҇ꙋ, прилѣ́жнѡ молѝ, спасти́сѧ дꙋша́мъ на́шымъ.

И҆ ны́нѣ, бг҃оро́диченъ: Безневѣ́стнаѧ дв҃о:

На благослове́нiи хлѣ́бѡвъ, тропа́рь два́жды, пи́санъ на ма́лѣй вече́рни: и҆ Бцⷣе дв҃о, є҆ди́ножды: и҆ чте́нiе. 

На ѹ҆́трени, по а҃-й каѳíсмѣ, сѣда́ленъ, гла́съ є҃.

Подо́бенъ: Собезнача́льное сло́во:

Хода́таѧ согла́снѡ зако́на и҆ бл҃года́ти, вѣ́рнiи соше́дшесѧ восхва́лимъ: ꙗ҆́кѡ покаѧ́нiе на́мъ проповѣ́да, и҆ и҆́рѡда ꙗ҆́вѣ ѡ҆бличи́въ дерзнове́ннѣ, въ главꙋ̀ свою̀ ѹ҆сѣ́ченъ бы́сть: и҆ ны́нѣ со а҆́гг҃лы живꙋ́щи, хрⷭ҇тꙋ̀ мо́литсѧ спасти́сѧ на́мъ.

Сла́ва, гла́съ д҃. Подо́бенъ: Ꙗ҆ви́лсѧ є҆сѝ дне́сь:

Свѣ́тлꙋю твою̀ па́мѧть дне́сь творѧ́ще, сп҃са и҆ гдⷭ҇а моли́ти прилѣ́жнѡ, тѧ̀ мо́лимъ, прⷣте́че, всѣ́мъ да́ти согрѣше́нiй проще́нiе.

И҆ ны́нѣ, бг҃оро́диченъ:

Те́плое застꙋпле́нiе сꙋ́щымъ въ бѣда́хъ, и҆ помо́щницꙋ на́шꙋ, и҆ къ бг҃ꙋ премѣне́нiе, є҆́юже тлѝ и҆зба́вихомсѧ, бцⷣꙋ вѣ́рнiи ѹ҆блажа́емъ.

По в҃-й стiхоло́гiи сѣда́ленъ, гла́съ є҃. Поⷣ: Собезнача́льное сло́во:

И҆́же ѿ ложе́снъ прⷪ҇ро́ка ꙗ҆́вльшагосѧ на́мъ, и҆ ѿ непло́дове свѣти́льника вселе́ннѣй ꙗ҆́снѡ произше́дша, въ пѣ́снехъ восхва́лимъ хрⷭ҇то́ва крⷭ҇ти́телѧ, и҆ побѣдоно́сна страда́льца, предте́чꙋ i҆ѡа́нна: мо́литсѧ бо гдⷭ҇еви, поми́ловатисѧ дꙋша́мъ на́шымъ.

Сла́ва, гла́съ д҃. Подо́бенъ: Ѹ҆диви́сѧ i҆ѡ́сифъ:

Ны́нѣ ꙗ҆ви́сѧ на́мъ сп҃совъ крⷭ҇ти́тель, и҆ весели́тъ разꙋ́мнѣ помышлє́нiѧ вѣ́рныхъ, пꙋсты́ни красота̀, и҆ проро́кѡвъ печа́ть: тѣ́мже хрⷭ҇то́въ показа́сѧ прⷣте́ча, и҆ свидѣ́тель нело́женъ прише́ствiѧ тогѡ̀: дꙋхо́вными ѹ҆̀бо пѣ́сньми согла́снѡ i҆ѡа́ннꙋ возопiе́мъ: прⷪ҇ро́че, проповѣ́дниче и҆́стины, моли́сѧ спасти́сѧ на́мъ.

И҆ ны́нѣ, бг҃оро́диченъ:

Ѹ҆диви́шасѧ, чⷭ҇таѧ, всѝ а҆́гг҃лѡвъ ли́цы та́инствꙋ твоегѡ̀ рожде́нiѧ стра́шномꙋ, ка́кѡ и҆́же всѧ̑ содержа́й  ма́нiемъ є҆ди́нымъ, ѡ҆бꙿѧ̑тiи твои́ми, ꙗ҆́кѡ чл҃вѣ́къ содержи́тсѧ, и҆ прiе́млетъ нача́ло превѣ́чный, и҆ млеко́мъ пита́етсѧ всѧ́кое дыха́нiе пита́ѧй, неизрече́нною бла́гостiю; и҆ тѧ̀ ꙗ҆́кѡ вои́стиннꙋ бж҃iю мт҃рь хва́лѧще сла́вѧтъ.

По полѷеле́и сѣда́ленъ, гла́съ и҃. Подо́бенъ: Свирѣ́лей па́стырскихъ:

Прⷣте́ча, вѣ́рнiи, крⷭ҇ти́тель, и҆ а҆́гг҃лъ всѣ́хъ и҆зба́вителѧ, и҆́рѡда ѡ҆бличи́въ за беззако́нiе и҆рѡдiа́дино, ѹ҆мира́етъ во главꙋ̀ ѹ҆сѣ́ченъ: ꙗ҆́кѡ да и҆ сꙋ́щымъ во а҆́дѣ, со дерзнове́нiемъ благовѣсти́тъ, ꙗ҆́кѡ бг҃ъ схо́дитъ та́мѡ плѣни́ти сме́рть.

Два́жды.

Сла́ва, и҆ ны́нѣ, бг҃оро́диченъ:

Сло́во ѻ҆́ч҃ее на зе́млю сни́де, и҆ а҆́гг҃лъ свѣ́телъ бцⷣѣ глаго́лаше: ра́дꙋйсѧ, бл҃гослове́ннаѧ, ꙗ҆́же черто́гъ є҆ди́на сохра́ншаѧ, зача́тiе прiе́мши превѣ́чнагѡ бг҃а и҆ гдⷭ҇а: да ѿ пре́лести ꙗ҆́кѡ бг҃ъ спасе́тъ ро́дъ человѣ́ческiй.

Степє́нна, а҃-й а҆нтiфѡ́нъ д҃-гѡ гла́са. Прокíменъ, гла́съ д҃: Честна̀ предъ гдⷭ҇емъ сме́рть прпⷣбныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; Всѧ́кое дыха́нiе: Е҆ѵⷢ҇лiе, матѳе́а, зача́ло н҃з.

По н҃-мъ ѱалмѣ̀ стiхи́ра, гла́съ s҃:

Плѧса̀ ѹ҆чени́ца вселꙋка́вагѡ дiа́вола, и҆ главꙋ̀ твою̀, прⷣте́че, мздꙋ̀ взѧ́тъ. ѽ пи́ра и҆спо́лнена крове́й! лꙋ́чше бѣ̀ не клѧ́тисѧ, и҆́рѡде беззако́нне, лжѝ внꙋ́че. а҆́ще ли же и҆ клѧ́лсѧ є҆сѝ, но не ѡ҆ добрѣ̀ клѧ́лсѧ: лꙋ́чше бѣ̀ солга́вшꙋ жи́знь полꙋчи́ти, не́же и҆́стинствовавшꙋ главꙋ̀ прⷣте́чевꙋ ѹ҆сѣ́кнꙋти. но мы̀ крⷭ҇ти́телѧ, ꙗ҆́кѡ въ рожде́нныхъ жена́ми бо́льша, досто́йнѡ чтꙋ́ще ѹ҆блажа́емъ.

Канѡ́на два̀, пе́рвый со i҆рмосо́мъ на и҃. I҆ѡа́нна мона́ха.

Гла́съ и҃. Пѣ́снь а҃. I҆рмо́съ:

Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ sла̀ и҆збѣжа́въ, i҆и҃льтѧнинъ вопiѧ́ше: и҆зба́вителю и҆ бг҃ꙋ на́шемꙋ пои́мъ.

Ѿ ѹ҆тро́бы непло́дныѧ ꙗ҆́вльшасѧ прⷪ҇ро́ка, въ  ложесна́хъ дѣви́ческихъ, во чре́вѣ носи́момꙋ неизрече́ннѡ, свѧще́ннагѡ воспое́мъ прⷣте́чꙋ.

Предѣ́лы є҆стества̀ превозше́дъ, пра́вды соблю́лъ є҆сѝ зако́ны, беззако́нное смѣше́нiе ѡ҆блича́ѧ, не ѹ҆боѧ́всѧ царе́ва сꙋровства̀.

Зако́ннымъ млеко́мъ воспита́всѧ, законоположе́нiе совокꙋпле́нiѧ зако́ннагѡ, ꙗ҆́кѡ зако́на печа́ть запеча́тствꙋѧ, сопроти́вилсѧ є҆сѝ ме́рзскомꙋ прелюбодѣѧ́нiю.

Бг҃оро́диченъ:

Чи́ни тѧ̀ а҆́гг҃лъ, и҆ человѣ̑къ, безневѣ́стнаѧ мт҃и, восхвалѧ́ютъ непреста́ннѡ: зижди́телѧ бо си́хъ ꙗ҆́кѡ млⷣнца на ѡ҆бꙿѧ́тiихъ твои́хъ носи́ла є҆сѝ.

Дрꙋгíй канѡ́нъ, на s҃. Кѵ́ръ а҆ндре́а кри́тскагѡ.

Гла́съ то́йже. Пѣ́снь а҃. I҆рмо́съ:

И҆стрѧ́сшемꙋ въ мо́ри мꙋчи́тельство фараѡ́не, и҆ i҆и҃лѧ сꙋ́шею наста́вльшемꙋ пои́мъ хрⷭ҇тꙋ̀, ꙗ҆́кѡ просла́висѧ во вѣ́ки.

Пꙋсты́ни кра́сное ѻ҆вча̀, заха́рiинъ пло́дъ, и҆ є҆лiсаве́тино па́че наде́жди прозѧбе́нiе, предповелѣва́етъ вѣ̑рнымъ торжествова́ти честнꙋ́ю є҆гѡ̀ па́мѧть.

Ѽ рожде́нiѧ и҆спо́лнена кро́ве! ѽ пи́ра ме́рзска! ѹ҆бíйствомъ бо пiѧ́нство и҆́рѡдъ растворѝ: трапе́за же є҆гѡ̀ скверноꙋбíйства го́рькагѡ и҆спо́лнисѧ.

Ѡ҆бличи́вшаго и҆́рѡда беззако́ннꙋюща, вѣ́рнiи, и҆ ѿсѣче́нiе главы̀ претерпѣ́вша, воспои́мъ крⷭ҇ти́телѧ, ꙗ҆́кѡ за ре́вность бж҃iю ѹ҆мерщвле́на.

Бг҃оро́диченъ:

Неѡпи́саннаго бг҃а сло́ва, всего̀ все́льшасѧ въ тѧ̀, родила̀ є҆сѝ, чⷭ҇таѧ бг҃ороди́тельнице, сꙋгꙋ́ба того̀, ꙗ҆́кѡ є҆ди́на сꙋ́ща сн҃а, воплоще́нна и҆зъ тебє̀ неизрече́ннѡ.

Катава́сiа: Крⷭ҇тъ начерта́въ мѡѷсе́й:

Пѣ́снь г҃. I҆рмо́съ:

Нбⷭ҇нагѡ крꙋ́га верхотво́рче, гдⷭ҇и, и҆ цр҃кве зижди́телю, ты̀ менѐ  ѹ҆твердѝ въ любвѝ твое́й, жела́нiй кра́ю, вѣ́рныхъ ѹ҆твержде́нiе, є҆ди́не чл҃вѣколю́бче.

Дре́внихъ ꙗ҆́кѡ хода́тай, и҆ но́выхъ, прⷣте́че, є҆ѵⷢ҇льскихъ проповѣ́данiй, ты̀ предста́въ, смѣше́нiе беззако́нное мꙋчи́тельское ѡ҆бличи́лъ є҆сѝ, сла́внꙋю сме́рть ра́дꙋѧсѧ прiѧ́лъ є҆сѝ.

Ѿ ма́тере беззако́нныѧ преднаꙋчена̀ ѻ҆трокови́ца, ѡ҆бꙿюродѣ́вшꙋ пiѧ́нствомъ, и҆́рѡдови речѐ: да́ждь на блю́дѣ главꙋ̀ i҆ѡа́нновꙋ, ма́тери да пода́мъ да́ръ возжелѣ́ненъ.

Ѡ҆бличе́нiѧ не терпѧ̀ безстꙋ́дный мꙋчи́тель, бг҃оно́снагѡ твоегѡ̀ ѧ҆зы́ка, сла́вне прⷣте́че, ѻ҆трокови́цѣ предае́тъ, же́нскимъ плѧса́нiемъ, честнꙋ́ю твою̀ страда́льнꙋю главꙋ̀, пресла́вне.

Бг҃оро́диченъ:

Всели́всѧ въ дв҃ꙋ тѣле́снѣ, гдⷭ҇и, ꙗ҆ви́лсѧ є҆сѝ человѣ́кѡмъ, ꙗ҆́коже подоба́ше ви́дѣти тѧ̀: ю҆́же и҆ показа́лъ є҆сѝ ꙗ҆́кѡ и҆́стиннꙋю бцⷣꙋ, и҆ вѣ̑рнымъ по́мощь, є҆ди́не чл҃вѣколю́бче.

И҆́нъ. I҆рмо́съ:

Нѣ́сть ст҃ъ, ꙗ҆́кѡ гдⷭ҇ь, и҆ нѣ́сть пра́веденъ, ꙗ҆́кѡ бг҃ъ на́шъ, є҆го́же пое́тъ всѧ̀ тва́рь: нѣ́сть пра́веденъ па́че тебє̀, гдⷭ҇и.

Бо́лiй не воста̀ въ рожде́нныхъ жена́ми i҆ѡа́нна, взыва́ше хрⷭ҇то́съ и҆́стина: во ѹ҆тро́бѣ бо позна̀ созда́нiе созда́вшаго, проповѣ́даше ма́тернимъ гла́сомъ.

Пе́рстомъ пе́рвѣе показа́въ а҆́гнца, и҆ ѧ҆зы́комъ второ́е и҆́рѡда ѡ҆бличи́лъ є҆сѝ, главо́ю же тре́тiе и҆сточа́еши чꙋдеса̀, ѿ зда́нна сосꙋ́да на́мъ.

Рожде́нiе сла́вно, крⷭ҇ти́телю хрⷭ҇то́въ, и҆ житiѐ твоѐ непоро́чно, и҆ предꙿизше́ствiе че́стно. и҆ показа́нiе стра́нно, сме́рть честна̀, и҆ погребе́нiе сла́вно.

Бг҃оро́диченъ:

Бг҃ъ сы́й, са́мъ себѐ и҆стощи́лъ є҆сѝ є҆диноро́дне, да спасе́ши ꙗ҆̀же созда́лъ є҆сѝ, и҆́хже ра́ди вочл҃вѣ́чилсѧ є҆сѝ  вопло́щсѧ ѿ дв҃ы, и҆ всѐ моѐ премѣни́въ є҆стество̀, приве́лъ є҆сѝ твоемꙋ̀ роди́телю.

Катава́сiа: Же́злъ во ѻ҆́бразъ:

Сѣда́ленъ, гла́съ и҃. Подо́бенъ: Премꙋ́дрости:

Ѿ непло́дове просiѧ́въ сꙋдо́мъ бж҃iимъ, и҆ ѹ҆́зы разрѣши́въ ѧ҆зы́ка ѻ҆́ч҃а, показа́лъ є҆сѝ со́лнце, денни́цꙋ ѡ҆зарѧ́ющее, и҆ лю́демъ въ пꙋсты́ни зижди́телѧ проповѣ́далъ є҆сѝ, а҆́гнца взе́млющаго мíра грѣхѝ. тѣ́мже ре́вностiю царѧ̀ ѡ҆бличи́лъ є҆сѝ, въ пресла́внꙋю главꙋ̀ твою̀ ѹ҆сѣ́ченъ бы́въ, приснопа́мѧтне, i҆ѡа́нне всехва́льне, моли́сѧ хрⷭ҇тꙋ̀ бг҃ꙋ, согрѣше́нiй ѡ҆ставле́нiе дарова́ти, пра́зднꙋющымъ любо́вiю свѧтꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ сѣ́мене ро́ждшꙋю бг҃а пло́тiю, всѝ ѹ҆блажа́емъ ро́ди человѣ́честiи: ѻ҆́гнь бо всели́сѧ въ тѧ̀ бжⷭ҇тва̀, и҆ ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а. тѣ́мъ а҆́гг҃льскiй и҆ человѣ́ческiй ро́дъ, досто́йнѡ сла́вимъ прест҃о́е ржⷭ҇тво̀ твоѐ, и҆ согла́снѡ вопiе́мъ тѝ: молѝ хрⷭ҇та̀ бг҃а, согрѣше́нiй ѡ҆ставле́нiе дарова́ти покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀.

Пѣ́снь д҃. I҆рмо́съ:

Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованiе, не ѡ҆ста́вль нѣ́дра ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.

Не могíй терпѣ́ти ѡ҆бличе́нiѧ де́рзости, и҆́же зако́на томле́нiємъ пови́нный, ни де́рзость благоче́стiѧ, и҆́же скве́рными сластьмѝ растлѣ́нный, свѧза́въ блюдѧ́ше, невеще́ственнѡ гѡ́рнимъ пре́жде конца̀ ликѡ́мъ совокꙋплѧ́емаго.

Дꙋшевре́днымъ пiѧ́нствомъ, и҆ разжже́нiемъ блꙋ́днымъ поболѣ́въ, ѿда́нъ ѻ҆каѧ́нный, ѻ҆трокови́цы плѧса́нiемъ  ножны́мъ свѧ́занъ, ѹ҆бíйца прⷪ҇ро́ка быва́етъ. зача́тъ бо пiѧ́нство блꙋда̀ ма́терь, и҆ лю́тое беззако́нiе породѝ.

Вои́стиннꙋ въ тебѣ̀ не солга̀ бжⷭ҇твенный гла́съ: ты́ бо во прⷪ҇ро́цѣхъ бо́льшiй є҆сѝ, ꙗ҆́кѡ прⷪ҇ро́чествꙋ сподо́билсѧ ѿ са́мыѧ ѹ҆тро́бы, въ несоверше́ннѣ тѣлесѝ, и҆ прорече́ннаго тобо́ю бг҃а сло́ва и҆ ви́дѣвъ, и҆ крⷭ҇ти́въ въ тѣлесѝ.

Бг҃оро́диченъ:

Ты̀ вѣ́рныхъ похвала̀ є҆сѝ, безневѣ́стнаѧ, ты̀ предста́тельница, ты̀, прибѣ́жище хрⷭ҇тiа́нъ, и҆ стѣна̀ и҆ приста́нище: къ сн҃ꙋ бо твоемꙋ̀ мольбы̑ но́сиши, всенепоро́чнаѧ, и҆ спаса́еши ѿ бѣ́дъ, вѣ́рою и҆ любо́вiю бцⷣꙋ чⷭ҇тꙋю тебѐ зна́ющыѧ.

И҆́нъ. I҆рмо́съ:

И҆зъ горы̀ приѡсѣне́нныѧ, сло́ве, прⷪ҇ро́къ, є҆ди́ныѧ бцⷣы, хотѧ́ща воплоти́тисѧ бг҃ови́днѡ ѹ҆смотрѝ, и҆ со стра́хомъ славосло́вѧше си́лꙋ твою̀.

Ѹ҆ѧсни́лъ є҆сѝ на́мъ хрⷭ҇то́во црⷭ҇тво, показа́лъ є҆сѝ лю́демъ пꙋти̑ покаѧ́нiѧ, и҆ и҆́рѡда ѡ҆бличи́лъ є҆сѝ беззако́ннꙋюща, вели́кiй проповѣ́дниче i҆ѡа́нне мꙋ́дре.

Не терпѧ̀, крⷭ҇ти́телю, и҆́рѡдъ ѡ҆бличе́нiѧ, побѣди́сѧ гнѣ́вомъ и҆ за́вистiю и҆ го́рестiю: и҆ соблюда́ше вре́мѧ рожде́нiѧ, въ не́же ѹ҆сѣчѐ главꙋ̀ твою̀, проповѣ́дниче хрⷭ҇то́въ.

Весели́сѧ, крⷭ҇ти́телю, да и҆гра́етъ дꙋ́хъ тво́й: ѡ҆блича́еши бо и҆ та́мѡ безбо́жнаго и҆́рѡда, и҆ сꙋ́щымъ во а҆́дѣ проповѣ́дꙋеши дꙋша́мъ, глаго́лѧ: спасе́нiе на́ше прибли́жисѧ,

Чꙋди́тсѧ землѧ̀ твоемꙋ̀ житiю̀, i҆ѡа́нне, проповѣ́дꙋетъ не́бо непра́ведное твоѐ заколе́нiе, и҆ сказꙋ́етъ мно́жество добродѣ́телей твои́хъ цр҃ковь воспѣва́ющи.

Бг҃оро́диченъ:

Роди́всѧ ѿ мт҃ре дв҃ы непоро́чныѧ, сохрани́лъ є҆сѝ чи́стꙋ по ржⷭ҇твѣ̀, и҆́же въ моѐ сꙋщество̀ ве́сь ѡ҆бле́ксѧ, грѣха̀ кромѣ̀.

Катава́сiа: Ѹ҆слы́шахъ, гдⷭ҇и: 

Пѣ́снь є҃. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.

Ма́терними наважде́ньми, цѣ́нꙋ плѧса́нiѧ sлоде́мѡнскагѡ, сꙋро́выѧ льви́цы сꙋровѣ́йшее и҆сча́дiе и҆спросѝ, ю҆́же и҆ sвѣ́рiе са́ми въ пꙋсты́ни почита́хꙋ, главꙋ̀ прⷣте́чи и҆ проповѣ́дника.

Ѽ твои́хъ неизрече́нныхъ и҆ непости́жныхъ сꙋде́бъ, человѣколю́бче! ꙗ҆́кѡ во ѹ҆тро́бѣ є҆щѐ сꙋ́ща ма́терни, дх҃а ст҃а́гѡ прiѧ́телище бы́вша, и҆ возра́стша цѣломꙋ́дрiемъ и҆ чистото́ю, скверна́ваѧ и҆сплѧса̀ ѻ҆трокови́ца.

Любе́знѡ и҆ и҆́скреннѡ и҆зво́ли беззако́нною сопрѧже́нiе лю́бѧщемꙋ, къ рожде́ствєннымъ є҆гѡ̀ питiѧ́мъ, и҆ проро́че присовокꙋпи́ти ѹ҆бíйство, и҆ ча́шꙋ и҆спо́лненꙋ ст҃ы́хъ и҆ прⷪ҇ро́ческихъ крове́й, сластолю́бiемъ раствори́ти.

Бг҃оро́диченъ:

Мт҃рне дерзнове́нiе, є҆́же къ сн҃ꙋ твоемꙋ̀ и҆мꙋ́щи, пречⷭ҇таѧ, сро́днагѡ промышле́нiѧ є҆́же ѡ҆ на́съ не пре́зри, мо́лимсѧ: ꙗ҆́кѡ тебѐ и҆ є҆ди́нꙋ хрⷭ҇тiа́не ко влⷣцѣ, ѡ҆чище́нiе ми́лостивно предлага́емъ.

И҆́нъ. I҆рмо́съ:

Ѿ но́щи невѣ́дѣнiѧ, бг҃овѣ́дѣнiемъ просвѣти́вый концы̀, просвѣти́ мѧ ѹ҆́тромъ чл҃вѣколю́бiѧ твоегѡ̀, гдⷭ҇и.

Пꙋсты́нное ѻ҆вча̀, и҆ вселе́ннѣй стѧжа́нiе прⷣте́ча, дне́сь гото́витъ дꙋхо́внꙋю трапе́зꙋ на́мъ.

Сласте́й раба̀ и҆ зако́нѡвъ престꙋ́пника, ѡ҆бличи́лъ є҆сѝ, i҆ѡа́нне, и҆́рѡда, и҆рѡдiа́ды го́рькаго рачи́телѧ.

И҆рѡдiа́да плѧ́шетъ, i҆ѡа́ннъ вѧ́жетсѧ и҆ закала́етсѧ: ѽ пiѧ́нства и҆́рѡдова! ѽ несмы́сльства дꙋшѝ є҆гѡ̀!

Бг҃оро́диченъ:

Ра́дꙋйсѧ, бжⷭ҇твеннаѧ горо̀, ѿ неѧ́же ка́мень ѿсѣче́сѧ  безъ рꙋ́къ пречⷭ҇таѧ, ѹ҆сыри́вшисѧ бг҃ꙋ и҆ сло́вꙋ, всенепоро́чнаѧ, пло́тiю.

Катава́сiа: Ѽ треблаже́нное дре́во:

Пѣ́снь s҃. I҆рмо́съ:

Ѡ҆чи́сти мѧ̀, сп҃се, мнѡ́га бо беззакѡ́нiѧ моѧ̑, и҆ и҆зъ глꙋбины̀ sѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нiѧ моегѡ̀.

Ѡ҆ за́повѣдехъ зако́на бѣ́дствꙋѧй, бл҃же́нне, ѡ҆бличе́ньми наказꙋ́еши беззако́нновавшаго: не бы́лъ бо є҆сѝ тро́сть вра́жiихъ вѣ́трѡвъ коле́блема дꙋнове́ньми.

Кро́вiю закла́нiѧ глава̀ ка́плющи твоѧ̀, принесе́сѧ блꙋ́днымъ по́двигомъ, вмѣ́стѡ мзды̀, и҆́рѡда ѡ҆блича́ющи и҆ по кончи́нѣ, ꙗ҆́кѡ є҆стество̀ смѣси́вша.

Въ пꙋсты́нѧхъ ходѧ̀, власы̑ велбꙋ̑жи покрыва́емь, во ѻ҆́вѣхъ ѹ҆́бѡ ꙗ҆́кѡ свѣтосiѧ́ннѡ жи́лъ є҆сѝ ца́рски: во ѻ҆́вѣхъ же ꙗ҆́кѡ ца́рскꙋ ѡ҆бносѧ̀ красотꙋ̀, надъ страстьмѝ воцари́лсѧ є҆сѝ.

Бг҃оро́диченъ:

Да и҆зба́вимсѧ ѿ лю̑тъ прегрѣше́нiй, моли́твами твои́ми, бг҃ороди́тельнице чⷭ҇таѧ, и҆ да ѹ҆лꙋчи́мъ, прест҃а́ѧ, бжⷭ҇твенное сiѧ́нiе, и҆зъ тебє̀ неизрече́ннѡ воплоще́ннагѡ сн҃а бж҃iѧ.

И҆́нъ. I҆рмо́съ:

Ꙗ҆́коже прⷪ҇ро́ка и҆зба́вилъ є҆сѝ и҆зъ глꙋбины̀ преиспо́днiѧ, хрⷭ҇тѐ бж҃е, и҆ менѐ ѿ грѣхѡ́въ мои́хъ и҆зба́ви, ꙗ҆́кѡ чл҃вѣколю́бецъ, и҆ ѹ҆пра́ви живо́тъ мо́й, молю́сѧ.

Ѹ҆сѣче́нiе честны́ѧ и҆ всехва́льныѧ твоеѧ̀ главы̀, прⷣте́че хрⷭ҇то́въ, почита́юще, сла́вимъ твою̀ приснохва́льнꙋю и҆ всемíрнꙋю па́мѧть, пребл҃же́нне.

Ѽ скве́рнагѡ гоще́нiѧ! ѽ го́рькагѡ рожде́нiѧ! ѽ пiѧ́нства скве́рнагѡ, и҆́рѡда беззако́ннагѡ! содержи́мь бы́сть къ беззако́нiю, и҆ ѡ҆блича́емь прⷪ҇ро́ка ѹ҆би́ти поꙋчава́етсѧ.

Плѧса́вши но́воѧ є҆гѵ́птѧнынѧ посредѝ пи́ра скве́рненѡ,  главꙋ̀ и҆спросѝ, сеѧ̀ ѡ҆бличи́вшꙋю роди́тельницꙋ, и҆ и҆́рѡдовꙋ нало́жницꙋ.

Бг҃оро́диченъ:

И҆́же ны́нѣ сн҃ъ дв҃ы, пе́рвѣе сн҃ъ ѻ҆ч҃ь показа́сѧ, не и҆́нъ разꙋмѣва́емь, ѿ ви́димагѡ, а҆́ще и҆ пребы́сть є҆ди́нъ во ѻ҆бою̀ соверше́нъ.

Катава́сiа: Во́днагѡ sвѣ́рѧ во ѹ҆тро́бѣ:

Конда́къ, гла́съ є҃:

Прⷣте́чево сла́вное ѹ҆сѣкнове́нiе, смотре́нiе бы́сть нѣ́кое бжⷭ҇твенное: да и҆ сꙋ́щымъ во а҆́дѣ сп҃сово проповѣ́сть прише́ствiе. да рыда́етъ ѹ҆́бѡ и҆рѡдíа, беззако́нное ѹ҆бíйство и҆спроси́вши: не зако́нъ бо бж҃iй, ни живы́й вѣ́къ возлюбѝ, но притво́рный привре́менный.

I҆́косъ:

Рожде́нiе и҆́рѡдово всѣ̑мъ ꙗ҆ви́сѧ непреподо́бно, є҆гда̀ посредѝ пита́ющихсѧ глава̀ постѧ́щагѡсѧ предложи́сѧ, ꙗ҆́коже снѣ́дь: ра́дости совокꙋпи́сѧ печа́ль, и҆ смѣ́хъ раствори́сѧ го́рькое рыда́нiе: ꙗ҆́кѡ главꙋ̀ крⷭ҇ти́телевꙋ на блю́дѣ носѧ̀, предъ всѣ́ми вни́де, ꙗ҆́коже речѐ, ѻ҆трокови́ца. и҆ клѧ́твы ра́ди рыда́нiе нападѐ на всѧ̑ возлежа́щыѧ тогда̀ съ царе́мъ. не бо̀ ѡ҆бвеселѝ ѻ҆́нѣхъ, нижѐ и҆́рѡда самаго̀. рече́ бо: ѡ҆скорбѣ́ша печа́лiю не и҆́стинною, но притво́рною, привре́менною.

Пѣ́снь з҃. I҆рмо́съ:

Бж҃iѧ снисхожде́нiѧ ѻ҆́гнь ѹ҆стыдѣ́сѧ въ вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ.

Блꙋ́днымъ жела́нiемъ, лю́тымъ же пiѧ́нствомъ воѡрꙋже́нъ, прирази́всѧ разсѣ́десѧ, къ воздержа́нiѧ столпꙋ̀ непрекло́нномꙋ, и҆ цѣломꙋ́дрiѧ ко гра́дꙋ неразрꙋши́момꙋ, хрⷭ҇то́вꙋ крⷭ҇ти́телю, и҆́рѡдъ беззако́нный.

Не ѹ҆жасе́сѧ, прⷣте́че, не ѹ҆стыдѣ́сѧ, не ѡ҆слабѣ̀ наꙋче́ннаѧ дiа́воломъ, твою̀ приносѧ́щи честнꙋ́ю главꙋ̀,  безсты́днѡ на блю́дѣ, наважде́нiемъ ма́тернимъ прельсти́вши ѹ҆́мъ.

Ꙗ҆́кѡ свѣти́льникъ просiѧ́лъ є҆сѝ, предпосла́всѧ же ꙗ҆́кѡ а҆́гг҃лъ, ꙗ҆́кѡ прⷪ҇ро́къ проповѣ́дꙋеши а҆́гнца бж҃iѧ ꙗ҆́вльшагосѧ хрⷭ҇та̀, ꙗ҆́кѡ мꙋ́ченикъ мече́мъ во главꙋ̀ ѹ҆сѣ́клсѧ є҆сѝ, предвозвѣща́ѧ того̀ и҆ сꙋ́щымъ во а҆́дѣ мє́ртвымъ.

Бг҃оро́диченъ:

И҆зба́вльшесѧ ржⷭ҇тво́мъ твои́мъ, ѡ҆сꙋжде́нiѧ дре́внѧгѡ паде́нiѧ, ꙗ҆вле́ннꙋю винꙋ̀ свобожде́нiѧ, тѧ̀, мт҃и дв҃о, съ сн҃омъ твои́мъ, да́вшемꙋ и҆зба́вꙋ ѡ҆ на́съ себѐ, при́снѡ сла́вимъ.

И҆́нъ. I҆рмо́съ:

Въ нача́лѣ зе́млю ѡ҆снова́вый, и҆ нб҃са̀ сло́вомъ ѹ҆тверди́вый, бл҃гослове́нъ є҆сѝ во вѣ́ки, гдⷭ҇и бж҃е ѻ҆тє́цъ на́шихъ.

Зако́нъ бж҃iй проповѣ́дꙋѧ i҆ѡа́ннъ, sлочести́вагѡ не ѹ҆боѧ́сѧ и҆́рѡда, беззако́ннꙋющаго ѹ҆цѣломꙋ́дрити: ѻ҆́гнь бо бѣ̀ въ не́мъ грѣха̀ є҆гѡ̀.

Ѽ главы̀ ꙗ҆́снѡ законополага́ющiѧ, и҆ ѿ землѝ и҆́рѡдꙋ провозглаша́ющiѧ: не достои́тъ тебѣ̀ беззако́ннꙋющꙋ багрѧни́цꙋ носи́ти, ꙗ҆́кѡ мꙋчи́тельскꙋю ѻ҆де́ждꙋ.

Ѻ҆рꙋ̑жiи скве́рными беззако́нный и҆́рѡдъ воѡрꙋжи́всѧ, съ клѧ́твою и҆сполнѧ́ше беззако́нiе, гоще́нiѧ пiѧ́нство и҆мѣ́ѧ та́мѡ, сво́инствꙋющее томꙋ̀.

Бг҃оро́диченъ:

Безпло́тенъ сы́й, непрело́жнѡ воплоти́сѧ: безлѣ́тенъ сы́й, во вре́мени позна́сѧ ѿ дв҃ы, всѣ́хъ зижди́тель, несмѣ́снѡ пребы́въ ꙗ҆́коже бѣ̀, и҆ бы́въ ꙗ҆́коже не бѣ̀.

Катава́сiа: Безꙋ́мное велѣ́нiе:

Пѣ́снь и҃. I҆рмо́съ:

Седмери́цею пе́щь халде́йскiй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сiѧ̑ ви́дѣвъ, творцꙋ̀ и҆ и҆зба́вителю вопiѧ́ше: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки. 

Предтекíй ржⷭ҇тво̀ твоѐ, и҆ бжⷭ҇твенное страда́нiе, въ преиспо́днихъ мече́мъ быва́етъ прⷪ҇ро́къ и҆ вѣ́стникъ та́мошнѧгѡ прише́ствiѧ твоегѡ̀, ꙗ҆́кѡ гла́съ сло́ва i҆ѡа́ннъ взыва́ѧ: ме́ртвiи животода́вца, слѣпíи свѣтода́вца, плѣне́ннiи и҆зба́вителѧ, хрⷭ҇та̀ превозноси́те во всѧ̑ вѣ́ки.

Дв҃и́ческагѡ ржⷭ҇тва̀ предте́къ ѿ непло́дове, ны́нѣ во́льнагѡ всѧ̑ созда́вшагѡ бы́сть распѧ́тiѧ предше́ственникъ, ѹ҆сѣкнове́нiемъ, главны́мъ, сꙋ́щымъ во а҆́дѣ зовы́й: ѻ҆́троцы, благослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Главѣ̀ твое́й ѿ тѣлесѐ ѿѧ́тѣ бы́вши, прⷣте́че, твое́ю пло́тiю дꙋша̀ владѧ́щаѧ ѿ сеѧ̀ раздѣли́сѧ: но бж҃ество̀ ѿ пло́ти є҆мманꙋ́ила не разлꙋчи́сѧ ѿсю́дꙋ, и҆ ко́сть не сокрꙋши́сѧ бг҃а и҆ влⷣки. тѣ́мже превозно́симъ є҆го̀ во вѣ́ки всѧ̑.

Бг҃оро́диченъ:

Гдⷭ҇ороди́тельнице пречⷭ҇таѧ, дꙋшѝ моеѧ̀ ꙗ҆́звы и҆ гноє́нiѧ ми́лостивною мольбо́ю твое́ю, дв҃о, ѡ҆чи́сти, и҆ па́дша возста́ви. спаси́ мѧ, всенепоро́чнаѧ, блꙋ́днаго, спасѝ: ты́ бо мѝ є҆сѝ предста́тельница и҆ застꙋпле́нiе, є҆ди́на чⷭ҇таѧ и҆ бл҃гослове́ннаѧ во всѧ̑ вѣ́ки.

И҆́нъ. I҆рмо́съ:

На горѣ̀ ст҃ѣ́й просла́вльшасѧ, и҆ въ кꙋпинѣ̀ ѻ҆гне́мъ приснодв҃ы мѡѷсе́ови та́йнꙋ ꙗ҆́вльшаго, гдⷭ҇а по́йте, и҆ превозноси́те во всѧ̑ вѣ́ки.

Проповѣ́давый хрⷭ҇то́во прише́ствiе сꙋ́щымъ во а҆́дѣ, вѣ́рою возвѣща́ѧ, болѣ̑зни рѣша́ѧй прихо́дитъ гдⷭ҇ь сла́вы: є҆го́же превозно́симъ во всѧ̑ вѣ́ки.

Въ темни́цѣ тѧ̀ затворѝ и҆́рѡдъ, i҆ѡа́нне, втора́го и҆лiю̀, и҆ желѣ́зными ѹ҆́зы свѧза́въ ѹ҆бѝ, покаѧ́нiѧ и҆ црⷭ҇твiѧ вѣ́рнаго свѧщеннопроповѣ́дника.

Ѽ трапе́зы кро́ве и҆спо́лненныѧ! ѽ снѣ́дей  ѹ҆бíйствомъ растворе́нныхъ! ѽ пи́ра и҆спо́лнена сꙋ́етства! ѽ безчеловѣ́чiѧ и҆ скверноꙋбíйства и҆́рѡда беззако́ннагѡ!

Бг҃оро́диченъ:

Горѣ̀ ве́сь, и҆ до́лѣ ве́сь, сло́ве, въ нѣ́дрѣхъ ѻ҆́ч҃ихъ, и҆ мт҃ре твоеѧ̀, ве́сь бг҃ъ, и҆ ве́сь є҆стество́мъ чл҃вѣ́къ, є҆ди́нъ ѵ҆поста́сiю, и҆ сꙋгꙋ́бъ є҆стество́мъ є҆сѝ, ми́лостиве.

Катава́сiа: Бл҃гослови́те ѻ҆́троцы:

Пѣ́снь ѳ҃. I҆рмо́съ:

Ѹ҆страши́сѧ всѧ́къ слꙋ́хъ неизрече́нна бж҃iѧ снизхожде́нiѧ, ꙗ҆́кѡ вы́шнiй во́лею сни́де да́же и҆ до пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже пречⷭ҇тꙋю бцⷣꙋ, вѣ́рнiи, велича́емъ.

Ѹ҆страши́сѧ по́лкъ лꙋка́вый, и҆ сегѡ̀ предста́тель дiа́волъ, бг҃осло́внагѡ твоегѡ̀, прⷪ҇ро́че, ѧ҆зы́ка, хрⷭ҇та̀ проповѣ́давшагѡ, и҆ ѻ҆трокови́цею скве́рною, и҆́рѡда повинꙋ̀ главꙋ̀ ѹ҆сѣщѝ твою̀: но мы́ тѧ крⷭ҇ти́телѧ велича́емъ.

Ѹ҆до́ль ѹ҆́бѡ є҆стества̀ смире́на возвы́сисѧ, и҆ хо́лмъ смири́сѧ сме́ртныѧ горды́ни: гла́съ бо вопiю́щагѡ воззва̀ въ пꙋсты́нѧхъ свѣ́та, во а҆́довыхъ жили́щахъ, врата̀ возьми́тесѧ: цр҃ь бо всѣ́хъ вни́детъ.

Трепе́щꙋтъ стра̑сти человѣ́чєскiѧ, и҆ стра́хомъ ѿбѣга́ютъ де́мѡни, ѡ҆сѣне́нiемъ ѿ бг҃а тебѣ̀ да́нныѧ благода́ти. но ѿ ѻ҆бои́хъ и҆скꙋше́нiй ста́до твоѐ и҆зба́ви, гдⷭ҇нь прⷣте́че, вѣ́рою тѧ̀ при́снѡ велича́ющее.

Бг҃оро́диченъ:

Напрѧзѝ, и҆ ѹ҆спѣва́й, и҆ црⷭ҇твꙋй, сн҃е бг҃ома́тере, i҆сма́ильтєскiѧ лю́ди покарѧ́ѧ борю́щыѧ на́съ, правосла́вномꙋ во́инствꙋ побѣ̑ды да́рꙋѧ на ва́рвары врагѝ, мольба́ми ро́ждшiѧ тѧ̀, сло́ве бж҃iй.

И҆́нъ. I҆рмо́съ:

Проѧвле́нное на горѣ̀ законополо́жникꙋ во ѻ҆гнѝ и҆ кꙋпинѣ̀, рождество̀ приснодв҃ы, въ на́ше вѣ́рныхъ спасе́нiе, пѣ́сньми немо́лчными велича́емъ. 

Па́ки є҆заве́ль ликꙋ́етъ на и҆лiю̀, па́ки є҆гѵ́птѧнынѧ i҆ѡ́сифа и҆́щетъ, прⷪ҇ро́ка же и҆ крⷭ҇ти́телѧ сп҃сова, ны́нѣ ꙗ҆́вльшаѧсѧ и҆рѡдiа́да скверна́ваѧ.

Во главꙋ̀ ѹ҆сѣ́ченъ бы́въ, i҆ѡа́нне, ѿ и҆́рѡда, сꙋ́щымъ во а҆́дѣ дꙋша́мъ посла́лсѧ є҆сѝ, проповѣ́дати грѧдꙋ́щаго, и҆ тѣ́хъ спастѝ всѣ́хъ, пре́жде сконча́вшихсѧ вѣ́рныхъ ѿ а҆да́ма.

Свѣти́льникъ свѣ́та, и҆ гла́съ сло́ва сы́й, проповѣ́дникъ а҆́гнца бж҃iѧ, пꙋсты́нное ѻ҆вча̀, i҆ѡа́нне честны́й мꙋ́чениче гдⷭ҇ень, молѝ спасти́сѧ пою́щымъ тѧ̀.

Бг҃оро́диченъ:

Е҆ди́на въ жена́хъ по ржⷭ҇твѣ̀ ꙗ҆ви́ласѧ є҆сѝ дв҃а, є҆ди́на въ жена́хъ ты̀, бг҃ороди́тельнице, показа́ласѧ є҆сѝ: є҆ди́на разрѣши́ла є҆сѝ ѿ болѣ́зни є҆́ѵꙋ, и҆ перворо́днꙋю и҆зсꙋши́ла є҆сѝ клѧ́твꙋ.

Катава́сiа: Та́инъ є҆сѝ, бцⷣе, ра́й:

Свѣти́ленъ. Подо́бенъ: Ѹ҆ченикѡ́мъ зрѧ́щымъ:

Во прⷪ҇ро́цѣхъ бо́льша позна́на, и҆ а҆пⷭ҇лъ предꙿизбра́нна бы́вша, пѣ́сньми похва́льными вѣнча́емъ прⷣте́чꙋ бл҃года́ти: во главꙋ́ бо ѹ҆сѣ́ченъ бы́сть, зако́на ра́ди гдⷭ҇нѧ.

Сла́ва:

Скве́рный и҆́рѡдъ, чистоты̀ сади́телю, тебѣ̀, крⷭ҇ти́телю сп҃совъ, главꙋ̀ ѹ҆сѣчѐ льсти́внѣ, ѡ҆бличе́нiй же твоегѡ̀ ѧ҆зы́ка посѣщѝ ника́коже возмо́же.

И҆ ны́нѣ, бг҃оро́диченъ:

Ꙗ҆́же клѧ́твꙋ мiрскꙋ́ю бжⷭ҇твеннымъ ржⷭ҇тво́мъ твои́мъ, чⷭ҇таѧ, потре́бльши, ста́до тебѣ̀ молѧ́щеесѧ вѣ́рнѡ, ѿ всѧ́кихъ бѣ́дъ и҆зба́ви моли́твами твои́ми, ѻ҆трокови́це.

На хвали́техъ стiхи̑ры на д҃, гла́съ и҃. Поⷣ: Ѽ пресла́внагѡ чꙋдесѐ!

Ѽ пресла́внагѡ чꙋдесѐ! * свѧще́ннꙋю главꙋ̀, * и҆ а҆́гг҃лѡмъ говѣ́йнꙋю, * нечи́стаѧ блꙋдни́ца ноша́ше ѻ҆трокови́ца, * ѡ҆бличи́вшꙋю дѣѧ́нiе беззако́нно, * прелюбодѣ́йцѣ ма́тери  принесѐ. * ѽ неизрече́ннагѡ твоегѡ̀ терпѣ́нiѧ, чл҃вѣколю́бче! * и҆́мже, хрⷭ҇тѐ, спасѝ дꙋ́шы на́шѧ, * ꙗ҆́кѡ є҆ди́нъ бл҃гоꙋтро́бенъ.

Два́жды.

Ѽ и҆́рѡдова ѡ҆камене́нiѧ! * ѡ҆безче́стивый бг҃а * зако́нными престꙋпле́ньми, * клѧ́твы соблюде́нiемъ ле́стнѣ лицемѣ́рствꙋетъ, * и҆ къ прелюбодѣѧ́нiю ѹ҆бíйство прилага́етъ, * сѣ́товати творѧ́йсѧ. * ѽ неизглаго́ланнагѡ твоегѡ̀ милосе́рдiѧ, влⷣко! * и҆́мже, хрⷭ҇тѐ, спасѝ дꙋ́шы на́шѧ, * ꙗ҆́кѡ є҆ди́нъ бл҃гоꙋтро́бенъ.

Ѽ па́че ѹ҆ма̀ ѹ҆дивле́нiѧ! * прⷪ҇ро́кѡвъ печа́ть, * земны́й а҆́гг҃лъ, * блꙋ́дномꙋ плѧса́нiю показꙋ́етсѧ цѣна̀, * бг҃осло́вный ѧ҆зы́къ, * предпосыла́етсѧ и҆ сꙋ́щымъ во а҆́дѣ хрⷭ҇то́въ провозвѣ́стникъ. * ѽ неска́заннагѡ твоегѡ̀ промышле́нiѧ, влⷣко! * и҆́мже, хрⷭ҇тѐ, спасѝ дꙋ́шы на́шѧ, * ꙗ҆́кѡ є҆ди́нъ благоꙋтро́бенъ.

Сла́ва, гла́съ s҃:

Па́ки и҆рѡдíа бѣ́ситсѧ, па́ки смꙋща́етсѧ. ѽ плѧса́нiѧ льсти́вна, и҆ пи́ра съ ле́стiю! крⷭ҇ти́тель ѹ҆сѣка́шесѧ, и҆ и҆́рѡдъ смꙋща́шесѧ. моли́твами, гдⷭ҇и, твоегѡ̀ прⷣте́чи, ми́ръ пода́ждь дꙋша́мъ на́шымъ.

И҆ ны́нѣ, бг҃оро́диченъ: Бцⷣе, ты̀ є҆сѝ лоза̀ и҆́стиннаѧ:

Славосло́вiе вели́кое. По трист҃о́мъ, тропа́рь прⷣте́чи. Сла́ва, и҆ ны́нѣ: Всѧ̑ па́че смы́сла. Е҆ктєнiѝ, и҆ ѿпꙋ́стъ. И҆ дае́тсѧ ст҃ы́й є҆ле́й бра́тiи ѿ канди́ла ст҃а́гѡ прⷣте́чи. И҆ ча́съ а҃. На а҃- мъ часѣ̀, тропа́рь и҆ конда́къ прⷣте́чи. И҆ коне́чный ѿпꙋ́стъ.

На лiтꙋргíи, бл҃жє́нна ѿ канѡ́на а҃-гѡ, пѣ́снь г҃-ѧ, на д҃: и҆ в҃-гѡ s҃-ѧ, на д҃. Прокíменъ, гла́съ з҃: Возвесели́тсѧ пра́ведникъ ѡ҆ гдⷭ҇ѣ, и҆ ѹ҆пова́етъ на него̀. Стíхъ: Ѹ҆слы́ши, бж҃е, гла́съ мо́й, внегда̀ моли́тимисѧ къ тебѣ̀: А҆пⷭ҇лъ дѣѧ́нiй, зача́ло л҃г. А҆ллилꙋ́iа, гла́съ д҃ Пра́ведникъ ꙗ҆́кѡ фíнiѯъ процвѣте́тъ: Стíхъ: Насажде́ни въ домꙋ̀ гдⷭ҇ни, во дво́рѣхъ до́мꙋ бг҃а на́шегѡ процвѣтꙋ́тъ. Е҆ѵⷢ҇лiе ма́рка, зача́ло к҃д. Прича́стенъ: Въ па́мѧть вѣ́чнꙋю бꙋ́детъ првⷣникъ: 

На трапе́зѣ ѹ҆тѣше́нiе бра́тiи, кромѣ̀ сы́ра и҆ ꙗ҆и́цъ и҆ ры́бы: ꙗ҆ди́мъ же два́жды дне́мъ, а҆́ще среда̀, и҆лѝ пѧто́къ.

[Зрѝ] Вѣ́домо же бꙋ́ди, ꙗ҆́кѡ а҆́ще слꙋчи́тсѧ пра́здникъ се́й въ недѣ́лю, предварѧ́етъ всѧ̑ слꙋ́жба воскрⷭ҇на на вече́рни и҆ на ѹ҆́трени, и҆ на лiтꙋргíи.

Зрѝ по́стнагѡ сегѡ̀ ѹ҆ста́ва на ѹ҆сѣкнове́нiе честны́ѧ главы̀ прⷣте́чевы, дре́вними ст҃ы́ми ѻ҆тцы̀ въ сíй де́нь завѣща́ннагѡ.

Сꙋ́ть ѹ҆́бѡ нѣ́цыи предаю́тъ, ка́чествꙋ бы́ти тогда̀ снѣ́дей, а не постꙋ̀: ѡ҆ то́мъ бо не возмого́хомъ ничто́же ѡ҆брѣстѝ напи́сано въ разли́чныхъ тѵ́пiцѣхъ, но па́че досто́итъ въ то́й де́нь всѧ́кѡ воздержа́тисѧ посто́мъ, пострада́вшагѡ ра́ди за и҆́стинꙋ прⷪ҇ро́ка, и҆ проповѣ́давшагѡ во а҆́дѣ гдⷭ҇а: разрѣше́нiю же бы́ти то́чiю на древѧ́ное ма́сло, и҆ прѡ́чаѧ ѿ разли́чныхъ ѻ҆во́щнагѡ плода̀, и҆ по мѣ́рѣ є҆ди́ной ча́шицѣ вiна̀ въ сла́вꙋ бж҃iю, трꙋда̀ ра́ди бдѣ́ннагѡ. Всѧ́кѡ бо досто́итъ на́мъ въ то́й де́нь сѣ́тованiемъ ѹ҆ны́лымъ бы́ти, а҆ не чревоꙋгожде́нiе и҆мѣ́ти воздержа́тельнагѡ ра́ди житiѧ̀ ст҃а́гѡ, и҆ скверноꙋбíйственнагѡ кровопроли́тiѧ є҆гѡ̀ ѿ и҆́рѡда: поне́же ѹ҆сѣ́чена бы́сть глава̀ прⷣте́чева на пирꙋ̀ плѧса́нiемъ блꙋ́дныѧ плѧса́вицы, и҆ чревоꙋго́дiемъ, и҆ разли́чныхъ живо́тныхъ закла́нiемъ и҆ кровопроли́тiемъ. На́мъ же ни є҆ди́нагѡ ѿ таковы́хъ живо́тныхъ, и҆зъ ни́хже кро́вь и҆злива́етсѧ, но нижѐ ры́бъ (кро́вь бо и҆мѣ́ютъ, а҆́ще и҆ въ водѣ̀ жи́тельствꙋютъ, и҆ ѿ тва́рей живо́тныхъ сꙋ́ть) подоба́етъ вкꙋша́ти: да не соѻ́бщницы ꙗ҆ви́мсѧ и҆́рѡдовꙋ чревоꙋго́дiю. Ка́кѡ бо крⷭ҇ти́телево честно́е ѹ҆сѣкнове́нiе почти́ти восхо́щемъ; мѧ́со ли хо́щемъ ꙗ҆́сти, и҆лѝ ѿ и҆́ныхъ разли́чныхъ бра́шенъ многоцѣ́нныхъ; а҆ ѻ҆́нъ живѧ́ше въ пꙋсты́ни безво́днѣй, и҆ безтра́внѣй, ни хлѣ́ба ꙗ҆дѧ́ше, ни трапе́зы и҆мѧ́ше. Вiно́ ли пiе́мъ, а҆ ѻ҆́нъ никогда́же пiѧ́ше вiна̀, ни и҆на́гѡ питiѧ̀ мiрска́гѡ: ни въ хра́мѣхъ живѧ́ше, но подъ ка́менемъ вкопа́всѧ живѧ́ше. Сто́лъ, и҆ трапе́за, и҆ ѻ҆́дръ є҆мꙋ̀ бѧ́ше землѧ̀, ра́звѣ ра́ди нꙋ́жды є҆сте́ственныѧ, є҆ди́ною  дне́мъ вкꙋша́ше а҆крíды и҆ ме́дъ ди́вiй: ча́ша же є҆мꙋ̀ приго́рщи бѧ́ше, а҆ питiѐ и҆зъ ка́мене текꙋ́щаѧ вода̀. Тѣ́мже, бра́тiе, ѹ҆се́рднѡ почти́мъ де́нь се́й, моли́твою и҆ посто́мъ въ цѣломꙋ́дрiи, ѿбѣжи́мъ пiѧ́нственнагѡ сегѡ̀ sла́гѡ нра́ва: а҆́ще бо кто̀ невѣ́рствiемъ ѡ҆держи́мь бꙋ́детъ, и҆ ѹ҆зако́неннагѡ сегѡ̀ многоразсꙋди́тельнагѡ повелѣ́нiѧ не сохрани́тъ, таковы́й sлѣ̀ па̑гꙋбныѧ напа̑сти постра́ждетъ. Пра́вѡ содержа́щихъ же по́двигъ се́й, гдⷭ҇и, благословѝ, и҆ ѹ҆пра́ви моли́твами ст҃а́гѡ прⷣте́чи.


