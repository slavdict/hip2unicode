        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ к҃и-й де́нь.

Прпⷣбнагѡ ѻ҆ц҃а̀ на́шегѡ мѡѷсе́а мꙋ́рiна.

И҆ собо́ръ преподо́бныхъ ѻ҆тє́цъ на́шихъ пече́рскихъ, въ да́льнихъ пеще́рахъ, преподо́бнагѡ ѳеодо́сiа, почива́ющихъ.

Слꙋ́жба сiѧ̀ пи́сана въ приложе́нiи.

На Гдⷭ҇и, воззва́хъ, стiхи̑ры, гла́съ и҃. Подо́бенъ: Мч҃ницы твоѝ:

Мѡѷсе́й многонаро́читый мiрско́е ѹ҆краше́нiе ѡ҆ста́вль мꙋ́дрѣ, болѣ́зньми воздержа́нiѧ крѣ́пкими стра̑сти покорѝ плотскȋѧ, и҆ низложи́въ многоко́зненнаго, побѣ́ды вѣне́цъ прiѧ́тъ. тогѡ̀ моли́твами, гдⷭ҇и, всѣ̑мъ пода́ждь ве́лiю ми́лость.

Воздержа́нiе и҆зрѧ́дное, стоѧ́нiе всено́щное, бдѣ́нное ѻ҆́ко, ѹ҆́мъ смотрѧ́ющь бжⷭ҇твєнныѧ добрѡ́ты и҆мѣ́лъ є҆сѝ, блаже́нне мѡѷсе́е: тѣ́мже и҆сцѣле́нiй бл҃года́ть прiѧ́лъ є҆сѝ, стра̑сти цѣли́ти лю̑тыѧ. сегѡ̀ ра́ди тѧ̀ мо́лимъ, и҆спросѝ, ѻ҆́ч҃е, всѣ̑мъ ве́лiю ми́лость.

Дє́мѡнскiѧ кѡ́зни и҆ стрѣлѧ́нiѧ и҆ ловлє́нiѧ, бжⷭ҇твенною покрыва́емь, мѡѷсе́е, дла́нiю ѻ҆́ч҃е, проше́лъ є҆сѝ  невре́днѡ, и҆ безстра́стiемъ ѹ҆краша́емь, всѣ̑мъ прпⷣбнымъ приче́лсѧ є҆сѝ. молѝ дарова́ти вѣ́рою чтꙋ́щымъ тѧ̀ ве́лiю ми́лость.

Сла́ва, и҆ ны́нѣ, бг҃оро́диченъ:

Помышлє́нiѧ нечи̑ста и҆ ѹ҆стны̀ льсти́вы, дѣла́ же моѧ̑ всѧ̑ ѡ҆сквернє́на, и҆ что̀ сотворю̀; ка́кѡ ѹ҆срѧ́щꙋ сꙋдiю̀; влⷣчце дв҃о, молѝ сн҃а твоего̀ и҆ зижди́телѧ и҆ гдⷭ҇а, ꙗ҆́кѡ да въ покаѧ́нiи прiи́метъ дꙋ́хъ мо́й, ꙗ҆́кѡ є҆ди́нъ бл҃гоꙋтро́бенъ.

Крⷭ҇тобг҃оро́диченъ:

Не терплю̀, ча́до, ви́дѧщи тѧ̀ на дре́вѣ ѹ҆снꙋ́вша, бо́дрость всѣ̑мъ подаю́щаго, ꙗ҆́кѡ да и҆̀же дре́вле престꙋпле́нiѧ плодо́мъ, сно́мъ поги́бельнымъ ѹ҆снꙋ́вшымъ, бж҃е́ственнꙋю и҆ спаси́тельнꙋю бо́дрость пода́си, дв҃а глаго́лаше пла́чꙋщисѧ, ю҆́же велича́емъ.

На стiхо́внѣ ѻ҆ктѡ́иха. Сла́ва, и҆ ны́нѣ, бг҃оро́диченъ:

Тропа́рь, гла́съ а҃:

Пꙋсты́нный жи́тель, и҆ въ тѣлесѝ а҆́гг҃лъ, и҆ чꙋдотво́рецъ ꙗ҆ви́лсѧ є҆сѝ, бг҃оно́се ѻ҆́ч҃е на́шъ мѡѷсе́е: посто́мъ, бдѣ́нiемъ, моли́твою, нбⷭ҇наѧ дарова̑нiѧ прiи́мъ, и҆сцѣлѧ́еши недꙋ̑жныѧ, и҆ дꙋ́шы вѣ́рою притека́ющихъ тѝ, сла́ва да́вшемꙋ тѝ крѣ́пость, сла́ва вѣнча́вшемꙋ тѧ̀, сла́ва дѣ́йствꙋющемꙋ тобо́ю всѣ̑мъ и҆сцѣлє́нiѧ.

На ѹ҆́трени ѻ҆́ба канѡ́на ѻ҆ктѡ́иха: и҆ ст҃а́гѡ на д҃.

Гла́съ и҃. Пѣ́снь а҃. I҆рмо́съ:

Пои́мъ гдⷭ҇еви, прове́дшемꙋ лю́ди своѧ̑ сквозѣ̀ чермно́е мо́ре, ꙗ҆́кѡ є҆ди́нъ сла́внѡ просла́висѧ.

Грызе́нiемъ грѣхо́внымъ помраче́нное се́рдце моѐ ѹ҆бѣ́ли, ѻ҆́ч҃е, покаѧ́нiѧ тꙋ́чами, моли́твами твои́ми.

Стра́хꙋ влⷣчню пло́ть пригвозди́въ, всѧ́ко помышле́нiе стра́стное ѿ се́рдца, бг҃оно́се пребл҃же́нне, и҆зсꙋши́лъ є҆сѝ.

Въ бразда́хъ мы́сленныхъ скры́въ сло́ва, ѻ҆́ч҃е, сѣ́мена,  воздѣ́лалъ є҆сѝ пшени́цꙋ, въ сокро́вищахъ неистоща́емыхъ соблюда́емꙋ.

Бг҃оро́диченъ:

Всего́ мѧ спаса́етъ сло́во пребжⷭ҇твенное бла́гостiю, восхотѣ́въ и҆зъ чре́ва твоегѡ̀ воплоти́тисѧ, чⷭ҇таѧ мт҃и дв҃о.

Пѣ́снь г҃. I҆рмо́съ:

Ты̀ є҆сѝ ѹ҆твержде́нiе притека́ющихъ къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.

Дх҃омъ дви́жимь, дꙋхо́вными, мꙋ́дре, дѣѧ̑нiи терпѧ̀, лꙋка́вствiѧ покори́лъ є҆сѝ дꙋ́хи.

Си́лою ѹ҆крѣплѧ́емь бг҃онача́льною, мѡѷсе́е прпⷣбне, крѣ́пкаго ꙗ҆́кѡ безпло́тенъ смири́лъ є҆сѝ sмíѧ.

Тꙋ́чами сле́зъ твои́хъ ѻ҆́гненное ѡ҆пале́нiе страсте́й ѹ҆гаси́лъ є҆сѝ, и҆ рѣка̀ ꙗ҆ви́лсѧ є҆сѝ дарова́нiй, наполнѧ́ема дх҃омъ.

Бг҃оро́диченъ:

И҆мѣ́ѧ тѧ̀ по́мощь, врагѡ́въ стремле́нiѧ, чⷭ҇таѧ, не ѹ҆бою́сѧ: и҆мѣ́ѧ тѧ̀ предста́тельницꙋ, тѣ́хъ побѣжда́ю полкѝ.

Сѣда́ленъ, гла́съ г҃. Подо́бенъ: Бжⷭ҇твенныѧ вѣ́ры:

Бжⷭ҇твенными сiѧ̑нiи разбогатѣ́въ, и҆ тмꙋ̀ разрꙋши́лъ є҆сѝ страсте́й, всеблаже́нне, и҆ бо́дрыми моли́твами твои́ми ѹ҆вѧди́лъ є҆сѝ пло́ти возвыша́ємаѧ мꙋдрова̑нiѧ, и҆ къ го́рнемꙋ преше́лъ є҆сѝ кра́йнемꙋ гра́дꙋ, ѻ҆́ч҃е прпⷣбне, хрⷭ҇та̀ бг҃а молѝ дарова́ти, на́мъ ве́лiю ми́лость.

Сла́ва, и҆ ны́нѣ, бг҃оро́диченъ:

Бжⷭ҇твеннагѡ є҆стества̀ не ѿлꙋ́чсѧ, пло́ть бы́въ во чре́вѣ твое́мъ, но бг҃ъ вочл҃вѣ́чсѧ и҆ пребы́сть, и҆́же по ржⷭ҇твѣ̀ мт҃рь тѧ̀ дв҃ꙋ, ꙗ҆́кѡ пре́жде ржⷭ҇тва̀ сохрани́въ всенепоро́чнꙋ, є҆ди́нъ гдⷭ҇и: того̀ прилѣ́жнѡ молѝ, дарова́ти на́мъ ве́лiю ми́лость.

Крⷭ҇тобг҃оро́диченъ:

Нескве́рнаѧ а҆́гница сло́ва, нетлѣ́ннаѧ дв҃о мт҃и, на крⷭ҇тѣ̀ зрѧ́щи повѣ́шена и҆зъ неѧ̀ безъ болѣ́зни прозѧ́бшаго, мт҃рски подо́бнѡ рыда́ющи, вопiѧ́ше: ѹ҆вы̀ мнѣ̀,  ча́до моѐ, ка́кѡ стра́ждеши во́лею, хотѧ̀ и҆зба́вити ѿ страсте́й безче́стiѧ человѣ́ка;

Пѣ́снь д҃. I҆рмо́съ:

Ѹ҆слы́шахъ, гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.

Любопло́тнаго де́мѡна, непреста́нными, ѻ҆́ч҃е, мольба́ми и҆ болѣ́зней придаѧ́ньми, ѿ дꙋшѝ преблаже́нне, ѿгна́лъ є҆сѝ.

Преложи́въ помышле́нiе къ сꙋ́щымъ па́че ѹ҆ма́ же и҆ сло́ва, прпⷣбне, воздержа́нiѧ зно́й, ꙗ҆́коже бжⷭ҇твеннꙋю ро́сꙋ терпѣ́лъ є҆сѝ.

Вѣ́триломъ воскрили́всѧ нестѧжа́нiѧ, легкѡ̀ преплы́лъ є҆сѝ жите́йское, ѻ҆́ч҃е, мо́ре, ко приста́нищꙋ ти́хомꙋ направлѧ́емь.

Бг҃оро́диченъ:

Дѣ́вства сосꙋ́де, и҆ невмѣсти́магѡ є҆стества̀ селе́нiе, дꙋ́шꙋ мою̀ просвѣтѝ ѡ҆мраче́ннꙋю, бг҃оневѣ́сто.

Пѣ́снь є҃. I҆рмо́съ:

Ѹ҆́тренююще вопiе́мъ тѝ, гдⷭ҇и, спаси́ ны: ты́ бо є҆сѝ бг҃ъ на́шъ: ра́звѣ тебє̀ и҆но́гѡ не вѣ́мы.

Ѹ҆́глемъ разжига́емь, блаже́нне, безстра́стiѧ, ве́щь ѹ҆добопа́льнꙋю страсте́й попали́лъ є҆сѝ.

Sвѣзда̀ воздержа́нiѧ, высота́ми сiѧ́ѧ, ꙗ҆ви́лсѧ є҆сѝ, дꙋ́шы на́шѧ просвѣща́ѧ, пресла́вне.

На высотꙋ̀ добродѣ́телей возше́лъ, є҆сѝ, и҆ во ѻ҆́стровъ дости́глъ є҆сѝ нбⷭ҇ный, ѻ҆́ч҃е мѡѷсе́е досточꙋ́дне.

Бг҃оро́диченъ:

Дв҃ꙋ по ржⷭ҇твѣ̀ пое́мъ тѧ̀, бцⷣе, ты́ бо бг҃а сло́ва пло́тiю мíрꙋ родила̀ є҆сѝ.

Пѣ́снь s҃. I҆рмо́съ:

Ѡ҆чи́сти мѧ̀, сп҃се, мнѡ́га бо беззакѡ́нiѧ моѧ̑, и҆ и҆зъ глꙋбины̀ sѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нiѧ моегѡ̀.

Но́щiю мѧ̀ грѣхо́вною, и҆ сласте́й ѡ҆мраче́нiемъ  ѡ҆крꙋже́на, и҆̀же въ тебѣ̀, дꙋхо́вными сiѧ̑нiи всего̀ просвѣтѝ, всего̀ ко приста́нищꙋ спасе́нiѧ, ѻ҆́ч҃е, напра́ви.

Ꙗ҆́коже пчела̀ трꙋдолюби́ваѧ, со́томъ ѹ҆ма̀ твоегѡ̀ цвѣ́ты добродѣ́телей собра́въ, и҆сточи́лъ є҆сѝ сла́дость безсме́ртнꙋю, го́ресть, ѻ҆́ч҃е, де́мѡнскꙋю ѿгонѧ́ющꙋю.

Въ пꙋсты́нѧхъ претерпѣва́ѧ, вы́шнiй гра́дъ наслѣ́довалъ є҆сѝ, пло́ть порабоща́ѧ поще́ньми, чꙋ́дне, къ пи́щи неѡскꙋдѣва́емѣй, и҆ къ ра̑йскимъ селе́нiємъ ѿше́лъ є҆сѝ.

Бг҃оро́диченъ:

Свѧще́нiе ѹ҆́мное и҆ неприкоснове́нное ѡ҆чисти́лище, свѣти́льникъ златови́дѣнъ, и҆ трапе́зꙋ, ѡ҆дꙋшевле́ннꙋ, хлѣ́бъ носи́вшꙋю жи́зни, дв҃о, вѣ́рнiи тѧ̀ и҆менꙋ́емъ.

Конда́къ, гла́съ д҃:

Мꙋ́рiны заꙋши́въ, и҆ ли́ца де́мѡнѡвъ поплева́въ, мы́сленнѡ просiѧ́лъ є҆сѝ, ꙗ҆́коже со́лнце свѣ́тло, свѣ́томъ житiѧ̀ твоегѡ̀, и҆ ѹ҆че́нiемъ наставлѧ́ѧ дꙋ́шы на́шѧ.

Пѣ́снь з҃. I҆рмо́съ:

Ѻ҆́троцы є҆вре́йстiи въ пещѝ попра́ша пла́мень дерзнове́ннѡ, и҆ на ро́сꙋ ѻ҆́гнь преложи́ша, вопiю́ще: бл҃гослове́нъ є҆сѝ, гдⷭ҇и бж҃е, во вѣ́ки.

Ка́ла страсте́й ѡ҆чище́нъ, дꙋхо́вными блиста́ѧсѧ сiѧ́ньми, къ свѣ́тꙋ вои́стиннꙋ невеще́ственномꙋ преста́вилсѧ є҆сѝ, и҆дѣ́же ли́цы, блаже́нне, по́стникѡвъ во вѣ́ки.

Всѧ́кiѧ и҆збѣ́глъ є҆сѝ sло́бы, присво́ивсѧ же до́брымъ преложе́нiемъ, и҆ до́брымъ жела́нiемъ, невеще́ственнѡ примѣси́лсѧ є҆сѝ, вопiѧ̀, бл҃же́нне: бж҃е, бл҃гослове́нъ є҆сѝ.

Болѣ́зньми воздержа́нiѧ безмѣ́рными, болѣ́зненный и҆зсꙋши́лъ є҆сѝ грѣ́хъ, бг҃оно́се. тѣ́мже безболѣ́зненное ѡ҆брѣ́лъ є҆сѝ благи́хъ наслажде́нiе, благословѧ̀ твоего̀ влⷣкꙋ.

Бг҃оро́диченъ:

Сѐ, ю҆́же речѐ дв҃ꙋ дх҃омъ вели́кiй и҆са́iа, во ѹ҆тро́бѣ  бг҃а зача́тъ и҆ ражда́етъ. є҆мꙋ́же пое́мъ: бл҃гослове́нъ бг҃ъ ѻ҆тє́цъ на́шихъ.

Пѣ́снь и҃. I҆рмо́съ:

Седмери́цею пе́щь халде́йскiй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сiѧ̑ ви́дѣвъ, творцꙋ̀ и҆ и҆зба́вителю вопiѧ́ше: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Моли́твами вжилѧ́емь, смире́нiемъ возвыша́емь, пра́вдою дꙋ́шꙋ ѡ҆блиста́ѧ, любо́вiю ѹ҆краша́емь, къ добродѣ́телей соверше́нiю, къ ꙗ҆вле́ннѣй, ѻ҆́ч҃е, восте́клъ є҆сѝ высотѣ̀, зовы́й влⷣчцѣ: свѧще́нницы, благослови́те, лю́дiе, превозноси́те во всѧ̑ вѣ́ки.

Че́рный тѣ́ломъ, дꙋ́шꙋ же свѣтлѣ́йшꙋ со́лнечныхъ сiѧ́нiй стѧжа́въ, де́мѡнѡвъ ѡ҆чернѝ ѡ҆мрачє́ннаѧ ли́ца, вѣ́рныхъ же просвѣща́етъ сердца̀ свои́мъ подо́бiемъ, те́плѣ пою́щихъ: лю́дiе, превозноси́те хрⷭ҇та̀ во вѣ́ки.

Смире́нiемъ всю́дꙋ ѡ҆гражде́нъ, ѹ҆бѣжа́лъ є҆сѝ, ѻ҆́ч҃е, є҆ѳiо́пѡвъ мы́сленныхъ стрѣлѧ́нiѧ, ѻ҆́бразъ же бы́лъ є҆сѝ мона́хѡмъ къ боре́нiю врагѡ́въ, дѣ́лы же и҆ словесы̀, съ ни́ми взыва́ѧ: ѻ҆́троцы, благослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Бг҃оро́диченъ:

Па́че є҆стества̀ зачала̀ є҆сѝ, па́че сло́ва родила̀ є҆сѝ содѣ́телѧ человѣ́ческагѡ є҆стества̀, бы́вша чл҃вѣ́ка, ѻ҆ц҃ꙋ̀ неразлꙋ́чна, влⷣчце чⷭ҇таѧ. є҆мꙋ́же пое́тъ всѧ̀ тва́рь: ѻ҆́троцы, благослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Пѣ́снь ѳ҃. I҆рмо́съ:

Ѹ҆страши́сѧ всѧ́къ слꙋ́хъ неизрече́нна бж҃iѧ снизхожде́нiѧ, ꙗ҆́кѡ вы́шнiй во́лею сни́де да́же и҆ до пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже пречⷭ҇тꙋю бцⷣꙋ, вѣ́рнiи, велича́емъ. 

Въ дѣ́лѣхъ вои́стиннꙋ благи́хъ жи́знь сконча́въ, пости́глъ є҆сѝ благи́хъ и҆сто́чникъ, и҆ твоегѡ̀ жела́нiѧ коне́цъ прiѧ́лъ є҆сѝ, пра́зднꙋющихъ же и҆дѣ́же гла́съ съ хвале́нiемъ, ра́дꙋѧсѧ всели́лсѧ є҆сѝ, досточꙋ́дне мѡѷсе́е, ѻ҆́ч҃е прпⷣбне.

И҆ска́паютъ, ѻ҆́ч҃е, сла́дость по́льзы болѣ́зней по́тове твоѝ, и҆ го́ресть на́шꙋ стра́стнꙋю ѿго́нѧтъ: и҆сточа́ютъ на́мъ и҆сцѣлє́нiѧ мо́щи, и҆ гноє́нiѧ sѡ́лъ и҆ дꙋ́шъ скве́рнꙋ ѡ҆чища́ютъ.

Вѣнцы̑ вѣнча̀ хрⷭ҇то́съ неꙋвѧда́ющими твою̀, главꙋ̀, чꙋ́дне, побѣди́вша тве́рдѡ полкѝ мiроде́ржца, и҆ прпⷣбныхъ ликѡ́мъ прпⷣбнѡ приче́лсѧ є҆сѝ. съ ни́миже моли́сѧ, и҆зба́витисѧ напа́стей чтꙋ́щымъ тѧ̀.

Бг҃оро́диченъ:

Ѹ҆ста́вила є҆сѝ є҆ди́на въ жена́хъ клѧ́твꙋ первозда́нныхъ, бг҃оневѣ́сто, неѡпи́саннаго пло́тiю ро́ждши ѡ҆писꙋ́ема. ѡ҆бнови́ла є҆сѝ зако́ны є҆стества̀, нескве́рнаѧ, разстоѧ̑щаѧ пе́рвѣе, пресла́внымъ хода́тайствомъ твои́мъ соедини́ла є҆сѝ.


