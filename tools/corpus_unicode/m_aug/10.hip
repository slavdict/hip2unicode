        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ _i҃-й де́нь.

Ст҃а́гѡ мꙋ́ченика и҆ а҆рхiдiа́кона лаѵре́нтiа.

На Гдⷭ҇и, воззва́хъ, стiхи̑ры пра́здника, гла́съ д҃ Подо́бенъ: Да́лъ є҆сѝ зна́менiе:

Дне́сь просiѧ́лъ є҆сѝ * свѣтови́дѣнъ ꙗ҆́коже со́лнце свѣ́тлое, * на горѣ̀ ѳавѡ́рстѣй, * показꙋ́ѧ дрꙋгѡ́мъ твои̑мъ, * ꙗ҆́кѡ ты̀ є҆сѝ, сп҃се, ѻ҆́ч҃ее сло́во, * и҆́же сꙋщества̀ человѣ́ческагѡ за бл҃гоꙋтро́бiе пло́ть поне́слъ є҆сѝ, хрⷭ҇тѐ. * тѣ́мже твоѐ чл҃вѣколю́бное смотре́нiе сла́вимъ, * i҆и҃се всеси́льне, * сп҃се дꙋ́шъ на́шихъ.

Дне́сь ра́дꙋютсѧ нбⷭ҇нiи а҆́гг҃ли, * съ человѣ̑ки пра́зднꙋюще, * хрⷭ҇тѐ, твоѐ сла́вное блиста́нiе, * и҆ зрѣ́нiе є҆́же на ѳавѡ́рѣ: * на не́мже предста́вилъ є҆сѝ * мѡѷсе́а и҆ и҆лiю̀, хрⷭ҇тѐ чл҃вѣколю́бче, * и҆ петра̀ и҆ i҆а́кѡва и҆ i҆ѡа́нна пою́щыѧ тѧ̀: * i҆и҃се всеси́льне, сп҃се дꙋ́шъ на́шихъ.

Ве́сь ны́нѣ мíрный * и҆ премíрный соста́въ, * да подви́жетсѧ къ похвале́нiю хрⷭ҇та̀ бг҃а на́шегѡ. * ме́ртвыми и҆ живы́ми ѡ҆блада́ющагѡ: * бг҃олѣ́пнѡ бо преѡбразꙋ́ющсѧ, * себѣ̀ предста́ви зако́на и҆ благода́ти, * первостоѧ́тели и҆ проповѣ́дники на ѳавѡ́рѣ, ꙗ҆́коже благоизво́ли, сп҃съ дꙋ́шъ на́шихъ.

И҆́ны стiхи̑ры ст҃а́гѡ, гла́съ а҃. Подо́бенъ: Нбⷭ҇ныхъ чинѡ́въ:

Послꙋжи́въ сло́вꙋ непоро́чнѡ, прпⷣбне, * ѻ҆гне́мъ веще́ственнымъ благово́нна же́ртва * гдⷭ҇еви прине́слсѧ є҆сѝ: * и҆  ра́дости нбⷭ҇ныѧ сподо́билсѧ є҆сѝ, * ѡ҆ на́съ молѧ̀ всегда̀, * чтꙋ́щихъ тѧ̀, лаѵре́нтiе.

Возложи́въ себѐ гдⷭ҇еви ꙗ҆́коже сокро́вище, * и҆ повинꙋ́ѧсѧ словесє́мъ є҆гѡ̀, бг҃облаже́нне, * раздѣли́лъ є҆сѝ бога́тнѡ, * мꙋ́чениче мꙋ́дре, * ни́щымъ бога́тство некра́домое, * мꙋчє́нiѧ мꙋ́дрѡ и҆ чꙋ́днѡ * себѣ̀ притворѧ́ѧ.

Добро́та мꙋ́ченикѡвъ, * сла́вный и҆ чꙋ́дный ѻ҆рꙋ́жникъ, * чꙋде́съ и҆сто́чникъ, * наси́лꙋемыхъ помо́щникъ, * sвѣзда̀ многосвѣ́тлаѧ, * свѧще́нный мꙋ́ченикъ, * свѣ́тлѡ да восхва́литсѧ ны́нѣ лаѵре́нтiй.

Сла́ва, и҆ ны́нѣ, гла́съ д҃. Самогла́сенъ:

Пре́жде крⷭ҇та̀ твоегѡ̀, гдⷭ҇и, гора̀ нб҃сѝ подо́бѧщисѧ, и҆ ѻ҆́блакъ ꙗ҆́кѡ сѣ́нь протѧза́шесѧ, тебѣ̀ преѡбразꙋ́ющꙋсѧ, ѿ ѻ҆ц҃а́ же свидѣ́тельствꙋемꙋ: та́мѡ бѣ̀ пе́тръ со i҆а́кѡвомъ и҆ i҆ѡа́нномъ, ꙗ҆́кѡ хотѧ́хꙋ бы́ти съ тобо́ю и҆ во вре́мѧ преда́нiѧ твоегѡ̀, да ви́дѣвше чꙋдеса̀ твоѧ̑, не ѹ҆страша́тсѧ страда́нiй твои́хъ: и҆̀мже поклони́тисѧ на́мъ въ ми́рѣ сподо́би, вели́кiѧ ра́ди твоеѧ̀ ми́лости.

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

Показа̀ неизрече́ннѡ гдⷭ҇ь * сла́вꙋ бж҃ества̀, * на горѣ̀ ѳавѡ́рстѣй * ны́нѣ ѹ҆ч҃никѡ́мъ, * и҆̀мже восхотѣ̀.

Стíхъ: Твоѧ̑ сꙋ́ть нб҃са̀, и҆ твоѧ̀ є҆́сть землѧ̀.

Прiиди́те, * со ѹ҆ч҃никѝ притеце́мъ всѝ * на высотꙋ̀ добродѣ́телей, * ꙗ҆́кѡ да сподо́бимсѧ * съ си́ми и҆ бл҃года́ти.

Стíхъ: Ѳавѡ́ръ и҆ є҆рмѡ́нъ ѡ҆ и҆́мени твое́мъ возра́дꙋетасѧ.

Всѝ земноро́днiи * ѡ҆чи́стимъ сердца̀, * ꙗ҆́кѡ да а҆́бiе * прiи́детъ и҆ къ на́мъ сла́ва * трисо́лнечныѧ бл҃года́ти.

Сла́ва, и҆ ны́нѣ, гла́съ д҃. Самогла́сенъ:

Пре́жде крⷭ҇та̀ твоегѡ̀, гдⷭ҇и, пои́мь ѹ҆ч҃никѝ на го́рꙋ высо́кꙋ, преѡбрази́лсѧ є҆сѝ предъ ни́ми, лꙋче́ю си́лы ѡ҆зарѧ́ѧ и҆́хъ, ѿсю́дꙋ ѹ҆́бѡ чл҃вѣколю́бiемъ, ѿѻнꙋ́дꙋ вла́стiю,  показа́ти хотѧ̀ воскрⷭ҇нiѧ свѣ́тлость: є҆гѡ́же и҆ на́съ, бж҃е, въ ми́рѣ сподо́би, ꙗ҆́кѡ ми́лостивъ и҆ чл҃вѣколю́бецъ.

Тропа́рь, гла́съ д҃:

Мꙋ́ченикъ тво́й, гдⷭ҇и, лаѵре́нтiй, во страда́нiи свое́мъ вѣне́цъ прiѧ́тъ нетлѣ́нный ѿ тебє̀ бг҃а на́шегѡ: и҆мѣ́ѧй бо крѣ́пость твою̀, мꙋчи́телей низложѝ, сокрꙋшѝ и҆ де́мѡнѡвъ немощны̑ѧ де́рзѡсти. тогѡ̀ моли́твами спасѝ дꙋ́шы на́шѧ.

Сла́ва, и҆ ны́нѣ, пра́здника, гла́съ з҃.

Преѡбрази́лсѧ є҆сѝ на горѣ̀, хрⷭ҇тѐ бж҃е, показа́вый ѹ҆ченикѡ́мъ твои̑мъ сла́вꙋ твою̀, ꙗ҆́коже можа́хꙋ. да возсiѧ́етъ и҆ на́мъ грѣ̑шнымъ свѣ́тъ тво́й присносꙋ́щный, моли́твами бцⷣы, свѣтода́вче, сла́ва тебѣ̀.

На ѹ҆́трени:

По а҃-й стiхоло́гiи сѣда́ленъ, гла́съ д҃. Подо́бенъ: Ѹ҆диви́сѧ i҆ѡ́сифъ:

На горѣ̀ ѳавѡ́рстѣй преѡбразꙋ́ѧсѧ, сп҃се, лꙋ́чшымъ ѹ҆ч҃никѡ́мъ показа́лъ є҆сѝ сла́вꙋ твою̀, хрⷭ҇тѐ, неизмѣ́нное ѡ҆блиста́лъ є҆сѝ бж҃ества̀: ѻ҆́блакъ же свѣ́телъ созва́въ и҆лiю̀ и҆ мѡѷсе́а, глаго́лющѧ съ тобо́ю. тѣ́мже и҆ пе́тръ глаго́лаше: ще́дре, добро̀ є҆́сть здѣ̀ бы́ти съ тобо́ю. и҆́же тогда̀ си̑мъ свѣ́тъ тво́й возсiѧ́вый, просвѣтѝ дꙋ́шы на́шѧ.

Сла́ва, и҆ ны́нѣ, то́йже.

По в҃-й стiхоло́гiи сѣда́ленъ, гла́съ и҆ подо́бенъ то́йже:

Непристꙋ́пною твое́ю, хрⷭ҇тѐ, сла́вою, бжⷭ҇твеннагѡ твоегѡ̀ свѣ́та преѡбра́жсѧ, твоѧ̑ ѡ҆блиста́лъ є҆сѝ бжⷭ҇твєнныѧ ѹ҆ч҃никѝ, i҆ѡа́нна и҆ петра̀ и҆ i҆а́кѡва: ѹ҆жаси́лъ є҆сѝ тѣ́хъ бжⷭ҇твенною благода́тiю. гла́съ же ѻ҆ч҃ь возлю́бленнаго сн҃а свидѣ́тельствꙋющь слы́шаша, и҆ ви́дѣша лица̀ твоегѡ̀ сла́вꙋ, сп҃се. и҆́же всѣ́хъ, сло́ве, спастѝ хотѧ̀, просвѣтѝ дꙋ́шы на́шѧ.

Сла́ва, и҆ ны́нѣ, то́йже. 

Канѡ́нъ пра́здника, со i҆рмосо́мъ на и҃.

Гла́съ и҃. Пѣ́снь а҃. I҆рмо́съ:

Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ sла̀ и҆збѣжа́въ, i҆и҃льтѧнинъ вопiѧ́ше: и҆зба́вителю и҆ бг҃ꙋ на́шемꙋ пои́мъ.

Мѡѷсе́й на мо́ри проро́чески ви́дѣвъ ѻ҆́блакомъ и҆ столпо́мъ дре́вле ѻ҆́гненнымъ сла́вꙋ гдⷭ҇ню, вопiѧ́ше: и҆зба́вителю и҆ бг҃ꙋ на́шемꙋ пои́мъ.

Ꙗ҆́кѡ ка́менемъ тѣ́ломъ покры́всѧ, ѡ҆боже́нiемъ неви́димагѡ зрѧ̀, мѡѷсе́й бг҃ови́децъ, взыва́ше: и҆зба́вителю и҆ бг҃ꙋ на́шемꙋ пои́мъ.

Ты̀ на горѣ̀ зако́ннѣй, и҆ на ѳавѡ́рстѣй ви́дѣнъ бы́лъ є҆сѝ мѡѷсе́емъ во мра́цѣ дре́вле, во свѣ́тѣ же ны́нѣ непристꙋ́пнѣмъ бжⷭ҇тва̀.

И҆́нъ канѡ́нъ ст҃а́гѡ, на д҃, є҆гѡ́же краегране́сiе:

Лаѵре́нтiа держа́внаго пою̀ премꙋ́дрѣ.

Гла́съ д҃. Пѣ́снь а҃. I҆рмо́съ:

Трiста́ты крѣ̑пкiѧ, рожде́йсѧ ѿ дв҃ы, безстра́стiѧ во глꙋбинѣ̀ дꙋшѝ трича́стное потопѝ, молю́сѧ: да тебѣ̀, ꙗ҆́кѡ въ тѷмпа́нѣ, во ѹ҆мерщвле́нiи тѣлесѐ побѣ́дное воспою̀ пѣ́нiе.

Въ цвѣ́тницѣ сла́дости ꙗ҆́кѡ хрⷭ҇то́въ во́инъ, досто́йнѡ наслажда́ѧсѧ, и҆ а҆́гг҃льскимъ сликовствꙋ́ѧй си́ламъ, сiѧ́нiе мѝ свѣтоно́сное дарова́ти молѝ, воспѣва́ющꙋ тѧ̀, блаже́нне лаѵре́нтiе.

Въ по́двиги вше́дъ честна́гѡ мꙋче́нiѧ побѣдоно́сный страда́лецъ тве́рдостiю дꙋшѝ показа́лсѧ є҆сѝ, лаѵре́нтiе, вѣнце́мъ пра́вды благолѣ́пнѡ ѡ҆дѣ́ѧвсѧ, и҆ дiади́мою побѣ́ды.

Сы́нъ ꙗ҆́кѡ бы́въ свѣ́та и҆ днѐ, пресла́внѡ ѿ за̑падъ ꙗ҆́кѡ со́лнце на́мъ чꙋ́вственнѡ возсiѧ́лъ є҆сѝ, заре́ю пресвѣ́тлою ѡ҆зарѧ́ѧ концы̀, всесла́вный мꙋ́чениче лаѵре́нтiе.

Бг҃оро́диченъ:

И҆зба́вльшесѧ честны́мъ ржⷭ҇тво́мъ твои́мъ, дв҃о,  а҆́дскихъ и҆ тлѣ́нныхъ ѹ҆́зъ, и҆ зако́ннагѡ ѡ҆сꙋжде́нiѧ, пречⷭ҇таѧ, ра́дꙋйсѧ ѡ҆бра́дованнаѧ, благода́рнѡ вопiе́мъ тѝ, спаси́тельнаѧ две́ре благода́ти.

Пѣ́снь г҃. I҆рмо́съ:

Нбⷭ҇нагѡ крꙋ́га верхотво́рче, гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нiй кра́ю, вѣ́рныхъ ѹ҆твержде́нiе, є҆ди́не чл҃вѣколю́бче.

Ѡ҆сѣнѧ́ющаѧ сла́ва, въ сѣ́ни пе́рвѣе, и҆ мѡѷсе́еви бесѣ́дꙋющи твоемꙋ̀ ѹ҆го́дникꙋ, ѻ҆́бразъ бы́сть ѡ҆блиста́вшагѡ неизрече́ннѡ, на ѳавѡ́рѣ, влⷣко, твоегѡ̀ преѡбраже́нiѧ.

Совзыдо́ша тѝ, сло́ве є҆диноро́дный, вы́шнiи а҆пⷭ҇льстiи версѝ, на го́рꙋ ѳавѡ́рскꙋю: и҆ сопредста́ша тѝ мѡѷсе́й же и҆ и҆лiа̀, ꙗ҆́кѡ бж҃iѧ слꙋги̑, є҆ди́не чл҃вѣколю́бче.

Бг҃ъ сло́во сы́й, ве́сь зе́мленъ бы́сть, всемꙋ̀ бжⷭ҇твꙋ̀ смѣси́въ человѣ́чество, во ѵ҆поста́си свое́й: ю҆́же во двою̀ сꙋщєствꙋ̀ мѡѷсе́й и҆ и҆лiа́ же ви́дѣша на горѣ̀ ѳавѡ́рѣ.

И҆́нъ. I҆рмо́съ:

Лꙋ́къ си́льныхъ и҆знемо́же, и҆ немощствꙋ́ющiи препоѧ́сашасѧ си́лою: сегѡ̀ ра́ди ѹ҆тверди́сѧ въ гдⷭ҇ѣ се́рдце моѐ.

И҆мѣ́ѧй крⷭ҇та̀ побѣ́дꙋ къ сопротивобо́рцємъ до́блественнѣ ѡ҆почи́лсѧ{ѡ҆полчи́лсѧ?} є҆сѝ, и҆ побѣ́ды вѣнцено́сецъ ꙗ҆ви́лсѧ є҆сѝ, досточꙋ́дне.

Зако́номъ хрⷭ҇то́вымъ ѡ҆гражде́нъ, законоположе́нiю sлочести́выхъ, ꙗ҆́кѡ непобѣди́мь сопроти́вилсѧ є҆сѝ, до́блимъ терпѣ́нiемъ, всеблаже́нне.

Си́лою бж҃iею ѹ҆крѣплѧ́емь, многобо́жiѧ не́мощь разори́лъ є҆сѝ, хрⷭ҇то́во же превѣ́чное ѹ҆ѧсни́лъ є҆сѝ бжⷭ҇тво̀.

Бг҃оро́диченъ:

Ра́венъ ѻ҆ц҃ꙋ̀ и҆ дх҃ꙋ, є҆стество́мъ и҆ сꙋщество́мъ и҆ бж҃ество́мъ бы́сть, человѣ́кѡмъ ра́вно сло́во, вопло́щшеесѧ ѿ тебє̀, всенепоро́чнаѧ. 

Конда́къ, гла́съ в҃. Подо́бенъ: Вы́шнихъ и҆щѧ̀:

Ѻ҆гне́мъ бжⷭ҇твеннымъ распали́въ се́рдце твоѐ, ѻ҆́гнь страсте́й до конца̀ и҆спепели́лъ є҆сѝ, страда́льцєвъ ѹ҆твержде́нiе, бг҃оно́се мꙋ́чениче лаѵре́нтiе, и҆ въ страда́нiихъ вопiѧ́лъ є҆сѝ вѣ́рнѡ: ничто́же мѧ̀ разлꙋчи́тъ любвѐ хрⷭ҇то́вы.

I҆́косъ:

Возсiѧ́вшаго ꙗ҆́кѡ свѣти́ло неле́стное въ мíрѣ, соше́дшесѧ вѣ́рнiи всѝ пѣ́сньми почти́мъ лаѵре́нтiа страстоте́рпца, ꙗ҆́кѡ таи́нника неизрече́нныхъ: тогѡ̀ моли́твами и҆збавлѧ́емсѧ лю́тыхъ прегрѣше́нiй, сердца̀ ѡ҆чи́стивше, просла́вимъ хрⷭ҇та̀, того̀ прославлѧ́ющаго, крѣ́пка въ страда́нiи, и҆ глаго́люща: ничто́же мѧ̀ разлꙋчи́тъ ѿ любвѐ хрⷭ҇то́вы.

Сѣда́ленъ, гла́съ и҃. Подо́бенъ: Премꙋ́дрости:

Нбⷭ҇ное бога́тство собра́въ, и҆ ни́щымъ сiѐ прине́съ, расточи́лъ є҆сѝ, да́лъ є҆сѝ а҆́лчꙋщымъ хлѣ́бъ тво́й, и҆ си́мъ стѧжа́въ жи́знь нетлѣ́ннꙋю, во хрⷭ҇то́вѣ и҆сповѣ́данiи просiѧ́лъ є҆сѝ, сла́вне. тѣ́мже мꙋ́жествовавъ, и҆ зако́ннѡ пострада́въ, вѣне́цъ прiѧ́лъ є҆сѝ ѿ бг҃а трꙋдѡ́въ твои́хъ, страстоно́сче лаѵре́нтiе: молѝ хрⷭ҇та̀ бг҃а, грѣхѡ́въ ѡ҆ставле́нiе дарова́ти, чтꙋ́щымъ любо́вiю свѧтꙋ́ю па́мѧть твою̀.

Сла́ва, и҆ ны́нѣ, пра́здника, гла́съ то́йже. Подо́бенъ: Повелѣ́нное:

Сокрове́ннꙋю мо́лнiю подъ пло́тiю сꙋщества̀ твоегѡ̀, хрⷭ҇тѐ, и҆ бжⷭ҇твеннагѡ благолѣ́пiѧ, на ст҃ѣ́й показа́лъ є҆сѝ горѣ̀, бл҃годѣ́телю, просiѧ́въ сꙋ́щымъ съ тобо́ю ѹ҆ченикѡ́мъ: и҆ разꙋмѣ́вше нестерпи́мꙋ сꙋ́щꙋ сла́вꙋ твою̀, свѧ́тъ є҆сѝ, возопи́ша, ꙗ҆́кѡ непристꙋ́пенъ сы́й, ви́дѣнъ бы́лъ є҆сѝ пло́тiю мíрови, є҆ди́не чл҃вѣколю́бче.

Пѣ́снь д҃. I҆рмо́съ:

И҆зъ пло́ти твоеѧ̀ лꙋчѝ бжⷭ҇тва̀ и҆схожда́хꙋ, прⷪ҇ро́кѡмъ и҆ а҆пⷭ҇толѡмъ. тѣ́мъ нача̑льницы пою́ще взыва́хꙋ: сла́ва си́лѣ твое́й, гдⷭ҇и. 

И҆́же кꙋпинꙋ̀ сохрани́вый неврежде́нꙋ, прикоснꙋ́вшꙋюсѧ ѻ҆гню̀, мѡѷсе́ю бг҃осiѧ́ннꙋю пло́ть показа́лъ є҆сѝ, влⷣко, пою́щемꙋ: сла́ва си́лѣ твое́й, гдⷭ҇и.

Скры́сѧ заре́ю бжⷭ҇тва̀ чꙋ́вственное со́лнце, ꙗ҆́кѡ на горѣ̀ ѳавѡ́рѣ ви́дѣвъ тѧ̀ преѡбразꙋ́ющасѧ, i҆и҃се мо́й: сла́ва си́лѣ твое́й, гдⷭ҇и.

Ѻ҆́гнь не ѡ҆палѧ́ѧ ве́щи тѣле́сныѧ, ви́дѣнъ бы́сть невеще́ственъ: ꙗ҆́коже мѡѷсе́ю и҆ а҆по́столѡмъ ꙗ҆ви́лсѧ є҆сѝ, и҆лiи́ же, влⷣко, є҆ди́нъ ѿ двою̀, во двꙋ̀ соверше́ннꙋ є҆стєствꙋ̀.

И҆́нъ. I҆рмо́съ:

Сѣдѧ́й въ сла́вѣ на прⷭ҇то́лѣ бжⷭ҇тва̀, во ѻ҆́блацѣ ле́гцѣ, прiи́де i҆и҃съ пребжⷭ҇твенный, нетлѣ́нною дла́нiю, и҆ спасѐ зовꙋ́щыѧ: сла́ва, хрⷭ҇тѐ, си́лѣ твое́й.

Слꙋжи́тель сло́ва, и҆ сло́вомъ ѹ҆кра́шенъ, сло́ва любо́вiю, нра́вомъ дꙋше́внымъ закала́етсѧ, и҆ съ сло́вомъ пра́веднѡ црⷭ҇твꙋетъ ны́нѣ, весе́лiѧ и҆ сла́вы є҆гѡ̀ насыща́ѧсѧ.

Дрема́нiемъ нече́стiѧ, благоче́стнѡ не воздрема́сѧ, бо́дростiю бжⷭ҇твенною, мꙋ́ченическимъ твои́мъ стоѧ́нiемъ, ѿ ѻ҆́чiю со́нъ и҆́же въ сме́рть ѿтрѧ́слъ є҆сѝ, мꙋ́чениче хрⷭ҇то́въ свѧще́нне.

На сопротивобо́рныхъ sлочести́вагѡ противле́нiѧ, и҆́стинными ѻ҆рꙋ́жiи благоче́стiѧ ѡ҆гра́ждсѧ, си́хъ до конца̀ низложи́лъ є҆сѝ па́мѧть, вѣ́ры ра́ди, и҆ нра́ва любо́вiю.

Бг҃оро́диченъ:

Скве́рнꙋ всю̀ пе́рвыѧ ѿложи́вше снѣ́ди, живо́тнымъ хлѣ́бомъ съ нб҃сѐ напита́емсѧ, ѿ землѝ дв҃ы возсiѧ́вшагѡ: ю҆́же ꙗ҆́кѡ хода́таицꙋ благи́хъ воспои́мъ.

Пѣ́снь є҃. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей твои́хъ, пꙋти̑ моѧ̑ напра́ви, молю́сѧ. 

Вѣтíйствꙋющiй ѧ҆зы́къ твоегѡ̀ вели́чества не мо́жетъ вѣща́ти: ꙗ҆́кѡ бо держа́й живо́тъ, и҆ сме́ртiю влады́чествꙋѧй, предста́вилъ є҆сѝ на ѳавѡ́рстѣй горѣ̀ мѡѷсе́а и҆ и҆лiю̀, свидѣ́тельствꙋющыѧ твоѐ бж҃ество̀.

И҆́же рꙋка́ми неви́димыми созда́въ по ѻ҆́бразꙋ твоемꙋ̀, хрⷭ҇тѐ, человѣ́ка, началоѻбра́знꙋю твою̀ въ созда́нiи добро́тꙋ показа́лъ є҆сѝ: не ꙗ҆́кѡ во ѻ҆́бразѣ, но ꙗ҆́кѡ са́мъ сы́й по сꙋществꙋ̀, бг҃ъ бы́лъ є҆сѝ и҆ чл҃вѣ́къ.

Сраствори́всѧ неслiѧ́ннѡ, ѹ҆́гль горѧ́щь показа́лъ є҆сѝ на́мъ бжⷭ҇тва̀, попалѧ́ющь ѹ҆́бѡ грѣхѝ, дꙋ́шы же просвѣща́ющь, на ѳавѡ́рстѣй горѣ̀: мѡѷсе́а со и҆лiе́ю, ѹ҆ч҃никѡ́въ же старѣ́йшыѧ ѹ҆диви́лъ є҆сѝ.

И҆́нъ. I҆рмо́съ:

Нечести́вiи не ѹ҆́зрѧтъ сла́вы твоеѧ̀, хрⷭ҇тѐ, но мы̀ тѧ̀, є҆диноро́дне, ѻ҆ч҃ескiѧ сла́вы сiѧ́нiе бжⷭ҇тва̀, ѿ но́щи ѹ҆́тренююще, воспѣва́емъ тѧ̀, чл҃вѣколю́бче.

Неꙋкло́ннымъ видѣ́нiемъ бжⷭ҇твенныѧ добрѡ́ты зрѧ̀, всѧ̑ кра̑снаѧ ꙗ҆̀же на землѝ, лаѵре́нтiе, ты̀ преѡби́дѣлъ є҆сѝ, и҆ лю̑тыѧ тѣ́ла болѣ̑зни, досточꙋ́дне.

Хрⷭ҇та̀ слꙋжи́телѧ бы́вша на́мъ, да́ры ѿ ѻ҆ц҃а̀ позна́въ, слꙋжи́тель тогѡ̀ бы́въ, къ немꙋ́же кро́вiю ѿше́лъ є҆сѝ, преблаже́нне.

Свѧще́нно возложе́нiе, и҆ ѹ҆краше́нiе благолѣ́пно хрⷭ҇тꙋ̀, блаже́нне, прине́слсѧ є҆сѝ, сѣ́нь ѹ҆ѧсни́лъ є҆сѝ нбⷭ҇нꙋю, и҆дѣ́же ны́нѣ быва́ѧ, наслажда́ешисѧ сiѧ́нiѧ.

Бг҃оро́диченъ:

Соесте́ственъ и҆ соѻбра́зенъ сы́й ѻ҆ц҃ꙋ̀, сн҃ъ є҆диноро́дный, человѣ́кѡмъ бы́сть во́лею сро́денъ, вопло́щсѧ вы́шнiй и҆зъ чре́ва твоегѡ̀, мт҃и дв҃о.

Пѣ́снь s҃. I҆рмо́съ:

Ѡ҆чи́сти мѧ̀, сп҃се, мнѡ́га бо беззакѡ́нiѧ моѧ̑, и҆ и҆зъ  глꙋбины̀ sѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нiѧ моегѡ̀.

Ꙗ҆́кѡ ве́лiе и҆ стра́шное ѹ҆зрѣ́сѧ видѣ́нiе дне́сь, съ нб҃сѐ ѹ҆́бѡ чꙋ́вственное, ѿ земли́ же несравне́нное, ѡ҆блиста̀ сл҃нце пра́вды мы́сленное на горѣ̀ ѳавѡ́рстѣй.

Пре́йде ѹ҆́бѡ сѣ́нь зако́ннаѧ, и҆знемо́гшаѧ, прiи́де же ꙗ҆́вѣ хрⷭ҇то́съ и҆́стина, мѡѷсе́й возопѝ на ѳавѡ́рѣ, ви́дѣвъ твоѐ бж҃ество̀.

Сто́лпъ ѻ҆́гненный, хрⷭ҇та̀ преѡбразꙋ́ема, ѻ҆́блакъ же ꙗ҆́вѣ благода́ть дх҃а, ѡ҆сѣни́вшꙋю на ѳавѡ́рѣ, предсказа́ша ꙗ҆вле́ннѣйше.

И҆́нъ. I҆рмо́съ:

Прiидо́хъ во глꙋбины̑ морскȋѧ, и҆ потопи́ла мѧ̀ є҆́сть бꙋ́рѧ мно́гихъ грѣхѡ́въ: но, ꙗ҆́кѡ бг҃ъ, и҆зъ глꙋбины̀ возведѝ живо́тъ мо́й, многоми́лостиве.

Веще́ственный ѻ҆́гнь тѧ̀ и҆спе́къ, цр҃ю̀ всѣ́хъ ѹ҆стро́и сла́дко бра́шно, на́ше спасе́нiе лю́бѧщемꙋ, и҆ а҆́лчꙋщꙋ, всесла́вне.

Ве́сь свѣ́тꙋ прибли́жилсѧ є҆сѝ нача́льныѧ трⷪ҇цы, ꙗ҆́кѡ слꙋжи́тель тоѧ̀ сы́й свѣтови́дѣнъ, страстоте́рпче, бы́лъ є҆сѝ, ѡ҆зарѧ́ѧ пою́щыѧ тѧ̀.

Ѹ҆крѣплѧ́емь бжⷭ҇твенною си́лою на разжже́ннѣй сковрадѣ̀ лежа̀, терпѣ́лъ є҆сѝ, мч҃ниче, любо́вiю хрⷭ҇то́вою, дꙋ́шꙋ ѻ҆гне́мъ разжига́ѧ и҆ росо́ю дꙋхо́вною.

Бг҃оро́диченъ:

Была̀ є҆сѝ бж҃iѧ мт҃и, дв҃о, вмѣсти́тельно прiѧ́телище, прⷭ҇то́лъ ѡ҆дꙋшевле́нъ, гора̀ свѧта̀, и҆ кiвѡ́тъ, и҆ сѣ́нь богодѣ́лана, и҆ свѣ́щникъ златоза́ренъ.

Конда́къ, гла́съ з҃:

На горѣ̀ преѡбрази́лсѧ є҆сѝ, и҆ ꙗ҆́коже вмѣща́хꙋ ѹ҆ченицы̀ твоѝ, сла́вꙋ твою̀, хрⷭ҇тѐ бж҃е, ви́дѣша: да є҆гда́ тѧ ѹ҆́зрѧтъ распина́ема, страда́нiе ѹ҆́бѡ ѹ҆разꙋмѣ́ютъ  во́льное, мíрови же проповѣ́дѧтъ: ꙗ҆́кѡ ты̀ є҆сѝ вои́стиннꙋ ѻ҆́ч҃ее сiѧ́нiе.

I҆́косъ:

Воста́ните, лѣни́вiи, и҆̀же всегда̀ ни́зꙋ пони́кшiи въ зе́млю, дꙋшѝ моеѧ̀ по́мыслы возми́тесѧ и҆ возвы́ситесѧ на высотꙋ̀ бжⷭ҇твеннагѡ восхожде́нiѧ. притеце́мъ къ петрꙋ̀ и҆ къ зеведе́євымъ, и҆ вкꙋ́пѣ со ѻ҆́нѣми ѳавѡ́рскꙋю го́рꙋ дости́гнемъ, да ви́димъ съ ни́ми сла́вꙋ бг҃а на́шегѡ, гла́съ же ѹ҆слы́шимъ, и҆́же свы́ше слы́шаша, и҆ проповѣ́даша ѻ҆́ч҃ее сiѧ́нiе.

Пѣ́снь з҃. I҆рмо́съ:

Ѻ҆́троцы є҆вре́йстiи въ пещѝ попра́ша пла́мень дерзнове́ннѡ, и҆ на ро́сꙋ ѻ҆́гнь преложи́ша, вопiю́ще: бл҃гослове́нъ є҆сѝ, гдⷭ҇и бж҃е, во вѣ́ки.

Ны́нѣ ви́дѣна бы́ша а҆пⷭ҇лѡмъ неви̑димаѧ, бж҃ество̀ во пло́ти, на горѣ̀ ѳавѡ́рстѣй ѡ҆блиста́вша, вопiю́щымъ: бл҃гослове́нъ є҆сѝ, гдⷭ҇и бж҃е, во вѣ́ки.

Ѹ҆жасо́шасѧ стра́хомъ, ѹ҆ди́вльшесѧ благолѣ́пiю бж҃е́ственнагѡ црⷭ҇тва, на горѣ̀ ѳавѡ́рстѣй а҆пⷭ҇ли, вопiю́ще: благослове́нъ є҆сѝ, гдⷭ҇и бж҃е, во вѣ́ки.

Ны́нѣ неꙋслы̑шаннаѧ ѹ҆слы́шана бы́ша: безъ ѻ҆ц҃а́ бо сн҃ъ ѿ дв҃ы, ѻ҆т҃ческимъ гла́сомъ сла́внѡ свидѣ́тельствꙋетсѧ, ꙗ҆́кѡ бг҃ъ и҆ чл҃вѣ́къ, то́йже во вѣ́ки.

Положе́нiемъ не бы́лъ є҆сѝ вы́шнѧгѡ, сꙋщество́мъ же сн҃ъ возлю́бленъ, пре́жде сы́й, на́мъ прибли́жилсѧ є҆сѝ непрело́жнѡ: бл҃гослове́нъ є҆сѝ, гдⷭ҇и бж҃е, во вѣ́ки.

И҆́нъ. I҆рмо́съ:

Спасы́й во ѻ҆гнѝ а҆враа̑мскiѧ твоѧ̑ ѻ҆́троки, и҆ халдє́и ѹ҆би́въ, ꙗ҆̀же пра́вда пра́веднѡ ѹ҆ловлѧ́ше: препѣ́тый гдⷭ҇и, бж҃е ѻ҆тє́цъ на́шихъ, бл҃гослове́нъ є҆сѝ.

Тайноводи́ти предꙿизбра́нъ, и҆ слꙋжи́ти сло́вꙋ, сосꙋ́дъ показа́сѧ сщ҃е́нъ нбⷭ҇нагѡ хра́ма, и҆ возложе́нiе, воспѣва́ѧ сотво́ршемꙋ: препѣ́тый гдⷭ҇и бж҃е ѻ҆ц҃ъ на́шихъ, бл҃гослове́нъ є҆сѝ. 

Зако́номъ живота̀ и҆́же во хрⷭ҇тѣ̀ ѡ҆гражда́емь, преблаже́нне, сꙋ́щымъ сме́рти и҆ тлѝ законоположи́телємъ, ѹ҆ма̀ не подклони́лъ є҆сѝ, воспѣва́ѧ, лаѵре́нтiе: препѣ́тый гдⷭ҇и бж҃е ѻ҆тє́цъ на́шихъ, бл҃гослове́нъ є҆сѝ.

Ꙗ҆́коже нѣ́кiй безболѣ́зненъ ꙗ҆́вѣ, тѣ́ломъ ѡ҆бложе́нъ, пребл҃же́нне, до́блимъ по́мысломъ на всеѧ́дца ѻ҆гнѧ̀ дерзнꙋ́лъ є҆сѝ, взыва́ѧ, пребога́те: препѣ́тый гдⷭ҇и бж҃е ѻ҆тє́цъ на́шихъ, бл҃гослове́нъ є҆сѝ.

Бг҃оро́диченъ:

Две́рь показа́ласѧ є҆сѝ мы́сленнаѧ восто́ка вы́шнѧгѡ, ꙗ҆́вльшагѡсѧ на землѝ человѣ́кѡмъ и҆зъ тебє̀, бг҃оневѣ́сто, па́че сло́ва и҆ ѹ҆ма̀, бг҃а ѻ҆тцє́въ бл҃гослове́ннагѡ.

Пѣ́снь и҃. I҆рмо́съ:

Седмери́цею пе́щь халде́йскiй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сiѧ̑ ви́дѣвъ, творцꙋ̀ и҆ и҆зба́вителю вопiѧ́ше: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Ѹ҆слы́шавше, влⷣко, ѿ ѻ҆ц҃а̀ свидѣ́тельствꙋема, и҆ ꙗ҆́кѡ человѣ́ческа твердѣ́йша зра́ка, зрѣ́ти лица̀ твоегѡ̀ блиста́нiѧ не терпѧ́ще, твоѝ ѹ҆ч҃ницы̀ на зе́млю ни́цъ па́дахꙋ, со стра́хомъ пою́ще: свѧще́нницы благослови́те, лю́дiе превозноси́те во всѧ̑ вѣ́ки.

Ца́рствꙋющихъ є҆сѝ цр҃ь прекра́сенъ, и҆ всю́дꙋ владѧ́щихъ гдⷭ҇ь си́ленъ, бл҃же́нъ, и҆ во свѣ́тѣ живы́й непристꙋ́пнѣмъ, є҆мꙋ́же ѹ҆ч҃ницы̀ ѹ҆ди́вльшесѧ, мѡѷсе́й же и҆ и҆лiа̀, вопiѧ́хꙋ: ѻ҆́троцы благослови́те, свѧще́нницы воспо́йте, лю́дiе превозноси́те во всѧ̑ вѣ́ки.

Ꙗ҆́кѡ нб҃омъ влⷣчествꙋющемꙋ, и҆ земле́ю гдⷭ҇ьствꙋющемꙋ, и҆ преиспо́дними ѻ҆́бласть и҆мꙋ́щемꙋ, хрⷭ҇тѐ, предста́ша тѝ: ѿ землѝ ѹ҆́бѡ а҆пⷭ҇ли, ꙗ҆́кѡ съ нб҃се́ же ѳесвíтѧнинъ и҆лiа̀, мѡѷсе́й же ѿ ме́ртвыхъ, пою́ще согла́снѡ: лю́дiе, превозноси́те во всѧ̑ вѣ́ки. 

Ѹ҆ны́нiѧ ражда́ющыѧ печа̑ли на землѝ ѡ҆ста́виша а҆пⷭ҇лѡвъ и҆збра́ннiи, чл҃вѣколю́бче: ꙗ҆́кѡ тебѣ̀ послѣ́доваша, ко и҆́же ѿ землѝ преложе́нiю бжⷭ҇твеннагѡ житiѧ̀. тѣ́мже и҆ по достоѧ́нiю твоегѡ̀ бг҃оѧвле́нiѧ ѹ҆лꙋчи́вше, поѧ́хꙋ: лю́дiе, превозноси́те є҆го̀ во вѣ́ки.

И҆́нъ. I҆рмо́съ:

И҆зба́вителю всѣ́хъ всеси́льне, посредѣ̀ пла́мене благоче́ствовавшыѧ, снизше́дъ ѡ҆роси́лъ є҆сѝ, и҆ наꙋчи́лъ є҆сѝ пѣ́ти: всѧ̑ дѣла̀ благослови́те, по́йте гдⷭ҇а.

Тве́рдымъ ѹ҆мо́мъ бы́лъ є҆сѝ нестерпи́магѡ пла́мене крѣпча́йшiй, ꙗ҆́кѡ въ чꙋжде́мъ тѣлесѝ сожига́емь, бл҃же́нне, вѣ́рою поѧ̀: благослови́те, всѧ̑ дѣла̀ гдⷭ҇нѧ, гдⷭ҇а.

Ѻ҆трокѡ́мъ трiе́мъ подо́бѧсѧ, и҆ ѻ҆гнѧ̀ погаси́лъ є҆сѝ ѹ҆́глiе, росо́ю бжⷭ҇твенныѧ благода́ти, взыва́ѧ и҆ поѧ̀: всѧ̑ дѣла̀ благослови́те, по́йте гдⷭ҇а.

Просвѣще́нiе хрⷭ҇то́съ тебѣ̀ бы́въ, свое́ю крѣ́постiю препоѧ́са тѧ̀, и҆ къ себѣ̀ возведѐ, благоче́стнѡ пою́ще: всѧ̑ дѣла̀ благослови́те, по́йте гдⷭ҇а.

Бг҃оро́диченъ:

Ко́рене i҆ессе́ова же́злъ была̀ є҆сѝ, и҆ хрⷭ҇та̀ бг҃а моегѡ̀ и҆ гдⷭ҇а, па́че є҆стества̀ прозѧбла̀ є҆сѝ бжⷭ҇тва̀ цвѣ́тъ. всѧ̑ дѣла̀ да благословѧ́тъ, дв҃о, ржⷭ҇тво̀ твоѐ.

Пѣ́снь ѳ҃. I҆рмо́съ:

Ѹ҆страши́сѧ всѧ́къ слꙋ́хъ неизрече́нна бж҃iѧ снизхожде́нiѧ, ꙗ҆́кѡ вы́шнiй во́лею сни́де да́же и҆ до пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже пречⷭ҇тꙋю бцⷣꙋ, вѣ́рнiи, велича́емъ.

Да твоѐ пока́жеши ꙗ҆́вѣ неизрече́нное второ́е сни́тiе, ꙗ҆́кѡ да вы́шнiй бг҃ъ ꙗ҆ви́шисѧ: стоѧ̀ посредѣ̀ богѡ́въ а҆пⷭ҇лъ на ѳавѡ́рѣ, мѡѷсе́а же и҆ и҆лiю̀ неизрече́ннѡ ѡ҆сiѧ́лъ є҆сѝ. тѣ́мже всѝ тѧ̀, хрⷭ҇тѐ, велича́емъ.

Прiи́дите, мнѣ̀ покори́тесѧ лю́дiе, возше́дше на го́рꙋ ст҃ꙋ́ю пренбⷭ҇нꙋю, невеще́ственнѡ ста́немъ во гра́дѣ жива́гѡ  бг҃а, и҆ ѹ҆́зримъ мы́сленнѡ бж҃ество̀ невеще́ственное, ѻ҆ц҃а̀ и҆ дх҃а, въ сн҃ѣ є҆диноро́днѣмъ ѡ҆блиста́ющее.

Привле́клъ є҆сѝ любо́вiю мѧ̀, сп҃се, и҆ премѣни́лъ є҆сѝ бжⷭ҇твеннымъ твои́мъ жела́нiемъ: но попалѝ ѻ҆гне́мъ невеще́ственнымъ грѣхѝ моѧ̑, и҆ насы́титисѧ твоеѧ̀ пи́щи сподо́би: да ѻ҆боѐ и҆гра́ѧ, велича́ю, бл҃же, вели̑чiѧ твоѧ̑.

И҆́нъ. I҆рмо́съ:

Е҆́ѵа ѹ҆́бѡ недꙋ́гомъ преслꙋша́нiѧ клѧ́твꙋ всели́ла є҆́сть: ты́ же, дв҃о бцⷣе, прозѧбе́нiемъ чревоноше́нiѧ, мíрови благослове́нiе процвѣла̀ є҆сѝ. тѣ́мъ тѧ̀ всѝ велича́емъ.

Соверше́нно заколе́нiе, и҆ прiѧ́тно кади́ло влⷣцѣ прине́слсѧ є҆сѝ: ꙗ҆́коже зла́то въ горни́лѣ, ѻ҆гне́мъ и҆скꙋси́всѧ страда́нiѧ, и҆ ѹ҆краше́нiе цр҃кве бы́въ пе́рвенецъ, досточꙋ́дне.

Зрѣ́нiемъ неꙋкло́ннымъ къ бг҃ꙋ ѡ҆божа́емь, и҆ соедине́нiемъ лꙋ́чшимъ, сло́вомъ и҆ бжⷭ҇твеннымъ видѣ́нiемъ, свѣ́томъ кра́йнимъ, лаѵре́нтiе, просвѣти́лъ є҆сѝ свѣ́тлѡ. тѣ́мже тѧ̀ всѝ ѹ҆блажа́емъ.

Ꙗ҆́кѡ со́лнце, бл҃же́нне, ѿ за́пада возсiѧ́лъ є҆сѝ, чꙋ́до ве́лiе и҆ пресла́вно, всю̀ просвѣща́ѧ цр҃ковь твои́ми блиста́ньми, досточꙋ́дне, и҆ согрѣва́ѧ всѧ̑ теплото́ю вѣ́ры. тѣ́мже тѧ̀ всѝ ѹ҆блажа́емъ.

Бг҃оро́диченъ:

Ѻ҆́бразы, всенепоро́чнаѧ, твоегѡ̀ рождества̀, прⷪ҇ро́цы ѹ҆зрѣ́вше, и҆здале́ча си̑мъ наꙋчи́вшесѧ, ѿ бжⷭ҇твеннагѡ вдохнове́нiѧ дх҃а, и҆ мíрꙋ велегла́снѡ проповѣ́даша, и҆́хже сбытiє́мъ ны́нѣ чꙋди́мсѧ.

Свѣти́ленъ пра́здника:

Свѣ́те неизмѣ́нный сло́ве, свѣ́та ѻ҆ц҃а̀ нерожде́нна, въ ꙗ҆вле́ннѣмъ свѣ́тѣ твое́мъ дне́сь на ѳавѡ́рѣ свѣ́тъ ви́дѣхомъ, ѻ҆ц҃а̀, свѣ́тъ и҆ дх҃а, свѣ́томъ наставлѧ́ющаго всю̀ тва́рь.

Сла́ва, и҆ ны́нѣ, то́йже. 

На стiхо́внѣ стiхи̑ры, гла́съ s҃. Подо́бенъ: А҆́гг҃льскiѧ:

Возсiѧ́въ па́че ѹ҆ма̀, ѿ дв҃ы прест҃ы́ѧ, сло́ве бж҃iй, во а҆да́ма ве́сь ѡ҆бле́ксѧ, и҆́же пре́жде ѡ҆мрачи́вшеесѧ є҆стество̀ всѐ просвѣти́лъ є҆сѝ, бжⷭ҇твеннымъ зра́ка твоегѡ̀ и҆змѣне́нiемъ, преѡбра́жсѧ на горѣ̀ ѳавѡ́рстѣй, влⷣко, пре́жде честна́гѡ твоегѡ̀ крⷭ҇та̀, хрⷭ҇тѐ бж҃е на́шъ.

Стíхъ: Твоѧ̑ сꙋ́ть нб҃са̀, и҆ твоѧ̑ є҆́сть землѧ̀.

Гора̀, ꙗ҆́же и҆ногда̀ бѧ́ше мра́чна и҆ ды́мна, сѐ ны́нѣ честна̀ и҆ ст҃а̀ є҆́сть. и҆́же пе́рвѣе ѹ҆́бѡ i҆и҃лѧ наста́вивый, ꙗ҆́коже пи́шетъ, столпо́мъ ѻ҆гнезра́чнымъ и҆ ѻ҆́блакомъ, дне́сь просiѧ̀ неизрече́ннѡ, па́че со́лнца хрⷭ҇то́съ на се́й, ꙗ҆́кѡ бг҃ъ просвѣти́въ всѧ́чєскаѧ.

Стíхъ: Ѳавѡ́ръ и҆ є҆рмѡ́нъ ѡ҆ и҆́мени твое́мъ возра́дꙋетасѧ.

Ны́нѣ раболѣ́пнѡ бесѣ́дꙋющꙋ влⷣцѣ, ви́дѣ ки́фа на ѳавѡ́рѣ два̀ мꙋ́жа, добро̀ є҆́сть, вопiѧ́ше, здѣ̀ бы́ти: сотвори́мъ трѝ сѣ́ни, а҆́ще хо́щеши комꙋ́ждо, тебѣ̀, хрⷭ҇тѐ мо́й, є҆ди́нꙋ, съ мѡѷсе́емъ же и҆ и҆лiѝ твои̑мъ рабѡ́мъ: є҆́же глаго́лаше не вѣ́дый, ѹ҆́жасомъ же содержи́мь бѧ́ше.

Сла́ва, и҆ ны́нѣ, гла́съ то́йже:

Влⷣчце чⷭ҇таѧ бцⷣе прест҃а́ѧ, и҆зба́ви на тѧ̀ надѣ́ющыѧсѧ ѿ бѣ́дъ, и҆ спасѝ ѿ всѧ́кагѡ вре́да, въ нощи́ тѧ и҆ во днѝ, ны́нѣ же и҆ при́снѡ молѧ́щыѧ, и҆ бꙋ́дꙋщагѡ сꙋда̀ и҆зба́вити, молѧ́щи твоего̀ сн҃а, на ѳавѡ́рѣ неизрече́ннѡ ѡ҆блиста́вшаго.

На лiтꙋргíи, Бл҃жє́нна пра́здника, пѣ́снь є҃, ѻ҆бои́хъ канѡ́нѡвъ, со i҆рмосо́мъ на s҃.


