        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ s҃-й де́нь.

Ст҃о́е преѡбраже́нiе гдⷭ҇а бг҃а и҆ сп҃са на́шегѡ i҆и҃са хрⷭ҇та̀.

На ма́лѣй вече́рни пое́мъ стiхи̑ры на д҃, гла́съ а҃.

Подо́бенъ: Нбⷭ҇ныхъ чинѡ́въ:

И҆́же съ мѡѷсе́омъ глаго́лавый дре́вле * на горѣ̀ сiна́йстѣй ѻ҆́бразы, гл҃го́лѧ: * а҆́зъ є҆́смь бг҃ъ сы́й: * дне́сь же на горѣ̀ ѳавѡ́рстѣй преѡбра́жсѧ, * началоѻбра́зное показꙋ́ѧ, лꙋча́ми ѡ҆блиста́ѧсѧ. * тѣ́мже, хрⷭ҇тѐ, велича́ю твою̀ си́лꙋ.

Два́жды.

Пое́мь ѻ҆со́бь твоѧ̑, хрⷭ҇тѐ, ѹ҆ч҃никѝ, * петра̀, i҆а́кѡва и҆ i҆ѡа́нна, * во́лею на го́рꙋ си́хъ возве́лъ є҆сѝ, * чꙋ́до стра́шное показа́въ, * и҆ нестерпи́мое бж҃е́ственнагѡ прише́ствiѧ твоегѡ̀ и҆здале́ча * присносꙋ́щное благолѣ́пiе

Твоегѡ̀, хрⷭ҇тѐ, прише́ствiѧ непостижи́магѡ * тре́петни бы́вше а҆пⷭ҇ли дре́вле, * ни́цъ на зе́млю па́дше, * бжⷭ҇твеннѣй твое́й дивлѧ́хꙋсѧ си́лѣ: * со́лнца просiѧ́въ свѣтлѣ́е, бл҃же, * неизрече́нною си́лою твое́ю.

Сла́ва, и҆ ны́нѣ, гла́съ и҃:

Мра́къ зако́нный свѣ́тлый преѡбраже́нiѧ прiѧ́тъ ѻ҆́блакъ: въ не́мже мѡѷсе́й и҆ и҆лiа̀ бы́вше, и҆ пресвѣ́тлыѧ сла́вы сподо́бльшесѧ, бг҃ꙋ глаго́лахꙋ: ты̀ є҆сѝ бг҃ъ на́шъ, цр҃ь вѣкѡ́въ. 

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

Дне́сь хрⷭ҇то́съ на горѣ̀ ѳавѡ́рстѣй * а҆да́мово премѣни́въ ѡ҆чернѣ́вшее є҆стество̀, * просвѣти́въ бг҃осодѣ́ла.

Стíхъ: Твоѧ̑ сꙋ́ть нб҃са̀, и҆ твоѧ̑ є҆́сть землѧ̀.

Сiѧ́нiемъ добродѣ́телей * просвѣ́щшесѧ вопiе́мъ, * на горѣ̀ ст҃ѣ́й * зрѧ́ще бжⷭ҇твенное * гдⷭ҇не преѡбраже́нiе.

Стíхъ: Ѳавѡ́ръ и҆ є҆рмѡ́нъ ѡ҆ и҆́мени твое́мъ возра́дꙋетасѧ.

Со́лнце ѹ҆́бѡ зе́млю ѹ҆ѧснѧ́ѧ, * а҆́бiе захо́дитъ: * хрⷭ҇то́съ же со сла́вою ѡ҆блиста́въ на горѣ̀, * мíръ просвѣти́лъ є҆́сть.

Сла́ва, и҆ ны́нѣ, гла́съ и҆ подо́бенъ то́йже:

Ви́дѣша на ѳавѡ́рѣ * мѡѷсе́й же и҆ и҆лiа̀ * ѿ дв҃ы ѻ҆трокови́цы бг҃а воплоща́ема, * человѣ́кѡмъ на и҆збавле́нiе.

Тропа́рь, гла́съ з҃:

Преѡбрази́лсѧ є҆сѝ на горѣ̀, хрⷭ҇тѐ бж҃е, показа́вый ѹ҆ч҃никѡ́мъ твои̑мъ сла́вꙋ твою̀, ꙗ҆́коже можа́хꙋ: да возсiѧ́етъ и҆ на́мъ грѣ̑шнымъ свѣ́тъ тво́й присносꙋ́щный, моли́твами бцⷣы, свѣтода́вче, сла́ва тебѣ̀.

На вели́цѣй вече́рни стiхоло́гiа не быва́етъ, то́кмѡ а҆́ще є҆́сть недѣ́лѧ, тогда̀ пое́мъ каѳíсмꙋ всю̀: а҆́ще въ понедѣ́льникъ, пе́рвый а҆нтiфѡ́нъ.

На Гдⷭ҇и, воззва́хъ, стiхи̑ры, на и҃, самогла́сны, гла́съ д҃, по два́жды. Космы̀ мона́ха:

Пре́жде крⷭ҇та̀ твоегѡ̀, гдⷭ҇и, гора̀ нб҃сѝ подо́бѧщисѧ, и҆ ѻ҆́блакъ ꙗ҆́кѡ сѣ́нь протѧза́шесѧ, тебѣ̀ преѡбразꙋ́ющꙋсѧ, ѿ ѻ҆ц҃а́ же свидѣ́тельствꙋемꙋ: та́мѡ бѣ̀ пе́тръ со i҆а́кѡвомъ и҆ i҆ѡа́нномъ, ꙗ҆́кѡ хотѧ́хꙋ бы́ти съ тобо́ю и҆ во вре́мѧ преда́нiѧ твоегѡ̀, да ви́дѣвше чꙋдеса̀ твоѧ̑, не ѹ҆страша́тсѧ страда́нiй твои́хъ: и҆̀мже поклони́тисѧ на́мъ въ ми́рѣ сподо́би, вели́кiѧ ра́ди твоеѧ̀ ми́лости.

Пре́жде крⷭ҇та̀ твоегѡ̀, гдⷭ҇и, пои́мь ѹ҆ч҃никѝ на го́рꙋ  высо́кꙋ, преѡбрази́лсѧ є҆сѝ предъ ни́ми, лꙋче́ю си́лы ѡ҆зарѧ́ѧ и҆̀хъ, ѿсю́дꙋ ѹ҆́бѡ чл҃вѣколю́бiемъ, ѿѻнꙋ́дꙋ вла́стiю, показа́ти хотѧ̀ воскрⷭ҇нiѧ свѣ́тлость: є҆гѡ́же и҆ на́съ, бж҃е, въ ми́рѣ сподо́би, ꙗ҆́кѡ ми́лостивъ и҆ чл҃вѣколю́бецъ.

Гора̀, ꙗ҆́же и҆ногда̀ мра́чна и҆ ды́мна, ны́нѣ же честна̀ и҆ свѧта̀ є҆́сть, на не́йже но́зѣ твоѝ стоѧ́стѣ, гдⷭ҇и: превѣ́чное бо сокрове́нное та́инство напослѣ́докъ ꙗ҆вле́но сотворѝ, стра́шное твоѐ преѡбраже́нiе, петрꙋ̀ и҆ i҆ѡа́ннꙋ и҆ i҆а́кѡвꙋ. и҆̀же такова̀ сiѧ́нiѧ лица̀ твоегѡ̀ не терпѧ́ще, и҆ свѣ́тлости ри́зъ твои́хъ, ни́цъ на лицѣ̀ землѝ покрыва́хꙋсѧ: и҆̀же и҆ ѹ҆́жасомъ ѡ҆держи́ми, дивлѧ́хꙋсѧ, ви́дѧще мѡѷсе́а и҆ и҆лiю̀, глаго́лющѧ съ тобо́ю, хотѧ̑щаѧ приключи́тисѧ тебѣ̀: и҆ гла́съ ѿ ѻ҆ц҃а̀ свидѣ́тельствоваше, глаго́лѧ: се́й є҆́сть сн҃ъ мо́й возлю́бленный, ѡ҆ не́мже благоизво́лихъ, тогѡ̀ послꙋ́шайте, и҆́же и҆ да́рꙋетъ мíрови ве́лiю ми́лость.

На горѣ̀ высо́цѣ преѡбра́жсѧ сп҃съ, верхѡ́вныѧ и҆мѣ́ѧ ѹ҆ченикѝ, пресла́внѡ ѡ҆блиста́лъ є҆́сть, показꙋ́ѧ, ꙗ҆́кѡ высото́ю добродѣ́телей ѡ҆блиста́вше и҆ бж҃е́ственнѣй сла́вѣ сподо́бѧтсѧ, глаго́лющыѧ со хрⷭ҇то́мъ мѡѷсе́й и҆ и҆лiа̀ пока́зовахꙋ, ꙗ҆́кѡ живы́ми и҆ ме́ртвыми ѡ҆блада́етъ. И҆ и҆́же дре́вле зако́номъ и҆ прⷪ҇рѡ́ки глаго́лавый є҆́сть бг҃ъ, є҆мꙋ́же и҆ гла́съ ѻ҆́ч҃ь и҆зъ ѻ҆́блака свѣ́тла послꙋ́шествоваше глаго́лющiй: тогѡ̀ послꙋ́шайте, и҆́же крⷭ҇то́мъ а҆́да плѣни́вша, и҆ мє́ртвымъ да́рꙋюща живо́тъ вѣ́чный.

Сла́ва, и҆ ны́нѣ, гла́съ s҃. А҆нато́лiа:

Проѡбразꙋ́ѧ воскрⷭ҇нiе твоѐ, хрⷭ҇тѐ бж҃е, тогда̀ поѧ́тъ трѝ твоѧ̑ ѹ҆ч҃никѝ, петра̀ и҆ i҆а́кѡва и҆ i҆ѡа́нна, на ѳавѡ́ръ возше́лъ є҆сѝ. тебѣ́ же, сп҃се, преѡбразꙋ́ющꙋсѧ, ѳавѡ́рскаѧ гора̀ свѣ́томъ покрыва́шесѧ: ѹ҆ч҃ницы̀ твоѝ, сло́ве, поверго́ша себѐ до́лꙋ на землѝ, не терпѧ́ще зрѣ́ти  неви́димагѡ зра́ка, а҆́гг҃ли слꙋжа́хꙋ стра́хомъ и҆ тре́петомъ, нб҃са̀ ѹ҆боѧ́шасѧ, землѧ̀ вострепета̀, ви́дѧще на землѝ сла́вы гдⷭ҇а.

Вхо́дъ. Прокíменъ днѐ.

И҆схо́да чте́нiе.

[Глава̀ д҃] Речѐ гдⷭ҇ь къ мѡѷсе́ю: взы́ди ко мнѣ̀ на го́рꙋ, и҆ ста́ни та́мѡ, и҆ да́мъ тѝ скрижа̑ли ка́мєнныѧ, зако́нъ и҆ за́пѡвѣди, ꙗ҆̀же написа́хъ взако́нити и҆̀мъ. И҆ воста́въ мѡѷсе́й и҆ i҆исꙋ́съ предстоѧ́й є҆мꙋ̀, взыдо́ша на го́рꙋ бж҃iю. И҆ ста́рцємъ речѐ: безмо́лвствꙋйте та́мѡ, до́ндеже возврати́мсѧ къ ва́мъ, и҆ сѐ а҆арѡ́нъ и҆ ѡ҆́ръ съ ва́ми: а҆́ще комꙋ̀ прилꙋчи́тсѧ сꙋ́дъ, да и҆́дꙋтъ къ ни̑мъ. И҆ взы́де мѡѷсе́й на го́рꙋ, и҆ покры̀ ѻ҆́блакъ го́рꙋ. И҆ сни́де сла́ва бж҃iѧ на го́рꙋ сiна́йскꙋю, и҆ покры̀ ю҆̀ ѻ҆́блакъ ше́сть дне́й, и҆ призва̀ гдⷭ҇ь мѡѷсе́а въ де́нь седмы́й, и҆зъ среды̀ ѻ҆́блака. Видѣ́нiе же сла́вы гдⷭ҇ни, ꙗ҆́кѡ ѻ҆́гнь палѧ̀ на версѣ̀ горы̀, прѧ́мѡ сынѡ́въ i҆и҃левыхъ. И҆ вни́де мѡѷсе́й посредѣ̀ ѻ҆́блака, и҆ взы́де на го́рꙋ: и҆ бѣ̀ та́мѡ на горѣ̀ четы́редесѧть дне́й, и҆ четы́редесѧть ноще́й.

И҆схо́да чте́нiе.

[Глава̀ г҃] Во дне́хъ ѻ҆́нѣхъ, глаго́ла гдⷭ҇ь къ мѡѷсе́ю лице́мъ къ лицꙋ̀, ꙗ҆́кѡ а҆́ще бы кто̀ возглаго́лалъ къ своемꙋ̀ дрꙋ́гꙋ, и҆ ѿсыла́шесѧ въ по́лкъ: слꙋга́ же i҆исꙋ́съ сы́нъ наѵи́нъ ю҆́ноша не и҆схожда́ше и҆зъ ски́нiи. И҆ речѐ мѡѷсе́й ко гдⷭ҇ꙋ: сѐ ты̀ мнѣ̀ глаго́леши, и҆зведѝ лю́ди сiѧ̑, ты́ же не ꙗ҆ви́лъ мѝ є҆сѝ, є҆го́же по́слеши со мно́ю. Ты́ же мнѣ̀ ре́клъ є҆сѝ: вѣ́мъ тѧ̀ па́че всѣ́хъ, и҆ благода́ть и҆́маши ѹ҆ менє̀. А҆́ще ѹ҆́бѡ ѡ҆брѣто́хъ благода́ть предъ тобо́ю, ꙗ҆ви́ ми сама́го тебѐ разꙋ́мнѡ, да ви́жꙋ тѧ̀: ꙗ҆́кѡ да ѡ҆брѣ́тъ бꙋ́дꙋ благода́ть предъ тобо́ю, и҆ да разꙋмѣ́ютъ, ꙗ҆́кѡ лю́дiе твоѝ ꙗ҆зы́къ се́й. И҆ гл҃го́ла є҆мꙋ̀ гдⷭ҇и: а҆́зъ са́мъ предꙿидꙋ̀ предъ тобо́ю, и҆ ѹ҆поко́ю тѧ̀. И҆ речѐ къ  немꙋ̀ мѡѷсе́й: а҆́ще са́мъ ты̀ не ше́ствꙋеши съ на́ми, да не и҆зведе́ши мѧ̀ ѿсю́дꙋ. И҆ ка́кѡ вѣ́домо бꙋ́детъ вои́стиннꙋ, ꙗ҆́кѡ ѡ҆брѣто́хъ благода́ть ѹ҆ тебє̀, а҆́зъ же и҆ лю́дiе твоѝ, то́чiю и҆дꙋ́щꙋ тѝ съ на́ми; и҆ просла́вленъ бꙋ́дꙋ а҆́зъ же и҆ лю́дiе твоѝ, па́че всѣ́хъ ꙗ҆зы̑къ, є҆ли́цы сꙋ́ть на землѝ. Рече́ же гдⷭ҇ь къ мѡѷсе́ю: сiѐ сло́во твоѐ, є҆́же ре́клъ є҆сѝ, сотворю̀: ѡ҆брѣ́лъ бо є҆сѝ благода́ть предо мно́ю, и҆ вѣ́мъ тѧ̀ па́че всѣ́хъ. И҆ глаго́ла мѡѷсе́й: покажи́ ми сла́вꙋ твою̀. И҆ речѐ: а҆́зъ предꙿидꙋ̀ предъ тобо́ю сла́вою мое́ю, и҆ воззовꙋ̀ ѡ҆ и҆́мени мое́мъ, гдⷭ҇ь предъ тобо́ю, и҆ поми́лꙋю, є҆го́же а҆́ще ми́лꙋю: и҆ ѹ҆ще́дрю, є҆го́же а҆́ще ще́дрю. И҆ речѐ: не возмо́жеши ви́дѣти лицѐ моѐ: не бо̀ ѹ҆́зритъ человѣ́къ лицѐ моѐ, и҆ жи́въ бꙋ́детъ. И҆ речѐ гдⷭ҇ь: сѐ мѣ́сто ѹ҆ менє̀, и҆ ста́неши на ка́мени, до́ндеже ѹ҆́бѡ пре́йдетъ сла́ва моѧ̀, и҆ положꙋ́ тѧ въ разсѣ́линѣ ка́мене, и҆ покры́ю рꙋко́ю мое́ю надъ тобо́ю до́ндеже мимоидꙋ̀. И҆ ѿимꙋ̀ рꙋ́кꙋ мою̀, и҆ тогда̀ ѹ҆́зриши за̑днѧѧ моѧ̑, лице́ же моѐ не ꙗ҆ви́ттисѧ. И҆ ѹ҆́треневавъ мѡѷсе́й, заꙋ́тра взы́де на го́рꙋ сiна́йскꙋю, ꙗ҆́коже глаго́ла є҆мꙋ̀ гдⷭ҇ь. И҆ сни́де гдⷭ҇ь во ѻ҆́блацѣ, и҆ предста̀ є҆мꙋ̀ та́мѡ мѡѷсе́й, и҆ призва̀ и҆́менемъ гдⷭ҇нимъ. И҆ мимои́де гдⷭ҇ь предъ лице́мъ є҆гѡ̀, и҆ призва̀: гдⷭ҇ь бг҃ъ, ще́дръ и҆ ми́лостивъ, долготерпѣли́въ и҆ многоми́лостивъ и҆ и҆́стиненъ. И҆ потща́всѧ мѡѷсе́й прини́къ на зе́млю, поклони́сѧ гдⷭ҇еви.

Ца́рствъ тре́тiихъ чте́нiе:

[Глава̀ ѳ҃] Во дне́хъ ѻ҆́нѣхъ прiи́де и҆лiа̀ въ вирсавíю, ꙗ҆́же є҆́сть землѧ̀ i҆ꙋ́дова, и҆ ѡ҆ста́вь ѻ҆́трочища своего̀ та́мѡ, и҆ са́мъ по́йде въ пꙋсты́ню пꙋ́ть днѐ, и҆ прiи́де и҆ сѣ́де подъ сме́рчiемъ и҆ ѹ҆́спе, и҆ со́нъ ви́дѣ та́мѡ подъ са́домъ. И҆ сѐ нѣ́кiй прикоснꙋ́сѧ є҆мꙋ̀, и҆ речѐ є҆мꙋ̀: воста́ни, ꙗ҆́ждь и҆ пíй. И҆ воззрѣ̀ и҆лiа̀: и҆ сѐ при возгла́вiи є҆гѡ̀  ѻ҆прѣсно́къ ꙗ҆чме́нный, и҆ корча́гъ воды̀. И҆ воста̀, и҆ ꙗ҆дѐ, и҆ пи́тъ, и҆ ѡ҆бра́щсѧ ѹ҆́спе. И҆ ѡ҆бра́щсѧ а҆́гг҃лъ гдⷭ҇ень втори́цею, и҆ коснꙋ́сѧ є҆гѡ̀, и҆ речѐ є҆мꙋ̀: воста́ни, ꙗ҆́ждь и҆ пíй, ꙗ҆́кѡ мно́гъ ѿ тебє̀ пꙋ́ть. И҆ воста̀, и҆ ꙗ҆дѐ, и҆ пи́тъ: и҆ и҆́де въ крѣ́пости ꙗ҆́ди тоѧ̀ четы́редесѧть дне́й, и҆ четы́редесѧть ноще́й до горы̀ хѡри́вскiѧ. И҆ вни́де та́мѡ въ пеще́рꙋ, и҆ всели́сѧ въ не́й. И҆ сѐ гл҃го́лъ гдⷭ҇ень къ немꙋ̀, и҆ речѐ є҆мꙋ̀ гдⷭ҇ь: и҆зы́ди и҆ ста́ни на горѣ̀ предъ гдⷭ҇емъ. И҆ сѐ гдⷭ҇ь мимои́детъ, и҆ дꙋ́хъ ве́лiй и҆ крѣ́покъ разорѧ́ѧ го́ры, и҆ сокрꙋша́ѧ ка́менiе предъ гдⷭ҇емъ, не въ дꙋ́сѣ гдⷭ҇ь: и҆ по дꙋ́сѣ трꙋ́съ, и҆ не въ трꙋ́сѣ гдⷭ҇ь: и҆ по трꙋ́сѣ ѻ҆́гнь, и҆ не во ѻ҆гнѝ гдⷭ҇ь: и҆ по ѻ҆гнѝ гла́съ хла́да то́нка, и҆ та́мѡ гдⷭ҇ь. И҆ бы́сть ꙗ҆́кѡ ѹ҆слы́ша и҆лiа̀, покры̀ лицѐ своѐ ми́лѡтiю свое́ю, и҆ и҆зы́де, и҆ ста̀ бли́зъ пеще́ры. И҆ речѐ гдⷭ҇ь къ немꙋ̀: и҆дѝ и҆ возврати́сѧ въ пꙋ́ть тво́й, и҆ по́йдеши въ пꙋ́ть пꙋсты́ни дама́сковы: и҆ пома́жеши є҆лiссе́а, сы́на а҆сафа́това, вмѣ́стѡ тебє̀ прⷪ҇ро́ка.

На лiтíи стiхи̑ры самогла́сны, гла́съ в҃:

И҆́же свѣ́томъ твои́мъ всю̀ вселе́ннꙋю ѡ҆свѣти́въ, на горѣ̀ высо́цѣ преѡбрази́лсѧ є҆сѝ, бл҃же, показа́въ ѹ҆ченикѡ́мъ твои̑мъ си́лꙋ твою̀, ꙗ҆́кѡ мíръ и҆збавлѧ́еши ѿ престꙋпле́нiѧ. тѣ́мже вопiе́мъ тѝ: милосе́рде гдⷭ҇и, спасѝ дꙋ́шы на́шѧ.

И҆́же на горѣ̀ ѳавѡ́рстѣй преѡбра́жсѧ во сла́вѣ, хрⷭ҇тѐ бж҃е, и҆ показа́въ ѹ҆ч҃никѡ́мъ твои̑мъ сла́вꙋ твоегѡ̀ бж҃ества̀, ѡ҆зарѝ и҆ на́съ свѣ́томъ твоегѡ̀ разꙋмѣ́нiѧ, и҆ наста́ви на стезю̀ за́повѣдей твои́хъ, ꙗ҆́кѡ є҆ди́нъ бла́гъ и҆ чл҃вѣколю́бецъ.

И҆́же пре́жде со́лнца свѣ́тъ хрⷭ҇то́съ, тѣле́снѣ на землѝ жи́тельствꙋѧ, и҆ пре́жде крⷭ҇та̀ всѧ̑, ꙗ҆̀же стра́шнагѡ смотре́нiѧ, соверши́въ бг҃олѣ́пнѡ, дне́сь на ѳавѡ́рстѣй горѣ̀,  та́йнѡ трⷪ҇цы ѻ҆́бразъ показꙋ́ѧ: и҆зѧ̑щныѧ бо трѝ ѹ҆ченикѝ, петра̀ и҆ i҆а́кѡва и҆ i҆ѡа́нна, на ню̀ возве́лъ є҆сѝ наединѣ̀, и҆ ма́лѡ скры́въ пло́ти воспрiѧ́тiе, преѡбрази́лсѧ є҆сѝ предъ ни́ми, ꙗ҆влѧ́ѧ началоѻбра́зныѧ добро́ты бл҃голѣ́пiе, и҆ то̀ не всесоверше́ннѡ: ѻ҆́во и҆звѣствꙋ́ѧ ты̑ѧ, вкꙋ́пѣ и҆ щадѧ̀, да не ка́кѡ со зра́комъ и҆ є҆́же жи́ти погꙋбѧ́тъ, но ꙗ҆́кѡ можа́хꙋ вмѣща́ти тѣле́сныма ѻ҆чи́ма стерпѧ́ще. и҆ прⷪ҇ро́кѡвъ верхѡ́вныѧ мѡѷсе́а и҆ и҆лiю̀ приве́лъ є҆сѝ, непрекосло́внѣ свидѣ́тельствꙋющыѧ є҆гѡ̀ бж҃ество̀, и҆ ꙗ҆́кѡ то́й є҆́сть и҆́стинное ѻ҆ч҃ескагѡ сꙋщества̀ сiѧ́нiе, гдⷭ҇ствꙋѧй живы́ми и҆ ме́ртвыми. тѣ́мъ и҆ ѻ҆́блакъ ꙗ҆́коже сѣ́нь ѡ҆бꙿѧ́тъ и҆̀хъ, и҆ гла́съ свы́ше ѻ҆́ч҃ь и҆зъ ѻ҆́блака шꙋ́мнѡ предсвидѣ́тельствꙋющъ и҆ глаго́лющъ: се́й є҆́сть, є҆го́же нетлѣ́ннѡ и҆зъ чре́ва пре́жде денни́цы роди́хъ, сн҃ъ возлю́бленный мо́й, є҆го́же посла́хъ спастѝ, во ѻ҆ц҃а̀ и҆ сн҃а и҆ дх҃а ст҃а́гѡ креща́ємыѧ, и҆ и҆сповѣ́дающыѧ вѣ́рнѡ, ꙗ҆́кѡ нераздѣ́льна є҆́сть є҆ди́на держа́ва бж҃ества̀, тогѡ̀ послꙋ́шайте. са́мъ ѹ҆́бѡ, чл҃вѣколю́бче хрⷭ҇тѐ бж҃е, и҆ на́съ ѡ҆зарѝ свѣ́томъ непристꙋ́пныѧ твоеѧ̀ сла́вы, и҆ досто́йны покажѝ наслѣ́дники безконе́чнагѡ црⷭ҇твiѧ твоегѡ̀, ꙗ҆́кѡ пребл҃гъ.

Сла́ва, гла́съ є҃.

Прiиди́те, взы́демъ на го́рꙋ гдⷭ҇ню, и҆ въ до́мъ бг҃а на́шегѡ, и҆ ѹ҆́зримъ сла́вꙋ преѡбраже́нiѧ є҆го̀, сла́вꙋ ꙗ҆́кѡ є҆диноро́днагѡ ѿ ѻ҆ц҃а̀: свѣ́томъ прiи́мемъ свѣ́тъ, и҆ возвы́шени бы́вше дх҃омъ, трⷪ҇цꙋ є҆диносꙋ́щнꙋю воспои́мъ во вѣ́ки.

И҆ ны́нѣ, гла́съ то́йже:

Зако́на и҆ прⷪ҇ро́кѡвъ тѧ̀, хрⷭ҇тѐ, творца̀ и҆ и҆спо́лнителѧ свидѣ́тельствоваша, зрѧ́ще во ѻ҆́блацѣ, мѡѷсе́й бг҃ови́децъ и҆ и҆лiа̀ ѻ҆гнеколесни́чникъ и҆ неѡпа́льный нб҃оше́ственникъ, въ преѡбраже́нiи твое́мъ. съ ни́миже и҆ на́съ твоегѡ̀ просвѣще́нiѧ сподо́би, влⷣко, пѣ́ти тѧ̀ во вѣ́ки. 

На стiхо́внѣ стiхи̑ры самогла́сны, гла́съ а҃.

И҆́же дре́вле съ мѡѷсе́омъ глаго́лавый на горѣ̀ сiна́йстѣй ѻ҆́бразы, а҆́зъ є҆́смь, глаго́лѧ, сы́й: дне́сь на горѣ̀ ѳавѡ́рстѣй преѡбра́жсѧ предъ ѹ҆ч҃никѝ, показа̀ началоѻбра́знꙋю добро́тꙋ зра́ка, въ себѣ̀ воспрiи́мъ человѣ́ческое сꙋщество̀: и҆ таковы́ѧ бл҃года́ти свидѣ́тели поста́вль, мѡѷсе́а и҆ и҆лiю̀, ѻ҆́бщники творѧ́ше весе́лiѧ, провозвѣща́ющыѧ сла́вное крⷭ҇та̀ ра́ди, и҆ спаси́тельное воскрⷭ҇нiе.

Стíхъ: Твоѧ̑ сꙋ́ть нб҃са̀, и҆ твоѧ̀ є҆́сть землѧ̀.

Твоегѡ̀ є҆диноро́днагѡ сн҃а прови́дѣвъ дх҃омъ плотско́е къ человѣ́кѡмъ прише́ствiе, бг҃оѻте́цъ дв҃дъ, и҆здале́ча къ весе́лiю созыва́етъ тва́рь и҆ прⷪ҇ро́чески взыва́етъ: ѳавѡ́ръ и҆ є҆рмѡ́нъ ѡ҆ и҆́мени твое́мъ возра́дꙋютсѧ. на сiю́ бо возше́дъ го́рꙋ, сп҃се, со ѹ҆ч҃никѝ твои́ми, ѡ҆чернѣ́вшее а҆да́мово є҆стество̀, преѡбра́жсѧ, ѡ҆блиста́ти па́ки сотвори́лъ є҆сѝ, претвори́въ є҆̀ въ твоегѡ̀ бж҃ества̀ сла́вꙋ же и҆ свѣ́тлость. тѣ́мже вопiе́мъ тѝ: содѣ́телю всѧ́ческихъ, гдⷭ҇и, сла́ва тебѣ̀.

Стíхъ: Ѳавѡ́ръ и҆ є҆рмѡ́нъ ѡ҆ и҆́мени твое́мъ возра́дꙋетасѧ.

Неѡдержи́мое твоегѡ̀ свѣтоли́тiѧ, и҆ непристꙋ́пное бж҃ества̀, зрѧ́ще а҆пⷭ҇лѡвъ лꙋ́чшiи, на горѣ̀ преѡбраже́нiѧ, безнача́льне хрⷭ҇тѐ, бжⷭ҇твеннымъ и҆змѣни́шасѧ ѹ҆́жасомъ, и҆ ѻ҆́блакомъ ѡ҆сiѧ́вшесѧ свѣ́тлымъ, гла́съ слы́шахꙋ ѻ҆́ч҃ь, и҆звѣствꙋ́ющъ та́инство твоегѡ̀ вочл҃вѣ́ченiѧ, ꙗ҆́кѡ є҆ди́нъ є҆сѝ и҆ по воплоще́нiи, сн҃ъ є҆диноро́дный, и҆ сп҃съ мíра.

Сла́ва, и҆ ны́нѣ, гла́съ s҃:

Петрꙋ̀ и҆ i҆а́кѡвꙋ и҆ i҆ѡа́ннꙋ, лꙋ́чшымъ ѹ҆ч҃никѡ́мъ твои̑мъ, гдⷭ҇и, дне́сь показа́лъ є҆сѝ на горѣ̀ ѳавѡ́рстѣй сла́вꙋ бжⷭ҇твеннагѡ твоегѡ̀ зра́ка: ви́дѧхꙋ бо ри̑зы твоѧ̑ ѡ҆блиста́вшыѧ ꙗ҆́кѡ свѣ́тъ, и҆ лицѐ твоѐ па́че со́лнца: не терпѧ́ще зрѣ́ти нестерпи́мое твоегѡ̀ сiѧ́нiѧ, на зе́млю  низпа́дахꙋ, ника́коже зрѣ́ти могꙋ́ще. гла́съ же слы́шахꙋ свидѣ́тельствꙋющъ свы́ше: се́й є҆́сть сн҃ъ мо́й возлю́бленный, прише́дый въ мíръ спастѝ человѣ́ка.

На благослове́нiи хлѣ́бѡвъ, тропа́рь, гла́съ з҃: Преѡбрази́лсѧ є҆сѝ на горѣ̀: три́жды. Пи́санъ на ма́лѣй вече́рни, и҆ чте́нiе пра́здника.

На ѹ҆́трени, на Бг҃ъ гдⷭ҇ь, тропа́рь пра́здника, три́жды.

По а҃-й стiхоло́гiи сѣда́ленъ, гла́съ д҃: Поⷣ: Ѹ҆диви́сѧ i҆ѡ́сифъ:

Человѣ́ческое и҆змѣне́нiе, є҆́же со сла́вою твое́ю, сп҃се, второ́е и҆ стра́шное твоегѡ̀ прише́ствiѧ показꙋ́ѧй, на горѣ̀ ѳавѡ́рстѣй преѡбрази́лсѧ є҆сѝ: и҆лiа̀ и҆ мѡѷсе́й глаго́лахꙋ съ тобо́ю, и҆ трiе́хъ ѿ ѹ҆ч҃ни̑къ спризва́въ, и҆̀же ви́дѣвше, влⷣко, сла́вꙋ твою̀, блиста́нiю твоемꙋ̀ ѹ҆диви́шасѧ. и҆́же тогда̀ си̑мъ свѣ́тъ тво́й возсiѧ́вый, просвѣтѝ дꙋ́шы на́шѧ.

Сла́ва, и҆ ны́нѣ, то́йже.

По в҃-й стiхоло́гiи сѣда́ленъ, гла́съ и҆ подо́бенъ то́йже:

На горѣ̀ ѳавѡ́рстѣй преѡбрази́лсѧ є҆сѝ, i҆и҃се, и҆ ѻ҆́блакъ свѣ́телъ протѧза́ющсѧ ꙗ҆́кѡ сѣ́нь, а҆пⷭ҇лы сла́вою покры̀: тѣ́мже и҆ на зе́млю ни́цъ па́дахꙋ, не терпѧ́ще зрѣ́ти свѣ́тлости непристꙋ́пныѧ сла́вы лица̀ твоегѡ̀, безнача́льне сп҃се хрⷭ҇тѐ бж҃е. и҆́же тогда̀ си̑мъ свѣ́тъ тво́й возсiѧ́вый, просвѣтѝ дꙋ́шы на́шѧ.

Сла́ва, и҆ ны́нѣ, то́йже.

По полѷеле́и сѣда́ленъ, гла́съ то́йже. Подо́бенъ: Вознесы́йсѧ:

Возше́дъ со ѹ҆ч҃никѝ на го́рꙋ, и҆ во сла́вѣ ѻ҆́ч҃и ѡ҆блиста́въ, съ мѡѷсе́омъ и҆лiа̀ тебѣ̀ предстоѧ́тъ: зако́нъ и҆ прⷪ҇ро́цы бо ꙗ҆́кѡ бг҃ꙋ слꙋ́жатъ, и҆ сн҃овство̀ є҆сте́ственное роди́тель и҆сповѣ́даѧ, нарица́ше сн҃а, є҆го́же воспѣва́емъ съ тобо́ю и҆ дх҃омъ. 

Сла́ва, и҆ ны́нѣ, гла́съ и҃. Подо́бенъ: Повелѣ́нное:

Сокрове́ннꙋю мо́лнiю подъ пло́тiю сꙋщества̀ твоегѡ̀, хрⷭ҇тѐ, и҆ бжⷭ҇твеннагѡ благолѣ́пiѧ, на ст҃ѣ́й показа́лъ є҆сѝ горѣ̀, бл҃годѣ́телю, просiѧ́въ сꙋ́щымъ съ тобо́ю ѹ҆ч҃никѡ́мъ: и҆ разꙋмѣ́вше нестерпи́мꙋ сꙋ́щꙋ сла́вꙋ твою̀, ст҃ъ є҆сѝ, возопи́ша, ꙗ҆́кѡ непристꙋ́пенъ сы́й, ви́дѣнъ бы́лъ є҆сѝ пло́тiю мíрови, є҆ди́не чл҃вѣколю́бче.

Степє́нна, а҃-й а҆нтiфѡ́нъ д҃-гѡ гла́са. Прокíменъ гла́съ д҃: Ѳавѡ́ръ и҆ є҆рмѡ́нъ ѡ҆ и҆́мени твое́мъ возра́дꙋетасѧ. Стíхъ: Твоѧ̑ сꙋ́ть небеса̀ и҆ твоѧ̀ є҆́сть землѧ̀. Е҆ѵⷢ҇лiе лꙋкѝ, зача́ло м҃є.

По н҃-мъ ѱалмѣ̀. Сла́ва:

Всѧ́чєскаѧ дне́сь ра́дости и҆спо́лнишасѧ, хрⷭ҇то́съ преѡбрази́сѧ предъ ѹ҆ч҃никѝ.

И҆ ны́нѣ, то́йже.

Стiхи́ра самогла́сна, гла́съ є҃:

Бжⷭ҇тва̀ твоегѡ̀, сп҃се, ма́лꙋ зарю̀ ѡ҆бнажи́въ совозше́дшымъ съ тобо́ю на го́рꙋ, премíрныѧ твоеѧ̀ сла́вы сотвори́лъ є҆сѝ рачи́тели. тѣ́мже ѹ҆жа́снѡ зовѧ́хꙋ: добро̀ є҆́сть на́мъ здѣ̀ бы́ти. съ ни́миже и҆ мы̀ тебѐ преѡбра́жшагосѧ сп҃са хрⷭ҇та̀ пое́мъ во вѣ́ки.

Канѡ́на два̀: Кѵ́ръ космы̀, гла́съ д҃: и҆ кѵ́ръ i҆ѡа́нна, гла́съ и҃: i҆рмосы̀ ѻ҆бою̀ канѡ́нѡвъ по два́жды: тропарѝ всѝ пое́мъ на в҃_i.

Канѡ́нъ.

Гла́съ д҃. Пѣ́снь а҃. I҆рмо́съ:

Ли́цы i҆и҃льтестiи невла́жными стопа́ми, по́нтъ чермны́й, и҆ вла́жнꙋю глꙋбинꙋ̀ прогна́вше, вса́дники трiста́ты врагѝ ви́дѧще въ не́й погрꙋже́ны, съ весе́лiемъ поѧ́хꙋ: пои́мъ бг҃ꙋ на́шемꙋ, ꙗ҆́кѡ просла́висѧ.

Глаго́лы живѡ́тныѧ дрꙋгѡ́мъ хрⷭ҇то́съ, и҆ ѡ҆ бжⷭ҇твеннѣмъ наказꙋ́ѧ црⷭ҇твiи, речѐ: во мнѣ̀ ѻ҆ц҃а̀ позна́йте, свѣ́томъ ꙗ҆́кѡ ѡ҆блиста́ѧ непристꙋ́пнымъ, въ ра́дости пою́ще: пои́мъ бг҃ꙋ на́шемꙋ, ꙗ҆́кѡ просла́висѧ. 

Си́лою ꙗ҆зы̑къ ѡ҆блече́тесѧ, дрꙋ́зи ѹ҆ч҃ницы̀, чꙋ́дни же бꙋ́дете въ бога́тствѣ и҆́хъ, ꙗ҆́кѡ сла́вы напо́лнитесѧ: ꙗ҆́кѡ ꙗ҆влю́сѧ свѣтлѣ́е со́лнца ѡ҆блиста́ѧ въ ра́дости пою́щихъ: пои́мъ бг҃ꙋ на́шемꙋ, ꙗ҆́кѡ просла́висѧ.

Дне́сь хрⷭ҇то́съ на горѣ̀ ѳавѡ́рстѣй просiѧ́въ ꙗ҆́снѡ бж҃е́ственною заре́ю, ꙗ҆́коже ѡ҆бѣща́сѧ, ѹ҆ч҃никѡ́мъ ѡ҆бнажѝ зра́къ: свѣтоно́сныѧ же напо́лнишасѧ бжⷭ҇твенныѧ зарѝ, въ ра́дости поѧ́хꙋ: пои́мъ бг҃ꙋ на́шемꙋ, ꙗ҆́кѡ просла́висѧ.

Дрꙋгíй канѡ́нъ.

Гла́съ и҃. Пѣ́снь а҃. I҆рмо́съ:

Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ sла̀ и҆збѣжа́въ, i҆и҃льтѧнинъ вопiѧ́ше: и҆зба́вителю и҆ бг҃ꙋ на́шемꙋ пои́мъ.

Мѡѷсе́й на мо́рѣ прⷪ҇ро́чески ви́дѣвъ ѻ҆́блакомъ и҆ столпо́мъ дре́вле ѻ҆́гненнымъ сла́вꙋ гдⷭ҇ню, вопiѧ́ше: и҆зба́вителю и҆ бг҃ꙋ на́шемꙋ пои́мъ.

Ꙗ҆́кѡ ка́менемъ тѣ́ломъ покры́всѧ, ѡ҆боже́нiемъ неви́димагѡ зрѧ̀, мѡѷсе́й бг҃ови́децъ, взыва́ше: и҆зба́вителю и҆ бг҃ꙋ на́шемꙋ пои́мъ.

Ты̀ на горѣ̀ зако́ннѣй, и҆ на ѳавѡ́рстѣй ви́дѣнъ бы́лъ є҆сѝ мѡѷсе́емъ во мра́цѣ дре́вле, во свѣ́тѣ же ны́нѣ непристꙋ́пнѣмъ бжⷭ҇тва̀.

Катава́сiа: Крⷭ҇тъ начерта́въ мѡѷсе́й:

Пѣ́снь г҃. I҆рмо́съ:

Лꙋ́къ си́льныхъ и҆знемо́же, и҆ немощствꙋ́ющiи препоѧ́сашасѧ си́лою: сегѡ̀ ра́ди ѹ҆тверди́сѧ въ гдⷭ҇ѣ се́рдце моѐ.

Во всего̀ а҆да́ма ѡ҆бле́ксѧ, хрⷭ҇тѐ, ѡ҆чернѣ́вшее и҆змѣни́въ просвѣти́лъ є҆сѝ дре́вле є҆стество̀, и҆ и҆змѣне́нiемъ зра́ка твоегѡ̀ бг҃осодѣ́лалъ є҆сѝ.

Столпо́мъ ѻ҆гнезра́чнымъ, и҆ ѻ҆́блакомъ дре́вле, и҆́же въ пꙋсты́ни i҆и҃лѧ веды́й, дне́сь на горѣ̀ ѳавѡ́рстѣй, неизрече́ннѡ во свѣ́тѣ хрⷭ҇то́съ просiѧ̀. 

И҆́нъ. I҆рмо́съ:

Нбⷭ҇нагѡ крꙋ́га верхотво́рче, гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нiй кра́ю, вѣ́рныхъ ѹ҆твержде́нiе, є҆ди́не чл҃вѣколю́бче.

Ѡ҆сѣнѧ́ющаѧ сла́ва, въ сѣ́ни пе́рвѣе, и҆ мѡѷсе́еви бесѣ́дꙋющи твоемꙋ̀ ѹ҆го́дникꙋ, ѻ҆́бразъ бы́сть ѡ҆блиста́вшагѡ неизрече́ннѡ, на ѳавѡ́рѣ, влⷣко, твоегѡ̀ преѡбраже́нiѧ.

Совзыдо́ша тѝ, сло́ве є҆диноро́дный, вы́шнiи а҆пⷭ҇льстiи версѝ, на го́рꙋ ѳавѡ́рскꙋю: и҆ сопредста́ша тѝ мѡѷсе́й же и҆ и҆лiа̀, ꙗ҆́кѡ бж҃iѧ слꙋги̑, є҆ди́не чл҃вѣколю́бче.

Бг҃ъ сло́во сы́й, ве́сь зе́мленъ бы́сть, всемꙋ̀ бжⷭ҇твꙋ̀ смѣси́въ человѣ́чество, во ѵ҆поста́си свое́й: ю҆́же во двою̀ сꙋщєствꙋ̀ мѡѷсе́й и҆ и҆лiа́ же ви́дѣша на горѣ̀ ѳавѡ́рѣ.

Сѣда́ленъ, гла́съ д҃. Подо́бенъ: Ѹ҆диви́сѧ i҆ѡ́сифъ:

На горѣ̀ ѳавѡ́рстѣй преѡбрази́лсѧ є҆сѝ, i҆и҃се, посредѣ̀ и҆лiѝ и҆ мѡѷсе́а, премꙋ́дрыхъ, со i҆а́кѡвомъ, и҆ петро́мъ и҆ i҆ѡа́нномъ. пе́тръ же разꙋмѣ́ѧ, сiѧ̑ тебѣ̀ глаго́лаше: добро̀ здѣ̀ є҆́сть сотвори́ти трѝ сѣ̑ни, є҆ди́нꙋ мѡѷсе́ю, и҆ є҆ди́нꙋ и҆лiѝ, и҆ є҆ди́нꙋ тебѣ̀ влⷣцѣ хрⷭ҇тꙋ̀. и҆́же тогда̀ свѣ́тъ тво́й си̑мъ возсiѧ́вый, просвѣтѝ дꙋ́шы на́шѧ.

Сла́ва, и҆ ны́нѣ, то́йже.

Пѣ́снь д҃. I҆рмо́съ:

Ѹ҆слы́шахъ сла́вное смотре́нiе твоѐ, хрⷭ҇тѐ бж҃е, ꙗ҆́кѡ роди́лсѧ є҆сѝ ѿ дв҃ы, да ѿ ле́сти и҆зба́виши зовꙋ́щыѧ: сла́ва си́лѣ твое́й, гдⷭ҇и.

Зако́нъ въ сiна́и писа́нiемъ воѡбража́ѧ, хрⷭ҇тѐ бж҃е, во ѻ҆́блацѣ, и҆ ѻ҆гнѝ, и҆ мра́цѣ, и҆ въ ви́хрѣ ꙗ҆ви́лсѧ є҆сѝ носи́мь: сла́вѣ си́лѣ твое́й, гдⷭ҇и.

Да ѹ҆вѣ́риши сла́вное строе́нiе твоѐ, хрⷭ҇тѐ бж҃е, ꙗ҆́кѡ сы́й пре́жде вѣ̑къ, и҆ то́йже на ѻ҆́блацѣ восхожде́нiе положи́вый, на ѳавѡ́рѣ неизрече́ннѡ просiѧ́лъ є҆сѝ.

Соглаго́люще предстоѧ́хꙋ раболѣ́пнѡ тебѣ̀ влⷣцѣ хрⷭ҇тꙋ̀,  къ ни́мже па́рою ѻ҆гнѧ̀ и҆ мра́ка, и҆ то́нкимъ хла́домъ бесѣ́довалъ є҆сѝ: сла́ва си́лѣ твое́й, гдⷭ҇и.

Возвѣща́хꙋ сла́вное крⷭ҇та̀ ра́ди твоегѡ̀, на ѳавѡ́ръ прише́дше, и҆́же во ѻ҆гни́ тѧ и҆ кꙋпинѣ̀ дре́вле предви́дѣвый мѡѷсе́й, и҆ взѧ́тый на колесни́цѣ ѻ҆́гненнѣй и҆лiа̀, хрⷭ҇тѐ.

И҆́нъ. I҆рмо́съ:

И҆зъ пло́ти твоеѧ̀ лꙋчѝ бжⷭ҇тва̀ и҆схожда́хꙋ, прⷪ҇ро́кѡмъ и҆ а҆пⷭ҇толѡмъ. тѣ́мъ нача̑льницы пою́ще взыва́хꙋ: сла́ва си́лѣ твое́й, гдⷭ҇и.

И҆́же кꙋпинꙋ̀ сохрани́вый неврежде́нꙋ, прикоснꙋ́вшꙋюсѧ ѻ҆гню̀, мѡѷсе́ю бг҃осiѧ́ннꙋю пло́ть показа́лъ є҆сѝ, влⷣко, пою́щемꙋ: сла́ва си́лѣ твое́й, гдⷭ҇и.

Скры́сѧ заре́ю бжⷭ҇тва̀ чꙋ́вственное со́лнце, ꙗ҆́кѡ на горѣ̀ ѳавѡ́рѣ ви́дѣвъ тѧ̀ преѡбразꙋ́ющасѧ, i҆и҃се мо́й: сла́ва си́лѣ твое́й, гдⷭ҇и.

Ѻ҆́гнь не ѡ҆палѧ́ѧ ве́щи тѣле́сныѧ, ви́дѣнъ бы́сть невеще́ственъ: ꙗ҆́коже мѡѷсе́ю и҆ а҆пⷭ҇толѡмъ ꙗ҆ви́лсѧ є҆сѝ, и҆лiи́ же, влⷣко, є҆ди́нъ ѿ двою̀, во двꙋ̀ соверше́ннꙋ є҆стєствꙋ̀.

Пѣ́снь є҃. I҆рмо́съ:

Ѿ свѣ́та пресѣкíй перворо́дный свѣ́тъ, ꙗ҆́кѡ во свѣ́тѣ дѣла̀ пою́тъ тѧ̀, хрⷭ҇тѐ, содѣ́телѧ, во свѣ́тѣ твое́мъ пꙋти̑ на́шѧ напра́ви.

Предъ лице́мъ твои́мъ го́ры ѹ҆клони́шасѧ: свѣ́тъ бо и҆ предъ нога́ми, нб҃отє́чныѧ лꙋчѝ, хрⷭ҇тѐ, со́лнца прiи́де, зра́къ зе́мленъ ꙗ҆́кѡ прiѧ́ти благоволи́лъ є҆сѝ.

Сѐ сп҃съ, вопiѧ́хꙋ мѡѷсе́й и҆ и҆лiа̀, ѹ҆ч҃никѡ́мъ на горѣ̀ ст҃ѣ́й ѳавѡ́рстѣй ѡ҆глаша́ємымъ, хрⷭ҇то́съ, є҆го́же дре́вле провозвѣсти́хомъ сꙋ́щаго бг҃а.

Неизмѣ́нное є҆стество̀, человѣ́ческомꙋ примѣ́шсѧ, ѻ҆би́льнѡ невеще́ственнагѡ бжⷭ҇тва̀, свѣ́тъ, и҆зꙿѡбнажи́въ а҆пⷭ҇лѡмъ, неизрече́ннѡ возсiѧ̀.

Тѧ̀ присносꙋ́щное сiѧ́нiе, во ѻ҆ч҃естѣй сла́вѣ, ѹ҆ч҃ницы̀  ꙗ҆́кѡ ви́дѣвше возсiѧ́вша, хрⷭ҇тѐ, тебѣ̀ вопiѧ́хꙋ: во свѣ́тѣ твое́мъ пꙋти̑ на́шѧ напра́ви.

И҆́нъ. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей твои́хъ, пꙋти̑ моѧ̑ напра́ви, молю́сѧ.

Вѣтíйствꙋющiй ѧ҆зы́къ твоегѡ̀ вели́чества не мо́жетъ вѣща́ти: ꙗ҆́кѡ бо держа́й живо́тъ, и҆ сме́ртiю влады́й, предста́вилъ є҆сѝ, на ѳавѡ́рстѣй горѣ̀ мѡѷсе́а и҆ и҆лiю̀, свидѣ́тельствꙋющыѧ твоѐ бж҃ество̀.

И҆́же рꙋка́ми неви́димыми созда́въ по ѻ҆́бразꙋ твоемꙋ̀, хрⷭ҇тѐ, человѣ́ка, началоѻбра́знꙋю твою̀ въ созда́нiи добро́тꙋ показа́лъ є҆сѝ: не ꙗ҆́кѡ во ѻ҆́бразѣ, но ꙗ҆́кѡ са́мъ сы́й по сꙋществꙋ̀, бг҃ъ бы́лъ є҆сѝ и҆ чл҃вѣ́къ.

Сраствори́всѧ неслiѧ́ннѡ, ѹ҆́гль горѧ́щь показа́лъ є҆сѝ на́мъ бжⷭ҇тва̀, попалѧ́ющь ѹ҆́бѡ грѣхѝ, дꙋ́шы же просвѣща́ющь, на ѳавѡ́рстѣй горѣ̀: мѡѷсе́а со и҆лiе́ю, ѹ҆ч҃никѡ́въ же старѣ́йшыѧ ѹ҆диви́лъ є҆сѝ.

Пѣ́снь s҃. I҆рмо́съ:

Внегда̀ скорбѣ́ти мѝ, возопи́хъ ко гдⷭ҇ꙋ, и҆ ѹ҆слы́ша мѧ̀ бг҃ъ спасе́нiѧ моегѡ̀.

Сiѧ́нiѧ па́че со́лнца, свѣ́тъ ꙗ҆снѣ́йшiй, сп҃съ просiѧ̀ на ѳавѡ́рѣ, на́съ просвѣти́лъ є҆́сть.

Возше́дъ на го́рꙋ ѳавѡ́рскꙋю, преѡбрази́лсѧ є҆сѝ, хрⷭ҇тѐ, и҆ ле́сть всю̀ ѡ҆мрачи́въ, на́съ просвѣти́лъ є҆сѝ.

Тѧ̀ бг҃а позна́вше сла́внiи а҆пⷭ҇ли, на ѳавѡ́рѣ же, хрⷭ҇тѐ, ѹ҆ди́вльшесѧ, колѣ̑на преклони́ша.

И҆́нъ. I҆рмо́съ:

Ѡ҆чи́сти мѧ̀, сп҃се, мнѡ́га бо беззакѡ́нiѧ моѧ̑, и҆ и҆зъ глꙋбины̀ sѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нiѧ моегѡ̀. 

Ꙗ҆́кѡ ве́лiе и҆ стра́шное ѹ҆зрѣ́сѧ видѣ́нiе дне́сь, съ нб҃сѐ ѹ҆́бѡ чꙋ́вственное ѿ земли́ же несравне́нное, ѡ҆блиста̀ сл҃нце пра́вды мы́сленное на горѣ̀ ѳавѡ́рстѣй.

Пре́йде ѹ҆́бѡ сѣ́нь зако́ннаѧ, и҆знемо́гшаѧ, прiи́де же ꙗ҆́вѣ хрⷭ҇то́съ и҆́стина, мѡѷсе́й возопѝ, на ѳавѡ́рѣ ви́дѣвъ твоѐ бж҃ество̀.

Сто́лпъ ѻ҆́гненный, хрⷭ҇та̀ преѡбразꙋ́ющасѧ, ѻ҆́блакъ же ꙗ҆́вѣ благода́ть дх҃а, ѡ҆сѣни́вшꙋю на ѳавѡ́рѣ предсказа́ша ꙗ҆вле́ннѣйше.

Конда́къ, гла́съ з҃. Самогла́сенъ:

На горѣ̀ преѡбрази́лсѧ є҆сѝ, и҆ ꙗ҆́коже вмѣща́хꙋ ѹ҆ч҃ницы̀ твоѝ, сла́вꙋ твою̀, хрⷭ҇тѐ бж҃е, ви́дѣша: да є҆гда́ тѧ ѹ҆́зрѧтъ распина́ема, страда́нiе ѹ҆́бѡ ѹ҆разꙋмѣ́ютъ во́льное, мíрови же проповѣ́дѧтъ: ꙗ҆́кѡ ты̀ є҆сѝ вои́стиннꙋ ѻ҆́ч҃ее сiѧ́нiе.

I҆́косъ:

Воста́ните, лѣни́вiи, и҆̀же всегда̀ ни́зꙋ пони́кшiи въ зе́млю, дꙋшѝ моеѧ̀ по́мыслы, возми́тесѧ и҆ возвы́ситесѧ на высотꙋ̀ бжⷭ҇твеннагѡ восхожде́нiѧ. притеце́мъ къ петрꙋ̀ и҆ къ зеведе́євымъ, и҆ вкꙋ́пѣ со ѻ҆́нѣми ѳавѡ́рскꙋю го́рꙋ дости́гнемъ, да ви́димъ съ ни́ми сла́вꙋ бг҃а на́шегѡ, гла́съ же ѹ҆слы́шимъ, и҆̀же свы́ше слы́шаша, и҆ проповѣ́даша ѻ҆́ч҃ее сiѧ́нiе.

Пѣ́снь з҃. I҆рмо́съ:

А҆враа́мстiи и҆ногда̀ въ вавѷлѡ́нѣ ѻ҆́троцы пе́щный пла́мень попра́ша, пѣ́сньми взыва́юще: ѻ҆тє́цъ на́шихъ бж҃е, бл҃гослове́нъ є҆сѝ.

Ѡ҆блиста́вшесѧ свѣ́томъ непристꙋ́пныѧ сла́вы, на ѳавѡ́рстѣй горѣ̀ а҆пⷭ҇ли, хрⷭ҇тꙋ̀ вопiѧ́хꙋ: ѻ҆тє́цъ на́шихъ бж҃е, бл҃гослове́нъ є҆сѝ.

Сiѧ́нiемъ бжⷭ҇твеннагѡ шꙋ́ма и҆ росода́тельнымъ ѻ҆́блакомъ, хрⷭ҇тѐ, и҆ заре́ю твое́ю наслажда́еми, а҆пⷭ҇ли поѧ́хꙋ: ѻ҆тє́цъ на́шихъ бж҃е, бл҃гослове́нъ є҆сѝ.

Въ непристꙋ́пномъ свѣ́тѣ, ꙗ҆́кѡ ви́дѣ тѧ̀ пе́тръ, на  ѳавѡ́рстѣй горѣ̀ ѡ҆блиста́вша, хрⷭ҇тѐ, возопѝ: ѻ҆тє́цъ на́шихъ бж҃е, бл҃гослове́нъ є҆сѝ.

Съ нача́льникомъ жи́зни хрⷭ҇то́мъ сꙋ́ще, дѣ́ти зеведе́евы, ꙗ҆́кѡ и҆спꙋстѝ зра́ка свѣ́тъ, возгремѣ́ша: ѻ҆тє́цъ на́шихъ бж҃е, бл҃гослове́нъ є҆сѝ.

И҆́нъ. I҆рмо́съ:

Ѻ҆́троцы є҆вре́йстiи въ пещѝ попра́ша пла́мень дерзнове́ннѡ, и҆ на ро́сꙋ ѻ҆́гнь преложи́ша, вопiю́ще: бл҃гослове́нъ є҆сѝ, гдⷭ҇и бж҃е, во вѣ́ки.

Ны́нѣ ви́дѣна бы́ша а҆пⷭ҇лѡмъ неви́димаѧ бж҃ества̀ во пло́ти, на горѣ̀ ѳавѡ́рстѣй ѡ҆блиста́вша, вопiю́щымъ: бл҃гослове́нъ є҆сѝ, гдⷭ҇и бж҃е, во вѣ́ки.

Ѹ҆жасо́шасѧ стра́хомъ, ѹ҆ди́вльшесѧ благолѣ́пiю бж҃е́ственнагѡ црⷭ҇тва, на горѣ̀ ѳавѡ́рстѣй а҆пⷭ҇ли, вопiю́ще: бл҃гослове́нъ є҆сѝ, гдⷭ҇и бж҃е, во вѣ́ки.

Ны́нѣ неꙋслы̑шаннаѧ ѹ҆слы́шана бы́ша: безъ ѻ҆ц҃а́ бо сн҃ъ ѿ дв҃ы ѻ҆те́ческимъ гла́сомъ сла́внѡ свидѣ́тельствꙋетсѧ, ꙗ҆́кѡ бг҃ъ и҆ чл҃вѣ́къ, то́йже во вѣ́ки.

Положе́нiемъ не бы́лъ є҆сѝ вы́шнѧгѡ, сꙋщество́мъ же сн҃ъ возлю́бленъ, пре́жде сы́й, на́мъ прибли́жилсѧ є҆сѝ непрело́жнѡ: бл҃гослове́нъ є҆сѝ, гдⷭ҇и бж҃е, во вѣ́ки.

Пѣ́снь и҃. I҆рмо́съ:

Въ вавѷлѡ́нѣ ѻ҆́троцы бжⷭ҇твенною распала́еми ре́вностiю, мꙋчи́телѧ и҆ пла́мене преще́нiе мꙋ́жески попра́ша, и҆ посредѣ̀ ѻ҆гнѧ̀ вве́ржени, ѡ҆роша́еми поѧ́хꙋ: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Манове́нiемъ всѧ̑ носѧ́й, нога́ми пречи́стыми на го́рꙋ взы́де ѳавѡ́рскꙋю хрⷭ҇то́съ: на не́йже па́че со́лнечныѧ лꙋчѝ ѡ҆блиста̀ лице́мъ, и҆̀же зако́нꙋ старѣ́йшыѧ и҆ благода́ти, показа̀ пою́щыѧ: благослови́те, всѧ̑ дѣла̀ гдⷭ҇нѧ, гдⷭ҇а.

Непристꙋ́пною сла́вою, на горѣ̀ ꙗ҆́вльсѧ неизрече́ннѡ ѳавѡ́рстѣй, неѡдержи́мый и҆ незаходи́мый свѣ́тъ, ѻ҆́ч҃ее  сiѧ́нiе, тва́рь ѹ҆ѧсни́въ, человѣ́ки ѡ҆божѝ пою́щыѧ: благослови́те, всѧ̑ дѣла̀ гдⷭ҇нѧ, гдⷭ҇а.

Свѧщеннолѣ́пнѡ стоѧ́ще мѡѷсе́й же и҆ и҆лiа̀ на горѣ̀ ѳавѡ́рѣ, бжⷭ҇твенныѧ начерта́нiе ꙗ҆́снѡ ѵ҆поста́си ви́дѣвше, хрⷭ҇та̀ во ѻ҆ч҃естѣй ѡ҆блиста́вша сла́вѣ, воспѣва́хꙋ: благослови́те, всѧ̑ дѣла̀ гдⷭ҇нѧ, гдⷭ҇а.

И҆́же во зра́цѣ бжⷭ҇твеннагѡ ра́ди ꙗ҆вле́нiѧ, лицѐ просла́висѧ и҆ногда̀ мѡѷсе́ово: хрⷭ҇то́съ же ꙗ҆́кѡ ри́зою свѣ́томъ и҆ сла́вою ѡ҆дѣва́етсѧ, свѣ́та бо самодѣ́теленъ сы́й, ѡ҆зарѧ́етъ пою́щыѧ: благослови́те, всѧ̑ дѣла̀ гдⷭ҇нѧ, гдⷭ҇а.

Ѿ свѣторо́дна ѻ҆́блака, хрⷭ҇та̀ ѹ҆ч҃ницы̀ ѡ҆бꙿѧ́та зрѧ́ще на ѳавѡ́рѣ, и҆ ни́цы на зе́млю па́дше, ѹ҆́мъ просвѣ́щше, со ѻ҆ц҃е́мъ сего̀ поѧ́хꙋ и҆ дх҃омъ: благослови́те, всѧ̑ дѣла̀ гдⷭ҇нѧ, гдⷭ҇а.

И҆́нъ. I҆рмо́съ:

Седмери́цею пе́щь халде́йскiй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сiѧ̑ ви́дѣвъ, творцꙋ̀ и҆ и҆зба́вителю вопiѧ́ше: ѻ҆́троцы бл҃гослови́те, свѧще́нницы воспо́йте, лю́дiе превозноси́те во всѧ̑ вѣ́ки.

Ѹ҆слы́шавше, влⷣко, ѿ ѻ҆ц҃а̀ свидѣ́тельствꙋема, и҆ ꙗ҆́кѡ человѣ́ческа твердѣ́йша зра́ка, зрѣ́ти лица̀ твоегѡ̀ блиста́нiѧ не терпѧ́ще, твоѝ ѹ҆ченицы̀ на зе́млю ни́цъ па́дахꙋ, со стра́хомъ пою́ще: свѧще́нницы благослови́те, лю́дiе превозноси́те во всѧ̑ вѣ́ки.

Ца́рствꙋющымъ є҆сѝ цр҃ь прекра́сенъ, и҆ и҆̀же всю́дꙋ владѧ́щымъ гдⷭ҇ь си́ленъ, бл҃же́нъ, и҆ во свѣ́тѣ живы́й непристꙋ́пнѣмъ. є҆мꙋ́же ѹ҆ч҃ницы̀ ѹ҆ди́вльшесѧ, мѡѷсе́й же и҆ и҆лiа̀, вопiѧ́хꙋ: ѻ҆́троцы благослови́те, свѧще́нницы воспо́йте, лю́дiе превозноси́те во всѧ̑ вѣ́ки.

Ꙗ҆́кѡ нб҃омъ владꙋ́щемꙋ, и҆ земле́ю гдⷭ҇ьствꙋющемꙋ, и҆ преиспо́дними ѻ҆́бласть и҆мꙋ́щемꙋ, хрⷭ҇тѐ, предста́ша тѝ, ѿ землѝ ѹ҆́бѡ а҆пⷭ҇ли, ꙗ҆́кѡ съ нб҃се́ же ѳесвíтѧнинъ и҆лiа̀,  мѡѷсе́й же ѿ ме́ртвыхъ, пою́ще согла́снѡ: лю́дiе превозноси́те во всѧ̑ вѣ́ки.

Ѹ҆ны́нiѧ ражда́ющыѧ печа̑ли на землѝ ѡ҆ста́виша, а҆пⷭ҇лѡвъ и҆збра́ннiи, чл҃вѣколю́бче, ꙗ҆́кѡ тебѣ̀ послѣ́доваша, ко и҆́же ѿ землѝ преложе́нiю бжⷭ҇твеннагѡ житiѧ̀. тѣ́мже и҆ по достоѧ́нiю твоегѡ̀ бг҃оѧвле́нiѧ ѹ҆лꙋчи́вше, поѧ́хꙋ: лю́дiе превозноси́те є҆го̀ во вѣ́ки.

На ѳ҃-й пѣ́сни, Честнѣ́йшꙋю, не пое́мъ, а҆́ще и҆ въ недѣ́лю, но пое́мъ припѣ́въ пра́здника.

Велича́й, дꙋшѐ моѧ̀, на ѳавѡ́рѣ преѡбрази́вшагосѧ гдⷭ҇а.

Та́же i҆рмо́съ: Ржⷭ҇тво̀ твоѐ:

Посе́мъ вторы́й ли́къ пое́тъ то́йже припѣ́въ, и҆ i҆рмо́съ. И҆ ко второ́мꙋ канѡ́нꙋ припѣва́ютъ то́йже припѣ́въ.

Пѣ́снь ѳ҃. I҆рмо́съ:

Ржⷭ҇тво̀ твоѐ нетлѣ́ннѡ ꙗ҆ви́сѧ: бг҃ъ и҆зъ бокꙋ̀ твоє́ю про́йде, ꙗ҆́кѡ плотоно́сецъ ꙗ҆ви́сѧ на землѝ, и҆ съ человѣ́ки поживѐ. тѧ̀, бцⷣе, тѣ́мъ всѝ велича́емъ.

Ѹ҆жа́сни но́вымъ свѣтоли́тiемъ внеза́пꙋ ѹ҆ч҃ницы̀ ѡ҆свѣ́щшесѧ, дрꙋ́гъ дрꙋ́га зрѧ́хꙋ: ѹ҆ди́вльшесѧ же, и҆ къ землѝ прекло́ншесѧ, тебѣ̀ влⷣцѣ всѣ́хъ поклони́шасѧ.

Шꙋ́мъ и҆зъ ѻ҆́блака посыла́шесѧ бг҃огла́сенъ, и҆звѣствꙋ́ѧ чꙋ́до: ѻ҆ц҃ъ бо свѣ́тѡвъ, се́й є҆́сть сн҃ъ мо́й возлю́бленный, а҆пⷭ҇лѡмъ вопiѧ́ше, тогѡ̀ послꙋ́шайте.

Нѡ́ваѧ ви́дѣвше и҆ пресла̑внаѧ, гла́съ ѻ҆ч҃ескiй внꙋши́вше, на ѳавѡ́рѣ словесѐ слꙋги̑, и҆зꙿѡбраже́нiе первоѻбра́знагѡ, се́й є҆́сть, вопiѧ́хꙋ, сп҃съ на́шъ.

Ѻ҆́бразе непремѣ́нный сꙋ́щагѡ, недви́жиме, печа́ть неизмѣ́нна, сн҃е, сло́ве, мꙋ́дросте и҆ мы́шце, десни́це, вы́шнѧгѡ си́ло, тѧ̀ воспѣва́емъ со ѻ҆ц҃е́мъ же и҆ дх҃омъ.

И҆́нъ. I҆рмо́съ:

Ѹ҆страши́сѧ всѧ́къ слꙋ́хъ неизрече́нна бж҃iѧ снизхожде́нiѧ, ꙗ҆́кѡ  вы́шнiй во́лею сни́де да́же и҆ до пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже пречи́стꙋю бцⷣꙋ вѣ́рнiи велича́емъ.

Да твоѐ пока́жеши ꙗ҆́вѣ неизрече́нное второ́е сни́тiе, ꙗ҆́кѡ да вы́шнiй бг҃ъ ꙗ҆ви́шисѧ, стоѧ̀ посредѣ̀ богѡ́въ а҆по́стѡлъ на ѳавѡ́рѣ, мѡѷсе́а же и҆ и҆лiю̀ неизрече́ннѡ ѡ҆сiѧ́лъ є҆сѝ. тѣ́мже всѝ тѧ̀, хрⷭ҇тѐ, велича́емъ.

Прiиди́те, мнѣ̀ покори́тесѧ лю́дiе, возше́дше на го́рꙋ ст҃ꙋ́ю пренбⷭ҇нꙋю, невеще́ственнѡ ста́немъ во гра́дѣ жива́гѡ бг҃а, и҆ ѹ҆́зримъ мы́сленнѡ бж҃ество̀ невеще́ственное, ѻ҆ц҃а̀ и҆ дх҃а, въ сн҃ѣ є҆диноро́днѣмъ ѡ҆блиста́ющее.

Привле́клъ є҆сѝ любо́вiю мѧ̀, сп҃се, и҆ премѣни́лъ є҆сѝ бжⷭ҇твеннымъ твои́мъ жела́нiемъ: но попалѝ ѻ҆гне́мъ невеще́ственнымъ грѣхѝ моѧ̑, и҆ насы́титисѧ твоеѧ̀ пи́щи сподо́би: да ѻ҆боѐ и҆гра́ѧ, велича́ю, бл҃же, вели̑чiѧ твоѧ̑.

Свѣти́ленъ:

Свѣ́те неизмѣ́нный, сло́ве, свѣ́та ѻ҆ц҃а̀ нерожде́нна, въ ꙗ҆вле́ннѣмъ свѣ́тѣ твое́мъ дне́сь на ѳавѡ́рѣ свѣ́тъ ви́дѣхомъ ѻ҆ц҃а̀, свѣ́тъ и҆ дх҃а, свѣ́томъ наставлѧ́ющаго всю̀ тва́рь.

Три́жды.

На хвали́техъ, Всѧ́кое дыха́нiе, поста́вимъ стiхѝ д҃, гла́съ д҃.

Подо́бенъ: Зва́нный свы́ше:

Пре́жде честна́гѡ крⷭ҇та̀ твоегѡ̀ и҆ страда́нiѧ, * пои́мъ и҆̀хже проразсꙋди́лъ є҆сѝ, * ѿ свѧще́нныхъ ѹ҆ч҃ни̑къ, * на ѳавѡ́рскꙋю, влⷣко, возше́лъ є҆сѝ го́рꙋ, * показа́ти восхотѣ́въ си̑мъ сла́вꙋ твою̀: * и҆̀же и҆ ви́дѣвше тѧ̀ преѡбрази́вшасѧ, * и҆ па́че со́лнца просiѧ́вша, * ни́цы па́дше, си́лѣ твое́й ѹ҆диви́шасѧ, взыва́юще: * ты̀ безлѣ́тенъ свѣ́тъ є҆сѝ, хрⷭ҇тѐ, и҆ сiѧ́нiе ѻ҆́ч҃ее, * а҆́ще и҆ во́лею пло́ть ꙗ҆ви́лсѧ є҆сѝ, неизмѣ́нне.

Два́жды.

И҆́же пре́жде вѣ̑къ * сы́й бг҃ъ сло́во, * и҆́же свѣ́томъ * ꙗ҆́кѡ ри́зою ѡ҆дѣва́ѧйсѧ, * преѡбразꙋ́ющiйсѧ предъ ѹ҆ч҃никѝ  твои́ми, * па́че со́лнца сло́ве, просiѧ́лъ є҆сѝ: * мѡѷсе́й же и҆ и҆лiа̀ тебѣ̀ предста́ша, * мє́ртвымъ и҆ живы̑мъ тѧ̀ гдⷭ҇а повѣ́дающе, * и҆ твоѐ сла́вѧще неизрече́нное смотре́нiе и҆ ми́лость, * и҆ мно́гое милосе́рдiе, * и҆́мже спа́слъ є҆сѝ мíръ, * грѣхо́мъ погиба́ющiй.

Ѿ дв҃и́ческагѡ ѻ҆́блака тѧ̀ рожде́на, * и҆ пло́ть бы́вша, * и҆ на горѣ̀ ѳавѡ́рстѣй * преѡбразꙋ́ющасѧ, гдⷭ҇и, * и҆ ѻ҆́блакомъ свѣ́тлымъ тѧ̀ ѡ҆крꙋжа́ема, * гла́съ роди́телевъ возлю́бленнаго тѧ̀ сн҃а * ѹ҆ч҃никѡ́мъ предстоѧ́щымъ тебѣ̀ ꙗ҆́вѣ ска́зоваше, * ꙗ҆́кѡ є҆диносꙋ́щна и҆ є҆динопресто́льна. * тѣ́мже пе́тръ ѹ҆дивлѧ́ѧсѧ, * добро̀ є҆́сть здѣ̀ бы́ти, глаго́лаше, * не вѣ́дый є҆́же глаго́лаше, * бл҃годѣ́телю многоми́лостиве.

Сла́ва, и҆ ны́нѣ, гла́съ и҃. Вѷзантíево:

Поѧ́тъ хрⷭ҇то́съ петра̀, i҆а́кѡва и҆ i҆ѡа́нна, на го́рꙋ высокꙋ̀ є҆ди́ны, и҆ преѡбрази́сѧ предъ ни́ми: и҆ просвѣти́сѧ лицѐ є҆гѡ̀ ꙗ҆́кѡ со́лнце, ри̑зы же є҆гѡ̀ бы́ша бѣлы̀ ꙗ҆́кѡ свѣ́тъ: и҆ ꙗ҆ви́шасѧ мѡѷсе́й и҆ и҆лiа̀ съ ни́мъ глаго́люще, и҆ ѻ҆́блакъ свѣ́телъ ѡ҆сѣнѝ и҆̀хъ. и҆ сѐ гла́съ и҆зъ ѻ҆́блака глаго́лющъ: се́й є҆́сть сн҃ъ мо́й возлю́бленный, ѡ҆ не́мже благоволи́хъ, тогѡ̀ послꙋ́шайте.

Славосло́вiе вели́кое. И҆ ѿпꙋ́стъ.

На лiтꙋргíи, а҆нтiфѡ́нъ а҃, гла́съ в҃. Стíхъ а҃. Ѱало́мъ ѯ҃є:

Воскли́кните гдⷭ҇еви всѧ̀ землѧ̀, по́йте же и҆́мени є҆гѡ̀, дади́те сла́вꙋ хвалѣ̀ є҆гѡ̀.

Моли́твами бцⷣы, сп҃се, спасѝ на́съ.

Па́ки дрꙋгíй ли́къ, то́йже стíхъ:

Воскли́кните гдⷭ҇еви всѧ̀ землѧ̀:

Моли́твами бцⷣы, сп҃се, спасѝ на́съ.

И҆ па́ки а҃-й ли́къ, стíхъ в҃-й. Ѱало́мъ ѻ҃s:

Гла́съ гро́ма твоегѡ̀ въ колесѝ, ѡ҆свѣти́ша мѡ́лнiѧ  твоѧ̀ вселе́ннꙋю, подви́жесѧ и҆ тре́петна бы́сть землѧ̀.

Моли́твами бцⷣы, сп҃се, спасѝ на́съ.

Та́же, в҃-й ли́къ, стíхъ г҃-й. Ѱало́мъ р҃г:

Во и҆сповѣ́данiе и҆ въ велелѣ́потꙋ ѡ҆бле́клсѧ є҆сѝ, ѡ҆дѣѧ́йсѧ свѣ́томъ ꙗ҆́кѡ ри́зою.

Моли́твами бцⷣы, сп҃се, спасѝ на́съ.

Сла́ва, и҆ ны́нѣ:

Моли́твами бцⷣы, сп҃се, спасѝ на́съ.

А҆нтiфѡ́нъ в҃. Ѱало́мъ м҃з. Стíхъ а҃:

Го́ры сiѡ́нскiѧ, ре́бра сѣ́верова, гра́дъ цр҃ѧ̀ вели́кагѡ.

Спаси́ ны, сн҃е бж҃iй, преѡбрази́выйсѧ на горѣ̀, пою́щыѧ тѝ: а҆ллилꙋ́iа.

Дрꙋгíй ли́къ то́йже. Ѱало́мъ ѻ҃з. Стíхъ в҃:

И҆ введѐ ѧ҆̀ въ го́рꙋ ст҃ы́ни своеѧ̀, го́рꙋ сiю̀, ю҆́же стѧжа̀ десни́ца є҆гѡ̀.

Спаси́ ны, сн҃е бж҃iй, преѡбрази́выйсѧ на горѣ̀:

Стíхъ г҃: Го́рꙋ сiѡ́ню, ю҆́же возлюбѝ, и҆ созда̀ ꙗ҆́кѡ є҆диноро́га ст҃и́лище своѐ.

Спаси́ ны, сн҃е бж҃iй, преѡбрази́выйсѧ на горѣ̀:

Сла́ва, и҆ ны́нѣ: Е҆диноро́дный сн҃е и҆ сло́ве:

А҆нтiфѡ́нъ г҃. Ѱало́мъ рк҃д: гла́съ з҃. Стíхъ а҃:

Надѣ́ющiисѧ на гдⷭ҇а, ꙗ҆́кѡ гора̀ сiѡ́нъ, не подви́житсѧ во вѣ́къ.

Тропа́рь, гла́съ з҃:

Преѡбрази́лсѧ є҆сѝ на горѣ̀, хрⷭ҇тѐ бж҃е, показа́вый ѹ҆ч҃никѡ́мъ твои̑мъ сла́вꙋ твою̀, ꙗ҆́коже можа́хꙋ: да возсiѧ́етъ и҆ на́мъ грѣ̑шнымъ свѣ́тъ тво́й присносꙋ́щный, моли́твами бцⷣы, свѣтода́вче, сла́ва тебѣ̀.

Стíхъ в҃: Го́ры ѻ҆́крестъ є҆гѡ̀ и҆ гдⷭ҇ь ѻ҆́крестъ люде́й свои́хъ ѿ ны́нѣ и҆ до вѣ́ка.

Тропа́рь: Преѡбрази́лсѧ є҆сѝ на горѣ̀: 

Ѱало́мъ д҃_i. Стíхъ г҃:

Гдⷭ҇и, кто̀ ѡ҆бита́етъ въ жили́щи твое́мъ; и҆лѝ кто̀ всели́тсѧ во ст҃ꙋ́ю го́рꙋ твою̀;

Тропа́рь: Преѡбрази́лсѧ є҆сѝ на горѣ̀:

Ѱало́мъ к҃г. Стíхъ д҃:

Кто̀ взы́детъ на го́рꙋ гдⷭ҇ню; и҆лѝ кто̀ ста́нетъ на мѣ́стѣ ст҃ѣ́мъ є҆гѡ̀;

Тропа́рь: Преѡбрази́лсѧ є҆сѝ на горѣ̀:

Вхо́дное:

Гдⷭ҇и, послѝ свѣ́тъ тво́й, и҆ и҆́стинꙋ твою̀, та́ мѧ наста́виста, и҆ введо́ста мѧ̀ въ го́рꙋ ст҃ꙋ́ю твою̀.

Тропа́рь: Преѡбрази́лсѧ є҆сѝ на горѣ̀:

Сла́ва, и҆ ны́нѣ, конда́къ, гла́съ то́йже:

На горѣ̀ преѡбрази́лсѧ є҆сѝ, и҆ ꙗ҆́коже вмѣща́хꙋ ѹ҆ченицы̀ твоѝ, сла́вꙋ твою̀, хрⷭ҇тѐ бж҃е, ви́дѣша: да є҆гда́ тѧ ѹ҆́зрѧтъ распина́ема, страда́нiе ѹ҆́бѡ ѹ҆разꙋмѣ́ютъ во́льное, мíрови же проповѣ́дѧтъ, ꙗ҆́кѡ ты̀ є҆сѝ вои́стиннꙋ ѻ҆́ч҃ее сiѧ́нiе.

Трист҃о́е: Прокíменъ, гла́съ д҃. Ꙗ҆́кѡ возвели́чишасѧ дѣла̀ твоѧ̑, гдⷭ҇и, всѧ̑ премꙋ́дростiю сотвори́лъ є҆сѝ. Стíхъ: Благословѝ, дꙋшѐ моѧ̀, гдⷭ҇а, гдⷭ҇и бж҃е мо́й возвели́чилсѧ є҆сѝ sѣлѡ̀. А҆пⷭ҇лъ, петро́ва посла́нiѧ, зача́ло ѯ҃є. А҆ллилꙋ́iа, гла́съ и҃: Твоѧ̑ сꙋ́ть нб҃са̀, и҆ твоѧ̀ є҆́сть землѧ̀. Стíхъ: Блаже́ни лю́дiе вѣ́дꙋщiи воскликнове́нiе. Е҆ѵⷢ҇лiе матѳе́а, зача́ло ѻ҃. За Досто́йно, i҆рмо́съ: Ржⷭ҇тво̀ твоѐ нетлѣ́нно ꙗ҆ви́сѧ: И҆ до ѿда́нiѧ. Прича́стенъ: Гдⷭ҇и, во свѣ́тѣ лица̀ твоегѡ̀ по́йдемъ, и҆ ѡ҆ и҆́мени твое́мъ возра́дꙋемсѧ во вѣ́ки.

На трапе́зѣ же разрѣша́емъ на ры́бꙋ, и҆ є҆ле́й, и҆ вiно̀, а҆́ще среда̀ и҆лѝ пѧто́къ.

Подоба́етъ вѣ́дати: Ꙗ҆́кѡ преда́нiе и҆́мамы ѿ ст҃ы́хъ ѻ҆тє́цъ, ѿ сп҃си́тельнагѡ сегѡ̀ пра́здника преѡбраже́нiѧ снѣда́ти гро́здiе,  и҆дѣ́же ѡ҆брѣта́етсѧ, благослове́нiе прiе́мше ѿ i҆ере́а, принесе́нꙋ бы́вшꙋ гро́здiю въ це́рковь, и҆ по а҆нафѡ́рѣ раздробле́нꙋ.

Глаго́летсѧ же сiѧ̀ моли́тва на благослове́нiе гро́здiѧ, ѿ ст҃и́телѧ и҆лѝ ѿ i҆ере́а:

Бж҃е сп҃си́телю на́шъ, благоволи́вый вiногра́дъ нарещѝ є҆диноро́днаго твоего̀ сн҃а, гдⷭ҇а бг҃а и҆ сп҃са на́шего i҆и҃са хрⷭ҇та̀, и҆ тѣ́мъ пло́дъ безсме́ртiѧ на́мъ дарова̀: са́мъ и҆ ны́нѣ пло́дный се́й вiногра́дъ благословѝ, и҆ на́съ рабы̑ твоѧ̑ вкꙋша́ющыѧ ѿ негѡ̀, и҆́стиннагѡ вiногра́да прича́стники сотворѝ. неврежде́ннꙋ жи́знь на́шꙋ сохранѝ, и҆ ми́ръ на́мъ всегда̀ да́рꙋй. и҆ вѣ́чными твои́ми неѿе́млемыми дарова̑нiи жи́знь на́шꙋ ѹ҆красѝ, моли́твами пречⷭ҇тыѧ влⷣчцы на́шеѧ бцⷣы и҆ приснодв҃ы марíи, и҆ всѣ́хъ твои́хъ ст҃ы́хъ ѿ вѣ́ка тебѣ̀ бл҃гоꙋгоди́вшихъ: ꙗ҆́кѡ бл҃гъ и҆ чл҃колю́бецъ бг҃ъ є҆сѝ, и҆ тебѣ̀ сла́вꙋ возсыла́емъ безнача́льномꙋ ѻ҆ц҃ꙋ̀, со є҆диноро́днымъ твои́мъ сн҃омъ, и҆ съ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Внима́й: Ꙗ҆́кѡ а҆́ще кто̀ ѿ бра́тiи снѣ́сть гро́здiе пре́жде сицева́гѡ пра́здника: то̀ преслꙋша́нiѧ запреще́нiе да прiи́метъ, и҆ да не вкꙋ́ситъ гро́здiе чрезъ ве́сь а҆́ѵгꙋстъ мѣ́сѧцъ, ꙗ҆́кѡ заповѣ́данный ѹ҆ста́въ презрѣ́въ: ꙗ҆́кѡ да ѿ сегѡ̀ навы́кнꙋтъ и҆ про́чiи повинова́тисѧ ѹ҆ста́вꙋ ст҃ы́хъ ѻ҆тє́цъ.

Сiе́ же запреще́нiе да быва́етъ и҆ блюдꙋ́щымъ вiногра́ды бра́тiи. Гро́здiю же на трапе́зѣ по пра́здницѣ се́мъ три́жды въ недѣ́лю подоба́етъ предлага́тисѧ бра́тiи: си́рѣчь въ понедѣ́льникъ, въ сре́дꙋ, въ пѧто́къ, да вкꙋша́ютъ бра́тiѧ.

Се́й ѹ҆ста́въ быва́етъ и҆ на смо́квахъ, и҆ надъ про́чими ѻ҆вощьмѝ: ꙗ҆́вѣ, ꙗ҆́кѡ времена̀ и҆́хъ ко́е когда̀ приспѣ́етъ.

Сiѧ̑ же глаго́лемъ кромѣ̀ приноси́мыхъ блюдꙋ́щымъ смѡ́кви и҆ раздає́мымъ: снѣда́ютъ бо сiѧ̑.


