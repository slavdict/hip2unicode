        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ г҃-й де́нь.

Прпⷣбныхъ ѻ҆тє́цъ на́шихъ, i҆саа́кiа, далма́та и҆ фа́ѵста:

И҆ прпⷣбнагѡ а҆нтѡ́нiа ри́млѧнина, новгоро́дскагѡ чꙋдотво́рца.

Слꙋ́жба є҆гѡ̀ пи́сана по се́й слꙋ́жбѣ.

Стiхи̑ры прпⷣбныхъ, гла́съ и҃. Подо́бенъ: Мч҃ницы твоѝ, гдⷭ҇и:

Прпⷣбнiи твоѝ, гдⷭ҇и, подо́бѧщесѧ безплѡ́тнымъ, моли́твою и҆ воздержа́нiемъ стра̑сти ѿгна́ша плотскȋѧ, и҆  чꙋдодѣ́йствы просiѧ́вше, всѣ́хъ сердца̀ просвѣти́ша. тѣ́хъ моле́нiемъ да́рꙋй лю́демъ твои̑мъ ве́лiю ми́лость.

Далма́тъ и҆ i҆саа́кiй, ре́вность добродѣ́тельнꙋю воспрiе́мше, а҆́рiевꙋ є҆́ресь и҆ несто́рiевꙋ разори́ша ꙗ҆́вѣ, и҆ правосла́вныхъ побо́рницы бы́вше, сла́вꙋ ѿ всѣ́хъ прiѧ́ша. тѣ́хъ, хрⷭ҇тѐ, моли́твами да́рꙋй лю́демъ твои̑мъ ве́лiю ми́лость.

Sвѣ́зды тве́рди воздержа́нiѧ ꙗ҆́вльшесѧ, просвѣти́сте мона́шествꙋющихъ ѻ҆ц҃ы̀ прпⷣбнiи дꙋ́шы, тмꙋ̀ де́мѡнскꙋю ѿгна́вше. тѣ́мже по кончи́нѣ ѹ҆блажа́етесѧ, молѧ́щесѧ спасти́сѧ всѣ̑мъ, творѧ́щымъ бжⷭ҇твеннꙋю па́мѧть ва́шꙋ.

Стiхи̑ры бцⷣы, гла́съ и҆ подо́бенъ то́йже:

И҆схитѝ мѧ̀, влⷣчце, и҆зъ рꙋкѝ sмíѧ человѣкоꙋбíйцы, борю́щагѡ мѧ̀ ле́стiю пожре́ти до конца̀. сокрꙋшѝ чє́люсти сегѡ̀, молю́сѧ, и҆ кова̑рствiѧ разорѝ, ꙗ҆́кѡ да и҆зба́вльсѧ сегѡ̀ ногте́й, велича́ю си́лꙋ твою̀.

А҆́зъ є҆́смь дре́во непло́дное, всенепоро́чнаѧ, неплодѧ́щее плода̀ спасе́ннагѡ. тѣ́мже и҆ трепе́щꙋ посѣче́нiѧ, да не ка́кѡ вве́рженъ бꙋ́дꙋ во ѻ҆́гнь негаси́мый, ѻ҆каѧ́нный. тѣ́мже тѝ припа́даю, сегѡ̀ и҆зба́ви мѧ̀, и҆ плодоно́сна покажѝ, чⷭ҇таѧ, сн҃ꙋ твоемꙋ̀, хода́тайствомъ твои́мъ.

Помышлє́нiѧ сквє́рна, и҆ ѹ҆стны̀ льсти́вы, дѣла́ же моѧ̑ сꙋ́ть всѧ̑ нечи́ста: и҆ что̀ сотворю̀; ка́кѡ ѹ҆срѧ́щꙋ сꙋдiю̀; влⷣчце дв҃о, молѝ сн҃а и҆ содѣ́телѧ твоего̀ и҆ гдⷭ҇а, ꙗ҆́кѡ да въ покаѧ́нiи прiи́метъ дꙋ́хъ мо́й, ꙗ҆́кѡ є҆ди́нъ благоꙋтро́бенъ.

Сла́ва, и҆ ны́нѣ, бг҃оро́диченъ.

Го́ре прогнѣ́вавшемꙋ своего̀ бг҃а, ѹ҆вы̀ мнѣ̀ въ невѣ́дѣнiи, и҆ пребыва́ющꙋ во ѹ҆ны́нiи и҆ лѣ́ности, ꙗ҆́коже а҆́зъ: влⷣчце дв҃о, ты̀ помози́ ми ѡ҆мраче́нномꙋ, и҆ моли́сѧ твоемꙋ̀ сн҃ꙋ и҆ содѣ́телю, да́ти мѝ согрѣше́нiй проще́нiе. 

Крⷭ҇тобг҃оро́диченъ:

Ю҆́ница нескве́рнаѧ, ю҆нца̀ ви́дѧщи на дре́вѣ пригвожда́ема во́лею, рыда́ющи жа́лостнѣ, ѹ҆вы̀ мнѣ̀, вопiѧ́ше, люби́мѣйшее ча́до: что̀ тѝ со́нмъ воздадѐ безблагода́тный є҆вре́йскiй, хотѧ̀ мѧ̀ ѡ҆безча́дствовати ѿ тебє̀, вселюбе́зне;

А҆́ще же сꙋббѡ́та, и҆лѝ недѣ́лѧ, пое́мъ стiхи̑ры ст҃ы́хъ и҆ тропа́рь, гла́съ д҃:

Бж҃е ѻ҆тє́цъ на́шихъ, творѧ́й при́снѡ съ на́ми по твое́й кро́тости, не ѿста́ви ми́лость твою̀ ѿ на́съ: но моли́твами и҆́хъ въ ми́рѣ ѹ҆пра́ви живо́тъ на́шъ.

На ѹ҆́трени, ѻ҆́ба канѡ́на, ѻ҆ктѡ́иха, и҆ ст҃ы́хъ, на д҃.

Е҆гѡ́же краегране́сiе: Свѣ́тлыѧ воспою̀ мона́хѡвъ sвѣ́зды.

Гла́съ и҃. Пѣ́снь а҃. I҆рмо́съ:

Посѣ́ченный несѣко́маго пресѣчѐ, и҆ ви́дѣ со́лнце зе́млю, ю҆́же не ви́дѣ, лю́таго врага̀ вода̀ потопѝ, и҆ непроходи́мое про́йде i҆и҃ль, пѣ́снь же воспѣва́шесѧ: гдⷭ҇еви пои́мъ, сла́внѡ бо просла́висѧ.

Свѣ́тꙋ бжⷭ҇твенномꙋ свѣ́тлѡ предстоѧ́ще, и҆ трисо́лнечныѧ зарѝ всегда̀ наполнѧ́еми, и҆ прича́стiемъ и҆́стиннымъ ѡ҆божа́еми блаже́ннiи, вѣ́рою пра́зднꙋющыѧ ва́шꙋ па́мѧть всесвѧще́ннꙋю, гдⷭ҇еви пою́щыѧ бжⷭ҇твеннѡ ѡ҆зари́те.

Смотрѧ́юще на є҆ди̑на пребыва̑ющаѧ, текꙋ́щихъ стремлє́нiѧ всѧ́кѡ ѿри́нꙋсте, и҆ всѣ́мъ ѹ҆мо́мъ гдⷭ҇еви прилѣплѧ́ющесѧ, ѡ҆ста́вивше плотскȋѧ сла̑сти, ѻ҆тцы̀ всечестнíи: тѣ́мже къ невече́рнѣй зарѝ преста́вистесѧ.

Свѧще́нными поꙋчє́нiи ѡ҆крилѧ́емь, далма́те ѻ҆́ч҃е мꙋ́дре, и҆ ѹ҆краша́емь бжⷭ҇твенными ѹ҆чє́нiи бжⷭ҇твеннагѡ i҆саа́кiа, ꙗ҆́вѣ восте́клъ є҆сѝ къ высотѣ̀ добродѣ́телей, и҆ сто́лпъ и҆ ѹ҆твержде́нiе мона́хѡвъ бы́лъ є҆сѝ: тѣ́мже тѧ̀ ѹ҆блажа́емъ. 

Бг҃оро́диченъ:

Препросла́вленнаѧ, бг҃а ро́ждшаѧ, безсла́вiѧ мѧ̀ страсте́й премѣнѝ, и҆ да́ждь мѝ по́мыслъ, дв҃о, ѹ҆миле́нiѧ: и҆ возсiѧ́й покаѧ́нiѧ просвѣще́нiе, чⷭ҇таѧ, въ мы́сли мое́й, ꙗ҆́кѡ да велича́ю тѧ̀ всѣ́хъ возвели́чившꙋю.

Пѣ́снь г҃. I҆рмо́съ:

Нбⷭ҇нагѡ крꙋ́га верхотво́рче, гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нiй кра́ю, вѣ́рныхъ ѹ҆твержде́нiе, є҆ди́не чл҃вѣколю́бче.

Неле́стнꙋю тѧ̀ sвѣздꙋ̀ восто́ка, прпⷣбне ѻ҆́ч҃е, ѹ҆стреми́вшасѧ, i҆саа́кiе, всѝ позна́хомъ, го́рькꙋю є҆ресе́й потреблѧ́юща тмꙋ̀, и҆ вѣ̑рныѧ словесы̀ твои́ми просвѣща́юща.

Разꙋ́мнѡ возсiѧ́въ чи́стыми сiѧ́ньми, фа́ѵсте, пѡ́двигъ твои́хъ, ѻ҆́ч҃е, свѣ́тъ бы́лъ є҆сѝ, просвѣща́ѧ всѧ̑ зрѧ́щыѧ тѧ̀, бл҃же́нне, и҆ вѣ́рнѡ житiю̀ твоемꙋ̀ послѣ́дꙋющыѧ.

Пѣ́сньми непреста́нными, и҆ мл҃твами, прпⷣбнiи, стра̑сти тѣлє́сныѧ всѧ̑ ѹ҆спи́вше, благода́ть неꙋсы́пнꙋ, и҆ неѿе́млемо бога́тство ѿ бг҃а прiѧ́сте, пребл҃же́ннiи.

До́лгимъ поще́нiемъ ꙗ҆́кѡ мѡѷсе́й, прпⷣбне, твоѐ терпѣ́нiе, далма́те, всѣ̑мъ показа́лъ є҆сѝ, ѹ҆краша́ѧсѧ пресвѣ́тлыми твои́ми болѣ́зньми, и҆ ѹ҆добрѧ́ѧсѧ житiе́мъ твои́мъ.

Бг҃оро́диченъ:

Ѹ҆́мный тѧ̀ свѣ́щникъ, и҆ свѣтоза́ренъ позна́хомъ, внꙋ́трь прiе́мшꙋю, дв҃о, ѻ҆́гнь нестерпи́мый, бжⷭ҇твеннꙋю пала́тꙋ, и҆ высо́кiй прⷭ҇то́лъ, на не́мже почѝ пресꙋ́щественный.

Сѣда́ленъ, гла́съ и҃. Подо́бенъ: Премꙋ́дрости:

Свѣ́томъ трⷪ҇ческимъ свѣ́тлѡ ѡ҆сiѧ́вшесѧ, ѻ҆тцы̀, свѣтови́днѡ, тмꙋ̀ ѡ҆ста́висте сласте́й глꙋбо́кꙋю, и҆ свѣти́льницы дѣ́лы бжⷭ҇твенными просвѣща́юще вѣ́рныхъ сердца̀, блаже́ннiи, ꙗ҆ви́стесѧ. тѣ́мже свѣтоно́снꙋю и҆ честнꙋ́ю ва́шꙋ па́мѧть почита́емъ дне́сь, и҆ согла́снѡ взыва́емъ:  бг҃оно́снiи пребога́тiи, моли́те хрⷭ҇та̀, бг҃а, согрѣше́нiй ѡ҆ставле́нiе дарова́ти чтꙋ́щымъ любо́вiю свѧтꙋ́ю па́мѧть ва́шꙋ.

Сла́ва, и҆ ны́нѣ, бг҃оро́диченъ:

Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ сѣ́мене ро́ждшꙋю бг҃а пло́тiю, всѝ ѹ҆блажа́емъ ро́ди человѣ́честiи: ѻ҆́гнь бо всели́сѧ въ тѧ̀ бжⷭ҇тва̀, и҆ ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а. тѣ́мъ а҆́гг҃льскiй и҆ человѣ́ческiй ро́дъ, досто́йнѡ сла́вимъ прест҃о́е ржⷭ҇тво̀ твоѐ, и҆ согла́снѡ вопiе́мъ тѝ: молѝ хрⷭ҇та̀ бг҃а, согрѣше́нiй ѡ҆ставле́нiе дарова́ти покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀.

Крⷭ҇тобг҃оро́диченъ:

А҆́гнца и҆ па́стырѧ и҆ и҆зба́вителѧ а҆́гница зрѧ́щи на крⷭ҇тѣ̀, восклица́ше пла́чꙋщи, и҆ го́рькѡ рыда́ющи, вопiѧ́ше: мíръ ѹ҆́бѡ ра́дꙋетсѧ, прiе́млѧ тобо́ю и҆збавле́нiе, ѹ҆тро́ба же моѧ̀ гори́тъ, зрѧ́щи твоѐ распѧ́тiе, є҆́же терпи́ши за милосе́рдiе ми́лости. долготерпѣли́ве гдⷭ҇и, ми́лости бе́здно, и҆ и҆сто́чниче неисчерпа́емый, ѹ҆милосе́рдисѧ, и҆ да́рꙋй согрѣше́нiй ѡ҆ставле́нiе вѣ́рою пою́щымъ бжⷭ҇твєнныѧ стра̑сти твоѧ̑.

Пѣ́снь д҃. I҆рмо́съ:

Ѹ҆слы́шахъ, гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀.

Ꙗ҆́кѡ многопло́дны ло́зы и҆́стиннагѡ вiногра́да бы́вше, вiно̀ и҆сточи́ша, прпⷣбнiи, чи́стое всѣ̑мъ ѹ҆миле́нiѧ.

Собо́рꙋ согла́сника, прпⷣбне далма́те, вси́ тѧ позна́хомъ, благочести̑выѧ ѹ҆твержда́юща, и҆ гѡ́рдыѧ ѿрѣва́юща.

Ꙗ҆́кѡ па́че всѣ́хъ просiѧ́вша, всѣ́хъ преимѣ́ти попече́нiе тѧ̀, блаже́нне, бжⷭ҇твенный собо́ръ предповелѣ̀, добродѣ́тельми бжⷭ҇твенными ѹ҆кра́шена.

Бг҃оро́диченъ:

Дрема́нiемъ лѣ́ности мѧ̀ со́нъ грѣхо́вный, чⷭ҇таѧ, пости́же, бдѣ́нною моли́твою твое́ю къ покаѧ́нiю ны́нѣ воздви́гни. 

Пѣ́снь є҃. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.

Пресе́льникъ ѿ восто́ка къ ца́рскомꙋ гра́дꙋ бы́лъ є҆сѝ, и҆ бж҃е́ственнымъ сѣ́менемъ жи́тницꙋ сегѡ̀ ѹ҆мно́жилъ є҆сѝ, и҆скорени́въ всѧ́къ лꙋка́вый а҆́рiевъ вре́дъ, свѧще́нне ѻ҆́ч҃е i҆саа́кiе.

Ѹ҆чени́къ i҆саа́кiю, ꙗ҆́коже и҆лiѝ є҆лiссе́й бы́лъ є҆сѝ, свѧще́нне далма́те, ми́лѡтiю дарова́нiй дх҃а, раздѣлѧ́ѧ во́дꙋ лꙋка́вагѡ де́мѡнѡвъ вре́да, и҆ вѣ̑рнымъ ѹ҆правлѧ́ѧ пꙋ́ть.

Зако́нѡмъ бжⷭ҇твєннымъ повинꙋ́всѧ, закѡ́нъ грѣхо́вныхъ до конца̀ ѹ҆клони́всѧ, и҆ ꙗ҆ви́лсѧ є҆сѝ сто́лпъ предꙿиды́й бжⷭ҇твеннагѡ собо́ра, бг҃оно́се фа́ѵсте, и҆ мона́хѡвъ пра́вило и҆ ѻ҆́бразъ, вѣ́рныхъ непоколеби́мое ѹ҆твержде́нiе.

Бг҃оро́диченъ:

И҆́стиннꙋю бцⷣꙋ тѧ̀ всѝ ро́дове родѡ́въ сла́вѧтъ, свѧтѣ́йшꙋ а҆́гг҃лъ ꙗ҆́вѣ бы́вшꙋ, прест҃а́ѧ дв҃о. тѣ́мже вопiю̀: ѡ҆свѧтѝ мою̀ дꙋ́шꙋ ѡ҆скве́рншꙋюсѧ {Исправлена опечатка оригинала: ѡ҆све́рншꙋюсѧ. Прим.  оrthlib} страстьмѝ.

Пѣ́снь s҃. I҆рмо́съ:

Моли́твꙋ пролiю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ sѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ i҆ѡ́на: ѿ тлѝ, бж҃е, возведи́ мѧ.

Собесѣ́дникъ ꙗ҆ви́лсѧ є҆сѝ а҆́гг҃лѡмъ: ѻ҆́нѣхъ бо поревнова́лъ є҆сѝ житiю̀ на землѝ, пꙋ́ть ше́ствꙋѧ, далма́те, и҆ воздержа́нiемъ и҆стнѣва́ѧ тѣ́ло твоѐ, наста́вниче мона́хѡвъ, и҆ пра́вило вои́стиннꙋ и҆звѣ́стнѣйшее.

Ре́вностiю гдⷭ҇ни любвѐ, ꙗ҆́коже и҆лiа̀ распалѧ́емь, бл҃же́нне, ꙗ҆́кѡ а҆ха́ва предста́телѧ тмы̀ со дерзнове́нiемъ, i҆саа́кiе ѡ҆бличи́лъ є҆сѝ, недꙋ́говавша лꙋка́вою а҆́рiа безꙋ́мнагѡ є҆́ресiю. 

Ꙗ҆ви́стесѧ наста̑вницы заблꙋ́ждшымъ, и҆ приста̑нища вѣ́рнѡ спаса́ємымъ, чꙋдотво́рцы бг҃оно́снiи ѻ҆тцы̀, фа́ѵсте и҆ далма́те, и҆ бжⷭ҇твенный i҆саа́кiе, слꙋжи́тели i҆и҃совы мона́шествꙋющихъ свѣти́льницы присносвѣ́тлiи.

Бг҃оро́диченъ:

Недꙋ́говавшꙋю дꙋ́шꙋ мою̀ грѣхмѝ, и҆ всѧ́кими врага̀ и҆скꙋше́ньми, посѣще́нiемъ, прест҃а́ѧ дв҃о, спаси́тельнымъ твои́мъ поспѣше́нiемъ посѣтѝ, и҆ и҆сцѣлѝ ꙗ҆́кѡ блага̀, бцⷣе, ѹ҆пова́нiе моѐ, препѣ́таѧ.

Конда́къ, гла́съ в҃. Подо́бенъ: Въ моли́твахъ:

Поще́нiемъ возсiѧ́вшыѧ ꙗ҆́кѡ свѣти̑ла, и҆ є҆́рєси разврати́вшыѧ вѣ́рою, пѣ́сньми i҆саа́кiа восхва́лимъ, и҆ съ далма́томъ фа́ѵста, ꙗ҆́кѡ хрⷭ҇то́вы ѹ҆го́дники, того̀ молѧ́щыѧ ѡ҆ всѣ́хъ на́съ.

I҆́косъ:

Кто̀ дово́ленъ ѿ человѣ̑къ и҆зрещѝ прпⷣбныхъ ѻ҆тє́цъ свѣ̑тлыѧ добродѣ́тєли, и҆ по́двиги и҆ трꙋды̀, ре́вность бжⷭ҇твеннꙋю, дерзнове́нiе чи́стое житiѧ̀, бжⷭ҇твєннаѧ дѣѧ̑нiѧ, ꙗ҆̀же на землѝ соверши́ша, сíи ꙗ҆́кѡ а҆́гг҃ли; но ѻ҆ба́че сiѧ̑ чтꙋ́ще, трⷪ҇цꙋ вѣ́рнѡ воспое́мъ: тíи бо то́й свѣ́тлѡ со а҆́гг҃льскими ли́ки предстоѧ́ше, при́снѡ мо́лѧтъ ѡ҆ всѣ́хъ на́съ.

Пѣ́снь з҃. I҆рмо́съ:

Ѻ҆́троцы є҆вре́йстiи въ пещѝ попра́ша пла́мень дерзнове́ннѡ, и҆ на ро́сꙋ ѻ҆́гнь преложи́ша, вопiю́ще: бл҃гослове́нъ є҆сѝ, гдⷭ҇и бж҃е, во вѣ́ки.

Ѹ҆́глiе ꙗ҆ви́стесѧ, бжⷭ҇твеннымъ вжига́еми ѻ҆гне́мъ ѹ҆тѣ́шителѧ, попалѧ́юще ѹ҆́бѡ ве́щь sло́бнꙋю, вѣ̑рныѧ же просвѣща́юще бг҃оно́снiи во вѣ́ки.

Тѣ́ло ѹ҆мертви́въ поще́нiемъ, покори́лъ є҆сѝ дꙋ́хꙋ далма́те, и҆ sло́бꙋ вра́жiю потопи́лъ є҆сѝ тꙋ́чами дꙋше́вныхъ сле́зъ твои́хъ, бг҃оно́се, во вѣ́ки.

Кончи́нꙋ блаже́ннꙋ ѡ҆брѣ́тше, въ нбⷭ҇нѣмъ живетѐ  ца́рствiи, и҆ прпⷣбнымъ ликѡ́мъ совокꙋпи́стесѧ, ѻ҆тцы̀, съ ни́миже вопiе́те: гдⷭ҇и бж҃е, бл҃гослове́нъ є҆сѝ.

Бг҃оро́диченъ:

Ѹ҆ста́вила є҆сѝ то́къ сме́ртный, безсме́ртнаго бг҃а ро́ждши, є҆ди́на бцⷣе чⷭ҇таѧ. є҆мꙋ́же вѣ́рою пое́мъ: бл҃гослове́нъ є҆сѝ, гдⷭ҇и бж҃е, во вѣ́ки.

Пѣ́снь и҃. I҆рмо́съ:

Седмери́цею пе́щь халде́йскiй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сiѧ̑ ви́дѣвъ, творцꙋ̀ и҆ и҆зба́вителю вопiѧ́ше: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Жезло́мъ крⷭ҇тнымъ мо́ре страсте́й расто́ргше, всю̀ фараѡ́на мы́сленнагѡ си́лꙋ погꙋби́сте, прпⷣбнiи, и҆ мона́хѡвъ мно́жество свѧще́нное, къ землѝ безстра́стiѧ, пою́ще сего̀ непреста́ннѡ спасо́сте, ѻ҆тцы̀: ѻ҆́троцы благослови́те, свѧще́нницы воспо́йте, лю́дiе превозноси́те во всѧ̑ вѣ́ки.

Е҆ретíчествꙋющихъ возвыше́нiе проѧвле́ннѡ смири́лъ є҆сѝ, и҆здале́ча прови́дѣвъ тѣ́хъ разрꙋше́нiе. ни́щымъ помо́глъ є҆сѝ, и҆ во́ждь бы́лъ є҆сѝ слѣпы́хъ, ста́рости же́злъ, и҆ вдови́цъ ѹ҆тѣше́нiе, далма́те, взыва́ѧ: ѻ҆́троцы благослови́те, свѧще́нницы воспо́йте, лю́дiе превозноси́те во всѧ̑ вѣ́ки.

Ты̀ ко тре́мъ четы́редесѧте днíй пости́лсѧ є҆сѝ, а҆́бiе толи́ки па́че є҆стества̀ ѹ҆снꙋ́лъ є҆сѝ, бо́дренно и҆мѣ́ѧ твоѐ серде́чное ѻ҆́ко, мꙋ́дре, и҆ бж҃iею просвѣща́емь заре́ю. къ немꙋ́же вопiе́ши, далма́те: ѻ҆́троцы благослови́те: свѧще́нницы воспо́йте, лю́дiе превозноси́те во всѧ̑ вѣ́ки.

Бг҃оро́диченъ:

Всели́выйсѧ гдⷭ҇ь въ нескве́рное чре́во твоѐ: всю̀ чи́стꙋ и҆ свѣтоза́рнꙋ тѧ̀ показа̀. тѣ́мже ѡ҆скверне́на мѧ̀ го́рькими ѻ҆бы̑чаи и҆ вре́дными проти́вныхъ нахѡ́ды, ѡ҆чи́сти, дв҃о, и҆ сподо́би пѣ́ти: лю́дiе, превозноси́те гдⷭ҇а во вѣ́ки. 

Пѣ́снь ѳ҃. I҆рмо́съ:

Ѹ҆страши́сѧ всѧ́къ слꙋ́хъ неизрече́нна бж҃iѧ снизхожде́нiѧ, ꙗ҆́кѡ вы́шнiй во́лею сни́де да́же и҆ до пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже пречи́стꙋю бцⷣꙋ вѣ́рнiи велича́емъ.

Возмого́ша си́лою хрⷭ҇то́вою ѹ҆крѣплѧ́еми, немощно́е шата́нiе борца̀ побѣди́ти, нб҃омꙋ́дреннiи, мона́хѡвъ нача̑льницы: и҆ ны́нѣ красѧ́щесѧ, преидо́ша къ дворѡ́мъ мы́слєннымъ ра́дꙋющесѧ.

Ꙗ҆ви́стесѧ тресвѣ̑тлыѧ свѣщы̀, невече́рнюю зарю̀ и҆спꙋща́юще, цвѣ́ти неꙋвѧда́емiи ра́йстiи, благоꙋха́юще мы̑сли вѣ́рныхъ, ѻ҆тцы̀ требога́тiи. тѣ́мже па́мѧть ва́шꙋ всепра́зднственнꙋю вѣ́рнѡ пра́зднꙋемъ.

Ꙗ҆́коже вѣнце́мъ благолѣ́пнымъ, ѡ҆бложе́ни премꙋ́дрiи безстра́стiемъ, и҆ ѡ҆дѣ́ѧни бжⷭ҇твенныѧ любвѐ и҆справле́ньми, въ черто́гъ хрⷭ҇то́въ ра́дꙋющесѧ внидо́сте, почива́юще, и҆ болѣ́зней воздаѧ̑нiѧ прiе́млюще:

Ѡ҆блиста̀ сiѧ́нiемъ мы́сленнымъ, ѡ҆зарѧ́ющи вѣ́рныхъ соста́вы, бжⷭ҇твеннаѧ па́мѧть ва́ша бл҃же́ннiи, далма́те, фа́ѵсте и҆ i҆саа́кiе, мона́шествꙋющихъ нача̑льницы, свѣти́льницы всемíрнiи. тѣ́мже просвѣти́те и҆ на̑ша дꙋшє́внаѧ чꙋ̑вствiѧ.

Бг҃оро́диченъ:

Просвѣтѝ, две́ре свѣ́та, се́рдце моѐ, sло́бою ѡ҆слѣ́пшее, и҆ да не въ сме́рть попꙋ́стиши ны́нѣ ѹ҆снꙋ́ти мѝ, нечи́стыми пѡ́мыслы при́снѡ помрача́емомꙋ: да сла́влю тѧ̀ благода́рнѡ, бцⷣе всепѣ́таѧ. 

Слꙋ́жба прпⷣбнагѡ ѻ҆тца̀ на́шегѡ а҆нтѡ́нiа ри́млѧнина.

На ма́лѣй вече́рни, на Гдⷭ҇и, воззва́хъ, стiхи̑ры, гла́съ а҃.

Подо́бенъ: Нбⷭ҇ныхъ чинѡ́въ:

Прпⷣбныхъ вели́кихъ ѻ҆тцє́въ, ѻ҆́ч҃е а҆нтѡ́нiе, * стопа́мъ послѣ́довалъ є҆сѝ, * и҆ ꙗ҆́кѡ безпло́тенъ во пло́ти подви́гсѧ въ трꙋдѣ́хъ, * ѻ҆́бразъ мнѡ́гимъ въ добродѣ́телехъ бы́лъ є҆сѝ: * ѿѻнꙋ́дꙋже и҆ дарѡ́въ чꙋде́съ ѿ хрⷭ҇та̀ сподо́билсѧ є҆сѝ, * и҆сцѣлѧ́ти человѣ́кѡвъ разли̑чныѧ недꙋ́ги. * молѝ спасти́сѧ дꙋша́мъ на́шымъ.

Два́жды.

Наста́вникъ мона́шествꙋющихъ, ѻ҆́ч҃е а҆нтѡ́нiе, бы́лъ є҆сѝ, * себѐ пе́рвѣе безъ кро́ве бг҃ови же́ртвꙋ приносѧ̀, * воздержа́нiемъ и҆ любомꙋ́дрiемъ, * и҆ смире́нiѧ высо́кими нра̑вы, и҆ безмѣ́рнымъ поще́нiемъ врага̀ посрами́лъ є҆сѝ, прпⷣбне. * молѝ спасти́сѧ дꙋша́мъ на́шымъ.

Свѣтоно́снаѧ твоѧ̀ па́мѧть, * прпⷣбне ѻ҆́ч҃е а҆нтѡ́нiе, * и҆спо́лнена ра́дости и҆ весе́лiѧ ꙗ҆ви́сѧ: ѿѻнꙋ́дꙋже свѧщє́ннаѧ ча̑да твоѧ̑ соше́дшесѧ, * па́мѧть твою̀ дх҃о́внѡ пра́зднꙋюще, * прославлѧ́емъ гдⷭ҇а, * тебѐ та́кѡ просла́вльшаго.

Сла́ва, гла́съ s҃: Дне́сь вели́кiй но́въградъ, ꙗ҆́кѡ но́ваго а҆враа́ма пресе́льника тѧ̀ пресла́внѡ, ѻ҆́ч҃е, прiе́мъ ра́дꙋетсѧ: блаже́нна же ѻ҆би́тель, и҆мꙋ́щи мо́щи твоѧ̑ въ себѣ̀, sѣлѡ̀ весели́тсѧ: ѿ ри́ма бо на ка́мени по вода́мъ прише́лъ є҆сѝ въ вели́кiй но́въградъ. тѣ́мже па́мѧть твою̀ торжествꙋ́юще, воспѣва́ютъ бг҃а, тебѐ дарова́вшаго стѣ́нꙋ си̑мъ неразори́мꙋ. мы́ же ча̑да твоѧ̑ твои́мъ повелѣ́нiемъ  наставлѧ́еми, ны́нѣ пресла́вное твоѐ ѹ҆спе́нiе пра́зднꙋюще, мо́лимсѧ спасти́сѧ дꙋша́мъ на́шымъ.

И҆ ны́нѣ, бг҃оро́диченъ:

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

Ѿ земны́хъ къ нбⷭ҇нымъ ѻ҆би́телємъ * пресла́внѡ, ѻ҆́ч҃е, преше́лъ є҆сѝ, * и҆ та́мѡ пра́ведныхъ че́сти сподо́билсѧ є҆сѝ: * съ ни́миже моли́сѧ * спасти́сѧ дꙋша́мъ на́шымъ.

Стíхъ: Честна̀ предъ гдⷭ҇емъ сме́рть прпⷣбныхъ є҆гѡ̀.

Тѣлє́снаѧ чꙋ̑вства воздержа́нiемъ, ѻ҆́ч҃е, ѹ҆мертви́лъ є҆сѝ, * тѣ́мъ и҆ на ка́мени по вода́мъ ше́ствiе творѧ̀, * вели́кагѡ нова́града дости́глъ є҆сѝ, * и҆ ѻ҆би́тель въ не́мъ сотвори́лъ є҆сѝ, * и҆ ѹ҆чени̑къ мно́жєства хрⷭ҇тꙋ̀ приве́лъ є҆сѝ.

Стíхъ: Блаже́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀.

Ста́до твоѐ * тебѐ почита́ющихъ, прпⷣбне, * и҆ твоѐ ѹ҆спе́нiе пра́зднꙋющихъ, * на бжⷭ҇твенное тѣ́хъ возвыша́ѧ раче́нiе, * въ бжⷭ҇твеннꙋю жи́знь вселѝ.

Сла́ва, и҆ ны́нѣ, гла́съ то́йже. Самогла́сенъ:

Хра́мъ прече́стенъ бж҃iи мт҃ри, ꙗ҆́коже сама̀ восхотѣ̀, воздви́глъ є҆сѝ: и҆ та́мѡ мно́жєства ѹ҆чени̑къ собра́лъ є҆сѝ, въ не́мъ воспѣва́ти влⷣчцꙋ бцⷣꙋ. є҆́йже моли́сѧ, мо́лимсѧ, прпⷣбне а҆нтѡ́нiе, не ѡ҆ста́вити на́съ си́рыхъ, ꙗ҆́коже ѡ҆бѣща́лсѧ є҆сѝ, свѧще́нное твоѐ ста́до и҆збавлѧ́ти ѿ сѣ́тей вра́жiихъ: да тебѐ всѝ ꙗ҆́кѡ чадолюби́ва ѻ҆тца̀, пѣ́сньми непреста́ннѡ почита́емъ, просѧ́ще ѿ хрⷭ҇та̀ бг҃а прiѧ́ти тобо́ю ве́лiю ми́лость.

Тропа́рь, пи́санъ на вели́цѣй вече́рни.

На вели́цѣй вече́рни, Блаже́нъ мꙋ́жъ:

На Гдⷭ҇и, воззва́хъ, стiхи̑ры, гла́съ s҃. Подо́бенъ: Всѐ ѿло́жше:

Мiрскȋѧ молбы̑, прпⷣбне, возненави́дѣвъ, * хрⷭ҇та̀ є҆ди́наго возлюби́лъ є҆сѝ, * и҆ тогѡ̀ крⷭ҇тъ на ра́мо взе́мъ  поне́слъ є҆сѝ, * бжⷭ҇твеннѡ воѡрꙋжи́всѧ, * sмíа вселꙋка́ваго сле́зными тꙋ́чами потопи́лъ є҆сѝ, * плотскȋѧ стра̑сти воздержа́нiемъ, мꙋ́дре, ми́мѡ те́клъ є҆сѝ, * терпѣ́нiемъ же и҆ посто́мъ и҆ ча́стыми моли́твами * пло́ть твою̀ дꙋ́хꙋ покори́лъ є҆сѝ. * безстра́стiемъ дꙋшѝ и҆ ѹ҆ма̀ чистото́ю, по́двигъ трꙋдѡ́въ твои́хъ ѿ негѡ̀ стѧжа́лъ є҆сѝ. * тѣ́мже пра́зднꙋюще па́мѧть твою̀, мо́лимъ тѧ̀: * моли́сѧ гдⷭ҇еви, * поми́ловатисѧ дꙋша́мъ на́шымъ.

Прпⷣбне ѻ҆́ч҃е а҆нтѡ́нiе, * любвѐ ра́ди хрⷭ҇то́вы всѧ̑ ꙗ҆̀же на землѝ ѡ҆ста́вилъ є҆сѝ. * по́стническими трꙋды̑ твоѐ житiѐ ѹ҆ѧсни́лъ є҆сѝ. * воздержа́нiемъ и҆ слеза́ми дꙋше́вное ѻ҆́ко ѡ҆чи́стилъ є҆сѝ. * ѹ҆́мъ тво́й безстра́стiемъ просвѣти́лъ є҆сѝ, * и҆ бжⷭ҇твеннымъ смире́нiемъ ѹ҆краси́лъ є҆сѝ. * собра́лъ є҆сѝ мона́шествꙋющихъ мно́жєства, * и҆ ѹ҆чє́нiи твои́ми, ꙗ҆́кѡ нѣ́коею лѣ́ствицею восхо́дною на нб҃о, * на высотꙋ̀ добродѣ́телей возве́лъ є҆сѝ. * тѣ́мже ны́нѣ ча̑да твоѧ̑, ѻ҆́крестъ ра́ки твоеѧ̀ предстоѧ́ще, * любе́знѡ вопiе́мъ тѝ: * моли́сѧ гдⷭ҇еви, преблаже́нне, * поми́ловатисѧ дꙋша́мъ на́шымъ.

Бг҃омꙋ́дре ѻ҆́ч҃е а҆нтѡ́нiе, * ди́внѡ ѿ ри́ма возсiѧ́лъ є҆сѝ ꙗ҆́кѡ со́лнце, * и҆ бж҃iимъ манове́нiемъ на ка́мени по вода́мъ, ꙗ҆́кѡ безпло́тенъ, * вели́кагѡ нова́града дости́глъ є҆сѝ: * хра́мъ прече́стенъ бж҃iи мт҃ри воздви́глъ є҆сѝ, * и҆ ѹ҆чени̑къ мно́жєства собра́лъ є҆сѝ, * въ не́мъ воспѣва́ти влⷣчцꙋ бцⷣꙋ, * и҆ ѻ҆би́тель ве́лiю созда́лъ є҆сѝ, * въ не́йже трꙋдолю́бнѡ подвиза́лсѧ є҆сѝ * посто́мъ и҆ бдѣ́нiемъ и҆ sлострада́нiемъ, * и҆ є҆́же на землѝ лега́нiемъ, * чистотꙋ̀ и҆мѣ́ѧ дꙋше́внꙋю и҆ тѣле́снꙋю, * и҆ па́мѧть сме́ртнꙋю, прпⷣбне ѻ҆́ч҃е на́шъ: * молѝ спасти́сѧ дꙋша́мъ на́шымъ.

Сла́ва, гла́съ и҃:

Прiиди́те мона́хѡвъ мно́жєства, дне́сь ѱалѡ́мскаѧ  пѣ̑нiѧ и҆ цвѣ́ты дх҃ѡ́вныѧ принесе́мъ, ꙗ҆́кѡ вои́стиннꙋ мона́хѡвъ ѹ҆добре́нiю, и҆ прпⷣбнымъ спожи́телю, хва́лѧще си́це рце́мъ: ра́дꙋйсѧ, свѣти́льниче многосвѣ́тлый, возводѧ̀ ко хрⷭ҇тꙋ̀ мона́хѡвъ мно́жєства: ра́дꙋйсѧ, вели́кагѡ нова́града похвала̀ и҆ ѹ҆твержде́нiе, и҆ всѣ́хъ вѣ́рныхъ благоꙋти́шное приста́нище, и҆ ѡ҆чище́нiе болѧ́щихъ во грѣсѣ́хъ, на бжⷭ҇твенное тѣ́хъ возвыша́ѧ раче́нiе. тѣ́мже пречестнꙋ́ю твою̀ и҆ свѧтꙋ́ю, и҆ а҆́гг҃лѡмъ говѣ́йнꙋю ѡ҆бстоѧ́ще ра́кꙋ любе́знѡ ѡ҆блобыза́емъ, прпⷣбне ѻ҆́ч҃е на́шъ а҆нтѡ́нiе: бжⷭ҇твеннагѡ чл҃вѣколю́бiѧ про́симъ полꙋчи́ти твои́ми къ бг҃ꙋ моли́твами, и҆ мíрꙋ ми́ръ и҆спросѝ, и҆ дꙋша́мъ на́шымъ ве́лiю ми́лость.

И҆ ны́нѣ, бг҃оро́диченъ: Цр҃ь нбⷭ҇ный:

Та́же Вхо́дъ. Прокíменъ днѐ. Чтє́нiѧ трѝ.

Премꙋ́дрости соломѡ́ни чте́нiе.

[Глава̀ є҃] Пра́вєдницы во вѣ́ки живꙋ́тъ, и҆ въ гдⷭ҇ѣ мзда̀ и҆́хъ, и҆ попече́нiе и҆́хъ ѹ҆ вы́шнѧгѡ. Сегѡ̀ ра́ди прiи́мꙋтъ црⷭ҇твiе благолѣ́пiѧ, и҆ вѣне́цъ добро́ты ѿ рꙋкѝ гдⷭ҇ни: занѐ десни́цею покры́етъ ѧ҆̀, и҆ мы́шцею защити́тъ и҆̀хъ. Прiи́метъ всеѻрꙋ́жiе рве́нiе своѐ, и҆ воѡрꙋжи́тъ тва́рь въ ме́сть врагѡ́мъ. Ѡ҆блече́тсѧ въ бронѧ̀ пра́вды, и҆ возложи́тъ шле́мъ, сꙋ́дъ нелицемѣ́ренъ: прiи́метъ щи́тъ непобѣди́мый преподо́бiе: поѡстри́тъ же напра́сный гнѣ́въ во ѻ҆рꙋ́жiе: спобо́ретъ же съ ни́мъ мíръ на безꙋ̑мныѧ: по́йдꙋтъ праволꙋ̑чныѧ стрѣ́лы мѡ́лнiины, и҆ ꙗ҆́кѡ ѿ благокрꙋ́гла лꙋ́ка ѻ҆блакѡ́въ на намѣ́ренiе полетѧ́тъ: и҆ ѿ каменоме́тныѧ ꙗ҆́рости, и҆спо́лнь падꙋ́тъ гра́ды: вознегодꙋ́етъ на ни́хъ вода̀ морска́ѧ, рѣ́ки же потопѧ́тъ ѧ҆̀ на́глѡ. Сопроти́въ ста́нетъ и҆̀мъ дꙋ́хъ си́лы, и҆ ꙗ҆́кѡ ви́хоръ развѣ́етъ и҆̀хъ: и҆ ѡ҆пꙋстоши́тъ всю̀ зе́млю беззако́нiе, и҆ sлодѣ́йство преврати́тъ престо́лы си́льныхъ.  [s҃] Слы́шите ѹ҆̀бо, ца́рiе, и҆ разꙋмѣ́йте: навы́кните, сꙋдiи̑ концє́въ землѝ. Внꙋши́те держа́щiи мно́жєства и҆ гордѧ́щiисѧ ѡ҆ наро́дѣхъ ꙗ҆зы̑къ: ꙗ҆́кѡ дана̀ є҆́сть ѿ гдⷭ҇а держа́ва ва́мъ, и҆ си́ла ѿ вы́шнѧгѡ.

Премꙋ́дрости соломѡ́ни чте́нiе.

[Глава̀ г҃] Пра́ведныхъ дꙋ́шы въ рꙋцѣ̀ бж҃iей, и҆ не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ безꙋ́мныхъ ѹ҆мре́ти, и҆ вмѣни́сѧ ѡ҆sлобле́нiе и҆схо́дъ и҆́хъ: и҆ є҆́же ѿ на́съ ше́ствiе, сокрꙋше́нiе, ѻ҆ни́ же сꙋ́ть въ ми́рѣ. И҆́бо предъ лице́мъ человѣ́ческимъ а҆́ще и҆ мꙋ́кꙋ прiи́мꙋтъ, ѹ҆пова́нiе и҆́хъ безсме́ртiѧ и҆спо́лнено, и҆ вма́лѣ нака́зани бы́вше, вели́кими благодѣ́тельствовани бꙋ́дꙋтъ: ꙗ҆́кѡ бг҃ъ и҆скꙋсѝ ѧ҆̀, и҆ ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ горни́лѣ и҆скꙋсѝ и҆̀хъ, и҆ ꙗ҆́кѡ всепло́дiе же́ртвенное прiѧ́тъ ѧ҆̀. И҆ во вре́мѧ посѣще́нiѧ и҆́хъ возсiѧ́ютъ, и҆ ꙗ҆́кѡ и҆́скры по сте́блiю потекꙋ́тъ. Сꙋ́дѧтъ ꙗ҆зы́кѡмъ, и҆ ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки. Надѣ́ющiисѧ на́нь разꙋмѣ́ютъ и҆́стинꙋ, и҆ вѣ́рнiи въ любвѝ пребꙋ́дꙋтъ є҆мꙋ̀: ꙗ҆́кѡ бл҃года́ть и҆ ми́лость въ преподо́бныхъ є҆гѡ̀, и҆ посѣще́нiе во и҆збра́нныхъ є҆гѡ̀.

Премꙋ́дрости соломѡ́ни чте́нiе.

[Глава̀ д҃] Пра́ведникъ, а҆́ще пости́гнетъ сконча́тисѧ, въ поко́и бꙋ́детъ. Ста́рость бо честна̀ не многолѣ́тна, нижѐ въ числѣ̀ лѣ́тъ и҆счита́етсѧ: сѣди́на же є҆́сть мꙋ́дрость человѣ́кѡмъ, и҆ во́зрастъ ста́рости житiѐ нескве́рное. Благоꙋго́денъ бг҃ови бы́въ, возлю́бленъ бы́сть, и҆ живы́й посредѣ̀ грѣ̑шникъ преста́вленъ бы́сть. Восхище́нъ бы́сть, да не sло́ба и҆змѣни́тъ ра́зꙋма є҆гѡ̀, и҆лѝ ле́сть прельсти́тъ дꙋ́шꙋ є҆гѡ̀. Раче́нiе бо sло́бы помрача́етъ дѡ́браѧ, и҆ паре́нiе по́хоти премѣнѧ́етъ ѹ҆́мъ неsло́бивъ. Сконча́всѧ вма́лѣ, и҆спо́лни лѣ̑та дѡ́лга: Ѹ҆го́дна бо бѣ̀  гдⷭ҇еви дꙋша̀ є҆гѡ̀: сегѡ̀ ра́ди потща́сѧ ѿ среды̀ лꙋка́вствiѧ: Лю́дiе же ви́дѣвше, и҆ не разꙋмѣ́вше, нижѐ поло́жше въ помышле́нiи таково́е: ꙗ҆́кѡ благода́ть и҆ млⷭ҇ть въ прпⷣбныхъ є҆гѡ̀, и҆ посѣще́нiе во и҆збра́нныхъ є҆гѡ̀.

На лiтíи, стiхи̑ры, гла́съ s҃:

Возсiѧ̀ дне́сь пресвѣ́тлаѧ и҆ всепра́зднственнаѧ па́мѧть твоѧ̀, прпⷣбне а҆нтѡ́нiе, созыва́ющи многочи́сленное пѡ́стникъ сосло́вiе, и҆ прпⷣбныхъ ликостоѧ̑нiѧ, а҆́гг҃лы съ человѣ́ки ꙗ҆́кѡ вои́стиннꙋ къ похвале́нiю въ трⷪ҇цѣ покланѧ́емагѡ бг҃а на́шегѡ: сегѡ̀ ра́ди вѣ́рою притека́юще къ честнѣ́й ра́цѣ моще́й твои́хъ, и҆сцѣлє́нiѧ ѡ҆би́льна прiе́млемъ. тѣ́мже мо́лимъ тѧ̀, дꙋше́вное на́мъ здра́вiе при́снѡ подава́й, тебѐ вѣ́рнѡ ѹ҆блажа́ющымъ.

Дне́сь похва́льнꙋю пѣ́снь въ па́мѧти твое́й, ѻ҆́ч҃е, тебѣ̀ прино́симъ, прiимѝ и҆ предварѝ къ бг҃ꙋ моли́твами твои́ми, и҆ и҆зба́ви на́съ ѿ шꙋ́ѧгѡ стоѧ́нiѧ, и҆ десна́гѡ предстоѧ́нiѧ сподо́би: да тѧ̀ всѝ ꙗ҆́кѡ те́пла застꙋ́пника досто́йнѡ ѹ҆блажа́емъ, ѻ҆́ч҃е прпⷣбне а҆нтѡ́нiе.

Дне́сь вели́кiй но́въградъ, ꙗ҆́кѡ но́ваго а҆враа́ма, пресе́льника тѧ̀ пресла́внѡ, ѻ҆́ч҃е, прiе́мъ ра́довашесѧ. блаже́нна же и҆ ѻ҆би́тель, и҆мꙋ́щи въ себѣ̀ честны̑ѧ мѡ́щи твоѧ̑, ѿѻнꙋ́дꙋже и҆стека́ютъ вѣ̑рнымъ и҆сцѣлє́нiѧ: блаже́нни же ѹ҆ченицы̀ твоѝ, и҆̀же себѣ̀ такова́го ѹ҆чи́телѧ стѧжа́вше, и҆ такова̀ ѻ҆тца̀ ча̑да нареко́шасѧ, а҆нтѡ́нiе пречꙋ́дне, моли́твенниче ѡ҆ дꙋша́хъ на́шихъ.

Сла́ва, гла́съ s҃:

Свѣ́тлаѧ и҆ всепра́зднственнаѧ дне́сь возсiѧ̀ на́мъ, ꙗ҆́коже второ́е со́лнце, всѣ́хъ празднолю́бныхъ собо́ри просвѣща́етъ и҆ тмꙋ̀ ѿго́нитъ дре́внѧгѡ помраче́нiѧ честна́ѧ па́мѧть а҆нтѡ́нiа чꙋ́днагѡ, вели́кiй но́въградъ созыва́ѧ къ честнѣ́й чꙋдотво́рнѣй є҆гѡ̀ ра́цѣ. тѣ́мъ со стра́хомъ и҆ ра́достiю ѡ҆блобыза́юще мо́лимсѧ, ꙗ҆́коже кро́ткомꙋ дв҃дꙋ,  ѻ҆те́чествꙋ на́шемꙋ на сопроти̑вныѧ ѡ҆долѣ́нiе дарова́ти, и҆ ми́ра мíрови и҆спроси́ти, и҆ дꙋша́мъ на́шымъ ве́лiю ми́лость.

И҆ ны́нѣ: Бцⷣе, ты̀ є҆сѝ лоза̀ и҆́стиннаѧ:

На стiхо́внѣ стiхи̑ры, гла́съ а҃. Самогла́сны:

Прпⷣбне ѻ҆́ч҃е а҆нтѡ́нiе, соше́дшесѧ любо́вiю въ па́мѧть твою̀ ко всечестнѣ́й твое́й и҆ чꙋдотво́рнѣй ра́цѣ, свѣ́тлѡ торжествꙋ́юще, во гла́сѣхъ пѣ́сненныхъ пою́ще, дв҃дски глаго́лемъ: блаже́нъ мꙋ́жъ боѧ́йсѧ гдⷭ҇а, непоро́чнѡ бо въ пꙋте́хъ гдⷭ҇нихъ ходи́лъ є҆сѝ. тѣ́мже съ прпⷣбными водворѧ́ѧсѧ, гдⷭ҇еви моли́сѧ, поми́ловатисѧ дꙋша́мъ на́шымъ.

Стíхъ: Честна̀ предъ гдⷭ҇емъ сме́рть прпⷣбныхъ є҆гѡ̀.

Дне́сь въ па́мѧть соше́дшесѧ, бра́тiе, дꙋхо́внѡ почти́мъ честна́го ѻ҆тца̀ на́шего а҆нтѡ́нiа, и҆́же посто́мъ тѣ́ло своѐ и҆знꙋри́въ, воздержа́нiемъ же стра̑сти ѡ҆хꙋди́въ, и҆ бдѣ́нiемъ ѹ҆́мъ ѡ҆чи́стивъ, моли́твою же дꙋ́шꙋ просвѣти́въ, нището́ю на нб҃сѣ́хъ сокро́вище себѣ̀ некра́домо стѧжа̀: послꙋша́нiемъ бг҃а благопослꙋшли́ва и҆мѣ̀, чистото́ю жили́ще прест҃а́гѡ дх҃а бы́въ. є҆гѡ́же ра́ди врагѡ́въ шата̑нiѧ хрⷭ҇то́съ низложѝ, и҆́же и҆ да́рꙋетъ на́мъ ми́ръ и҆ ве́лiю ми́лость.

Стíхъ: Блаже́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀.

Прпⷣбне и҆ бг҃облаже́нне ѻ҆́ч҃е на́шъ а҆нтѡ́нiе, бл҃года́тiю ст҃а́гѡ дх҃а ѹ҆́мъ тво́й ѡ҆зари́въ, ѿ негѡ́же пресвѣ́тлыми зарѧ́ми се́рдце твоѐ просвѣти́въ, свѣтови́дѣнъ ве́сь вои́стиннꙋ бы́лъ є҆сѝ, и҆скꙋси́телѧ же всѧ́чески побѣди́лъ є҆сѝ: тѣ́мже ны́нѣ на нб҃сѣ́хъ ликꙋ́еши со а҆́гг҃лы, и҆ со всѣ́ми ст҃ы́ми, помина́й на́съ всегда̀ блажа́щихъ тѧ̀ на землѝ, и҆ прест҃о́е твоѐ ѹ҆спе́нiе почита́ющихъ.

Сла́ва, гла́съ и҃:

Мона́хѡвъ мно́жества наста́вника тѧ̀ почита́емъ, ѻ҆́ч҃е  на́шъ а҆нтѡ́нiе: твое́ю бо стезе́ю вои́стиннꙋ пра́вѡ ходи́ти позна́хомъ. блаже́нъ є҆сѝ хрⷭ҇тꙋ̀ рабо́тавъ, и҆ вра́жiю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче, и҆ прпⷣбныхъ соприча́стниче и҆ пра́ведныхъ: съ ни́миже моли́сѧ гдⷭ҇еви поми́ловатисѧ дꙋша́мъ на́шымъ.

И҆ ны́нѣ, бг҃оро́диченъ. Тропа́рь, гла́съ д҃:

Ве́тхiй ри́мъ ѻ҆те́чество твоѐ ѡ҆ста́вивъ, на ка́мень ꙗ҆́кѡ на ле́гкiй кора́бль возше́лъ є҆сѝ, и҆ на не́мъ па́че є҆стества̀ а҆́ки безпло́тенъ по вода́мъ ше́ствовалъ є҆сѝ, промышле́нiемъ бжⷭ҇твеннагѡ ра́зꙋма направлѧ́емь, вели́кагѡ нова́града дости́глъ є҆сѝ: и҆ ѻ҆би́тель въ не́мъ сотвори́въ, тѣ́ло твоѐ въ не́й предложи́лъ є҆сѝ, ꙗ҆́кѡ да́ръ ѡ҆свѧще́нъ. тѣ́мъ мо́лимъ тѧ̀, ѻ҆́ч҃е а҆нтѡ́нiе, молѝ хрⷭ҇та̀ бг҃а, да спасе́тъ дꙋ́шы на́шѧ.

Сла́ва, и҆ ны́нѣ, бг҃оро́диченъ: Е҆́же ѿ вѣ́ка ѹ҆тае́нное:

На ѹ҆́трени, на Бг҃ъ гдⷭ҇ь, тропа́рь, два́жды. Сла́ва, и҆ ны́нѣ, бг҃оро́диченъ:

По а҃-й стiхоло́гiи сѣда́ленъ, гла́съ а҃. Поⷣ: Ка́мени запеча́танꙋ:

Мона́шеское житiѐ и҆змла́да, прпⷣбне, возлюби́въ, и҆ хрⷭ҇тꙋ̀ ѿ дꙋшѝ послѣ́довавъ, бг҃омꙋ́дре а҆нтѡ́нiе, и҆ ѿсю́дꙋ просiѧ́въ добродѣ́тельнымъ твои́мъ житiе́мъ, въ моли́твахъ и҆ поще́нiихъ и҆ бдѣ́нiихъ, мона́хѡвъ ѻ҆́бразъ бы́лъ є҆сѝ вели́кiй. тѣ́мже вопiе́мъ тѝ: сла́ва да́вшемꙋ тѝ крѣ́пость, сла́ва вѣнча́вшемꙋ тѧ̀, сла́ва даю́щемꙋ тобо́ю всѣ̑мъ и҆сцѣле́нiе.

Два́жды.

Сла́ва, и҆ ны́нѣ, бг҃оро́диченъ:

Ѹ҆пова́нiе хрⷭ҇тiа́нъ, прест҃а́ѧ дв҃о, є҆го́же родила̀ є҆сѝ бг҃а па́че ѹ҆ма́ же и҆ сло́ва, непреста́ннѡ молѝ съ вы́шними си́лами, пода́ти ѡ҆ставле́нiе грѣхѡ́въ на́шихъ всѣ́хъ, и҆ и҆справле́нiе житiѧ̀, вѣ́рою и҆ любо́вiю при́снѡ тѧ̀ сла́вѧщымъ. 

По в҃-й стiхоло́гiи сѣда́ленъ, гла́съ и҃. Подо́бенъ: Премꙋ́дрости:

Ѿ земны́хъ на нбⷭ҇наѧ помы́сливъ, и҆ дѣ́ломъ соверши́лъ є҆сѝ ко гдⷭ҇ꙋ любо́вь, подо́бѧсѧ мо́лнiи ѿ восто́ка до за́пада преходѧ̀, ꙗ҆́коже дрꙋгíй а҆ввакꙋ́мъ несе́нъ бы́сть а҆́гг҃ломъ съ пи́щею въ вавѷлѡ́нъ. ты́ же бжⷭ҇твеннагѡ про́мысла а҆́гг҃ломъ, на ка́мени ꙗ҆́кѡ на кораблѝ, вели́кагѡ новагра́да дости́гъ, и҆ хра́мъ пречꙋ́денъ бж҃iѧ мт҃ре созда́лъ є҆сѝ, и҆ ѻ҆би́тель ве́лiю воздви́глъ є҆сѝ въ сла́вꙋ хрⷭ҇та̀ бг҃а, и҆ мона́хѡвъ мно́жєства собра́лъ є҆сѝ. но є҆гда̀ бы́лъ є҆сѝ въ жи́зни, пе́клсѧ и҆́ми ꙗ҆́кѡ при́сный ѻ҆ц҃ъ: та́кѡ и҆ ны́нѣ, ѻ҆́ч҃е прпⷣбне а҆нтѡ́нiе, молѝ хрⷭ҇та̀ бг҃а, согрѣше́нiй ѡ҆ставле́нiе дарова́ти пра́зднꙋющымъ любо́вiю свѧтꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Нбⷭ҇нꙋю две́рь и҆ кiвѡ́тъ, прест҃ꙋ́ю го́рꙋ, свѣ́тлый ѻ҆́блакъ воспои́мъ неѡпали́мꙋю кꙋпинꙋ̀, слове́сный ра́й, є҆́ѵы воззва́нiе, вселе́нныѧ всеѧ̀ вели́кое сокро́вище, ꙗ҆́кѡ спасе́нiе въ не́й содѣ́ласѧ мíрови, и҆ ѡ҆ставле́нiе дре́внихъ согрѣше́нiй. сегѡ̀ ра́ди вопiе́мъ є҆́й: моли́сѧ сн҃ꙋ твоемꙋ̀, прегрѣше́нiй ѡ҆ставле́нiе дарова́ти благоче́стнѡ покланѧ́ющымсѧ всест҃о́мꙋ ржⷭ҇твꙋ̀ твоемꙋ̀.

По полѷеле́и сѣда́ленъ, гла́съ д҃:

Вели́кiй но́въградъ торжествꙋ́етъ ѡ҆ бз҃ѣ досто́йнѡ въ па́мѧть твою̀, ѻ҆́ч҃е а҆нтѡ́нiе, моли́твами твои́ми спаса́еми ѿ и҆скꙋше́нiй и҆ бѣ́дъ, и҆ всѧ́кагѡ преще́нiѧ находѧ́щагѡ на ны̀. и҆ па́ки, прпⷣбне, не преста́й молѧ́сѧ хрⷭ҇тꙋ̀ бг҃ꙋ, спасти́сѧ дꙋша́мъ на́шымъ.

Два́жды.

Сла́ва, и҆ ны́нѣ, бг҃оро́диченъ:

Мно́гими прегрѣше́ньми а҆́зъ блꙋ́дный ѹ҆́мъ помрачи́въ, вопiю̀ твоемꙋ̀ крѣ́пкомꙋ застꙋпле́нiю, бцⷣе: просвѣтѝ дꙋшѝ моеѧ̀ зѣ̑ницы, возсiѧ́й мѝ покаѧ́нiѧ свѣ́тлꙋю  зарю̀, и҆ ѡ҆блецы́ мѧ во ѻ҆рꙋ́жiе свѣ́та, дв҃о бг҃ороди́тельнице чⷭ҇таѧ.

Та́же степє́нна а҃-й а҆нтiфѡ́нъ д҃-гѡ гла́са. Прокíменъ, гла́съ з҃: Честна̀ предъ гдⷭ҇емъ сме́рть прпⷣбныхъ є҆гѡ̀. Стíхъ: Блаже́нъ мꙋ́жъ боѧ́йсѧ гдⷭ҇а: Е҆ѵⷢ҇лiе прпⷣбническое.

По н҃-мъ ѱалмѣ̀ стiхи́ра, гла́съ s҃:

Прпⷣбне ѻ҆́ч҃е, а҆нтѡ́нiе, во всю̀ зе́млю и҆зы́де вѣща́нiе и҆справле́нiй твои́хъ. тѣ́мъ на нб҃сѣ́хъ ѡ҆брѣ́лъ є҆сѝ мздꙋ̀ трꙋдѡ́въ твои́хъ, де́мѡнскiѧ погꙋби́лъ є҆сѝ полкѝ, и҆ а҆́гг҃льскiѧ дости́глъ є҆сѝ чи́ны, и҆́хже житiю̀ безъ поро́ка поревнова́лъ є҆сѝ, дерзнове́нiе и҆мѣ́ѧ ко хрⷭ҇тꙋ̀ бг҃ꙋ, ми́ръ и҆спросѝ дꙋша́мъ на́шымъ.

Канѡ́нъ прест҃ы́ѧ бцⷣы, на s҃, гла́съ в҃: Нетре́нꙋ, неѻбы́чнꙋ:

И҆ прпⷣбнагѡ канѡ́нъ, на и҃.

Гла́съ в҃. Пѣ́снь а҃. I҆рмо́съ:

Грѧди́те, лю́дiе, пои́мъ пѣ́снь хрⷭ҇тꙋ̀ бг҃ꙋ, раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ и҆зъ рабо́ты є҆гѵ́петскiѧ, ꙗ҆́кѡ просла́висѧ.

А҆́гнче неsло́бивый, ѿве́рзи мѝ ѹ҆стнѣ̀ недосто́йнiи, ѧ҆зы́къ мо́й ѹ҆ѧснѝ, и҆ се́рдце моѐ просвѣтѝ, и҆ ѹ҆́мъ мо́й ѡ҆зарѝ свѣ́томъ твоегѡ̀ бг҃оразꙋ́мiѧ, да возмогꙋ̀ воспѣва́ти па́мѧть прпⷣбнагѡ а҆нтѡ́нiа, є҆го́же на землѝ ѹ҆диви́лъ є҆сѝ.

Мно́гимъ милосе́рдiемъ и҆ щедро́тами, содѣ́телю тва́ри, и҆ вѣкѡ́въ тво́рче, моле́бное пѣ́нiе прiимѝ, и҆ проще́нiе на́шихъ согрѣше́нiй да́рꙋй, твоегѡ̀ ѹ҆го́дника прпⷣбнагѡ а҆нтѡ́нiа моле́нiемъ, и҆ тишинꙋ̀ се́рдцꙋ моемꙋ̀.

Свѣ́тлое и҆ бг҃оꙋго́дное житiѐ твоѐ, ꙗ҆́кѡ свѣ́тъ вои́стиннꙋ на землѝ показа́сѧ, бжⷭ҇твеннꙋю ви́дѣти свѣ́тлость, а҆нтѡ́нiе, сподо́билсѧ є҆сѝ. тѣ́мже и҆ ви̑димаѧ всѧ̑ ѡ҆ста́вивъ, непостижи́магѡ зрѣ́ти сподо́билсѧ є҆сѝ. 

Бг҃оро́диченъ:

Мои́хъ прегрѣше́нiй, влⷣчце, плени́цꙋ расто́ргни, твоего̀ сн҃а и҆ гдⷭ҇а молѧ́щи, и҆ томѧ́щiй мѧ̀ грѣ́хъ, приснодв҃о, низложѝ, ꙗ҆́кѡ да воспѣва́ю тѧ̀ всегда̀, всенепоро́чнаѧ, тобо́ю спаса́емь.

Пѣ́снь г҃. I҆рмо́съ:

На ка́мени мѧ̀ вѣ́ры ѹ҆тверди́въ, разшири́лъ є҆сѝ ѹ҆ста̀ моѧ̑ на врагѝ моѧ̑, возвесели́босѧ дꙋ́хъ мо́й, внегда̀ пѣ́ти: нѣ́сть свѧ́тъ, ꙗ҆́коже бг҃ъ на́шъ, и҆ нѣ́сть пра́веденъ, па́че тебє̀, гдⷭ҇и.

Жезло́мъ добродѣ́телей стра́стное мо́ре пресѣ́къ, и҆ го́рдаго врага̀ ꙗ҆́коже дрꙋга́го фараѡ́на моли́твою твое́ю погрꙋзи́въ, и҆збра́нное твоѐ ста́до но́ваго i҆и҃лѧ невре́днѡ соблюдѝ, а҆нтѡ́нiе прпⷣбне.

Возлюби́лъ є҆сѝ, бл҃же́нне, всено́щное бдѣ́нiе, и҆ моли́твꙋ непреста́ннꙋ и҆ любо́вь нелицемѣ́рнꙋ, си́ми ѡ҆чища́ѧ ѹ҆́мъ тво́й, дꙋ́шꙋ же просвѣща́ѧ, тѣ́ло твоѐ смирѧ́лъ є҆сѝ, и҆ ко дневны̑мъ трꙋдѡ́мъ благопоко́рнѡ ѹ҆строѧ́лъ є҆сѝ.

Хра́мъ тѧ̀ всѝ вѣ́рнiи дх҃а прест҃а́гѡ вѣ́мы, хра́мъ бг҃олѣ́пенъ бж҃iи мт҃ри воздви́глъ є҆сѝ, и҆ ѡ҆гра́дꙋ ве́лiю ѹ҆стро́илъ є҆сѝ, и҆ мона́хѡвъ мно́жєства совокꙋпи́лъ є҆сѝ: въ не́мже ны́нѣ всѧ́къ недꙋ́гъ моли́твами твои́ми ѿгонѧ́етсѧ.

Бг҃оро́диченъ:

Во и҆ны́хъ жена́хъ мт҃и, до́ндеже дв҃а не позна́сѧ, ни мт҃и, по ржⷭ҇твѣ̀ дѣ́вствовати сподо́бисѧ: на тебѣ́ же, дв҃омт҃и, ѻ҆боѧ̀ ѹ҆стро́ишасѧ. тѣ́мъ весе́лiемъ дꙋ́ха воспѣва́ю: нѣ́сть непоро́чны па́че тебє̀, влⷣчце.

Сѣда́ленъ, гла́съ и҃. Подо́бенъ: Премꙋ́дрости:

А҆́гг҃льски на землѝ пожи́въ, бг҃омꙋ́дре а҆нтѡ́нiе, ликѡ́мъ по́стничєскимъ счи́слилсѧ є҆сѝ: крⷭ҇тъ бо на ра́мена твоѧ̑ взе́мъ, послѣ́довалъ є҆сѝ влⷣцѣ хрⷭ҇тꙋ̀, и҆ стра̑сти дꙋшетлѣ̑нныѧ воздержа́нiемъ, прпⷣбне, ѹ҆вѧди́лъ є҆сѝ, и҆  бы́лъ є҆сѝ дꙋхо́вно прiѧ́телище, и҆ сосꙋ́дъ чи́стъ гдⷭ҇еви. тѣ́мже вопiе́мъ тѝ: молѝ хрⷭ҇та̀ бг҃а, грѣхѡ́въ ѡ҆ставле́нiе дарова́ти пра́зднꙋющымъ любо́вiю пречестнꙋ́ю и҆ свѧтꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Ꙗ҆́кѡ всенепоро́чнаѧ невѣ́сто творцꙋ̀, ꙗ҆́кѡ неискꙋсобра́чнаѧ мт҃и и҆зба́вителѧ, прiѧ́телище ꙗ҆́кѡ сꙋ́щи ѹ҆тѣ́шителѧ, препѣ́таѧ, беззако́нiю мѧ̀ сꙋ́ща скве́рное ѻ҆би́телище, и҆ бѣсѡ́мъ и҆гра́лище въ ра́зꙋмѣ бы́вша, потщи́сѧ ѿ тѣ́хъ sлодѣ́йства мѧ̀ и҆зба́вити, и҆ свѣ́тлое жили́ще добродѣ́телей совершѝ, свѣтоно́снаѧ, нетлѣ́ннаѧ: ѿженѝ ѻ҆́блакъ страсте́й, и҆ вы́шнѧгѡ прича́стiѧ сподо́би, и҆ свѣ́та невече́рнѧгѡ, моли́твами твои́ми.

Пѣ́снь д҃. I҆рмо́съ:

Прише́лъ є҆сѝ ѿ дв҃ы, не хода́тай, ни а҆́гг҃лъ, но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и.

Ѹ҆мертви́въ себѐ мíрови, жи́знь равноа́гг҃льнꙋ на землѝ пожи́лъ є҆сѝ, пресла́вне: и҆ ꙗ҆́кѡ да́ръ ѡ҆свѧще́нъ влⷣцѣ, а҆нтѡ́нiе, твою̀ дꙋ́шꙋ чи́стꙋ предста́вилъ є҆сѝ, и҆ бжⷭ҇твеннагѡ црⷭ҇твiѧ досто́йнѡ, ѻ҆́ч҃е, полꙋчи́лъ є҆сѝ.

Вѣ́триломъ, ѻ҆́ч҃е, воздержа́нiѧ ѡ҆крилѧ́емь, страстны́ѧ тмы̀ ѿбѣжа́въ, и҆ къ безстра́стiѧ пꙋтє́мъ наставлѧ́емь, къ свѣ́тꙋ невече́рнемꙋ восте́клъ є҆сѝ. и҆ ѿ сегѡ̀ ѡ҆зари́всѧ, нетлѣ́нiѧ бога́тство наслѣ́довалъ є҆сѝ, а҆нтѡ́нiе прпⷣбне.

Вели́кiй но́въградъ ны́нѣ весе́лiемъ, ѻ҆́ч҃е, красꙋ́етсѧ, и҆мѣ́ѧ мо́щи твоѧ̑ въ себѣ̀, прпⷣбне а҆нтѡ́нiе. ѹ҆ченицы́ же твоѝ твоемꙋ̀ житiю̀ ревнꙋ́юще, ѡ҆ твое́й па́мѧти ра́дꙋющесѧ, гдⷭ҇еви пою́тъ: сла́ва си́лѣ твое́й, гдⷭ҇и.

Бг҃оро́диченъ:

И҆́стиннꙋю тѧ̀ сѣ́нь свидѣ́тельствоваша  многоразли́чными ѻ҆́бразы, ꙗ҆́вѣ показꙋ́юще воплоще́ннаго и҆зъ тебє̀, є҆ди́наго ѿ трⷪ҇цы, пречⷭ҇таѧ, неизмѣ́ннѡ, бг҃омт҃и чⷭ҇таѧ, и҆ мíръ ѡ҆бно́вльша.

Пѣ́снь є҃. I҆рмо́съ:

Свѣ́та пода́телю и҆ вѣкѡ́въ тво́рче, гдⷭ҇и, во свѣ́тѣ твои́хъ повелѣ́нiй наста́ви на́съ: ра́звѣ бо тебє̀ и҆но́гѡ бо́га не зна́емъ.

Возше́дъ на высотꙋ̀ добродѣ́телей, до́лꙋ влекꙋ́щыѧ стра̑сти ѡ҆плева́лъ є҆сѝ, сла́дость показꙋ́ѧ спасе́нiѧ, ѻ҆́ч҃е прпⷣбне а҆нтѡ́нiе, ста́дꙋ твоемꙋ̀ просѝ грѣхѡ́въ проще́нiѧ.

Мѣ́сто проше́нiѧ, ѻ҆́ч҃е, со тща́нiемъ и҆сполнѧ́ѧ, хра́мъ бг҃олѣ́пенъ бж҃iѧ мт҃ре воздви́глъ є҆сѝ, въ не́мже ны́нѣ пра́здничною ра́достiю, мона́хѡвъ мно́жєства веселѧ́тсѧ, па́мѧть твою̀ прославлѧ́юще.

Не забꙋ́ди ста́да твоегѡ̀, є҆́же, мꙋ́дре, собра́лъ є҆сѝ, и҆ въ жи́зни се́й ѹ҆па́слъ є҆сѝ благоче́стнѡ: и҆ ны́нѣ потщи́сѧ, ѻ҆́ч҃е на́шъ а҆нтѡ́нiе, да привлече́ши во ѡ҆гра́дꙋ нбⷭ҇нꙋю.

Бг҃оро́диченъ:

Ѹ҆пра́ви ѹ҆́мъ мо́й, влⷣчце, трꙋжда́ющiйсѧ въ пꙋчи́нѣ скорбе́й, и҆ потоплѧ́емый наше́ствiемъ тлетво́рныхъ страсте́й, спасѝ къ тебѣ̀ прибѣга́ющаго: и҆ны́ѧ бо по́мощи, чⷭ҇таѧ, ра́звѣ тебє̀ не зна́емъ.

Пѣ́снь s҃. I҆рмо́съ:

Въ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдiѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀ возведѝ.

Ѿ земны́хъ къ нбⷭ҇нымъ ѻ҆би́телемъ пресла́внѡ возше́лъ є҆сѝ, бг҃омꙋ́дре а҆нтѡ́нiе: и҆ та́мѡ зрѣ́ти неизрече́нныхъ сподо́билсѧ є҆сѝ, и҆́хже ѻ҆́ко не ви́дѣ, и҆ ѹ҆́хо не слы́ша, и҆ на се́рдце человѣ́кꙋ не взы́де, ꙗ҆̀же ѹ҆гото́ва бг҃ъ лю́бѧщымъ є҆го̀.

Дрема́нiѧ ѻ҆чи́ма твои́ма ѿню́дъ не да́лъ є҆сѝ, къ бг҃ꙋ всѐ твоѐ жела́нiе впери́въ, и҆ томꙋ̀ невозвра́тнѡ ѿ дꙋшѝ послѣ́довавъ, но́щи житiѧ̀ непреткнове́ннѡ преминꙋ́лъ є҆сѝ,  видѣ̑нiи бжⷭ҇твенными ѡ҆кормлѧ́емь, блаже́нне а҆нтѡ́нiе, въ бжⷭ҇твеннꙋю жи́знь всели́лсѧ є҆сѝ.

Вели́кагѡ ст҃и́телѧ нiки́ты, бл҃же́нне а҆нтѡ́нiе, бл҃гослове́нiѧ сподо́бивсѧ, дꙋхо́внагѡ наказа́нiѧ поꙋче́нiе ѿ негѡ̀ воспрiѧ́лъ є҆сѝ: бꙋ́рею бо грѣха̀ не погрꙋзи́лсѧ є҆сѝ, и҆ въ ти́хо приста́нище дости́глъ є҆сѝ нбⷭ҇нагѡ црⷭ҇твiѧ, и҆ та́мѡ ꙗ҆́снѣ наслажда́ешисѧ бжⷭ҇твеннагѡ видѣ́нiѧ.

Бг҃оро́диченъ:

Ѡ҆бетша́вшыѧ ны̀ го́рькимъ дре́ва пре́жде вкꙋше́нiемъ, и҆ па́дшыѧсѧ поползе́нiемъ, пречⷭ҇таѧ, ѡ҆бнови́ла є҆сѝ, зижди́телѧ ро́ждши, сло́во ѵ҆поста́сное, дв҃о мт҃и влⷣчце.

Конда́къ, гла́съ и҃. Подо́бенъ: Взбра́нной:

Ри́мское воспита́нiе, вели́комꙋ же новꙋ́градꙋ бл҃года́тное процвѣте́нiе, мно́гими бо трꙋды̑ и҆ пѡ́двиги въ не́мъ бг҃ꙋ ѹ҆годи́лъ є҆сѝ: сегѡ̀ ра́ди чꙋде́съ дарова́нiй ѿ негѡ̀ сподо́билсѧ є҆сѝ, и҆ тѣ́ло твоѐ мно́гими лѣ̑ты соблюдѐ нетлѣ́нно. мы́ же сiѐ лобыза́юще, ра́достнѡ ѿ дꙋшѝ вопiе́мъ тѝ: ра́дꙋйсѧ, ѻ҆́ч҃е а҆нтѡ́нiе.

I҆́косъ:

Ка́кѡ возмогꙋ̀ и҆счестѝ премнѡ́гаѧ твоѧ̑ чꙋдеса̀; и҆лѝ ка́кѡ и҆зрещѝ жесто́кое твоѐ житiѐ; не и҆́мамъ бо се́рдца чи́ста, ꙗ҆́кѡ сiѐ сра́мными дѣѧ́ньми ѡ҆скверни́хъ, и҆ дꙋ́шꙋ мою̀ лꙋка́выми по́мыслы ѡ҆смради́хъ. но ѻ҆ба́че дерза́ю воспѣва́ти, а҆́ще ты́ ми пода́си сло́во недосто́йномꙋ твоемꙋ̀ рабꙋ̀: ты́ бо земны́й а҆́гг҃лъ, и҆ нбⷭ҇ный человѣ́къ, во пло́ти ѡ҆брѣ́лсѧ є҆сѝ, прпⷣбне. на земли́ бо ѡ҆ тлѣ́нныхъ небре́глъ є҆сѝ, и҆ хрⷭ҇тꙋ̀ ѿ дꙋшѝ послѣ́довалъ є҆сѝ, болѣ́зньми и҆ трꙋды̑, и҆ sѣ́льнымъ воздержа́нiемъ и҆ sлострада́нiемъ, и҆ на землѝ лега́нiемъ, посто́мъ и҆ бдѣ́нiемъ, и҆ моли́твами ѻ҆́бразъ бы́лъ є҆сѝ твои̑мъ ѹ҆ч҃никѡ́мъ: и҆ сегѡ̀ ра́ди сосꙋ́дъ чи́стъ, и҆ ѻ҆би́тель дх҃а прест҃а́гѡ ꙗ҆ви́лсѧ є҆сѝ. тѣ́мъ тѧ̀ чти́мъ: ра́дꙋйсѧ, ѻ҆́ч҃е а҆нтѡ́нiе. 

Пѣ́снь з҃. I҆рмо́съ:

Ѻ҆́бразꙋ злато́мꙋ, на по́лѣ деи́рѣ слꙋжи́мꙋ, трiѐ твоѝ ѻ҆́троцы небрего́ша безбо́жнагѡ велѣ́нiѧ, посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ: бл҃гослове́нъ є҆сѝ, бж҃е ѻ҆ц҃ъ на́шихъ.

Ѿ гра́да и҆ ѻ҆те́чества твоегѡ̀ пресе́льникъ бы́лъ є҆сѝ, къ бг҃ꙋ рꙋ́цѣ простира́ѧ спасе́нiе ѡ҆брѣ́тъ: вода́мъ же послꙋжи́вшымъ тебѣ̀ бж҃iимъ манове́нiемъ, вели́кагѡ нова́града дости́глъ є҆сѝ, и҆дѣ́же бѧ́ше ѹ҆го́дно влⷣцѣ, є҆мꙋ́же ны́нѣ ра́достнѡ пое́ши: бл҃гослове́нъ бг҃ъ ѻ҆тє́цъ на́шихъ.

Вели́кагѡ нова́града а҆рхiере́а, и҆ хрⷭ҇толюби́выхъ люде́й, и҆ мона́хѡвъ мно́жєства ра́дости и҆спо́лнилъ є҆сѝ, и҆ дꙋхо́внагѡ весе́лiѧ, твои́мъ ди́внымъ и҆ чрезꙿесте́ственнымъ прехожде́нiемъ: на ка́мени бо ꙗ҆́кѡ на кораблѝ прише́лъ є҆сѝ, спꙋ́тника, ѻ҆́ч҃е, хрⷭ҇та̀ ѡ҆брѣ́тъ. къ немꙋ́же ны́нѣ ра́достнѡ зове́ши: бл҃гослове́нъ бг҃ъ ѻ҆тє́цъ на́шихъ.

Ликꙋ́ютъ собра̑нiѧ мона́шествꙋющихъ, и҆ веселѧ́тсѧ наро́дѡвъ мно́жєства вели́кагѡ нова́града въ честнѣ́мъ преставле́нiи а҆нтѡ́нiа преблаже́ннагѡ, моле́бный соверша́юще пра́здникъ, ра́достнѡ ѿ дꙋшѝ вопiю́тъ: бл҃гослове́нъ бг҃ъ ѻ҆тє́цъ на́шихъ.

Бг҃оро́диченъ:

Пе́щь проѡбразова́ше твоѐ ржⷭ҇тво̀, всенепоро́чнаѧ: ѻ҆́троки бо не ѡ҆палѝ, ꙗ҆́коже ложесна̀ твоѧ̑, ѻ҆́гнь непостоѧ́нный. тѣ́мже мо́лимъ тѧ̀, ѻ҆гнѧ̀ вѣ́чнагѡ и҆зба́ви рабы̑ твоѧ̑.

Пѣ́снь и҃. I҆рмо́съ:

Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ, снизше́дшаго и҆ пла́мень въ ро́сꙋ прело́жшаго бг҃а, по́йте дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки.

А҆враа́мскiй стѧжа́въ нра́въ, премꙋ́дре, ѿ страны̀ ри́мскiѧ пресе́льникъ бы́въ вели́кагѡ нова́града: и҆ та́мѡ бг҃а ѹ҆зрѣ́лъ є҆сѝ, ѡ҆бѣщава́юща тебѣ̀ воздаѧ́нiе бога́тно.  тѣ́мъ веселѧ́сѧ ѹ҆се́рднѡ хрⷭ҇тꙋ̀ вопiе́ши: благослови́те всѧ̑ дѣла̀ гдⷭ҇а, и҆ превозноси́те є҆го̀ во вѣ́ки.

На землѝ пожи́въ ꙗ҆́кѡ а҆́гг҃лъ, съ пло́тiю ꙗ҆́кѡ безпло́тенъ, безплѡ́тныѧ врагѝ подъ но́ги покори́лъ є҆сѝ: чистотꙋ̀ стѧжа́лъ є҆сѝ посто́мъ и҆ бдѣ́нiемъ и҆ моли́твами. тѣ́мже со а҆́гг҃лы на нб҃сѣ́хъ свѣ́тлѡ ликꙋ́ѧ хрⷭ҇тꙋ̀ вопiе́ши: благослови́те всѧ̑ дѣла̀ гдⷭ҇а, и҆ превозноси́те є҆го̀ во вѣ́ки.

Ри́мъ ѻ҆те́чество твоѐ проповѣ́дꙋетъ, прпⷣбне, вели́кiй же но́въградъ хва́литсѧ тобо́ю, прiе́мь ѿ гдⷭ҇а сокро́вище некра́домое: помо́щника бо вели́каго, бл҃же́нне а҆нтѡ́нiе, тѧ̀ воспрiе́мъ, съ ли́ки мона́шескими ны́нѣ весели́тсѧ. тѣ́мъ па́мѧть твою̀ пра́зднꙋюще ра́достнѡ вопiе́мъ: благослови́те всѧ̑ дѣла̀ гдⷭ҇а, и҆ превозноси́те є҆го̀ во вѣ́ки.

Бг҃оро́диченъ:

Вели́комꙋ та́инствꙋ ржⷭ҇тва̀ твоегѡ̀ кто̀ не ѹ҆диви́тсѧ, бцⷣе; и҆лѝ кíй ѧ҆зы́къ земны́й, и҆лѝ ѹ҆́мъ безпло́тныхъ и҆зрещѝ возмо́жетъ; па́че бо є҆стества̀ и҆ смы́сла, бцⷣе, зижди́телѧ родила̀ є҆сѝ.

Пѣ́снь ѳ҃. I҆рмо́съ:

Ѿ бг҃а бг҃а сло́ва, неизрече́нною мꙋ́дростiю прише́дшаго ѡ҆бнови́ти а҆да́ма, ꙗ҆́дiю въ тлѣ́нiе па́дшаго лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ ра́ди, вѣ́рнiи є҆диномꙋ́дреннѡ пѣ́сньми велича́емъ.

Всегда̀ къ ра́цѣ моще́й твои́хъ пристꙋпа́юще, любе́знѡ цѣлꙋ́емъ, и҆ ѿ дꙋшѝ вопiе́мъ: ѻ҆́ч҃е прпⷣбне а҆нтѡ́нiе, моли́сѧ прилѣ́жнѡ хрⷭ҇тꙋ̀ бг҃ꙋ за гра́дъ и҆ лю́ди, ско́рбь на́шꙋ на ра́дость премѣни́ти, и҆ грѣхѡ́въ проще́нiе и҆спроси́ти, да тѧ̀ непреста́ннѡ велича́емъ.

Вели́комꙋ а҆нтѡ́нiю тезоимени́тъ бы́лъ є҆сѝ, бл҃же́нне а҆нтѡ́нiе, и҆ тогѡ̀ житiю̀ подража́лъ є҆сѝ, равноа́гг҃льнѡ во ѻ҆би́тели прест҃ы́ѧ бцⷣы пожи́лъ є҆сѝ: тѣ́мже и҆ ра́внꙋ  по́честь ѿ бг҃а сподо́билсѧ є҆сѝ прiѧ́ти. съ ни́мже ны́нѣ на нб҃сѣ́хъ весели́шисѧ, и҆ на́съ помина́й пра́зднꙋющихъ па́мѧть твою̀, да тѧ̀ непреста́ннѡ велича́емъ.

Ны́нѣ на тебѣ̀ чꙋ́до ве́лiе ви́дитсѧ, и҆ ѹ҆́жаса и҆спо́лнено, ка́кѡ погребе́но вои́стиннꙋ мно́гѡ лѣ́тъ соблюде́сѧ невреди́мо, прпⷣбне а҆нтѡ́нiе, твоѐ многотрꙋ́дное тѣ́ло, во гро́бѣ лежа́ще бж҃iимъ манове́нiемъ: ꙗ҆́коже са́мъ вѣ́сть, сла́вѧщыѧ є҆го̀ прославлѧ́етъ.

Бг҃оро́диченъ:

И҆сцѣли́ла є҆сѝ сокрꙋше́нiе, всенепоро́чнаѧ, и҆ ве́тхое страда́нiе земны́хъ, бг҃а ро́ждши цр҃ѧ̀ хрⷭ҇та̀, поне́сшаго пло́тiю недꙋ́ги на́шѧ: тѣ́мже тѧ̀ всѝ ро́ди, дв҃о влⷣчце, ѹ҆блажа́юще, бг҃оневѣ́сто, велича́емъ.

Свѣти́ленъ. Подо́бенъ: Со ѹ҆ченикѝ:

Хрⷭ҇то́вꙋ ны́нѣ прⷭ҇то́лꙋ предстоѧ̀, прпⷣбне, съ бг҃ома́терiю пречⷭ҇тою дв҃ою, молѧ́сѧ не преста́й, побѣ̑ды на ва́рвары хрⷭ҇толюби́вомꙋ во́инствꙋ на́шемꙋ дарова́ти, и҆ дꙋше́вное спасе́нiе, и҆ мíрꙋ смире́нiе, а҆нтѡ́нiе бг҃омꙋ́дре.

Сла́ва, и҆ ны́нѣ, то́йже.

На хвали́техъ стiхи̑ры, гла́съ а҃. Подо́бенъ: Всехва́льнiи мч҃ницы:

Ѻ҆́ч҃е бг҃омꙋ́дре а҆нтѡ́нiе, * ты̀ всѧ́кѡ на землѝ хрⷭ҇та̀ возлюби́лъ є҆сѝ, * и҆ тогѡ̀ бжⷭ҇твєннымъ стопа́мъ послѣ́довати возжелѣ́лъ є҆сѝ: * крⷭ҇тъ бо на ра́мо взе́мъ, * послѣ́довалъ є҆сѝ, прпⷣбне. * и҆ ны́нѣ на нб҃сѣ́хъ со а҆́гг҃лы трⷪ҇цѣ предстои́ши, бг҃ови́дче: * є҆́йже моли́сѧ, * дарова́ти дꙋша́мъ на́шымъ ми́ръ и҆ ве́лiю ми́лость.

Ѻ҆́ч҃е премꙋ́дре а҆нтѡ́нiе, * тебѐ бг҃ъ показа̀ па́стырѧ слове́сномꙋ своемꙋ̀ ста́дꙋ, * и҆ ѹ҆краси́лъ є҆сѝ, пречꙋ́дне, це́рковь бж҃iѧ мт҃ре, * въ не́йже и҆ до ны́нѣ лежа́тъ пречестны̑ѧ твоѧ̑ мо́щи, * во гро́бѣ неразрꙋши́ми, * и҆сцѣлє́нiѧ подаю́тъ съ вѣ́рою притека́ющымъ. * и҆ ны́нѣ  моли́сѧ, * дарова́ти дꙋша́мъ на́шымъ ми́ръ и҆ ве́лiю ми́лость.

Ѻ҆́ч҃е прпⷣбне а҆нтѡ́нiе, * и҆спросѝ, ꙗ҆̀же къ бг҃ꙋ, моли́твами твои́ми цр҃кви ѹ҆твержде́нiе, * мона́хѡмъ ѹ҆добре́нiе, * во́инствꙋ на́шемꙋ * побѣ̑ды на врагѝ, * и҆ всѣ̑мъ вѣ́рою притека́ющымъ во ѻ҆би́тель прест҃ы́ѧ бж҃iѧ мт҃ре по́мощь. * къ не́йже моли́сѧ * дарова́ти дꙋша́мъ на́шымъ ми́ръ и҆ ве́лiю ми́лость.

Сла́ва, гла́съ и҃:

Мона́хѡвъ мно́жества наста́вника тѧ̀ почита́емъ, ѻ҆́ч҃е на́шъ а҆нтѡ́нiе: твое́ю бо стезе́ю вои́стиннꙋ пра́вѡ ходи́ти позна́хомъ. блаже́нъ є҆сѝ хрⷭ҇тꙋ̀ рабо́тавъ, и҆ вра́жiю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче, прпⷣбныхъ соприча́стниче и҆ пра́ведныхъ: съ ни́миже моли́сѧ гдⷭ҇еви, по ми́ловатисѧ дꙋша́мъ на́шымъ.

И҆ ны́нѣ, бг҃оро́диченъ: Влⷣчце, прiимѝ:

Славосло́вiе вели́кое. И҆ ѿпꙋ́стъ.

На лiтꙋргíи слꙋ́жба всѧ̀ прпⷣбническаѧ.


