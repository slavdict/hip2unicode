        OCR:

        Библиотека святоотеческой литературы

        http://orthlib.ru





Мѣ́сѧца а҆́ѵгꙋста въ к҃и-й де́нь.

Прпⷣбныхъ ѻ҆тцє́въ пече́рскихъ, и҆́хже нетлѣ̑нныѧ мо́щи въ да́льней пеще́рѣ почива́ютъ.

Ве́черъ. Бл҃же́нъ мꙋ́жъ: а҃-й а҆нтiфѡ́нъ.

На Гдⷭ҇и, воззва́хъ: стiхи̑ры, гла́съ и҃.

Подо́бенъ: Ѽ, пресла́внагѡ чꙋдесѐ:

Нбⷭ҇нагѡ цр҃ѧ̀ воево́да, ѳеодо́сiй бг҃омꙋ́дрый, по́лкъ во́инѡвъ дꙋхо́вныхъ, прпⷣбныхъ ѻ҆тє́цъ, собра̀, и҆́хже по́двиги ѹ҆блажа́юще, пѣ́снєнныѧ похвалы̀ и҆̀мъ  принесе́мъ и҆ возопiи́мъ, глаго́люще: ꙗ҆́кѡ и҆мꙋ́щiи дерзнове́нiе ко влⷣцѣ всѣ́хъ и҆ бг҃ꙋ, проси́те дꙋша́мъ на́шымъ ве́лiѧ ми́лости и҆ мíрꙋ всемꙋ̀ ѹ҆мире́нiѧ.

Видѣ́нiе ѹ҆́мнымъ ѻ҆чесє́мъ зри́тсѧ чꙋде́снѡ: пламеноно́снѣи крилѣ̑ и҆мꙋ́ще, во́ини дꙋхо́внiи, ѿ нб҃съ прихо́дѧтъ ѻ҆тцы̀ всебл҃же́ннiи и҆ въ по́мощь на́шꙋ ѹ҆скорѧ́ютъ, на мiроде́ржца ѡ҆полча́ющесѧ. къ ни́мже припаде́мъ, зовꙋ́ще: ва́съ призыва́емъ, неꙋсы́пнiи застꙋ̑пницы на́ши, потщи́тесѧ и҆зба́вити на́съ ѿ находѧ́щихъ врагѡ́въ на́шихъ и҆ да́ти на́мъ ѿ скорбе́й и҆збавле́нiе.

Разрꙋшѝ нападє́нiѧ вра̑жiѧ, прпⷣбне ѻ҆́тче на́шъ ѳеодо́сiе, ста́до твоѐ ѡ҆гражда́ѧ вѡ́и нбⷭ҇ными, при́снѡ бо совѣ́тꙋютъ нахождє́нiи sлы́ми разори́ти є҆̀, но ты̀ ꙗ҆́кѡ ско́ръ сы́й въ по́мощь, да́ждь застꙋпле́нiе къ тебѣ̀ притека́ющымъ и҆ просѧ́щымъ твоегѡ̀ и҆збавле́нiѧ и҆ не ѡ҆тщетѝ въ печа́лехъ посѣще́нiѧ.

Сла́ва, гла́съ то́йже:

Прⷭ҇то́лꙋ трисо́лнечнагѡ бжⷭ҇тва̀ предстоѧ́щiи и҆ бога́тнѡ ѡ҆сiѧва́еми непристꙋ́пными свѣ́тлостьми, ѻ҆тцы̀ на́ши всебл҃же́ннiи, и҆̀же на землѝ любе́знѡ предстоѧ́щихъ и҆ собо́ръ ва́шъ дне́сь гла́сы воспѣва́ющихъ страсте́й и҆ бѣ́дъ свободи́те, ꙗ҆́кѡ при́снiи къ бг҃ꙋ хода́таи и҆ моли̑твенницы ѡ҆ дꙋша́хъ на́шихъ.

И҆ ны́нѣ, бг҃оро́диченъ: Цр҃ь нбⷭ҇ный:

Вхо́дъ. Прокíменъ днѐ. И҆ чтє́нiѧ трѝ прпⷣбническаѧ, зрѝ л. н҃а ѡ҆б. 

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

Бг҃оизбра́ннiи дѣ́лателiе, прпⷣбнiи ѻ҆тцы̀ на́ши пече́рстiи, мы́сленный добродѣ́телей на землѝ вiногра́дъ насади́сте, ѿ негѡ́же возрастѐ ва́мъ досто́йный пло́дъ вѣ́чнагѡ живота̀.

Стíхъ: Восхва́лѧтсѧ прпⷣбнiи во сла́вѣ и҆ возра́дꙋютсѧ на ло́жахъ свои́хъ.

Посѣ́ѧсте въ горѣ̀ сле́зы, да пло́дъ дово́льный, ра́дость во дво́рѣхъ гдⷭ҇нихъ, процвѣте́тъ: є҆ѧ́же вы̀ наслажда́ющесѧ во вѣ́ки, моли́тесѧ за ны̀ ко гдⷭ҇ꙋ.

Стíхъ: Бл҃же́ни всѝ боѧ́щiисѧ гдⷭ҇а, ходѧ́щiи въ пꙋте́хъ є҆гѡ̀.

Мо́лвъ жите́йскихъ и҆зба́витисѧ жела́юще, всели́стесѧ въ пеще́рꙋ, и҆дѣ́же трꙋдолю́бнѣ пожи́вше, въ вѣ́чный поко́й внидо́сте. моли́тесѧ та́мѡ за ны̀ влⷣцѣ хрⷭ҇тꙋ̀.

Сла́ва, гла́съ а҃:

Волнобꙋ́рныѧ молвы̀ житiѧ̀ и҆збѣ́гше, ко ѡ҆ти́шiю же пеще́ры ст҃ы́ѧ дости́гше и҆ та́мѡ трꙋдолю́бнѣ гдⷭ҇еви ѹ҆годи́вше, ны́нѣ вы́шнѧго сiѡ́на є҆стѐ гра́ждане, и҆ црⷭ҇твiѧ бж҃iѧ сꙋ́ще сы́нове, моли́тесѧ, ѻ҆тцы̀ бг҃оно́снiи, прича́стiе сла́вы ва́шеѧ ѹ҆лꙋчи́ти при́снѡ собо́ръ ва́шъ любо́вiю почита́ющымъ.

И҆ ны́нѣ, бг҃оро́диченъ: Нбⷭ҇ныхъ чинѡ́въ ра́дованiе:

Тропа́рь, гла́съ д҃:

Мы́сленное со́лнце и҆ свѣ́тлꙋю лꙋнꙋ̀, первонача́льныхъ пече́рскихъ, со всѣ́мъ собо́ромъ прпⷣбныхъ дне́сь почти́мъ, тíи бо, цр҃ко́внꙋю тве́рдь  ѡ҆зарѧ́юще, просвѣща́ютъ во тмѣ̀ страсте́й бѣ́дствꙋющихъ, и҆ подаю́тъ ѿ хрⷭ҇та̀ бг҃а моли́твами свои́ми по́мощь во всѣ́хъ ско́рбехъ, и҆ дꙋша́мъ на́шымъ про́сѧтъ и҆збавле́нiѧ.

Сла́ва, и҆ ны́нѣ, бг҃оро́диченъ: Е҆́же ѿ вѣ́ка ѹ҆тае́ное:

На ѹ҆́трени.

На Бг҃ъ гдⷭ҇ь: тропа́рь прпⷣбныхъ два́жды. Сла́ва, и҆ ны́нѣ, бг҃оро́диченъ.

По а҃-мъ стiхосло́вiи сѣда́ленъ, гла́съ д҃:

Подо́бенъ: Ꙗ҆ви́лсѧ є҆сѝ:

Мно́гими скорбьмѝ пꙋ́ть жи́зни сеѧ̀ преидо́сте, и҆ дости́гше кра́ѧ ѹ҆́мнагѡ жела́нiѧ, въ черто́гъ бжⷭ҇твенныѧ сла́вы всели́стесѧ: и҆ ны́нѣ, ра́дꙋющесѧ со всѣ́хъ цр҃е́мъ и҆ бг҃омъ, моли́тесѧ, ꙗ҆́кѡ да и҆ мы̀ ва́шегѡ весе́лiѧ прича̑стницы бꙋ́демъ, ва́шъ собо́ръ почита́ющiи, ѻ҆тцы̀ всебл҃же́ннiи.

Сла́ва, и҆ ны́нѣ, бг҃оро́диченъ:

Ѡ҆бра́дованнаѧ, хода́тайствꙋй твои́ми моли́твами и҆ и҆спросѝ дꙋша́мъ на́шымъ мно́жество щедро́тъ и҆ ѡ҆чище́нiе прегрѣше́нiй, всѣ̑мъ пою́щымъ тѧ̀, чⷭ҇тꙋю мт҃рь и҆ дв҃ꙋ.

По в҃-мъ стiхосло́вiи сѣда́ленъ, гла́съ г҃:

Бра́къ а҆́гнчiй въ черто́зѣ нбⷭ҇нѣмъ ѹ҆слы́шавше, и҆ зва́нiю цр҃ѧ̀ вы́шнѧгѡ ко всѣ̑мъ бы́вшꙋ, всѧ̑ мiрска̑ѧ пристра̑стiѧ ѡ҆ста́висте, ѻ҆тцы̀ бг҃оно́снiи, и҆ сле́зными стрꙋѧ́ми ри̑зы своѧ̑ и҆спра́вше, чи́сти внидо́сте въ трапе́зꙋ хрⷭ҇та̀ бг҃а. но, пре́жде да́же не затворѧ́тсѧ двє́ри тогѡ̀ вхо́да, моли́тесѧ, ꙗ҆́кѡ да и҆ мы̀, покаѧ́нiемъ вше́дше, ва́мъ прича̑стницы бꙋ́демъ. 

Сла́ва, и҆ ны́нѣ, бг҃оро́диченъ:

Черто́гъ, присносꙋ́щною сла́вою ѹ҆кра́шенъ, ви́дѧще вы́нꙋ, жела́нiе и҆́мамы совни́ти въ ѻ҆́нь, но, ѻ҆де́жды не и҆мꙋ́ще, стыди́мсѧ, да не свѧ́зани ѿ а҆́гг҃лъ и҆ и҆зве́ржени бꙋ́демъ. ты̀, сꙋ́щи ѻ҆де́жда наги́хъ дерзнове́нiѧ, дв҃о марíе, ѹ҆краси́ ны и҆ введѝ внꙋ́трь црⷭ҇твiѧ хрⷭ҇то́ва.

Велича́нiе:

Велича́емъ ва́съ, прпⷣбнiи ѻ҆тцы̀ на́ши пече́рстiи, и҆ чти́мъ ст҃ꙋ́ю па́мѧть ва́шꙋ, вы́ бо мо́лите ѡ҆ на́съ хрⷭ҇та̀, бг҃а на́шего.

Стíхъ а҃: Ра́дꙋйтесѧ, првⷣнiи, ѡ҆ гдⷭ҇ѣ, пра̑вымъ подоба́етъ похвала̀.

Стíхъ в҃: Сѣ́ющiи слеза́ми ра́достiю пожнꙋ́тъ.

Стíхъ г҃: Восхва́лѧтсѧ прпⷣбнiи во сла́вѣ и҆ возра́дꙋютсѧ на ло́жахъ свои́хъ.

Стíхъ д҃: Весели́тесѧ ѡ҆ гдⷭ҇ѣ и҆ ра́дꙋйтесѧ, првⷣнiи, и҆ хвали́тесѧ, всѝ пра́вiи се́рдцемъ.

По полѷеле́и сѣда́ленъ, гла́съ и҃. Подо́бенъ: Премꙋ́дрости:

Зва́нiю гдⷭ҇а своегѡ̀ послѣ́дꙋюще, крⷭ҇тъ, а҆́ки же́злъ, въ рꙋ́цѣ воспрiе́мше, не ѹ҆боѧ́стесѧ стра́ха, предстоѧ́щагѡ во тмѣ̀, но ѹ҆пова́нiемъ преидо́сте къ безбѣ́дномꙋ приста́нищꙋ, и҆ по́двигѡвъ свои́хъ ѡ҆брѣ́тше воздаѧ́нiе, весели́тесѧ во свѣ́тѣ непристꙋ́пнѣмъ. тѣ́мже ва́съ почита́емъ, ѻ҆тцы̀ всебл҃же́ннiи, ꙗ҆́кѡ при́снѡ молѧ́щихъ хрⷭ҇та̀ бг҃а согрѣше́нiй ѡ҆ставле́нiе дарова́ти пра́зднꙋющымъ любо́вiю свѧтꙋ́ю па́мѧть ва́шꙋ. 

Сла́ва, и҆ ны́нѣ, бг҃оро́диченъ:

Ꙗ҆́кѡ є҆ди́нꙋ въ жена́хъ бл҃гослове́ннꙋю и҆ дѣ́вамъ похвалꙋ̀ и҆ ѹ҆краше́нiе, въ бра́нехъ непреѡбори́мꙋю по́мощь, немощны̑мъ ѹ҆твержде́нiе и҆ ско́рое посѣще́нiе въ печа́ли сꙋ́щымъ и҆мꙋ́ще тѧ̀, бг҃оневѣ́стнаѧ дв҃о, дне́сь въ пречестнѣ́мъ твое́мъ хра́мѣ припа́даемъ и҆ мѡльбы̀ на́шѧ къ тебѣ̀ прино́симъ, ꙗ҆́кѡ да мо́лиши хрⷭ҇та̀ бг҃а согрѣше́нiй ѡ҆ставле́нiе дарова́ти бл҃гоче́стнѡ покланѧ́ющымсѧ прест҃о́мꙋ рождествꙋ̀ твоемꙋ̀.

Степє́нна, а҃-й а҆нтiфѡ́нъ д҃-гѡ гла́са. Прокíменъ, гла́съ д҃: Честна̀ предꙿ гдⷭ҇емъ сме́рть прпⷣбныхъ є҆гѡ̀. Стíхъ: Что̀ возда́мъ гдⷭ҇ви ѡ҆ всѣ́хъ, ꙗ҆̀же воздаде́ ми; Всѧ́кое дыха́нiе: Е҆ѵⷢ҇лiе ѿ матѳе́а, зача́ло м҃г. По н҃-мъ ѱалмѣ̀ стiхи́ра, гла́съ и҃: Прⷭ҇то́лꙋ трисо́лнечнагѡ бжⷭ҇тва̀: (зрѝ сла́вникъ на Гдⷭ҇и воззва́хъ)

Канѡ́нъ бг҃оро́дицы со i҆рмосо́мъ на s҃, и҆ прпⷣбныхъ на и҃, гла́съ и҃.

Пѣ́снь а҃. I҆рмо́съ:

Во́дꙋ проше́дъ, ꙗ҆́кѡ сꙋ́шꙋ, и҆ є҆гѵ́петскагѡ sла̀ и҆збѣжа́въ, i҆и҃льтѧнинъ вопiѧ́ше: и҆зба́вителю и҆ бг҃ꙋ на́шемꙋ пои́мъ.

Во́дꙋ преходи́ти пѣ́сненныхъ слове́съ въ па́мѧть ва́шꙋ, бг҃оно́снiи ѻ҆тцы̀, хотѧ́щѧ мѧ̀, въ тишинѣ̀ ѹ҆́мнѣй всегда̀ и҆спра́вите и҆ ѿ бꙋ́рныхъ страсте́й ѹ҆держи́те, да въ ва́шемъ хвале́нiи съ пѣ́снiю возвели́чꙋ и҆́мѧ бг҃а моегѡ̀.

И҆зше́дъ на зла́чное по́ле мы́сленнагѡ раѧ̀ пеще́ры ст҃ы́ѧ, ѹ҆слажда́юсѧ бл҃гово́нными а҆рѡма́ты, ꙗ҆̀же  и҆сточа́ютъ мо́щи ва́шѧ, прпⷣбнiи ѻ҆тцы̀, и҆ ве́селѡ созда́телю бг҃ꙋ пѣ́снь ѹ҆мо́мъ возсыла́ю.

Вертогра́дъ заключе́нъ ты̀ є҆сѝ, пеще́ро ст҃а́ѧ, въ тебѣ́ бо сади́тель вы́шнiй насадѝ мно́жество древе́съ, бг҃оно́сныхъ ѻ҆тє́цъ, а҆́ки ке́дрѡвъ лiва́нскихъ, и҆̀же досѧго́ша небе́съ высото́ю, и҆́мже ѹ҆дивлѧ́ѧсѧ, пою̀ пѣ́снь бг҃ꙋ моемꙋ̀

Стра́жꙋ неꙋсы́пне, ло́ггiне вра́тарю, да́ръ и҆мѣ́вый прозира́ти мы́сли входѧ́щихъ, ѡ҆брѣты́й пѡ́чести вы́шнѧгѡ зва́нiѧ, вни́ди и҆ ѡ҆бꙿимѝ хвалы̀ бг҃оно́сныхъ ѻ҆тє́цъ, въ и҆́хже па́мѧти пѣ́снь бг҃ꙋ на́шемꙋ пое́мъ.

I҆гна́тiе, па́стырю и҆́ночествꙋющихъ и҆ цѣли́телю болѧ́щихъ, въ недꙋ́зѣхъ на́шихъ посо́бствꙋй тѧ̀ почита́ющымъ, да въ па́мѧти твое́й пѣ́снь хвалы̀ бг҃ꙋ на́шемꙋ принесе́мъ.

Сiлꙋа́не прпⷣбне, чистоты̀ рачи́телю и҆ храни́телю садо́вiй, тате́й чꙋ́вственныхъ и҆ мы́сленныхъ, плоды̀ ѻ҆боѧ̀ ѡ҆кра́сти хотѧ́щихъ, моли́твою свѧза́вый, ѿ тѣ́хъ нападе́нiй и҆ на́съ спасѝ, мо́лимсѧ.

Бг҃оро́диченъ:

Мно́гими та̑ти ѡ҆бстои́мь, не чꙋ́вствꙋю всегда̀, и҆ ѡ҆крада́ютъ мѝ вразѝ покаѧ́нiѧ плоды̀, но бо́дренною твое́ю моли́твою и҆ неисче́тною благосты́нею, мт҃и бж҃iѧ, и҆зба́ви мѧ̀, молю́сѧ.

Пѣ́снь г҃. I҆рмо́съ:

Нбⷭ҇нагѡ крꙋ́га верхотво́рче, гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нiй кра́ю, вѣ́рныхъ ѹ҆твержде́нiе, є҆ди́не человѣколю́бче. 

Нбⷭ҇нагѡ и҆ земна́гѡ крꙋ́га созда́тель созда̀ мѣ́сто сiѐ и҆ ва́съ, дѡ́брыѧ гра́жданы, въ не́мъ поста́ви, требл҃же́ннiи ѻ҆тцы̀, причти́те на́съ въ сожи́тiе ва́ше нетлѣ́нное и҆ жела́емагѡ кра́ѧ ми́лости дости́гнꙋти моли́тесѧ, мо́лимъ ва́съ.

А҆гаѳѡ́не бл҃же́нне, бл҃гости вѣща́нiѧ и҆мени́те, по́стникѡмъ красото̀, проро́че нело́жный и҆ цѣли́телю недꙋ́жныхъ, скажѝ на́мъ, нечꙋ́вствєннымъ, а҆́ще пꙋ́ть беззако́нiѧ є҆́сть въ на́съ, и҆ ты̀ наста́ви ны̀ моли́твами твои́ми на пꙋ́ть вѣ́ченъ.

Пое́мъ ди́внаго зинѡ́на, сiѧ́ющаго посто́мъ, и҆ мака́рiа, бл҃же́нствꙋ тезоимени́та, си́хъ двои́хъ ра́ди ѻ҆тцє́въ, мо́лимтисѧ, влⷣко, и҆змѝ на́съ дꙋше́вныхъ и҆ тѣле́сныхъ страсте́й, є҆ди́не человѣколю́бче.

Сла́вимъ а҆хи́лꙋ, слꙋжи́телѧ же́ртвы, и҆ ꙗ҆́кѡ и҆́стиннаго по́стника приво́димъ тѝ, хрⷭ҇тѐ, въ моли́твꙋ, є҆гѡ́же ра́ди и҆змѝ на́съ ѿ порабоще́нiѧ чре́вныхъ страсте́й и҆ воздержа́нiю тогѡ̀ наꙋчи́ ны, є҆ди́не чл҃вѣколю́бче.

Ѵ҆па́тiе, слꙋжи́телю немощны̑мъ, ꙗ҆́кѡ и҆мѣ́ѧй да́ръ больны́хъ цѣли́ти возложе́нiемъ рꙋкꙋ̀, тѧ̀ мо́лимъ, посѣтѝ свы́ше на́съ, дꙋше́вными недꙋ́ги ѡ҆бдержи́мыхъ, и҆ спасѝ моли́твами твои́ми.

Ꙗ҆́кѡ въ житiѝ се́мъ любвѐ свѧ̑зани сою́зомъ, по сме́рти же въ є҆ди́нѣмъ гро́бѣ сꙋ́ще положе́ни, та́кѡ и҆ въ нетлѣ́ннѣй жи́зни ны́нѣ вкꙋ́пѣ живꙋ́ще, паѵ́сiе и҆ меркꙋ́рiе, хода́тайствомъ ва́шимъ къ бг҃ꙋ въ є҆диномы́слiи и҆ любвѝ ѹ҆тверди́те ны̀, мо́лимсѧ. 

Лаѵре́нтiе, по́стникѡмъ свѣти́ло, и҆ мѡѷсе́е крⷭ҇тоно́сне, въ тмѣ̀ страсте́й на́съ сꙋ́щихъ и҆ ходѧ́щихъ ѡ҆свѣти́те и҆ моли́твами ва́шими наста́вите, да и҆ мы̀ въ крⷭ҇тоноше́нiи на́шемъ не преткне́мъ ѡ҆ ка́мень собла́зна но́гъ на́шихъ.

Бг҃оро́диченъ:

Тма̀ страсте́й ѡ҆бꙿѧ́тъ ны̀, и҆ въ пꙋтѝ сласте́й ѹ҆клони́хомсѧ непрохѡ́дны, свѣ́та и҆справле́нiѧ не ви́димъ. Наста́внице, наста́ви на́съ и҆ свѣ́тъ покаѧ́нiѧ возсiѧ́й на́мъ, ты́ бо є҆сѝ всѣ̑мъ многосвѣ́тлое свѣти́ло, просвѣща́ющее дꙋ́шы на́шѧ.

Сѣда́ленъ, гла́съ в҃:

Поще́нiемъ просiѧ́вшихъ и҆ свѣ́тлыми по́двиги прпⷣбныхъ ѻ҆тє́цъ пече́рскихъ чи́стое житiѐ и҆ трꙋды̀ кто̀ восхвали́ти мо́щенъ; ѻ҆ба́че ѿ любвѐ, ꙗ҆́же къ ни́мъ, пѣ́снєнныѧ да́ры прино́симъ, тíи бо, со а҆́гг҃лы предстоѧ́ще, при́снѡ мо́лѧтсѧ гдⷭ҇ви ѡ҆ всѣ́хъ на́съ.

Сла́ва, и҆ ны́нѣ, бг҃оро́диченъ:

Милосе́рдiѧ сꙋ́щи и҆сто́чникъ, ми́лости сподо́би на́съ, бг҃оро́дице, при́зри на лю́ди согрѣши́вшыѧ, ꙗ҆вѝ, ꙗ҆́кѡ при́снѡ, си́лꙋ твою̀, на тѧ́ бо ѹ҆пова́юще: ра́дꙋйсѧ, вопiе́мъ тѝ, ꙗ҆́коже и҆ногда̀ гаврiи́лъ, безпло́тныхъ а҆рхiстрати́гъ.

Пѣ́снь д҃. I҆рмо́съ:

Ѹ҆слы́шахъ, гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.

Дре́внихъ ѻ҆тє́цъ стопа́мъ послѣ́дꙋюще, не ѹ҆клони́стесѧ ни ма́лѡ ѿ и҆́хъ трꙋдѡ́въ, тѣ́мже  ра́вный дина́рь вѣ́чныѧ жи́зни ѿ хрⷭ҇та̀ прiе́мше, со а҆́гг҃лы сла́вите превѣ́чное тогѡ̀ бж҃ество̀.

I҆лларiѡ́нъ ди́вный, вели́кагѡ ѻ҆́браза чи́нъ и҆мѣ́вый и҆, по чи́нꙋ своемꙋ̀ ревнꙋ́ѧ житiю̀ прпⷣбнагѡ ѳеодо́сiа, є҆ди́ною всегда̀ въ седми́цѣ ꙗ҆ды́й, крѣ́покъ бѣ̀ во славосло́вiи пѣ́ти: сла́ва си́лѣ твое́й, гдⷭ҇и.

По́стническое стече́сѧ во́инство, въ не́мже просiѧ̀ свѣ́тлаѧ sвѣзда̀, дiонѵ́сiй, и҆́же ны́нѣ сiѧ́етъ во сла́вѣ ст҃ы́хъ и҆ сла́витъ є҆ди́но бж҃ество̀.

Трꙋдолю́бцємъ ѻ҆́бразъ и҆звѣ́стный, а҆рсе́нiй, мꙋ́жествꙋ тезоимени́тый, въ трꙋдѣ́хъ де́нь и҆ но́щь живы́й, прiѧ́тъ возме́здiе, да́ръ чꙋдотворе́нiѧ, ѿ негѡ́же подае́тъ тре́бꙋющымъ всѣ̑мъ неѡскꙋ́днѡ.

Пíмене, по́стникѡмъ є҆динонра́вне, кровопо́тными трꙋды̀ трꙋди́выйсѧ въ послꙋша́нiи вы́нꙋ, дрова̀ носѧ̀, въ же́рновѣхъ мелѧ̀, на всѧ́кꙋ же но́щь непреста́ннѡ поѧ̀ бг҃а и҆ тогѡ̀ є҆ди́но бж҃ество̀.

Сто́лпе непоколеби́ме, а҆ѳана́сiе затво́рниче, водрꙋже́нъ сы́й въ затво́рѣ, не тре́бовалъ є҆сѝ свѣ́тлости чꙋ́вственныѧ, поне́же тебѣ̀ мы́сленнаѧ свѣтѧ́ше, то́ю молѝ, бл҃же́нне, просвѣти́тисѧ тѧ̀ почита́ющымъ.

Тро́иченъ:

Сла́ва тебѣ̀, трⷪ҇це прест҃а́ѧ, ꙗ҆́кѡ просла́вила є҆сѝ мѣ́сто земно́е, нбⷭ҇номꙋ гра́жданы подо́бное, въ и҆́хже па́мѧти приноси́мымъ ѿ на́съ пѣ́нiемъ тѧ̀, ѻ҆́ч҃е, и҆ сн҃е, и҆ дш҃е ст҃ы́й, съ раболѣ́пнымъ поклоне́нiемъ, грѣ́шнiи, сла́вимъ и҆ твоѐ є҆ди́но бж҃ество̀ превозно́симъ. 

Бг҃оро́диченъ:

Сла́ва тебѣ̀, правосла́вныхъ сла́во, чⷭ҇таѧ, тѧ́ бо сла́витъ со а҆́гг҃лы ро́дъ человѣ́ческiй и҆ припа́даѧ вопiе́тъ: сла́ва бо твоѧ̑, бцⷣе, всѣ̑мъ простре́сѧ во спасе́нiе.

Пѣ́снь є҃. I҆рмо́съ:

Просвѣтѝ на́съ повелѣ̑нiи твои́ми, гдⷭ҇и, и҆ мы́шцею твое́ю высо́кою тво́й ми́ръ пода́ждь на́мъ, чл҃вѣколю́бче.

Просвѣти́ша всю̀ рѡссíйскꙋю зе́млю да́нною и҆̀мъ бл҃года́тiю ѻ҆тцы̀ всебл҃же́ннiи, и҆ тма̀ ѹ҆жѐ sловѣ́рiѧ вконе́цъ поги́бе. ты́ѧ лꙋчѝ прострѝ на ны̀ моле́нiѧ и҆́хъ ра́ди, мо́лимтисѧ, є҆ди́не чл҃вѣколю́бче.

Сiсѡ́е чꙋ́дне и҆ григо́рiе, и҆́мѧ ѿ бо́дрости и҆мѣ́вый, ѻ҆́ба посто́мъ ѡ҆бꙋзда́вшiи своѧ̑ стра̑сти, свирѣ́пѣющꙋю по́хоть и҆ на́шеѧ пло́ти смири́те, ва́мъ бо дана̀ є҆́сть бл҃года́ть въ страсте́хъ на́мъ посо́бствовати.

Воздержа́нiѧ рачи́телю, па́ѵле бл҃же́нне, со двѣма̀ канѡна́рхома, простри́те ѡ҆ на́съ мѡльбы̀ ко влⷣцѣ, да тогѡ̀ бл҃года́тiю ѿ чре́внѧгѡ несы́тства ѹ҆де́ржимсѧ и҆ ва́мъ въ воздержа́нiи наслѣ̑дницы бꙋ́демъ.

Сло́во бж҃iе, вразꙋмлѧ́ющее человѣ́ки, не кни́жныѧ мꙋ́дрости наꙋчи́ тѧ, не́стѡре ст҃е, но вы́шнiѧ, є҆́юже зрѣ́лъ є҆сѝ при моли́твахъ а҆́гг҃лы и҆ кончи́нꙋ свою̀ предви́дѣлъ є҆сѝ. тоѧ̀ и҆ на́съ прича́стники сотворѝ, мо́лимъ тѧ̀, па́мѧть твою̀ почита́юще.

Тíте всемꙋ́жественне, во́инствꙋющꙋ тѝ и҆ногда̀, поби́ша сопроти́внiи ѻ҆рꙋ́жiемъ главꙋ̀ твою̀, и҆ бы́сть ꙗ҆́зва вино́ю, ꙗ҆́кѡ прише́лъ є҆сѝ въ пече́рскꙋю го́рꙋ и҆  та́мѡ пла́калъ є҆сѝ ѡ҆ грѣсѣ́хъ свои́хъ, ѡ҆ и҆́хже проще́нiи и҆звѣще́нiе прiе́мъ, ра́достнѡ ѿше́лъ є҆сѝ къ гѡ́рнимъ селе́нiємъ нбⷭ҇нымъ, прпⷣбне.

Па́мвꙋ послꙋшли́ваго почита́ти дерза́ю и҆ ѹ҆дивлѧ́юсѧ: то́й бо въ послꙋша́нiи ѿ невѣ́рныхъ и҆ вѣ́ры ра́ди во ѹ҆́захъ претерпѣ̀ мно́го, ѻ҆ба́че, ѿ а҆́гг҃лъ восхище́нъ и҆ пренесе́нъ, въ ке́ллiи свое́й ѡ҆брѣ́тесѧ, и҆ сбы́стсѧ на не́мъ, ꙗ҆́кѡ послꙋша́нiе ѿ сме́рти и҆збавлѧ́етъ.

Тро́иченъ:

Впадо́хъ въ рꙋ́ки врагѡ́въ мы́сленныхъ и҆ ѡ҆ко́ванъ є҆́смь ѿ ни́хъ тѧ́жкими пꙋ́ты, ѿ ни́хже бра́тъ не и҆зба́витъ. ты̀, трⷪ҇це прест҃а́ѧ, ꙗ҆́кѡ млⷭ҇тиваѧ, созда́нiе твоѐ поми́лꙋй и҆ бл҃гостiю твое́ю ѿ ѹ҆́зъ сме́ртныхъ свободѝ.

Бг҃оро́диченъ:

Свѧ́занъ є҆́смь мно́гими плени́цами страсте́й, и҆ нѣ́сть мѝ разрѣше́нiѧ наде́жды, но ты̀ поми́лꙋй мѧ̀, ꙗ҆́кѡ мт҃и бг҃а вы́шнѧгѡ, и҆ разрѣши́ мѧ ѿ ни́хъ, ты́ бо є҆ди́на си́льна є҆сѝ по бз҃ѣ грѣхѡ́вныѧ плєни́цы разрѣши́ти.

Пѣ́снь s҃. I҆рмо́съ:

Моли́твꙋ пролiю̀ ко гдⷭ҇ꙋ и҆ томꙋ̀ возвѣщꙋ̀ печа̑ли моѧ̑, ꙗ҆́кѡ sѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ i҆ѡ́на: ѿ тлѝ, бж҃е, возведи́ мѧ.

Моли̑твы на́шѧ прино́симъ ва́мъ, ѽ бг҃оно́снiи ѻ҆тцы̀, вы́ бо є҆стѐ моли̑твенницы ѡ҆ на́съ къ бг҃ꙋ и҆ хода́таи, хода́тайствомъ ѹ҆̀бо ва́шимъ ѿ тлѝ  грѣхо́вныѧ и҆зба́вите честны́й ва́шъ собо́ръ почита́ющихъ.

Неꙋсы́пнѣ серде́чное видѣ́нiе и҆мꙋ́ще къ бг҃ꙋ, бы́сте неsло́бивiи, а҆́ки младе́нцы, но ꙗ҆́ро ѻ҆́ко и҆мѣ́сте на бѣ́сы, ꙗ҆́кѡ и҆ и҆́мене ва́шегѡ и҆̀мъ трепета́ти. мо́лимъ ва́съ, моли́тесѧ, да и҆ ѿ на́съ нападє́нiѧ вра̑жiѧ со стꙋдо́мъ возвратѧ́тсѧ.

Заха́рiе, па́мѧти гдⷭ҇ней тезоимени́те, по и҆́мени твоемꙋ̀ и҆ житiѐ стѧжа́вый, та́кѡ бо на врагѝ посто́мъ мꙋ́жески воѻрꙋжи́лсѧ є҆сѝ, ꙗ҆́кѡ во все́мъ житiѝ твое́мъ sе́лiемъ пита́ѧсѧ, дово́ленъ бы́лъ є҆сѝ, тѣ́мъ и҆́мене твоегѡ̀ боѧ́хꙋсѧ бѣ́си: ѿ си́хъ ѹ҆́бѡ sлодѣ́йства и҆збавлѧ́ѧ, ѹ҆скорѝ на по́мощь на́шꙋ, смире́ннѡ мо́лимтисѧ.

Ѳео́дѡре бл҃же́нне, сла́вꙋ бл҃горо́дства своегѡ̀ въ пе́рсть всели́вый, и҆змени́въ кнѧже́нiе на и҆́ноческiй ѻ҆́бразъ, въ не́мже влⷣцѣ своемꙋ̀ до́брѣ ѹ҆годи́вый и҆ ны́нѣ со а҆́гг҃лы въ нбⷭ҇ныхъ живы́й, моли́сѧ ѡ҆ на́съ, да сла́вы неги́бнꙋщiѧ прича̑стницы бꙋ́демъ.

Софро́нiе прпⷣбне, въ те́мнѣмъ мѣ́стѣ себѐ затвори́вый, непреста́ннѡ во ѱалмѣ́хъ пѣ́лъ є҆сѝ бг҃ꙋ. и҆ ны́нѣ въ простра́ннѣмъ селе́нiи го́рнѣмъ наслажда́ѧсѧ а҆́гг҃льскихъ пѣ́нiй, моли́сѧ, да и҆ мы̀ та̑ѧ слы́шати сподо́бимсѧ.

Въ преподо́бiи и҆ пра́вдѣ сщ҃е́нствꙋѧ вы́шнемꙋ, пагкра́тiе чꙋ́дне, чꙋдотво́рными да́ры ѡ҆богати́всѧ, ѿ си́хъ подава́лъ є҆сѝ неѡскꙋ́днѡ тре́бꙋющымъ. пода́ждь ѹ҆̀бо сiѧ̑ и҆ на́мъ, въ болѣ́знехъ къ тебѣ̀ ѹ҆се́рднѡ приходѧ́щымъ. 

Тро́иченъ:

Сла́вы ра́ди и҆́мене твоегѡ̀, пресꙋ́щественнаѧ трⷪ҇це, просла́вила є҆сѝ пра́ведныхъ твои́хъ и҆ мѣ́сто сiѐ. бл҃гостiю ѹ҆̀бо твое́ю пода́ждь и҆ на́мъ, бл҃же, сла́вꙋ ст҃ы́хъ во сла́вѣ твое́й зрѣ́ти и҆ съ ни́ми тебѣ̀ сла́вити, въ трiе́хъ ѵ҆поста́сехъ є҆ди́наго бг҃а.

Бг҃оро́диченъ:

И҆́же тѧ̀ не просла́витъ, прест҃а́ѧ дв҃о, то́й да не ви́дитъ сла́вы жи́зни вѣ́чныѧ: на́мъ же да́ждь ви́дѣти тꙋ́ю, и҆́бо зна́емъ тѧ̀, сла́вимꙋ ѿ всѣ́хъ си́лъ нбⷭ҇ныхъ, и҆ сiѐ прино́симъ тѝ: ра́дꙋйсѧ, вѣ́рнымъ и҆звѣ́стнаѧ похвало̀.

Конда́къ, гла́съ и҃:

И҆збра́ннiи ѿ родѡ́въ ѹ҆гѡ́дницы бж҃iи, ст҃íи прпⷣбнiи пече́рстiи, на си́хъ гора́хъ добродѣ́тельми просiѧ́вшiи, ва́съ землѧ̀ не потаи́ла є҆́сть, но нб҃о ѿве́рзесѧ ва́мъ и҆ ра́йское селе́нiе. тѣ́мже мы̀ похва̑льныѧ пѣ́сни бг҃ꙋ, просла́вльшемꙋ ва́съ, въ па́мѧти ва́шей прино́симъ: вы́ же, ꙗ҆́кѡ и҆мꙋ́щiи дерзнове́нiе, ва́шъ собо́ръ почита́ющихъ ѿ всѣ́хъ бѣ́дъ моли́твами ва́шими застꙋпа́йте, ꙗ҆́кѡ застꙋ̑пницы на́ши и҆ къ бг҃ꙋ хода́таи.

I҆́косъ:

Восхвали́ти по є҆ди́номꙋ кто̀ возмо́жетъ ст҃ы̑ѧ твоѧ̑, бл҃же: и҆зочтꙋ̀ и҆́хъ, и҆ па́че песка̀ ѹ҆мно́жатсѧ, но са́мъ, влⷣко хрⷭ҇тѐ, и҆счита́ѧй мно́жество sвѣ́здъ и҆ всѣ̑мъ и҆мена̀ нарица́ѧй, прiимѝ всѣ́хъ и҆́хъ мѡльбы̀ ѡ҆ на́съ и҆ ꙗ҆вѝ щедро́ты твоѧ̑ на лю́дехъ твои́хъ: вѣ́мы бо, ꙗ҆́кѡ мно́го и҆́мꙋтъ дерзнове́нiе къ  вели́чествꙋ твоемꙋ̀ и҆ хода́тайствꙋютъ къ тебѣ̀, ꙗ҆́кѡ при́снѡ моли̑твенницы ѡ҆ дꙋша́хъ на́шихъ.

Пѣ́снь з҃. I҆рмо́съ:

Ѿ i҆ꙋде́и доше́дше, ѻ҆́троцы, въ вавѷлѡ́нѣ и҆ногда̀ вѣ́рою трⷪ҇ческою пла́мень пе́щный попра́ша, пою́ще: ѻ҆тцє́въ бж҃е, бл҃гослове́нъ є҆сѝ.

Тꙋ́чнаѧ є҆сѝ и҆ ѹ҆сыре́ннаѧ, пече́рскаѧ горо̀, въ твои́хъ бо гра́жданѣхъ и҆зво́ли вы́шнiй селе́нiе своѐ положи́ти, тѣ́мже и҆ мы̀ съ ни́ми пое́мъ: ѻ҆тє́цъ на́шихъ бж҃е, бл҃гослове́нъ є҆сѝ.

Смѵ́рны и҆спо́лнена и҆ хо́лмꙋ лiва́нскомꙋ подо́бна є҆сѝ, пече́рскаѧ горо̀, ка́плющаѧ мѵ́ры бг҃оно́сныхъ ѻ҆тє́цъ на и҆сцѣле́нiе болѣ́зней тлѣтво́рныхъ, и҆́хже мы̀ бл҃гоꙋха́нiе прiе́млюще, пое́мъ: ѻ҆тє́цъ на́шихъ бж҃е, бл҃гослове́нъ є҆сѝ.

А҆ммѡ́не и҆ марда́рiе, подви́жный сꙋпрꙋ́гъ, бы́вше нищеты̀ рачи́телiе, ны́нѣ же бога́тство неги́блющее стѧжа́вшiи, моли́тесѧ и҆ на́мъ то́ежде стѧжа́ти въ вы́шнихъ, и҆дѣ́же пою́тъ: бж҃е, бл҃гослове́нъ є҆сѝ.

Пое́мъ рꙋ́фа, по́стникѡмъ и҆ трꙋдолю́бцємъ зерца́ло, съ венiамíномъ бл҃же́ннымъ, и҆́же всѐ своѐ и҆мѣ́нiе ѿдадѐ ни́щымъ, да є҆ди́нъ би́серъ хрⷭ҇та̀ стѧ́жетъ, є҆мꙋ́же ревни́телiе да бꙋ́демъ, пою́ще: бж҃е, бл҃гослове́нъ є҆сѝ.

Ѳео́фiле, i҆ера́рхѡмъ ѹ҆добре́нiе, новагра́да престо́лъ содержа́вый и҆ сама́го гдⷭ҇а ви́дѣвый, ѹ҆молѝ тогѡ̀ бл҃гость, да и҆ мы̀ лицѐ є҆гѡ̀ ѹ҆́зримъ съ тобо́ю и҆ воспое́мъ: ѻ҆тє́цъ на́шихъ бж҃е, бл҃гослове́нъ є҆сѝ.

Въ дiа́конѣхъ свѣти́ло и҆ въ трꙋдолю́бцѣхъ ѻ҆́бразе, мартѵ́рiе, чистоты̀ рачи́телю, да́ръ и҆мѣ́вый прогонѧ́ти  ѿ человѣ̑къ лꙋка̑выѧ дꙋ́хи и҆ не́мѡщи цѣли́ти, дꙋ́ха sло́бы и҆ всѧ̑кiѧ ле́сти ѿженѝ ѿ на́съ, да чи́стѡ воспое́мъ: бж҃е, бл҃гослове́нъ є҆сѝ.

Тро́иченъ:

Прославлѧ́ющыѧ ст҃ы́хъ твои́хъ просла́ви, пребл҃га́ѧ трⷪ҇це, сла́вою, ю҆́же ѹ҆гото́вала є҆сѝ ѿ вѣ́ка рабѡ́мъ твои̑мъ, и҆ сподо́би пѣ́ти: ѻ҆тє́цъ на́шихъ бж҃е, бл҃гослове́нъ є҆сѝ.

Бг҃оро́диченъ:

Прера́дованнаѧ мт҃и и҆ цр҃це, ра́дѡстнаѧ тебѣ̀ приносѧ́щихъ ра́дости вѣ́чныѧ сподо́би и҆ ѿве́рзи ра̑йскiѧ двє́ри хрⷭ҇тiа́нскомꙋ всемꙋ̀ ро́дꙋ, при́снѡ тебѣ̀ пою́щемꙋ: бг҃оро́дице, бл҃гослове́нна є҆сѝ.

Пѣ́снь и҃. I҆рмо́съ:

Цр҃ѧ̀ нбⷭ҇наго, є҆го́же пою́тъ во́и а҆́гг҃льстiи, хвали́те и҆ превозноси́те во всѧ̑ вѣ́ки.

Цр҃цы нбⷭ҇ныѧ селе́нiе є҆сѝ, ст҃опече́рскаѧ горо̀, ю҆́же си́льныхъ мно́жество прпⷣбныхъ ѻ҆тє́цъ ѡ҆крꙋжа́ютъ, всѝ ѻ҆рꙋ̑жiѧ и҆зꙿѡщрє́на и҆мꙋ́ще, моли̑твы проти́вꙋ мiроде́ржца, пою́тъ пѣ́снь бг҃ꙋ: пое́мъ и҆ превозно́симъ є҆го̀ во вѣ́ки.

Восто́къ и҆ за́падъ, ю҆́гъ и҆ сѣ́веръ ви́дитъ во ѡ҆гра́дѣ твое́й, пече́рскаѧ горо̀, и҆сто́чникъ, кипѧ́щiй мѵ́ры чꙋде́съ бг҃оно́сныхъ ѻ҆тє́цъ, и҆злива́ющiйсѧ всѣ̑мъ и҆зꙿѻби́льнѡ, и҆̀же пою́тъ и҆ превозно́сѧтъ гдⷭ҇а во вѣ́ки.

Ко́е хвале́нiе ва́мъ принесе́мъ, ѽ бг҃оно́снiи ѻ҆тцы̀, ка́кѡ и҆сповѣ́мы трꙋды̀ и҆ по́двиги ва́шѧ тꙋпогрꙋ́бымъ  ѧ҆зы́комъ, не вѣ́мы. но ты̀, ст҃е є҆ѵѳѵ́мiе молчали́ве, наꙋчи́ ны, да съ тобо́ю пое́мъ гдⷭ҇а во вѣ́ки.

По́стникѡмъ и҆ трꙋдолю́бцємъ сiѧ́нiе, кассiа́не и҆ пiѡ́ре бл҃же́нне, ѻ҆́ба свѣтѧ́щiисѧ житiе́мъ, а҆́ки нбⷭ҇наѧ свѣти̑ла, свѣ́тлостiю бл҃года́ти, да́нныѧ ва́мъ, ѡ҆зари́те ны̀, да сподо́бимсѧ съ ва́ми пѣ́ти гдⷭ҇а во всѧ̑ вѣ́ки.

Пла́чꙋщихъ помина́ѧ бл҃же́нство, пафнꙋ́тiе прпⷣбне, всегда̀ пла́калъ є҆сѝ, ны́нѣ же ра́дѡстнаѧ наслѣ́дивъ мѣста̀, моли́сѧ та́мѡ и҆ на́мъ во кро́въ безплаче́вный всели́тисѧ, да съ тобо́ю превозно́симъ гдⷭ҇а во вѣ́ки.

Со i҆ѡ́сифомъ чꙋ́днымъ ва́шꙋ, всѝ ст҃íи, па́мѧть почита́емъ, посто́мъ и҆ трꙋды̀ до́брѣ бг҃ꙋ ѹ҆годи́вшiи, и҆ мо́лимъ, да ѿ всѣ́хъ бѣ́дъ застꙋпле́нiе ва́ми ѡ҆брѧ́щемъ и҆ сподо́бимсѧ гдⷭ҇а превозноси́ти во вѣ́ки.

Во ѡ҆гра́дѣ пеще́ры ст҃ы́ѧ проходѧ́ще ѹ҆мо́мъ, зри́мъ на тве́рди є҆ѧ̀ мно́жество, а҆́ки sвѣ́здъ, ѻ҆тє́цъ прпⷣбныхъ, и҆́хже и҆счи́слити невозмо́жнѡ. тѣ́мъ ѡ҆ всѣ́хъ возда́вше хвалꙋ̀ бг҃ꙋ, мо́лимъ, да да́стъ на́мъ съ ни́ми превозноси́ти є҆го̀ во вѣ́ки.

Бг҃оро́диченъ:

Гони́мъ сы́й sмíемъ мiролю́бнымъ, къ твое́й ѡ҆гра́дѣ прибѣго́хъ, чⷭ҇таѧ: кро́вомъ ѹ҆̀бо ми́лости твое́й защити́ мѧ и҆ тогѡ̀ зꙋбѡ́въ и҆зба́ви, ꙗ҆́кѡ да спасе́нъ, превозношꙋ́ тѧ, мт҃рь бж҃iю, во вѣ́ки.

Пѣ́снь ѳ҃. I҆рмо́съ:

Вои́стиннꙋ бцⷣꙋ тѧ̀ и҆сповѣ́дꙋемъ, сп҃се́ннiи тобо́ю, дв҃о чⷭ҇таѧ, съ безпло́тными ли̑ки тѧ̀ велича́юще.

Вои́стиннꙋ пре́жде ю҆до́ль бѣ̀ плаче́внаѧ и҆ верте́пъ разбо́йникѡмъ гора̀ сiѧ̀ ст҃а́ѧ, ны́нѣ же до́мъ бж҃iй  є҆́сть, и҆ живꙋ́щiи въ не́мъ бл҃же́нни, ꙗ҆́кѡ ва́ми ѡ҆ст҃и́сѧ, бг҃оно́снiи ѻ҆тцы̀: сегѡ̀ ра́ди всѣ́хъ ва́съ велича́емъ.

Гла́съ ра́дованiѧ и҆ шꙋ́мъ празднолю́бныхъ стека́етсѧ восхвали́ти собо́ръ ва́шъ, ѻ҆тцы̀ пече́рстiи: тѣ́хъ ѹ҆́бѡ хвалє́нiѧ прiе́мше, ѿ всѣ́хъ скорбе́й и҆ печа́лей спаса́йте, да всегда̀ ва́съ велича́емъ.

Ра́достною дꙋше́ю взе́мше кре́стное и҆́го и҆ ра́ломъ трꙋдѡ́въ го́рꙋ сiю̀ воздѣ́лавше, насади́сте сады̀ по́тѡвъ ва́шихъ, бг҃оно́снiи ѻ҆тцы̀, мы́сленныхъ, и҆́хже плоды̀ ѡ҆бꙿе́мше, ѹ҆веселѧ́емъ дꙋ́шы на́шѧ и҆ всѣ́хъ ва́съ велича́емъ.

Во є҆ди́нъ пꙋ́ть за́повѣдей гдⷭ҇нихъ ходѧ́ще, разли̑чнаѧ сѣ́мена сѣ́ѧсте, ѻ҆́въ чистотꙋ̀, ѻ҆́въ послꙋша́нiе, и҆́нъ по́стъ, дрꙋгíй нищетꙋ̀, трꙋды̀ и҆ сле́зы. ѻ҆ба́че всѝ ра́внѡ ра́дости рꙋкоѧ́ти пожина́ете, ѿ ни́хже и҆ на́мъ да́рствꙋйте, да вы́нꙋ ва́съ всѣ́хъ велича́емъ.

Гдⷭ҇ь пасе́тъ ва́съ ны́нѣ на мѣ́стѣ sла́чнѣ, пребл҃же́ннiи ѻ҆тцы̀, и҆ ко́е ѹ҆жѐ ва́съ лиша́етъ бл҃го, пото́къ бо сла́дости ва́съ напаѧ́етъ, ѿ негѡ́же понѐ ка́плею є҆ди́ною житiѧ̀ на́шегѡ го́ресть, мо́лимсѧ, ѹ҆слади́те, да ра́достнѡ бг҃ꙋ на́шемꙋ воспое́мъ.

Ѿ мѣ́ста плаче́внагѡ на безплаче́вное преше́дшихъ, мо́лимъ ва́съ, ѻ҆тцы̀ пребл҃же́ннiи, на́съ, па́мѧть ва́шꙋ вкꙋ́пѣ почита́ющихъ, всѧ́кiѧ ско́рби и҆збавлѧ́йте, да всѝ ва́съ велича́емъ. 

Тро́иченъ:

Сла́ва ты̀ є҆сѝ, трⷪ҇це, прпⷣбныхъ ѻ҆тє́цъ ли́кꙋ, и҆ неги́блющее весе́лiе, ѡ҆ тебѣ́ бо мíръ и҆ пло́ть съ неви́димымъ враго́мъ побѣди́вше, прiѧ́ша вѣнцы̀ и҆ ра́дꙋютсѧ со а҆́гг҃лы, тѧ̀ всегда̀ велича́юще.

Бг҃оро́диченъ:

Сла́вимъ тѧ̀, пресла́вный гра́де бж҃iй, тебе́ бо са́мъ ѡ҆снова̀ вы́шнiй и҆ дадѐ въ прибѣ́жище всѣ̑мъ ѿ лица̀ вра́жiѧ бѣжа́щымъ. и҆ на́мъ бꙋ́ди въ приста́нище, да тѧ̀ вы́нꙋ велича́емъ.

Свѣти́ленъ:

Ца́рское свѧще́нiе, ро́де и҆збра́нный, i҆ера́рси ст҃íи, сщ҃е́нницы, мона́си, дѣ́вствєнницы, чꙋдотво́рцы и҆ всѐ по́стническое сосло́вiе прпⷣбныхъ ѻ҆тє́цъ пече́рскихъ, собери́тесѧ дне́сь на моли́твꙋ, да ва́съ ра́ди цр҃ь сла́вы спасе́тъ правосла̑вныѧ лю́ди, бл҃гоче́стнѡ собо́ръ ва́шъ почита́ющихъ.

Сла́ва, и҆ ны́нѣ, бг҃оро́диченъ:

Ст҃ы́хъ ст҃ѣ́йшꙋю тѧ̀ сла́вимъ, чⷭ҇таѧ дв҃о, и҆ велича́емъ ѿ тебѐ рожде́нное сло́во, ты́ же прiимѝ и҆ ѿ на́съ славосло́вiе сiѐ, и҆ да́ждь сла́вити тѧ̀, и҆дѣ́же всѝ ст҃íи мт҃рь тѧ̀ бж҃iю сла́вѧтъ.

На хвали́техъ стiхи̑ры, гла́съ д҃. Подо́бенъ: Да́лъ є҆сѝ зна́менiе:

Плотско́е мꙋдрова́нiе, покоре́нiемъ ѹ҆ма̀ плѣни́сте въ послꙋша́нiе хрⷭ҇то́во, ѻ҆тцы̀ пребл҃же́ннiи, и҆, стра́стное мо́ре преплы́вше, достиго́сте кра́йнѧгѡ жела́нiѧ, тѣ́мъ дарова̀ ва́мъ пѡ́чести зва́нiѧ вы́шнѧгѡ i҆и҃съ чл҃вѣколю́бецъ и҆ сп҃съ дꙋ́шъ на́шихъ. 

Ѹ҆гаси́сте пе́щь мiрски́хъ пристра́стiй и҆ самохо́тныѧ молвы̀, сле́зными пото́ки и҆ коне́чною нището́ю, ѻ҆тцы̀ прпⷣбнiи, и҆ ꙗ҆́кѡ въ черто́зѣ свѣ́тлѣ, въ те́мныхъ пребы́сте пеще́рахъ, а҆́гг҃льски славосло́вѧще i҆и҃са чл҃вѣколю́бца и҆ сп҃са дꙋ́шъ на́шихъ.

Ѿ бре́нныѧ страсте́й глꙋбины̀, скорбе́й и҆ попече́нiй жите́йскихъ ѹ҆́мъ ѡ҆чи́стивше, ѻ҆тцы̀ бг҃оно́снiи, ѹ҆пова́нiемъ бꙋ́дꙋщiѧ жи́зни всѧ̑ тлѣ̑ннаѧ презрѣ́сте. и҆ ны́нѣ, въ нетлѣ́ннѣй жи́зни сꙋ́ще, моли́те за ны̀ i҆и҃са чл҃вѣколю́бца и҆ сп҃са дꙋ́шъ на́шихъ.

Сла́ва, гла́съ s҃:

Бл҃же́нства непоро́чныхъ вожделѣ́вше, въ пꙋ́ть за́повѣдей гдⷭ҇нихъ теко́сте, и҆ свидѣ́нiѧ во́ли бж҃iей взыскꙋ́юще, въ го́ры, въ верте́пы и҆ въ тє́мныѧ пещє́ры всели́стесѧ, мíръ съ похотьмѝ распѧ́сте, и҆ бѣсѡ́вскiѧ полкѝ побѣди́вше, ны́нѣ жи́знь и҆ сла́вꙋ безконе́чнꙋю наслѣ́дисте. моли́тесѧ за ны̀, мо́лимъ ва́съ, ѻ҆тцы̀ прпⷣбнiи, ѹ҆лꙋчи́ти прича́стiе съ ва́ми вы́шнѧгѡ i҆ерⷭ҇ли́ма и҆ спасе́нiе дꙋша́мъ на́шымъ.

И҆ ны́нѣ, бг҃оро́диченъ, гла́съ то́йже:

Бцⷣе, ты̀ є҆сѝ лоза̀ и҆́стиннаѧ, возрасти́вшаѧ на́мъ пло́дъ живота̀, тебѣ̀ мо́лимсѧ: моли́сѧ, влⷣчце, со ст҃ы́ми а҆пⷭ҇лы и҆ со всѣ́ми ст҃ы́ми спасти́сѧ дꙋша́мъ на́шымъ.

Славосло́вiе вели́кое. Е҆ктєнiѝ. И҆ ѿпꙋ́стъ.

На лiтꙋргíи. Бл҃жє́нны ѿ канѡ́на, пѣ̑сни г҃-ѧ и҆ s҃-ѧ. Прокíменъ, гла́съ з҃. Честна̀ предꙿ гдⷭ҇емъ сме́рть прпⷣбныхъ є҆гѡ̀. Стíхъ: Что̀ возда́мъ гдⷭ҇ви ѡ҆ всѣ́хъ, ꙗ҆̀же воздаде́ ми;  А҆пⷭ҇лъ къ гала́тѡмъ, зача́ло сг҃_i. А҆ллилꙋ́iа, гла́съ s҃: Бл҃же́нъ мꙋ́жъ, боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀. Стíхъ: Си́льно на землѝ бꙋ́детъ сѣ́мѧ є҆гѡ̀. Е҆ѵⷢ҇лiе ѿ матѳе́а, зача́ло м҃г, и҆лѝ ѿ лꙋкѝ, зача́ло к҃д. Прича́стенъ: Въ па́мѧть вѣ́чнꙋю бꙋ́детъ првⷣникъ.


