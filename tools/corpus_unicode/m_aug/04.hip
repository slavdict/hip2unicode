        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ д҃-й де́нь.

Ст҃ы́хъ седмѝ ѻ҆трокѡ́въ, и҆̀же во є҆фе́сѣ.

Стiхи̑ры, гла́съ а҃. Подо́бенъ: Нбⷭ҇ныхъ чинѡ́въ:

Седмокрꙋ́жный свѣ́щникъ, * ѡ҆зари́вшiй седмоче́стныхъ ѻ҆́трѡкъ, * прiиди́те, при́снѡ воспое́мъ па́мѧть, * вопiю́ще хрⷭ҇тꙋ̀, * ты̑ѧ вѣнча́вшемꙋ: * моли́твами и҆́хъ, гдⷭ҇и и҆зба́вителю, * живо́тъ на́шъ ѹ҆мирѝ.

И҆̀же по є҆стествꙋ̀ ѹ҆ме́ршiи, * па́че є҆стества̀ вои́стиннꙋ ꙗ҆́коже ѿ сна̀ а҆́бiе воста́ша, * вкꙋ́пѣ се́дмь ѻ҆́троцы  бжⷭ҇твеннiи. * чꙋ́до ѹ҆жа́сное: * три́ста бо лѣ́тъ и҆ се́дмьдесѧть и҆ два̀, * ꙗ҆́коже ме́ртвiи въ пеще́рѣ спа́ша.

Со i҆амвли́хомъ бжⷭ҇твеннымъ, и҆ маѯiмiлiа́номъ, * мартiнiа́на и҆ i҆ѡа́нна, * а҆нтѡ́нiа же вкꙋ́пѣ съ дiонѵ́сiемъ почти́мъ ны́нѣ, * ꙗ҆́кѡ молѧ́щыѧсѧ ѡ҆ на́съ, * восхвалѧ́юще съ ни́ми * и҆ мꙋ́драго благоче́стнѡ є҆ѯакꙋстѡдiа́на.

И҆́ны стiхи̑ры бцⷣы, подо́бны:

Препросла́влена є҆сѝ въ ро́ды родѡ́въ, * дв҃о мт҃и ѻ҆трокови́це бцⷣе марíе, * мíра предста́тельнице, * ро́ждшаѧ пло́тiю сн҃а безнача́льнагѡ ѻ҆ц҃а̀, * соприсносꙋ́щна же дх҃ꙋ вои́стиннꙋ: * є҆го́же молѝ спастѝ на́съ.

Ѡ҆держи́ми прегрѣше́ньми ненаде́ждными, чⷭ҇таѧ, * тѧ̀ предста́тельницꙋ є҆ди́нꙋ и҆мꙋ́ще, дв҃о, * вопiе́мъ благода́рнѡ: * ѡ҆чи́сти ны̀, прест҃а́ѧ бг҃оневѣ́сто. * ты́ бо є҆сѝ мíрꙋ прибѣ́жище, * и҆ застꙋпле́нiе ро́дꙋ на́шемꙋ.

Согрѣше́нiй пꙋчи́ною ѡ҆бꙋрева́емь, * въ ти́хое приста́нище чⷭ҇тыѧ моли́твы твоеѧ̀, бг҃ороди́тельнице прибѣ́гъ, * взыва́ю тѝ: спаси́ мѧ, * держа́внꙋю твою̀ просте́рши десни́цꙋ * рабꙋ̀ твоемꙋ̀, пренепоро́чнаѧ.

Сла́ва, и҆ ны́нѣ:

Жезло́мъ твоеѧ̀ моли́твы, * бг҃ороди́тельнице чⷭ҇таѧ, * sвѣри̑ныѧ стра̑сти * ѻ҆каѧ́нныѧ дꙋшѝ моеѧ̀ ѿженѝ вско́рѣ, * ми́рнѡ жи́знь мою̀ ѹ҆правлѧ́ющи: * и҆ ст҃о́мꙋ мѧ̀ ста́дꙋ и҆збра́нныхъ твои́хъ ѻ҆ве́цъ причтѝ.

Крⷭ҇тобг҃оро́диченъ:

Ѹ҆ крⷭ҇та̀ предстоѧ́щи сн҃а и҆ бг҃а твоегѡ̀, * и҆ долготерпѣ́нiе тогѡ̀ смотрѧ́ющи, * глаго́лаше пла́чꙋщи мт҃и чи́стаѧ: * ѹ҆вы̀ мнѣ̀, ча́до сладча́йшее, * что̀ сiѧ̑ стра́ждеши непра́веднѡ, * сло́ве бж҃iй, да спасе́ши человѣ́чество;

Тропа́рь, гла́съ д҃: Мч҃ницы твоѝ, гдⷭ҇и: И҆лѝ се́й, гла́съ то́йже:

Ве́лiѧ вѣ́ры чꙋдесѐ въ пеще́рѣ ꙗ҆́кѡ въ черто́зѣ  ца́рскомъ ст҃íи се́дмь ѻ҆́троцы пребы́ша, и҆ ѹ҆мро́ша безъ тлѝ, и҆ по мно́зѣхъ временѣ́хъ воста́ша ꙗ҆́кѡ ѿ сна̀, во ѹ҆вѣре́нiе воскресе́нiѧ всѣ́хъ человѣ́кѡвъ. тѣ́хъ моли́твами, хрⷭ҇тѐ бж҃е, поми́лꙋй на́съ.

На ѹ҆́трени, ѻ҆́ба канѡ́на ѻ҆ктѡ́иха, и҆ ст҃ы́хъ канѡ́нъ, на д҃,

Гла́съ в҃. Пѣ́снь а҃. I҆рмо́съ:

Грѧди́те, лю́дiе, пои́мъ пѣ́снь хрⷭ҇тꙋ̀ бг҃ꙋ, раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ и҆зꙿ рабо́ты є҆гѵ́петскiѧ, ꙗ҆́кѡ просла́висѧ.

Число́мъ сiѧ́ющыѧ честны̑ѧ дѣ́ти се́дмь, прiиди́те, вѣ́рнѡ почти́мъ: ꙗ҆́кѡ просвѣща́ютъ хрⷭ҇то́вꙋ цр҃ковь свѣти́льники седмосвѣ̑тлыѧ, лꙋ́чшыѧ зако́нныхъ.

И҆̀же въ плотско́е пе́рвѣе ѹ҆мерщвле́нiе жи́ви сꙋ́ще хрⷭ҇то́во, ѻ҆́троцы се́дмь ѡ҆дѣ́ѧшасѧ, ꙗ҆́коже со́нъ сме́рть пресла́внѡ прiе́мше, ѹ҆твержда́юще ѹ҆че́нiе воскрⷭ҇нiѧ.

I҆ерiхѡ́нъ паде́сѧ гла́сомъ трꙋ́бъ седмѝ: пре́лести же возноше́нiе, седмогла́сiемъ ны́нѣ вѣ́ры страда́лєцъ, сни́де до а҆́да и҆ разори́сѧ.

Бг҃оро́диченъ:

Новолѣ́пно ржⷭ҇тво̀ ѡ҆бновлѧ́еши, безневѣ́стнаѧ: и҆́бо ѻ҆ц҃ꙋ̀ собезнача́льное, и҆ бжⷭ҇твенномꙋ дх҃ꙋ соприсносꙋ́щное сло́во и҆зъ тебє̀ воплоти́сѧ, спрѧже́нiѧ не ѡ҆ста́вль.

Пѣ́снь г҃. I҆рмо́съ:

Ѹ҆твердѝ на́съ въ тебѣ̀, гдⷭ҇и, дре́вомъ ѹ҆мерщве́й грѣ́хъ, и҆ стра́хъ тво́й всадѝ въ сердца̀ на́съ пою́щихъ тѧ̀.

Sвѣ́зды неꙋкло́нны се́дмь, ꙗ҆ви́стесѧ вѣ́рою сiѧ́юще страстоте́рпцы: и҆ и҆̀же ле́сти нырѧ́ющыѧ глꙋбино́ю, къ приста́нищꙋ спаси́тельномꙋ ѹ҆пра́висте.

Предъ сꙋди́щемъ тве́рдѡ ста́вше ст҃íи, мꙋчи́телей ꙗ҆́коже и҆ногда̀ маккаве́и, во́инства и҆змѣни́стесѧ тлѣ́нныѧ жи́зни, вво́инившесѧ хрⷭ҇тꙋ̀.

Досто́йнѡ бг҃ꙋ прiѧ́тна ꙗ҆ви́стесѧ же́ртва моли́твы,  ст҃íи ѻ҆́троцы, и҆ воне́ю благоꙋха́нною смра́дъ ѡ҆бличи́вше пре́лести тве́рдѡ.

Бг҃оро́диченъ:

Кꙋпина̀ въ сiна́и проѡбража́ше твоѐ, дв҃о, пресла́вное ржⷭ҇тво̀: ѻ҆гне́мъ бо бжⷭ҇тва̀ не ѡ҆пали́ласѧ є҆сѝ, въ ложесна̀ прiе́мши вѣ́рнѡ.

Сѣда́ленъ, гла́съ д҃. Подо́бенъ: Ско́рѡ предварѝ:

Ꙗ҆́кѡ столпѝ сꙋ́ще цр҃кве хрⷭ҇то́вы, стѣ́ны разверго́сте невѣ́рiѧ тве́рдѡ, седмобра́тнiи мꙋ́чєницы. тѣ́мже пре́жде сме́рти є҆́ллинскiй гнѣ́въ, и҆ па́ки по сме́рти є҆ретíческꙋю бꙋ́рю ѿгна́вше, и҆ воскресе́нiѧ вѣ́рꙋ ѹ҆держа́вше, моли́тесѧ вѣ́рою ѹ҆тверди́тисѧ на́мъ.

Сла́ва, и҆ ны́нѣ, бг҃оро́диченъ:

Дв҃о всенепоро́чнаѧ, ꙗ҆́же пресꙋ́щнаго бг҃а ро́ждшаѧ, со безпло́тными того̀ непреста́ннѡ молѝ, ѡ҆ставле́нiе прегрѣше́нiй, и҆ и҆справле́нiе житiѧ̀ да́ти на́мъ пре́жде конца̀, вѣ́рою и҆ любо́вiю пою́щымъ тѧ̀ по до́лгꙋ, є҆ди́на всепѣ́таѧ.

Крⷭ҇тобг҃оро́диченъ:

На крⷭ҇тѣ́ тѧ возвы́шена ꙗ҆́кѡ ѹ҆зрѣ̀ пречⷭ҇таѧ мт҃и твоѧ̀, сло́ве бж҃iй, мт҃рски, рыда́ющи вѣща́ше: что̀ но́вое и҆ стра́нное сiѐ чꙋ́до, сн҃е мо́й; ка́кѡ жи́знь всѣ́хъ вкꙋша́еши сме́рти, ѡ҆живи́ти мє́ртвыѧ хотѧ̀, ꙗ҆́кѡ милосе́рдъ;

Пѣ́снь д҃. I҆рмо́съ:

Ѹ҆слы́шахъ, гдⷭ҇и, сла́вное твоѐ смотре́нiе, и҆ просла́вихъ, человѣколю́бче, непостижи́мꙋю твою̀ си́лꙋ.

Свѧще́нное совокꙋпле́нiе, и҆ число́мъ ꙗ҆́вѣ почте́ное, седмери́цꙋ честны́хъ ѻ҆трокѡ́въ воспое́мъ.

Ѹ҆мꙋдре́на сꙋ́етiемъ нечести́ваго пре́лести царѧ̀, є҆фе́сстiи ѻ҆́троцы показа́ша безꙋ́мна.

Жє́ртвы пренепорѡ́чныѧ ꙗ҆́кѡ вои́стиннꙋ, и҆ заколє́нiѧ гдⷭ҇нѧ вѣ́рою ꙗ҆ви́стесѧ, ѻ҆́троцы ст҃íи. 

Бг҃оро́диченъ:

Не пре́зри молѧ́щи ѡ҆ на́съ, при́снѡ бл҃гослове́ннаѧ, и҆зба́витисѧ всѧ́кiѧ ско́рби, чⷭ҇таѧ.

Пѣ́снь є҃. I҆рмо́съ:

Свѣ́та пода́телю и҆ вѣкѡ́въ тво́рче, гдⷭ҇и, во свѣ́тѣ твои́хъ повелѣ́нiй наста́ви на́съ: ра́звѣ бо тебє̀ и҆но́гѡ бо́га не зна́емъ.

Нечꙋ́вственнѡ пе́рвѣе, ѻ҆́бщею ѹ҆ме́рше на землѝ сме́ртiю, па́че є҆стества̀ воскреснꙋ́сте а҆́бiе, ѹ҆вѣрѧ́юще ꙗ҆́вѣ є҆фе́сстiи ѻ҆́троцы ме́ртвыхъ воскресе́нiе.

Ѡ҆свѧ́щшесѧ бг҃ови и҆сповѣ́данiемъ и҆́стинныѧ вѣ́ры, ꙗ҆́кѡ страда́льцы зако́ннiи гдⷭ҇ни, и҆зба́влени бы́сте мꙋ́дрiи темни́цъ и҆ ра́нъ, и҆ вѣнцы̀ прiѧ́сте.

Побѣди́вше тве́рдѡ i҆́дѡльскꙋю ле́сть, сла́внiи мꙋ́чєницы, и҆ ѿ нечести́выхъ є҆ресе́й ѹ҆че́нiѧ, сохранѧ́йте при́снѡ и҆сповѣ́дающыѧ ме́ртвыхъ воскресе́нiе.

Бг҃оро́диченъ:

Во двꙋ́хъ є҆стества́хъ, и҆ ѵ҆поста́си є҆ди́нѣй бы́сть, соверше́нъ сы́й чл҃вѣ́къ неслiѧ́ннѡ, и҆ соверше́нъ бг҃ъ, рожде́йсѧ ѿ ст҃ы́ѧ мт҃ре пресꙋ́щный.

Пѣ́снь s҃. I҆рмо́съ:

Въ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдiѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀ возведѝ.

Бжⷭ҇твенныѧ премꙋ́дрости равночи́сленнiи столпѝ, да восхва́лѧтсѧ ст҃íи ѻ҆́троцы се́дмь, словесы̀ ꙗ҆́кѡ ка́менiемъ сокрꙋ́шше мꙋчи́телей безбо́жное повелѣ́нiе.

Зако́номъ бжⷭ҇твеннагѡ промышле́нiѧ соблюда́еми, гото́вое прiѧ́сте погребе́нiе пеще́рꙋ, въ не́йже ме́ртви и҆ нетлѣ́нни, многолѣ́тни ст҃íи ꙗ҆ви́стесѧ.

Нетлѣ́нiѧ воста́сте свидѣ́тели, вѣ́рꙋ ѿгонѧ́юще тлетво́рнꙋю и҆ ме́ртвꙋю, и҆ бг҃ꙋ молѧ́щесѧ ѡ҆ надѣ́ющихсѧ воскресе́нiѧ. 

Бг҃оро́диченъ:

Ны́нѣ є҆стество̀ же́нское возра́довасѧ, ны́нѣ печа́ль преста̀, ра́дость же процвѣтѐ: ꙗ҆́кѡ марíа родѝ ра́дость, сп҃са хрⷭ҇та̀ бг҃а.

Конда́къ, гла́съ д҃. Подо́бенъ: Вознесы́йсѧ:

Мíра сꙋ̑щаѧ тлѣ̑ннаѧ презрѣ́вше, и҆ нетлѣ̑нныѧ да́ры прiе́мше, ѹ҆ме́рше кромѣ̀ тлѣ́нiѧ пребы́ша. тѣ́мже востаю́тъ по мно́гихъ лѣ́тѣхъ, всѐ погре́бше лю́тыхъ невѣ́рiе: ꙗ҆̀же во хвале́нiи дне́сь вѣ́рнiи восхвалѧ́юще, хрⷭ҇та̀ воспои́мъ.

Пѣ́снь з҃. I҆рмо́съ:

Тѣ́лꙋ злато́мꙋ премꙋ̑дрыѧ дѣ́ти не послꙋжи́ша, и҆ въ пла́мень са́ми поидо́ша, и҆ бо́ги и҆́хъ ѡ҆брꙋга́ша, средѝ пла́мене возопи́ша, и҆ ѡ҆росѝ ѧ҆̀ а҆́гг҃лъ: ѹ҆слы́шасѧ ѹ҆жѐ ѹ҆́стъ ва́шихъ моли́тва.

Прiѧ́тєлища бж҃iѧ чи́ста и҆ и҆збра́нна ѻ҆́троцы ꙗ҆ви́шасѧ: и҆́миже преда̑нiѧ є҆ресе́й ѿ цр҃кве ѿго́нѧтсѧ, и҆ правосла́вiе сiѧ́етъ, ꙗ҆́кѡ є҆́сть воскресе́нiе всѧ́кой дꙋши́ же и҆ пло́ти, ꙗ҆́коже роди́сѧ.

Ꙗ҆́кѡ сꙋ́ще твє́рди, пре́жде сме́рти вои́стиннꙋ во страда́нiи свое́мъ ст҃íи ѻ҆́троцы, а҆́бiе ꙗ҆ви́шасѧ: и҆ по ѹ҆ме́ртвiи жи́ви сла́вою содержи́ми бжⷭ҇твенною, благоче́стнѡ ѹ҆вѣ́ривше собо́ю и҆́стинное воскресе́нiе.

Дꙋша́мъ вкꙋ́пѣ и҆ тѣлесє́мъ чꙋ́вствєннымъ бꙋ́детъ воскресе́нiе: ꙗ҆́коже бо не мо́щно безъ тѣ́ла дꙋшѝ въ мíръ прiитѝ, си́це ни тѣлесѝ безъ дꙋшѝ, прехва́льнiи глаго́лахꙋ: и҆лѝ просла́витсѧ дꙋша̀, и҆лѝ посрами́тсѧ.

Бг҃оро́диченъ:

Ро́ждшаѧ бг҃а сп҃са всѣ́хъ марíе, ѿча́ѧнныхъ є҆сѝ и҆справле́нiе, грѣ́шныхъ ѡ҆бновле́нiе, и҆ ненаде́ждныхъ наде́жда, и҆ пою́щихъ по́мощь: бл҃гослове́нъ бг҃ъ ѻ҆тє́цъ на́шихъ.

Пѣ́снь и҃. I҆рмо́съ:

Въ пещѝ ѻ҆́трочестѣй проѡбрази́лъ є҆сѝ и҆ногда̀ твою̀ мт҃рь,  гдⷭ҇и, ѻ҆́бразъ же сiѧ̀ и҆зъ ѻ҆гнѧ̀ и҆зꙿима́ше, неѡпа́льнѡ входѧ́щыѧ ю҆́же пое́мъ ꙗ҆́вльшꙋюсѧ тобо́ю концє́мъ дне́сь, и҆ превозно́симъ во всѧ̑ вѣ́ки.

Ко́рень го́рести нечести́выхъ возра́стшiй лю́тѣ, бж҃е́ственнiи ѻ҆́троцы, посѣ́кше пре́лєсти є҆́реси, приноша́ютъ пло́дъ вѣ́ры, жи́вы и҆ погре́бшесѧ вѣ́рнѡ, и҆ воскре́сше.

Е҆фе́сскихъ нача́льникѡвъ, ѻ҆́троцы ст҃íи се́дмь и҆ страстоте́рпцы, хрⷭ҇то́вѣ цр҃кви, и҆ црⷭ҇твꙋ вѣ́рномꙋ, бжⷭ҇твенное ꙗ҆ви́стесѧ ѹ҆твержде́нiе, є҆го́же превозно́симъ во всѧ̑ вѣ́ки.

Тве́рди ꙗ҆́вльшесѧ на землѝ, и҆ равночи́сленнiи показа́вшесѧ sвѣзда́мъ, неле́стное ше́ствiе бжⷭ҇твенныѧ вѣ́ры, ѻ҆́троцы творѧ́ще взыва́хꙋ: тѧ̀ превозно́симъ, хрⷭ҇тѐ, во вѣ́ки.

Бг҃оро́диченъ:

Никто́же поги́бе, чи́стаѧ, вѣ́ры наде́ждꙋ и҆мѣ́ѧ на тѧ̀ правосла́внѡ, мт҃и бж҃iѧ, то́кмѡ за́вистiю ѿмета́ющiисѧ, твоегѡ̀ не покланѧ́тисѧ зра́ка воѡбраже́нiю.

Пѣ́снь ѳ҃. I҆рмо́съ:

Ꙗ҆́же пре́жде со́лнца свѣти́льника бг҃а возсiѧ́вшаго, пло́тски къ на́мъ прише́дшаго и҆зъ бокꙋ̀ дв҃и́чꙋ, неизрече́ннѡ воплоти́вшаѧ бл҃гослове́ннаѧ всечⷭ҇таѧ, тѧ̀, бцⷣе, велича́емъ.

Бога́тство чꙋде́съ, и҆ бжⷭ҇твенныхъ та̑инъ ѿкрове́нiе, ст҃ы́хъ ꙗ҆ви́сѧ ны́нѣ воскресе́нiе: и҆̀же бо и҆ногда̀ є҆сте́ственною пло́тiю ѹ҆ме́рше сме́ртiю, и҆ нетлѣ́ннѡ ны́нѣ воскресо́ша, ѡ҆дѣ́ѧни ꙗ҆́коже не ѹ҆ме́рше.

Зва́нiѧ сокро́вище, и҆ вѣ́ры тве́рдое ѡ҆гражде́нiе, ст҃ы́хъ дѣте́й ꙗ҆ви́сѧ пеще́ра, провозвѣща́ѧ бꙋ́дꙋщее всѣ́хъ воскресе́нiе: не четверодне́внаго ла́зарѧ, но вѣ̑чныѧ воскресѝ мертвецы̀.

Вѣнце́мъ мꙋче́нiѧ пострада́вше, зако́ннѡ ѡ҆дѣ́ѧстесѧ ѻ҆́троцы се́дмь, и҆ столпы̀ премꙋ́дрости бж҃iѧ: и҆ ѹ҆че́нiемъ правосла́вiѧ воста́нiе ꙗ҆ви́сте, ꙗ҆́кѡ цр҃кви побѡ́рницы, и҆ моли́твєнницы воспѣва́ющихъ ва́съ. 

Бг҃оро́диченъ:

Тѣ́ло и҆ дꙋ́шꙋ твою̀ нескве́рнѡ бг҃ꙋ соблю́дши, чⷭ҇таѧ, цр҃ь же возжела̀ твоеѧ̀ добро́ты хрⷭ҇то́съ, и҆ мт҃рь своегѡ̀ воплоще́нiѧ показа̀, марíе пресла́внаѧ, спасе́нiе мнѣ̀ при́снѡ подава́ѧ.

Свѣти́ленъ. Подо́бенъ: Жєны̀ ѹ҆слы́шите:

Ѻ҆рꙋ́жiемъ честна́гѡ твоегѡ̀ крⷭ҇та̀ воѡрꙋ́жшесѧ стрⷭ҇тоте́рпцы твоѝ, сло́ве, сопроти̑вныѧ си̑лы тве́рдѡ побѣди́ша: и҆ съ тобо́ю, хрⷭ҇тѐ мо́й, всѣ́хъ цр҃ю̀, ца́рствꙋютъ вкꙋ́пѣ.

Бг҃оро́диченъ:

Вои́стиннꙋ бцⷣꙋ тѧ̀ и҆сповѣ́дꙋемъ, влⷣчце, тебє̀ ра́ди спа́сшiисѧ: и҆́бо бг҃а неизрече́ннѡ родила̀ є҆сѝ, разо́ршаго крⷭ҇то́мъ сме́рть, къ себѣ́ же привле́кша собо́ры: съ ни́миже тѧ̀ восхвалѧ́емъ, дв҃о.

На стiхо́внѣ ѻ҆ктѡ́иха. Сла́ва, и҆ ны́нѣ, бг҃оро́диченъ:


