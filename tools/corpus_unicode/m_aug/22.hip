        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ к҃в-й де́нь.

Ст҃а́гѡ мꙋ́ченика а҆гаѳонíка, и҆ и҆̀же съ ни́мъ.

Въ се́й же де́нь пое́тсѧ слꙋ́жба и҆ ст҃а́гѡ лꙋ́ппа.

На Гдⷭ҇и, воззва́хъ, стiхи̑ры а҆гаѳонíка, гла́съ д҃.

Подо́бенъ: Да́лъ є҆сѝ зна́менiе:

Пе́рвꙋю бл҃гость * и҆ па́че ѹ҆ма̀ красотꙋ̀ и҆щѧ̀, а҆гаѳонíче, * ра́дꙋѧсѧ поше́лъ є҆сѝ, * къ предлежа́щымъ до́блественнѣ подвигѡ́мъ. * и҆ спле́тсѧ со враго́мъ: * мꙋ́жески ѡ҆ зе́млю разрази́лъ є҆сѝ, * и҆ побѣ́ды свѣ́телъ и҆спле́лъ  є҆сѝ вѣне́цъ, * молѧ̀ чл҃вѣколю́бца * ѡ҆ воспѣва́ющихъ тѧ̀.

Мꙋ́дростiю ѹ҆кра́шенъ, * сло́во живото́чно и҆сточи́лъ є҆сѝ, * ѡ҆браща́ѧ несмы́слєнныѧ: * ѡ҆блича́ѧ мꙋчи́телѧ, * многобо́жiѧ бꙋ́рю ѹ҆тиша́ѧ, * ѹ҆тверди́лъ є҆сѝ вѣ̑рныѧ * пребыва́ти въ бж҃iей бл҃года́ти. * тѣ́мже лю̑таѧ претерпѣ́въ ѡ҆палє́нiѧ, * къ вы́шнемꙋ црⷭ҇твꙋ вѣнцено́сецъ восте́клъ є҆сѝ.

Кро́вiю ка́плей, * терпѣли́вагѡ твоегѡ̀ страда́нiѧ, * влⷣцѣ предста́лъ є҆сѝ же́ртва благово́нна, * чи́сто заколе́нiе, * благопрiѧ́тенъ да́ръ, свѧще́нно приноше́нiе, * и҆ свѧще́нiе соверше́нно непоро́чно. * тѣ́мже моли́твами твои́ми * цр҃ко́вное и҆сполне́нiе въ ми́рѣ соблюдѝ, * страда́льче а҆гаѳонíче.

И҆́ны стiхи̑ры ст҃а́гѡ лꙋ́ппа, гла́съ и҆ подо́бенъ то́йже:

Лꙋ́ппъ бл҃же́нный * безбо́жiѧ растопѝ ле́дъ тѧ́жкiй * теплото́ю бжⷭ҇твеннаго дх҃а: * и҆ ѹ҆сѣ́ченъ бы́въ мече́мъ, * и҆сцѣле́нiй стрꙋи̑ и҆сточа́етъ, * и҆ дꙋ́шы и҆ста́ѧвшыѧ ѡ҆роша́етъ бл҃года́тiю. * того̀ восхва́лимъ ꙗ҆́кѡ моли́твенника на́шего и҆зрѧ́дна, * и҆ те́пла застꙋ́пника, * благоче́стнѡ, мч҃николю́бцы.

Е҆́ллинскаѧ чти̑лища * глꙋбинѣ̀ во́дъ пре́далъ є҆сѝ, * и҆ безбо́жныхъ ѹ҆диви́лъ є҆сѝ зрѧ́щихъ чꙋдеса̀, * твое́ю, всеблаже́нне, твори̑ма вѣ́рою. * посредѝ и҆́хъ стоѧ̀, * ба́ню бжⷭ҇твеннꙋю свы́ше прiѧ́тъ, * бг҃ꙋ тѧ̀ велича́ющꙋ, ꙗ҆́кѡ присномꙋ́ченика, * и҆ до́блѧ а҆дама́нта, * страстоте́рпче многострада́льне.

И҆скꙋша́юще посѣщи́ тѧ вразѝ, * дрꙋ́гъ дрꙋ́га посѣца́хꙋ, * и҆ стрѣ́лы пꙋща́юще, * дрꙋ́гъ дрꙋ́га ѹ҆ѧзвлѧ́хꙋ, * страстоно́сче лꙋ́ппе: * и҆ прете́рти мнѧ́ще, дре́вꙋ приложи́ша ꙗ҆́звꙋ, * ѡ҆мраче́ни, бл҃же́нне, сꙋ́ще: * соблюда́ше бо тѧ̀ гдⷭ҇и, * є҆гѡ́же ра́ди пострада́ти и҆зво́лилъ є҆сѝ, * моли́твенниче ѡ҆ дꙋша́хъ на́шихъ, а҆́гг҃лѡвъ собесѣ́дниче.

Сла́ва, гла́съ а҃. А҆нато́лiево:

Тезоиме́ннѣ назва́лсѧ є҆сѝ благíѧ побѣ́ды  тезоимени́тъ, а҆гаѳонíче многострада́льне: бжⷭ҇твеннымъ бо жела́нiемъ ѹ҆ѧзви́всѧ, i҆́дѡльскiѧ ле́сти и҆ мꙋчи́тельскiѧ ѿве́ргсѧ, къ жи́зни неконча́емѣй пресла́внѡ преше́лъ є҆сѝ. тѣ́мже въ сла́внѣй твое́й па́мѧти, дерзнове́нiе и҆мы́й къ бг҃ꙋ, молѝ спасти́сѧ дꙋша́мъ на́шымъ.

И҆ ны́нѣ, гла́съ то́йже:

Подоба́ше самови́дцємъ сло́ва и҆ слꙋга́мъ, и҆ є҆́же по пло́ти мт҃ре є҆гѡ̀ ѹ҆спе́нiе ви́дѣти, коне́чное є҆ли́ко на не́й та́инство: ꙗ҆́кѡ да не то́кмѡ є҆́же ѿ землѝ сп҃сово восхожде́нiе ѹ҆́зрѧтъ, но и҆ ро́ждшiѧ є҆го̀ преставле́нiю свидѣ́тельствꙋютъ. тѣ́мже ѿвсю́дꙋ бжⷭ҇твенною си́лою собра́вшесѧ, сiѡ́на достиго́ша, и҆ на нб҃о и҆дꙋ́щꙋю предсыла́хꙋ, вы́шшꙋю херꙋвȋмъ: є҆́йже и҆ мы̀ съ ни́ми покланѧ́емсѧ, ꙗ҆́кѡ молѧ́щейсѧ ѡ҆ дꙋша́хъ на́шихъ.

На стiхо́внѣ стiхи̑ры пра́здника, гла́съ и҃.

Подо́бенъ: Ѽ пресла́внагѡ чꙋдесѐ!

Ѽ пресла́внагѡ чꙋдесѐ! * ꙗ҆́же бг҃а пло́тiю неискꙋсомꙋ́жнѡ ро́ждши, * и҆ дв҃а пребы́вши, * ѿ житiѧ̀ преставлѧ́етсѧ: * и҆ привре́менныѧ жи́зни ѿходѧ́щи, * къ нестарѣ́емѣй преложи́сѧ. * тѣ́мже стека́ютсѧ на ѻ҆́блацѣхъ дне́сь, * хрⷭ҇то́вы ѹ҆ченицы̀ и҆ а҆пⷭ҇ли, * къ погребе́нiю є҆ѧ̀.

Стíхъ: Воскрⷭ҇нѝ, гдⷭ҇и, въ поко́й тво́й, ты̀, и҆ кiвѡ́тъ свѧты́ни твоеѧ̀.

Дне́сь свѣ́тло торжество̀, * благопремѣни́мсѧ всѝ, * со а҆́гг҃лы сла́вѧще * честно́е преставле́нiе мт҃ре бг҃а на́шегѡ: * ст҃ꙋ́ю бо и҆ свѣтоно́снꙋю дꙋ́шꙋ * преда́вши въ рꙋ́цѣ сн҃а, * съ ни́мъ совокꙋплѧ́етсѧ въ жи́зни присносꙋ́щнѣй, * дꙋхо́внѡ всегда̀ молѧ́щи ѡ҆ на́съ прилѣ́жнѡ.

Стíхъ: Клѧ́тсѧ гдⷭ҇ь дв҃дꙋ и҆́стиною, и҆ не ѿве́ржетсѧ є҆ѧ̀.

Прiиди́те, мы́сленнѡ, * предвари́мъ геѳсiма́нiю честнꙋ́ю, и҆ ст҃ы́й до́мъ сла́внагѡ тѣлесѐ * мт҃ре бг҃а на́шегѡ. * со  а҆пⷭ҇лы бл҃гоꙋха́емсѧ, * и҆ со а҆́гг҃лы пѣсносло́вимъ: * є҆ди́на бо бы́сть ра́дость дне́сь, * сꙋ́щымъ на землѝ и҆ на нб҃сѝ, * во ѹ҆спе́нiи є҆ѧ̀.

Сла́ва, гла́съ то́йже. Самогла́сенъ:

Тезоиме́нно зва́нiе прiе́мъ бл҃ги́хъ сокро́вищъ, хра́мъ себѐ ѡ҆свѧти́лъ є҆сѝ, мꙋ́чениче а҆гаѳонíче, за всѣ́хъ цр҃ѧ̀ въ мꙋ́кахъ зако́ннѡ подви́гсѧ, лю́тагѡ врага̀ низложи́лъ є҆сѝ си́лꙋ, и҆ побѣ́ды взе́мъ по́честь, вѣнцено́сецъ въ вы́шнихъ бг҃ꙋ предстои́ши: є҆го́же и҆ моли́ти не преста́й ѡ҆ чтꙋ́щихъ тѧ̀, мꙋ́ченикѡвъ ѹ҆добре́нiе.

И҆ ны́нѣ, пра́здника, гла́съ то́йже:

Ѹ҆вѣрѧ́ѧ i҆и҃съ сн҃ъ тво́й, бцⷣе, и҆ бг҃ъ на́шъ, два̀ є҆стєства̀ своѧ̑, ꙗ҆́кѡ ѹ҆́бѡ человѣ́къ ѹ҆мира́етъ, и҆ ꙗ҆́коже бг҃ъ востае́тъ. и҆ тѧ̀, бг҃ома́ти, зако́номъ є҆стества̀ ѹ҆мре́ти благоизво́ли, да не невѣ̑рнымъ привидѣ́нiе мни́тсѧ смотре́нiе. прешла́ бо є҆сѝ къ нбⷭ҇нѣй странѣ̀, нбⷭ҇наѧ невѣ́сто, ꙗ҆́кѡ ѿ черто́га селе́нiѧ твоегѡ̀ ѿ землѝ взѧта̀. ѡ҆свѧти́сѧ воздꙋ́хъ восхожде́нiемъ твои́мъ, ꙗ҆́кѡ просвѣти́сѧ землѧ̀ ржⷭ҇тво́мъ твои́мъ: предпосыла́ютъ а҆пⷭ҇ли, и҆ а҆́гг҃ли подꙿе́млютъ. тѣ́мже, погре́бше пречⷭ҇тое тѣ́ло твоѐ и҆ надгро́бное пѣ́нiе воспѣ́вше, ѹ҆жа́снѡ зрѧ́хꙋ и҆ со стра́хомъ глаго́лахꙋ: сiѧ̀ и҆змѣ́на десни́цы вы́шнѧгѡ, то́й бо посредѝ тебє̀, и҆ не подви́жешисѧ. но, ѽ многопѣ́таѧ мт҃и, не ѿстꙋпа́й на́съ назира́ющи: мы́ бо лю́дiе твоѝ, и҆ ѻ҆́вцы па́жити твоеѧ̀, и҆ и҆́мѧ твоѐ призыва́емъ, просѧ́ще тебє̀ ра́ди спасе́нiѧ и҆ ве́лiѧ ми́лости.

Тропа́рь, гла́съ д҃:

Мꙋ́чєницы твоѝ, гдⷭ҇и, во страда́нiихъ свои́хъ вѣнцы̀ прiѧ́ша нетлѣ̑нныѧ ѿ тебє̀ бг҃а на́шегѡ: и҆мꙋ́ще бо крѣ́пость твою̀, мꙋчи́телей низложи́ша, сокрꙋши́ша и҆ де́мѡнѡвъ немѡщны́ѧ де́рзѡсти. тѣ́хъ моли́твами спасѝ дꙋ́шы на́шѧ. 

Сла́ва, и҆ ны́нѣ, тропа́рь пра́здника, гла́съ а҃:

Въ ржⷭ҇твѣ̀ дѣ́вство сохрани́ла є҆сѝ, во ѹ҆спе́нiи мíра не ѡ҆ста́вила є҆сѝ, бцⷣе. преста́виласѧ є҆сѝ къ животꙋ̀, мт҃и сꙋ́щи живота̀: и҆ моли́твами твои́ми и҆збавлѧ́еши ѿ сме́рти дꙋ́шы на́шѧ.

На ѹ҆́трени, по а҃-й стiхоло́гiи сѣда́ленъ, гла́съ д҃.

Подо́бенъ: Ѹ҆диви́сѧ i҆ѡ́сифъ:

Простра́ннѣйши нб҃съ ꙗ҆́вльшисѧ на землѝ, ꙗ҆́кѡ ро́ждши пло́тiю всѣ́хъ содѣ́телѧ, ны́нѣ въ са̑маѧ нб҃са̀ ѿ землѝ преста́виласѧ є҆сѝ, пра́ведныхъ же дꙋ́шы зрѧ́ще тѧ̀, а҆́гг҃льстiи же ли́цы смотрѧ́юще, ꙗ҆́кѡ цр҃и́цѣ хвалꙋ̀ досто́йнѡ всегда̀ тебѣ̀ прино́сѧтъ. тѣ́мже молѧ́щи не преста́й ѡ҆ воспѣва́ющихъ тѧ̀.

Сла́ва, и҆ ны́нѣ, то́йже.

По в҃-й стiхоло́гiи сѣда́ленъ, гла́съ то́йже. Поⷣ: Ско́рѡ предварѝ:

Твоѐ пра́зднꙋемъ ѹ҆спе́нiе, пречⷭ҇таѧ, въ не́же прiи́де, и҆зъ тебє̀ воплоти́выйсѧ хрⷭ҇то́съ бг҃ъ на́шъ, со сла́вою неизрече́нною, прiѧ́ти тво́й дꙋ́хъ. тѣ́мъ а҆́ще и҆ преста́виласѧ є҆сѝ, но на́съ, бцⷣе, моли́твами твои́ми не преста́й посѣща́ющи пою́щихъ тѧ̀.

Сла́ва, и҆ ны́нѣ, то́йже.

Канѡ́нъ пра́здника со i҆рмосо́мъ на s҃, кѵ́ръ космы̀.

Гла́съ а҃. Пѣ́снь а҃. I҆рмо́съ:

Преꙋкраше́ннаѧ бжⷭ҇твенною сла́вою, свѧще́ннаѧ и҆ сла́внаѧ, дв҃о, па́мѧть твоѧ̀, всѧ̑ собра̀ къ весе́лiю вѣ̑рныѧ, начина́ющей марiа́мѣ, съ ли̑ки и҆ тѷмпа́ны, твоемꙋ̀ пою́щыѧ є҆диноро́дномꙋ: сла́внѡ ꙗ҆́кѡ просла́висѧ.

Да провожда́ютъ невеще́ственнiи чи́нове небоше́ственное въ сiѡ́нъ бжⷭ҇твенное тѣ́ло твоѐ, внеза́пꙋ же сте́кшесѧ а҆пⷭ҇лъ мно́жество ѿ конє́цъ, бцⷣе, тебѣ̀ предста́ша а҆́бiе: съ ни́миже, чⷭ҇таѧ, твою̀ честнꙋ́ю, дв҃о, па́мѧть сла́вимъ.

Побѣ̑дныѧ по́чєсти взѧла̀ є҆сѝ на є҆стество̀, чⷭ҇таѧ,  бг҃а ро́ждши: ѻ҆ба́че же подо́бѧщисѧ творцꙋ̀ твоемꙋ̀ и҆ сн҃ꙋ, па́че є҆стества̀ повинꙋ́ешисѧ є҆сте́ствєннымъ зако́нѡмъ: тѣ́мже ѹ҆ме́рши, съ сн҃омъ востае́ши вѣ́чнꙋющи.

И҆ ст҃ы́хъ два̀ канѡ́на, на и҃.

Канѡ́нъ ст҃а́гѡ а҆гаѳонíка. Творе́нiе i҆ѡ́сифово.

Гла́съ а҃. Пѣ́снь а҃. I҆рмо́съ:

Пѣ́снь побѣ́днꙋю пои́мъ всѝ бг҃ꙋ, сотво́ршемꙋ ди̑внаѧ чꙋдеса̀ мы́шцею высо́кою, и҆ спа́сшемꙋ i҆и҃лѧ, ꙗ҆́кѡ просла́висѧ.

Ѹ҆блажѝ, свѧ́те, ѡ҆sло́бленнꙋю дꙋ́шꙋ мою̀ страстьмѝ, бла́гъ бы́въ блага́гѡ бг҃а подража́тель: и҆ сло́во да́ждь, честнꙋ́ю сла́вити па́мѧть твою̀.

Зна́емь вѣ́дꙋщемꙋ всѧ̑, мꙋ́чениче, бы́лъ є҆сѝ, бг҃одохнове́нне: и҆ сегѡ̀ воплоще́нiе предъ ꙗ҆зы́ки проповѣ́далъ є҆сѝ, плотскíѧ не ѹ҆боѧ́всѧ сме́рти.

Возста́вилъ є҆сѝ сло́вомъ твои́мъ па́дшыѧ: и҆ возста́нiѧ ѻ҆́бщники показа́лъ є҆сѝ, и҆ свѣ́тлости вѣ́чныѧ благоче́стнѡ, мꙋ́чениче пребога́те.

Бг҃оро́диченъ:

Чꙋде́съ превы́ше ве́лiе чꙋ́до, чⷭ҇таѧ, ржⷭ҇тва̀ твоегѡ̀ зри́тсѧ: ражда́еши бо въ подо́бiи пло́ти бы́вша хрⷭ҇та̀, кромѣ̀ преложе́нiѧ и҆ смѣше́нiѧ.

Канѡ́нъ ст҃а́гѡ лꙋ́ппа. Творе́нiе i҆ѡ́сифово.

Гла́съ д҃. Пѣ́снь а҃. I҆рмо́съ:

Трiста́ты крѣ̑пкiѧ, рожде́йсѧ ѿ дв҃ы, безстра́стiѧ во глꙋбинѣ̀ дꙋшѝ трича́стное потопѝ, молю́сѧ: да тебѣ̀, ꙗ҆́кѡ въ тѷмпа́нѣ, во ѹ҆мерщвле́нiи тѣлесѐ побѣ́дное воспою̀ пѣ́нiе.

Пою́щꙋ свѣ́тлꙋю и҆ свѣтоно́снꙋю твою̀ па́мѧть, во́ине хрⷭ҇то́въ, до́блiй страда́льче, дꙋ́шꙋ мою̀ ѡ҆зарѝ сiѧ́ньми невече́рними, ѡ҆зарѧ́емь при́снѡ, и҆ бжⷭ҇твенномꙋ свѣ́тꙋ предстоѧ̀.

Въ мꙋ́ченичєскiѧ вше́дъ мꙋ́жески по́двиги, и҆сповѣ́далъ  є҆сѝ бг҃а ꙗ҆́вльшасѧ на землѝ, и҆ є҆стество̀ ѡ҆божи́вша, премꙋ́дре, человѣ́ческое, и҆ бо́ги потреби́лъ є҆сѝ є҆́ллинскiѧ си́лою дх҃о́вною.

Во́дъ живо́тныхъ и҆спо́лнивъ се́рдце, ꙗ҆́коже бжⷭ҇твеннаѧ рѣка̀, стрꙋи̑, премꙋ́дре, пре́лести и҆зсꙋши́лъ є҆сѝ: вѣ́рою же мы̑сли человѣ́кѡвъ напои́лъ є҆сѝ, прозѧба́ющыѧ пло́дъ нбⷭ҇ный.

Бг҃оро́диченъ:

Ꙗ҆́кѡ ѹ҆́тро благолѣ́пно ѿ бокꙋ̀ возсiѧ́ла є҆сѝ, i҆и҃са просвѣще́нiе всѣ́хъ и҆ бг҃а, неискꙋсобра́чнаѧ влⷣчце, но́щь многобо́жiѧ потре́бльша, и҆ сiѧ̑нiи невече́рними мíръ просвѣща́юща.

Пѣ́снь г҃. I҆рмо́съ:

Содѣ́тельнаѧ и҆ содержи́тельнаѧ всѣ́хъ бж҃iѧ мꙋ́дросте и҆ си́ло, непрекло́ннꙋ, недви́жимꙋ цр҃ковь ѹ҆твердѝ, хрⷭ҇тѐ: є҆ди́нъ бо є҆сѝ ст҃ъ, во ст҃ы́хъ почива́ѧй.

Женꙋ̀ тѧ̀ ме́ртвеннꙋ, но па́че є҆стества̀ и҆ мт҃рь бж҃iю ви́дѣвше, всенепоро́чнаѧ, сла́внiи а҆пⷭ҇ли, ѹ҆жа́снѡ прикаса́хꙋсѧ рꙋка́ми сла́вою ѡ҆блиста́ющей, ꙗ҆́кѡ бг҃опрiѧ́тное селе́нiе ви́дѧще.

Пости́же рꙋ́цѣ досади́тєльныѧ де́рзагѡ, ѹ҆сѣче́нiемъ сꙋ́дъ нане́съ, бг҃ꙋ сохра́ншꙋ че́сть, ѡ҆дꙋшевле́нномꙋ кiвѡ́тꙋ, сла́вою бж҃ества̀, въ не́мже сло́во пло́ть бы́сть.

И҆́нъ. I҆рмо́съ:

Да ѹ҆тверди́тсѧ се́рдце моѐ въ во́ли твое́й, хрⷭ҇тѐ бж҃е, и҆́же надъ вода́ми не́бо ѹ҆твержде́й второ́е, и҆ ѡ҆снова́вый на вода́хъ зе́млю, всеси́льне.

Сꙋемꙋ́дренный ласка̑нiи тѧ̀ ле́стнѡ ѹ҆кра́сти надѣ́ѧшесѧ, ѡ҆сꙋети́сѧ же є҆гѡ̀ сꙋ́етное мꙋдрова́нiе, ѹ҆твержде́нꙋ тебѣ̀ на ка́мени нело́жныѧ, мꙋ́чениче, вѣ́ры.

Преплы́въ пꙋчи́нꙋ ра̑нъ, и҆ болѣ́зней тѣлесѐ правле́нiемъ хрⷭ҇то́вымъ, мꙋ́чениче а҆гаѳонíче, ѹ҆стреми́лсѧ є҆сѝ къ приста́нищемъ мы́слєннымъ ра́дꙋѧсѧ. 

Сѣчє́нiѧ и҆ терза̑нiѧ тѣлесѐ на мѧ̀ да прiи́дꙋтъ дне́сь, мечѝ, и҆ сковрады̑, и҆ ѻ҆́гнь, и҆ sвѣ́рiе, и҆ сме́рть, не ѹ҆бою́сѧ, вопiѧ́лъ є҆сѝ, страда́льче а҆гаѳонíче.

Бг҃оро́диченъ:

По є҆стествꙋ̀ неѡпи́санный воѡбра́жсѧ и҆зъ тебє̀, на́ше ѡ҆писа́нiе пло́тски прiѧ́тъ, влⷣчце, въ сꙋщества́хъ и҆ хотѣ́нiихъ сꙋгꙋ́быхъ познава́емь.

И҆́нъ. I҆рмо́съ:

Ꙗ҆́кѡ непло́ды родѝ ѿ ꙗ҆зы̑къ цр҃ковь, и҆ мно́гое въ ча́дѣхъ и҆знемо́же со́нмище, чꙋ́дномꙋ бг҃ꙋ на́шемꙋ возопiи́мъ: ст҃ъ є҆сѝ, гдⷭ҇и.

Ѹ҆тверди́всѧ дх҃а непобѣди́мою си́лою, къ подвигѡ́мъ, мꙋ́чениче, возше́лъ є҆сѝ мꙋ́жески, и҆ пре́лести шата́нiе ѹ҆праздни́лъ є҆сѝ, лꙋ́ппе всеблаже́нне.

Разꙋмѣ́въ тѧ̀ свидѣ́телѧ хрⷭ҇то́выхъ страда́нiй свирѣ́пый гони́тель, ласка̑нiи тво́й по́мыслъ прельсти́ти надѣ́ѧшесѧ, солга́сѧ же ѻ҆ба́че вселꙋка́вый.

Ꙗ҆́коже цѣвни́ца дх҃омъ вседѣ́тельнымъ ѹ҆дарѧ́ема, возглаша́лъ є҆сѝ предъ мꙋчи́тєли ра́достнѡ пѣ́снь бж҃е́ственнагѡ ра́зꙋма, ѹ҆слади́лъ є҆сѝ вѣ́рою притека́ющыѧ.

Бг҃оро́диченъ:

Бг҃ъ посредѝ тебє̀ все́льсѧ, ꙗ҆́коже вѣ́сть, дѣ́вства ключа̀ не поколеба̀, чⷭ҇таѧ, на недви́жимѣмъ же ка́мени вѣ́ры всѧ̑ ѹ҆твердѝ.

Конда́къ мꙋ́ченика, гла́съ а҃. Подо́бенъ: Ли́къ а҆́гг҃льскiй:

Зва́нiе благо́е стѧжа́въ, бг҃омꙋ́дре, мꙋже́й лꙋка́выхъ ѿврати́лсѧ є҆сѝ вѣ́ры, не ѹ҆боѧ́всѧ мꙋ́къ, а҆гаѳонíче сла́вне: тѣ́мже благи̑мъ бы́лъ є҆сѝ наслѣ́дникъ, и҆ прiѧ́лъ є҆сѝ со стра́ждꙋщими съ тобо́ю достѡ́йныѧ вѣнцы̀.

I҆́косъ:

Бл҃га́го и҆ чл҃вѣколю́бца молѝ, а҆гаѳонíче всемꙋ́дре, ѹ҆блажи́ти ѡ҆sлобле́нiе моегѡ̀ се́рдца, и҆ дарова́ти мѝ  сло́во, є҆́же досто́йнѡ пѣ́ти твоѧ̑ по́двиги, є҆́же пострада́лъ є҆сѝ по вѣ́рѣ хрⷭ҇та̀ бг҃а на́шегѡ, ка́кѡ всю́дꙋ сматрѧ́еши, ꙗ҆́коже па́стырь, мꙋ́чениче, и҆ во́лки ѿгна́въ, наста́вилъ є҆сѝ ста́до твоѐ къ землѝ и҆́стиннѣй, вопiѧ̀ со дерзнове́нiемъ: ꙗ҆́кѡ ѻ҆́вцы вмѣни́хомсѧ заколе́нiѧ. тѣ́мже ѹ҆́мремъ, да прiи́мемъ нетлѣ̑нныѧ вѣнцы̀.

Сѣда́ленъ, гла́съ и҃. Подо́бенъ: Премꙋ́дрости:

Крове́й твои́хъ стрꙋѧ́ми мы́сленнаго фараѡ́на ѹ҆дави́въ съ вѡ́и є҆гѡ̀, сла́вне, къ землѝ преше́лъ є҆сѝ, и҆дѣ́же кро́тцыи живꙋ́тъ, и҆ мꙋ́чєницы всѝ, нетлѣ́нiѧ вѣне́цъ прiе́мъ, досточꙋ́дне. тѣ́мже и҆сточа́еши вѣ̑рнымъ и҆сцѣлє́нiѧ, и҆ ѹ҆ставлѧ́еши стра̑сти, и҆ ѿгонѧ́еши дꙋ́хи лꙋка̑выѧ, страда́льче а҆гаѳонíче: молѝ хрⷭ҇та̀ бг҃а, грѣхѡ́въ ѡ҆ставле́нiе пода́ти чтꙋ́щымъ любо́вiю свѧтꙋ́ю па́мѧть твою̀.

Сла́ва, лꙋ́ппа, гла́съ а҃. Подо́бенъ: Гро́бъ тво́й:

Страда́нiемъ просвѣти́всѧ ꙗ҆́кѡ зла́то въ пещѝ, ѡ҆блиста́лъ є҆сѝ, мꙋ́дре, цѣле́нiй зарю̀, и҆ тмꙋ̀ ѿгна́лъ є҆сѝ де́мѡнѡвъ бл҃года́тiю. тѣ́мже всѝ свѧтꙋ́ю твою̀ па́мѧть пра́зднꙋемъ, бг҃облаже́нне лꙋ́ппе, мꙋ́ченикѡвъ похвало̀.

И҆ ны́нѣ, пра́здника, гла́съ то́йже. Подо́бенъ: Ка́мени запеча́танꙋ:

Ли́къ бжⷭ҇твенныхъ а҆пⷭ҇лъ собра́сѧ погребсти́ тѧ прече́стнѡ, бцⷣе всечⷭ҇таѧ: съ ни́миже и҆ а҆́гг҃льстiи чи́ни воспѣва́хꙋ преставле́нiе твоѐ, взыва́юще прехва́льнѡ. съ ни́миже и҆ мы̀ любо́вiю и҆гра́юще, чⷭ҇таѧ, хвалꙋ̀ тебѣ̀ прино́симъ, гла̑сы пѣ́сненными вѣ́рнiи, и҆ вопiе́мъ: ра́дꙋйсѧ, предста́тельнице присночтꙋ́щихъ тѧ̀.

Пѣ́снь д҃. I҆рмо́съ:

Рѣ̑чи прⷪ҇ро́кѡвъ и҆ гада̑нiѧ воплоще́нiе проѧви́ша ѿ дв҃ы твоѐ, хрⷭ҇тѐ: сiѧ́нiе блиста́нiѧ твоегѡ̀ во свѣ́тъ ꙗ҆зы́кѡвъ и҆зы́детъ, и҆ возгласи́тъ тебѣ̀ бе́здна съ весе́лiемъ: си́лѣ твое́й сла́ва, чл҃вѣколю́бче.

Ви́дите лю́дiе и҆ чꙋди́тесѧ: гора́ бо ст҃а́ѧ, и҆  ꙗ҆́вственнаѧ бг҃ꙋ, въ нбⷭ҇ныѧ ѻ҆би́тєли превы́шше взе́млетсѧ, нб҃о земно́е въ нбⷭ҇ное и҆ нетлѣ́нное селе́нiе вселѧ́емо.

Жи́зни присносꙋ́щныѧ и҆ лꙋ́чшiѧ сме́рть твоѧ̀ бы́сть прехожде́нiе, чⷭ҇таѧ, ѿ привре́менныѧ къ бжⷭ҇твеннѣй вои́стиннꙋ и҆ непреходи́мѣй, преставлѧ́ѧ тѧ̀, чⷭ҇таѧ, въ весе́лiи сн҃а зрѣ́ти твоего̀ и҆ гдⷭ҇а.

Взѧ́шасѧ двє́ри нбⷭ҇ныѧ, и҆ а҆́гг҃ли воспѣ́ша: и҆ прiѧ́тъ хрⷭ҇то́съ дѣ́вства своеѧ̀ мт҃ре сосꙋ́дъ: херꙋвíми подꙿѧ́ша тѧ̀ съ весе́лiемъ, серафíми же сла́вѧтъ ра́дꙋющесѧ.

И҆́нъ. I҆рмо́съ:

Дх҃омъ прови́дѧ, прⷪ҇ро́че а҆ввакꙋ́ме, словесѐ воплоще́нiе, проповѣ́далъ є҆сѝ, вопiѧ̀: внегда̀ прибли́житисѧ лѣ́тѡмъ, позна́ешисѧ, внегда̀ прiитѝ вре́мени, пока́жешисѧ. сла́ва си́лѣ твое́й, гдⷭ҇и.

Вше́лъ є҆сѝ въ мꙋ́ченическое сꙋди́лище, мꙋ́дре, ѻ҆рꙋ́жiемъ бжⷭ҇твенныѧ вѣ́ры свѣ́тлѡ ѡ҆гради́всѧ: спле́тсѧ же со враго́мъ, держа́внѡ сего̀ побѣди́въ покори́лъ є҆сѝ по́дъ но́зѣ твоѝ, мꙋ́чениче страда́льче а҆гаѳонíче.

Мꙋ́дростiю твои́хъ слове́съ, и҆ дѣ́лъ свѧще́нныхъ бж҃е́ственными показа̑нiи, ѹ҆страши́лъ є҆сѝ врагѝ, надѣ́ющыѧсѧ терпѣли́вное ѹ҆ма̀ твоегѡ̀ побѣди́ти, и҆ къ пре́лести привлещѝ, мꙋ́чениче хрⷭ҇то́въ а҆гаѳонíче.

Ѻ҆гне́мъ всесоже́гъ любвѐ бжⷭ҇твенныѧ тво́й ѹ҆́мъ сла́вне, ѻ҆гнѧ̀ сꙋпоста̑тъ не ѹ҆страши́лсѧ є҆сѝ, но возже́гъ ꙗ҆́коже ѹ҆́гль, безбо́жiѧ запали́лъ є҆сѝ хвра́стiе, мꙋ́чениче свѧще́нне а҆гаѳонíче.

Бг҃оро́диченъ:

На хребтѣ́хъ ѣ҆́здѧй, чⷭ҇таѧ, херꙋвíмскихъ, вопло́щсѧ ꙗ҆́кѡ чл҃вѣ́къ и҆зъ тебє̀ бг҃олѣ́пнѡ, во твои́хъ ѡ҆бꙿѧ́тiѧхъ сѣди́тъ ꙗ҆́коже млⷣнцъ, и҆ младе́нствꙋетъ, младоꙋ́мнаго дре́вле бы́вша спаса́ѧй первозда́ннаго.

И҆́нъ. I҆рмо́съ:

Сѣдѧ́й въ сла́вѣ на прⷭ҇то́лѣ бжⷭ҇тва̀, во ѻ҆́блацѣ ле́гцѣ прiи́де  i҆и҃съ пребжⷭ҇твенный, нетлѣ́нною дла́нiю, и҆ спасѐ зовꙋ́щыѧ: сла́ва, хрⷭ҇тѐ, си́лѣ твое́й.

Превозше́дъ человѣ́чєскiѧ не́мѡщи, бл҃же́нне, земны̑ѧ предѣ́лы, терпѣ́лъ є҆сѝ ра̑ны па́лицами бiе́мь, же́злъ си́лы носѧ̀ спаси́тельный, пресла́вный лꙋ́ппе, крⷭ҇тъ бг҃а на́шегѡ.

Надѣ́ѧвсѧ ꙗ҆́коже гора̀ на гдⷭ҇а, пребы́лъ є҆сѝ, страстоте́рпче лꙋ́ппе, бжⷭ҇твенною по́мощiю непоколеби́мь, тѣ́мже сокрꙋшє́нiѧ ѹ҆дѡ́въ твои́хъ претерпѣ́лъ є҆сѝ, возвыша́емь къ нб҃сѝ бжⷭ҇твеннымъ жела́нiемъ.

И҆спо́лненъ вѣ́ры сы́й, и҆ премꙋ́дрости и҆ бл҃года́ти, посредѣ̀ беззако́ннꙋющихъ сло́во бж҃iе и҆сповѣ́далъ є҆сѝ: пꙋща́емыхъ же стрѣ́лъ небре́глъ є҆сѝ, ѹ҆пражднѧ́емыхъ си́лою хрⷭ҇то́вою, прибли́житисѧ тебѣ̀.

Бг҃оро́диченъ:

На тебѐ, ꙗ҆́коже до́ждь, премꙋ́дрости бе́здна i҆и҃съ сни́де, є҆ди́нꙋ чи́стꙋ тѧ̀ ѡ҆брѣ́тъ, бг҃ороди́тельнице дв҃о, и҆ потопѝ нече́стiѧ пото́ки лю̑тыѧ бжⷭ҇твенною бл҃года́тiю.

Пѣ́снь є҃. I҆рмо́съ:

Бж҃iю и҆ неизрече́ннꙋю добро́тꙋ добродѣ́телей твои́хъ, хрⷭ҇тѐ, и҆сповѣ́мъ: ѿ присносꙋ́щныѧ бо сла́вы, соприсносꙋ́щное и҆ ѵ҆поста́сное возсiѧ́вый сiѧ́нiе, и҆зъ дѣ́вственныѧ ѹ҆тро́бы, сꙋ́щымъ во тмѣ̀ и҆ сѣ́ни, вопло́щсѧ, возсiѧ́лъ є҆сѝ сл҃нце.

Ꙗ҆́кѡ на ѻ҆́блацѣ, дв҃о, а҆пⷭ҇льскiй ли́къ носи́мь, къ сiѡ́нꙋ ѿ конє́цъ, слꙋжи́ти тебѣ̀, ѻ҆́блакꙋ ле́гкомꙋ собира́шесѧ: ѿ неѧ́же вы́шнiй бг҃ъ сꙋ́щымъ во тмѣ̀ и҆ сѣ́ни пра́ведное возсiѧ̀ сл҃нце.

Трꙋ́бъ бг҃опрiѧ́тнiи ѧ҆зы́цы бг҃осло́вныхъ мꙋже́й бл҃гогла́снѣйше бцⷣѣ вопiѧ́хꙋ, и҆схо́днꙋю возглаша́юще пѣ́снь дх҃омъ: ра́дꙋйсѧ, нетлѣ́нный и҆сто́чниче бж҃iѧ живонача́льнагѡ и҆ спаси́тельнагѡ всѣ̑мъ воплоще́нiѧ.

И҆́нъ. I҆рмо́съ:

Свѣ́тлый на́мъ возсiѧ́й свѣ́тъ присносꙋ́щный, ѹ҆́тренюющымъ ѡ҆  сꙋдьба́хъ за́повѣдей твои́хъ, влⷣко чл҃вѣколю́бче, хрⷭ҇тѐ бж҃е на́шъ.

Зако́нѡмъ проти́вилсѧ є҆сѝ гꙋби́телѧ, зако́номъ спаси́тельнымъ, ꙗ҆́кѡ мꙋ́ченикъ зако́ненъ, сла́вне, законода́вца и҆ всѣ́ми влады́чествꙋющагѡ хрⷭ҇та̀ бг҃а на́шегѡ.

Свѣ́телъ и҆ пресла́венъ мꙋ́ченикъ бы́въ, а҆гаѳонíкъ ны́нѣ ѹ҆блажа́етсѧ, съ нбⷭ҇ными всегда̀ си́лами свѣ́тлѡ ра́дꙋѧсѧ.

Па́че є҆́же жи́ти, ѹ҆мре́ти и҆зво́лилъ є҆сѝ, сла́вне, ꙗ҆́кѡ да бꙋ́дꙋщꙋю при́снѡ и҆ вѣ́чнꙋющꙋю жи́знь приѡбрѧ́щеши. тѣ́мже мечꙋ̀ сѣкꙋ́щемꙋ вы́ю подклони́лъ є҆сѝ.

Бг҃оро́диченъ:

Твоѧ̑ чꙋдеса̀ прови́дѧ бжⷭ҇твеннымъ дх҃омъ и҆са́iа, взыва́ше: сѐ во чре́вѣ прiи́меши невмѣсти́маго, воплоща́ема, чⷭ҇таѧ.

И҆́нъ. I҆рмо́съ:

Нечести́вiи не ѹ҆́зрѧтъ сла́вы твоеѧ̀, хрⷭ҇тѐ: но мы̀, є҆диноро́дне, ѻ҆ч҃ескiѧ сла́вы сiѧ́нiе бжⷭ҇тва̀, ѿ но́щи ѹ҆́тренююще, воспѣва́емъ тѧ̀, чл҃вѣколю́бче.

На ѹ҆́ды прети́ша ссѣщи́ тѧ вразѝ, са́ми же себѐ па́че, мꙋ́дре, бжⷭ҇твенными манове́нми посѣка́юще, невреди́ма и҆ не ѹ҆ѧ́звена смотрѧ́хꙋ сохранѧ́ема.

Ѹ҆тверди́въ, сла́вне, ѻ҆́ко дꙋше́вное на ка́мени неразсѣ́днѣмъ, ника́коже волна́ми, мꙋ́чениче, поколеба́лсѧ є҆сѝ го́рькихъ мꙋ́къ, бжⷭ҇твенною си́лою ѹ҆крѣплѧ́емь.

Кропле́ньми крове́й твои́хъ запале́нiе i҆́дѡльское погаси́лъ є҆сѝ, страда́льче, и҆ ѻ҆гне́мъ страда́нiй твои́хъ всю̀ попали́лъ є҆сѝ ле́сть, дх҃омъ ст҃ы́мъ разжига́емь.

Бг҃оро́диченъ:

Чтⷭ҇ꙋю чи́стымъ ѹ҆мо́мъ почти́мъ, добро́тꙋ i҆а́кѡвлю, бжⷭ҇твенными дѣѧ́ньми ѹ҆добрѧ́еми, благоче́стнѡ воспое́мъ, ꙗ҆́кѡ мт҃рь бг҃а на́шегѡ.

Пѣ́снь s҃. I҆рмо́съ:

Морскíй пꙋчиноро́дный ки́товъ внꙋ́треннiй ѻ҆́гнь, тридне́внагѡ твоегѡ̀ погребе́нiѧ проѡбраже́нiе, є҆гѡ́же i҆ѡ́на прⷪ҇ро́къ показа́сѧ:  спасе́нъ бо ꙗ҆́кѡ и҆ предпосла́сѧ, неврежде́нъ вопiѧ́ше: пожрꙋ́ ти со гла́сомъ хвале́нiѧ, гдⷭ҇и.

Дае́тъ тебѣ̀, ꙗ҆̀же превы́ше є҆стества̀ цр҃ь всѣ́хъ бг҃ъ: въ ржⷭ҇твѣ́ бо дв҃ꙋ ꙗ҆́коже сохранѝ, та́кѡ во гро́бѣ тѣ́ло соблюдѐ нетлѣ́нно: и҆ спросла́ви бжⷭ҇твеннымъ преставле́нiемъ, че́сть тебѣ̀ ꙗ҆́кѡ сн҃ъ мт҃ри да́рꙋѧ.

Вои́стиннꙋ тѧ̀ ꙗ҆́кѡ свѣ́телъ свѣ́щникъ невеще́ственнагѡ свѣ́та, кади́льницꙋ златꙋ́ю бжⷭ҇твеннагѡ ѹ҆́глѧ, во ст҃а̑ѧ ст҃ы́хъ вселѝ: рꙋ́чкꙋ и҆ же́злъ, скрижа́ль бг҃опи́саннꙋю, ковче́гъ ст҃ы́й, трапе́зꙋ сло́ва жи́зни, дв҃о, ржⷭ҇тво̀ твоѐ.

И҆́нъ. I҆рмо́съ:

Прⷪ҇ро́ка i҆ѡ́нꙋ подража́ѧ, вопiю̀: живо́тъ мо́й, бл҃же, свободѝ и҆зъ тлѝ, и҆ спаси́ мѧ, сп҃се мíра, зовꙋ́ща: сла́ва тебѣ̀.

Тмочи́сленное мно́жество є҆ѳiѡ́пъ мы́сленныхъ побѣди́лъ є҆сѝ, мꙋ́дре, не́мощiю плотско́ю, и҆ соедини́лсѧ є҆сѝ со тма́ми свѧще́нныхъ слꙋ́гъ.

Ше́ствовалъ є҆сѝ мꙋ́жески мꙋче́нiѧ пꙋ́ть, и҆ ѹ҆тѣсни́лъ є҆сѝ пꙋти̑ sло́бы, страда́льче, и҆ дости́глъ є҆сѝ простра̑ннаѧ селє́нiѧ нбⷭ҇наѧ.

Просвѣ́щсѧ ꙗ҆́коже зла́то въ горни́лѣ лю́тыхъ страда́нiй, хрⷭ҇то́въ а҆гаѳонíче мꙋ́дре, и҆зꙿѡбраже́нiе ꙗ҆ви́лсѧ є҆сѝ, въ бжⷭ҇твенныхъ положе́нъ сокро́вищахъ.

Бг҃оро́диченъ:

Дѣ́вствꙋеши ꙗ҆́коже пре́жде и҆ ро́ждши хрⷭ҇та̀, млеко́мъ пита́еши всѣ̑мъ пи́щꙋ даю́щагѡ, чⷭ҇таѧ, пресла́внѡ: ди́вно чꙋ́до и҆ не постижи́мо.

И҆́нъ. I҆рмо́съ:

Возопѝ, проѡбразꙋ́ѧ погребе́нiе тридне́вное, прⷪ҇ро́къ i҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀, i҆и҃се цр҃ю̀ си́лъ.

Терпѣ́лъ є҆сѝ плотскȋѧ мꙋ̑ки крѣ́пкѡ, ѹ҆мꙋча́ѧ беззако́ннꙋющихъ мꙋдрова̑нiѧ безбѡ́жнаѧ, и҆ го́рькѡ ѹ҆ранѧ́ѧ де́мѡнѡвъ мно́жєства, досточꙋ́дне. 

Стрѧ́слъ є҆сѝ ꙗ҆́кѡ пра́хъ бо́ги и҆стни́въ безбо́жныхъ, тебе́ же сама́го возста́вилъ є҆сѝ ѡ҆дꙋшевле́нъ благоче́стiѧ сто́лпъ, и҆ мꙋ́жества ѻ҆́бразъ, бг҃одохнове́нне.

Ра́довашесѧ пита́емь мꙋ́ками, сла́вный страстоно́сецъ, прови́дѣ вѣнцы̀ дх҃омъ, и҆ вѣ́чнꙋю бꙋ́дꙋщꙋю мꙋ́ченикѡмъ сла́вꙋ.

Бг҃оро́диченъ:

Родила̀ є҆сѝ, є҆го́же ѻ҆ц҃ъ пре́жде вѣ̑къ родѝ пребезнача́льнѡ, и҆ сосце́ма пита́телѧ пита́ла є҆сѝ, па́че ѹ҆ма̀ чꙋ́до, и҆ па́че сло́ва, чⷭ҇таѧ, та́инство.

Конда́къ пра́здника, гла́съ в҃:

Въ моли́твахъ неꙋсыпа́ющꙋю бцⷣꙋ, и҆ въ предста́тельствахъ непрело́жное ѹ҆пова́нiе, гро́бъ и҆ ѹ҆мерщвле́нiе не ѹ҆держа́ста: ꙗ҆́коже бо живота̀ мт҃рь, къ животꙋ̀ преста́ви, во ѹ҆тро́бꙋ всели́выйсѧ приснодѣ́вственнꙋю.

I҆́косъ:

Ѡ҆градѝ моѧ̑ помышлє́нiѧ, хрⷭ҇тѐ мо́й, и҆́бо стѣ́нꙋ мíра воспѣ́ти дерза́ю, чⷭ҇тꙋю мт҃рь твою̀: на столпѣ̀ глагѡ́лъ ѹ҆крѣпи́ мѧ, и҆ въ тѧ́жкихъ мы́слехъ застꙋпи́ мѧ: ты́ бо взыва́ющымъ и҆ просѧ́щымъ вѣ́рою, молє́нiѧ и҆сполнѧ́еши. ты̀ мнѣ̀ ѹ҆́бѡ да́рꙋй ѧ҆зы́къ доброрѣ́чивъ, и҆ по́мыслъ непосты́денъ: всѧ́кое бо бла́го даѧ́нiе ѿ тебє̀ низпосыла́етсѧ, свѣтопода́телю, во ѹ҆тро́бꙋ всели́выйсѧ приснодѣ́вственнꙋю.

Пѣ́снь з҃. I҆рмо́съ:

Безстꙋ́днѣй ꙗ҆́рости же и҆ ѻ҆гню̀, бжⷭ҇твенное жела́нiе сопротивлѧ́ѧсѧ, ѻ҆́гнь ѹ҆́бѡ ѡ҆роша́ше, ꙗ҆́рости же смѣѧ́шесѧ, бг҃одохнове́нною слове́сною прпⷣбныхъ тривѣща́нною цѣвни́цею, противовѣща́ѧ мꙋсiкȋйскимъ ѻ҆рга́нѡмъ посредѝ пла́мене: препросла́вленный ѻ҆тцє́въ и҆ на́шъ бж҃е, бл҃гослове́нъ є҆сѝ.

Бг҃одѣ̑ланныѧ скрижа̑ли мѡѷсе́й, пи̑санныѧ бжⷭ҇твеннымъ дх҃омъ, ꙗ҆́ростiю сокрꙋ́шъ: но сего̀ влⷣка ро́ждшꙋю неврежде́ннꙋ въ нбⷭ҇ныѧ сохра́нь до́мы, ны́нѣ внꙋ́трь вселѝ.  съ не́ю и҆гра́юще вопiе́мъ хрⷭ҇тꙋ̀: препросла́вленный ѻ҆тцє́въ и҆ на́шъ бж҃е, бл҃гослове́нъ є҆сѝ.

Въ кѷмва́лѣхъ ѹ҆сты̀ чи́стыми, мꙋсiкíйски же се́рдцемъ свѣ́тлымъ, доброгла́сною трꙋбо́ю, высо́кою мы́слiю, дв҃ы и҆ чи́стыѧ въ наро́читый и҆збра́нный де́нь преставле́нiѧ, дѣ́тельными пле́щꙋще рꙋка́ми, вопiе́мъ: препросла́вленный ѻ҆тцє́въ и҆ на́шъ бж҃е, бл҃гослове́нъ є҆сѝ.

Бг҃омꙋ́дрiи собери́тесѧ лю́дiе: бж҃iѧ бо сла́вы селе́нiе ѿ сiѡ́на преставлѧ́етсѧ къ нбⷭ҇номꙋ жили́щꙋ, и҆дѣ́же гла́съ чи́стъ пра́зднꙋющихъ, гла́съ несказа́ннагѡ ра́дованiѧ, и҆ въ весе́лiи вопiю́щихъ хрⷭ҇тꙋ̀: препросла́вленный ѻ҆ц҃є́въ и҆ на́шъ бж҃е, бл҃гослове́нъ є҆сѝ.

И҆́нъ. I҆рмо́съ:

Сꙋ́щымъ въ пещѝ ѻ҆трокѡ́мъ твои̑мъ, сп҃се, не прикоснꙋ́сѧ, нижѐ стꙋжѝ ѻ҆́гнь. тогда̀ трiѐ, ꙗ҆́кѡ є҆ди́нѣми ѹ҆сты̑, поѧ́хꙋ и҆ благословлѧ́хꙋ, глаго́люще: бл҃гослове́нъ бг҃ъ ѻ҆тє́цъ на́шихъ.

Небе́сныѧ сла́вы ѻ҆́бщникъ бы́лъ є҆сѝ, всѧ̑ ꙗ҆̀же на землѝ ми́мѡ те́къ, и҆ ѿ дꙋшѝ нб҃сѐ и҆ землѝ влⷣкꙋ возлюби́въ, сла́вне: тѣ́мже почита́емъ твою̀ ст҃ꙋ́ю па́мѧть вѣ́рнѡ.

Послѣ́дꙋѧ стрⷭ҇ти хрⷭ҇то́вѣ, и҆сточи́вшагѡ всѣ̑мъ безстра́стiе вѣ̑рнымъ, претерпѣ́лъ є҆сѝ поноше́нiе и҆ скѡ́рби, мꙋ́чениче, и҆ сме́рть непра́веднꙋю, мече́мъ твоѧ̀ глава̀ ѿсѣ́чена бы́вши съ ра́достiю.

Мє́ртвымъ ка́пищємъ че́сти ника́коже по́далъ є҆сѝ, чествꙋ́ѧ безсме́ртнаго бг҃а, на́съ ра́ди ме́ртва ꙗ҆́вльшасѧ, и҆ льсти́вагѡ крѣ́пость ѹ҆мори́вша. тѣ́мже жи́знь и҆́стиннꙋю ѹ҆лꙋчи́лъ є҆сѝ, мꙋ́чениче мꙋ́дре.

Бг҃оро́диченъ:

Бг҃ъ и҆зъ тебє̀ бы́сть человѣ́къ, смѣше́нiемъ, чⷭ҇таѧ, ѡ҆божи́въ человѣ́чество, и҆ ѻ҆́бщники є҆стества̀ бж҃е́ственнагѡ сотво́рь, тебѐ бл҃жа́щыѧ, въ жена́хъ вои́стиннꙋ бл҃гослове́ннаѧ, чⷭ҇таѧ. 

И҆́нъ. I҆рмо́съ:

Спасы́й во ѻ҆гнѝ а҆враа̑мскiѧ твоѧ̑ ѻ҆́троки, и҆ халдє́и ѹ҆би́въ, ꙗ҆̀же пра́вда пра́веднѡ ѹ҆ловлѧ́ше: препѣ́тый гдⷭ҇и, бж҃е ѻ҆тє́цъ на́шихъ, бл҃гослове́нъ є҆сѝ.

Просвѣще́нъ добро́тами добротво́рныхъ страда́нiй на крⷭ҇тѣ̀ на́съ ра́ди претерпѣ́вшемꙋ стра̑сти, сла́вне, ра́дꙋѧсѧ ны́нѣ предстои́ши, ѡ҆зарѧ́емь бжⷭ҇твенными свѣтоли̑тiи.

Съ нб҃сѐ тебѣ̀ ꙗ҆́вѣ вода̀ и҆злiѧ́сѧ пресла́внѡ, просвѣща́етъ и҆ ѹ҆крѣплѧ́етъ дꙋ́шꙋ твою̀, вопи́ти повелѣва́ющи: препѣ́тый гдⷭ҇и бж҃е ѻ҆ц҃ъ на́шихъ, бл҃гослове́нъ є҆сѝ.

Стоѧ́лъ є҆сѝ посредѣ̀ врагѡ́въ ꙗ҆́коже сто́лпъ непревра́тенъ, непоколеби́мь ѹ҆мо́мъ, многоѻбра́зныхъ мꙋ́къ сла́вный страда́льче кознмѝ, разори́лъ же є҆сѝ ле́сть велемꙋ́дреннѡ.

Бг҃оро́диченъ:

Тѧ̀ добро́тꙋ i҆а́кѡвлю є҆ди́нꙋ и҆збра̀ є҆ди́ный, живы́й на нб҃сѣ́хъ: и҆ всели́всѧ посредѣ̀ тебє̀, чⷭ҇таѧ, ника́коже поколеба̀ дѣ́вства твоегѡ̀ ключѝ, благослове́ннаѧ.

Пѣ́снь и҃. I҆рмо́съ:

Пла́мень ѡ҆роша́ющь прпⷣбныѧ, sлочести̑выѧ же попалѧ́ющь, а҆́гг҃лъ бж҃iй всемо́щный, показа̀ ѻ҆трокѡ́мъ, живонача́льный же и҆сто́чникъ содѣ́ла бцⷣꙋ, тлю̀ сме́рти, и҆ живо́тъ точа́щꙋ пою́щымъ: содѣ́телѧ є҆ди́наго пои́мъ и҆зба́вленнiи, и҆ превозно́симъ во всѧ̑ вѣ́ки.

Глаго́лы послѣ́довахꙋ бжⷭ҇твенномꙋ ковче́гꙋ свѧще́нномꙋ, всѐ мно́жество бг҃осло́вѡвъ въ сiѡ́нѣ, ка́мѡ и҆́деши ны́нѣ, ски́нiе, зовꙋ́ще, бг҃а жива́гѡ; не преста́й призира́ющи вѣ́рою пою́щыѧ: содѣ́телѧ є҆ди́наго пое́мъ и҆зба́вленнiи и҆ превозно́симъ во всѧ̑ вѣ́ки.

Ꙗ҆́коже воздѣ́вши рꙋ́цѣ, и҆схо́диши, всенепоро́чнаѧ, рꙋ́цѣ, и҆́миже бг҃а носи́ла є҆сѝ пло́тiю, со дерзнове́нiемъ ꙗ҆́кѡ мт҃и рекла̀ є҆сѝ къ рожде́нномꙋ: ꙗ҆̀же мѝ да́лъ є҆сѝ,  во вѣ́ки сохранѝ, вопiю́щыѧ тебѣ̀: содѣ́телѧ є҆ди́наго пое́мъ и҆зба́вленнiи и҆ превозно́симъ во всѧ̑ вѣ́ки.

И҆́нъ. I҆рмо́съ:

Е҆гѡ́же ѹ҆жаса́ютсѧ а҆́гг҃ли и҆ всѧ̑ вѡ́инства, ꙗ҆́кѡ творца̀ и҆ гдⷭ҇а, по́йте свѧще́нницы, просла́вите ѻ҆́троцы, благослови́те лю́дiе, и҆ превозноси́те во всѧ̑ вѣ́ки.

Ѿ мѣ́ста влачи́мь на мѣ́сто, страда́льче, зе́млю ѡ҆свѧти́лъ є҆сѝ стопа́ми твои́ми: и҆ прекло́нь вы́ю мечꙋ̀ сѣкꙋ́щемꙋ, пло́ти ѿлꙋчи́лсѧ є҆сѝ, и҆ бг҃ꙋ соедини́лсѧ є҆сѝ.

Бiє́нiѧ всѧ̑каѧ и҆ мꙋ̑ки плотскȋѧ преѡби́дѣлъ є҆сѝ, жела́нiемъ ѡ҆палѧ́емь бж҃iимъ: и҆ ра́дꙋѧсѧ совокꙋпи́лсѧ є҆сѝ, по́двигъ до́брый тво́й сконча́въ, вы̑шнимъ тма́мъ.

Крѣ́пость низложи́сѧ безпло́тнагѡ врага̀, плотско́ю не́мощiю мꙋ́чєницы хрⷭ҇то́вы побѣди́ша сего̀, ѹ҆крѣплѧ́еми всеси́льною крѣ́постiю влⷣки.

Бг҃оро́диченъ:

Ски́нiю тѧ̀ и҆ трапе́зꙋ, и҆ бжⷭ҇твенный кiвѡ́тъ, и҆ ста́мнꙋ, вмѣсти́вшꙋю ма́ннꙋ жи́зни, и҆ свѧтꙋ́ю го́рꙋ и҆менꙋ́емъ, дв҃о мр҃íе, при́снѡ благослове́ннаѧ.

И҆́нъ. I҆рмо́съ:

И҆зба́вителю всѣ́хъ всеси́льне, посредѣ̀ пла́мене благоче́ствовавшыѧ, снизше́дъ ѡ҆роси́лъ є҆сѝ, и҆ наꙋчи́лъ є҆сѝ пѣ́ти: всѧ̑ дѣла̀ благослови́те, по́йте гдⷭ҇а.

По мно́гихъ мꙋ́кахъ, блаже́нне, бг҃ꙋ вы́ю преклони́лъ є҆сѝ, мече́мъ во главꙋ̀ ѹ҆сѣка́емь, главы̑ же ссѣка́ѧ, ꙗ҆́кѡ во ѹ҆́жасѣ, беззако́нныхъ вра̑гъ, вѣ́рою.

Са́мъ себѐ на заколе́нiе во́льное ꙗ҆́кѡ а҆́гнѧ дадѐ непоро́чно, а҆́гнцꙋ бж҃iю подо́бѧсѧ, взе́млющемꙋ грѣхѝ мíра, не вопiю́щемꙋ, ни взыва́ющемꙋ.

Недꙋ́гѡвъ всѧ́кихъ цѣльба̀, и҆ врачева́нiе дꙋ́шъ неиждива́емое, твоѧ̀ ра́ка бы́сть: ѿ бг҃а бо бл҃года́тiю и҆сцѣле́нiй ѡ҆богати́сѧ, лꙋ́ппе прехва́льне. 

Бг҃оро́диченъ:

Бл҃гослови́тъ всѧ̀ тва́рь, дв҃о, ржⷭ҇тво̀ твоѐ, благослове́нми на́съ вѣнча́вшаго, и҆ клѧ́твꙋ ѿе́мшаго: всеблагослове́ннаѧ є҆ди́на препросла́вленнаѧ, ро́дъ на́шъ ѡ҆благода́тившаѧ.

Пѣ́снь ѳ҃. I҆рмо́съ:

Побѣжда́ютсѧ є҆стества̀ ѹ҆ста́вы въ тебѣ̀, дв҃о чⷭ҇таѧ: дѣ́вствꙋетъ бо ржⷭ҇тво̀, и҆ живо́тъ предꙿѡбрꙋча́етъ сме́рть: по рождествѣ̀ дв҃а, и҆ по сме́рти жива̀, спаса́еши при́снѡ, бцⷣе, наслѣ́дiе твоѐ.

Дивлѧ́хꙋсѧ а҆́гг҃льскiѧ си̑лы, въ сiѡ́нѣ смотрѧ́юще своего̀ влⷣкꙋ, же́нскꙋю дꙋ́шꙋ рꙋка́ми носѧ́щаго: пречи́стѡ бо ро́ждшей, сынолѣ́пнѡ провозглаша́ше: грѧдѝ, чⷭ҇таѧ, съ сн҃омъ и҆ бг҃омъ просла́влена бꙋ́ди.

Ѡ҆прѧ́та ли́къ а҆по́стольскiй бг҃опрiѧ́тное тѣ́ло твоѐ, со стра́хомъ зрѧ́ще, и҆ гла́сомъ ве́лiимъ вѣща́юще: въ нбⷭ҇ныѧ до́мы къ сн҃ꙋ восходѧ́щи, спаса́еши при́снѡ, бцⷣе, наслѣ́дiе твоѐ.

И҆́нъ. I҆рмо́съ:

Свѣтоно́сный ѻ҆́блакъ, въ ѻ҆́ньже всѣ́хъ влⷣка, ꙗ҆́кѡ до́ждь съ нб҃сѐ на рꙋно̀ сни́де, и҆ воплоти́сѧ на́съ ра́ди, бы́въ чл҃вѣ́къ, безнача́льный: велича́емъ всѝ ꙗ҆́кѡ мт҃рь бг҃а на́шегѡ чⷭ҇тꙋю.

Во ст҃ы́хъ ли́цѣхъ свѧще́нныхъ а҆пⷭ҇лъ, и҆ во дво́рѣхъ страда́льцєвъ, и҆ прпⷣбныхъ ста́дѣхъ, и҆ со прорѡ́ки причте́нъ, мꙋ́дре а҆гаѳонíче, ра́дꙋѧсѧ съ ни́ми, трⷪ҇цѣ вѣнцено́сецъ ны́нѣ предстои́ши свѣ́тлѡ.

Ꙗ҆́кѡ чꙋдна̀ ре́вность твоѧ̀, ꙗ҆́кѡ тверда̀ твоѧ̀ вѣ́ра, ꙗ҆́кѡ блага̀ ꙗ҆́же къ бг҃ꙋ твоѧ̀ наде́жда, мꙋ́чениче, ꙗ҆́кѡ свѣтоза́рна твоѧ̀ жи́знь, ꙗ҆́кѡ благода́ти и҆спо́лнена сме́рть. безсме́ртныѧ тѧ̀ сла́вы, страстоно́сче, сотворѝ прича́стника.

Тѧ̀ хрⷭ҇то́ва а҆́гнца, свѧще́нное заколе́нiе, страда́лєцъ добро́тꙋ, чꙋде́съ и҆сто́чника, цр҃кви кра́сное, бг҃омꙋ́дре,  ѹ҆краше́нiе, ѹ҆твержде́нiе вѣ́рныхъ, восхвалѧ́емъ, по до́лгꙋ, а҆гаѳонíче мꙋ́дре.

Всест҃а́ѧ твоѧ̀ па́мѧть ѡ҆свѧща́ющаѧ мíръ, ны́нѣ прiи́де на́мъ, всесла́вный мꙋ́чениче: въ не́йже мо́лимсѧ ѹ҆лꙋчи́ти твоѐ застꙋпле́нiе, почита́юще тѧ̀ любо́вiю, а҆гаѳонíче, ꙗ҆́кѡ сло́ва блага́го ѹ҆го́дника.

Бг҃оро́диченъ:

Грѣхолюби́вый нра́въ, и҆ неиспра́влено житiѐ, и҆ грѣ́шнꙋ дꙋ́шꙋ и҆ се́рдце ѡ҆скверне́но и҆мѣ́ѧ блꙋ́дный а҆́зъ, припа́даю тебѣ̀, влⷣчце: помози́ ми, и҆ и҆справле́нiе да́ждь, пре́жде да́же не пости́гнетъ менѐ сме́ртное посѣче́нiе.

И҆́нъ. I҆рмо́съ:

Е҆́ѵа ѹ҆́бѡ недꙋ́гомъ преслꙋша́нiѧ клѧ́твꙋ всели́ла є҆́сть: ты́ же, дв҃о бцⷣе, прозѧбе́нiемъ чревоноше́нiѧ, мíрови благослове́нiе процвѣла̀ є҆сѝ. тѣ́мъ тѧ̀ всѝ велича́емъ.

Возмо́глъ є҆сѝ си́лою бжⷭ҇твенною sмíѧ дре́внѧго, пресла́вне, съ пло́тiю попра́ти, и҆ побѣ́днымъ вѣнча́лсѧ є҆сѝ вѣнце́мъ: тѣ́мже съ мꙋ́чєники ра́дꙋѧсѧ живе́ши на нб҃сѣ́хъ.

Ꙗ҆ви́лсѧ є҆сѝ ꙗ҆́кѡ многосвѣ́тлаѧ sвѣзда̀, сл҃нце возвѣща́ѧ сѣдѧ́щымъ, мꙋ́чениче, во тмѣ̀ поги́бели: и҆́мже ѡ҆зари́вшесѧ, ꙗ҆ви́шасѧ днѐ прича́стницы вѣ́рою невече́рнѧгѡ, достосла́вне.

Дне́сь па́мѧть твоѧ̀ на́мъ просiѧ̀, сл҃нца свѣтлѣ́йши, всю̀ зе́млю просвѣща́ющи, ѻ҆́блаки дꙋ́шъ ѿгонѧ́щи, и҆ мра́къ страсте́й ѿе́млющи, ю҆́же моле́бнѡ пра́зднꙋемъ.

Вы́шнiй сiѡ́нъ и҆збра́нныхъ гра́дъ, тво́й дх҃ъ но́ситъ ра́дꙋѧсѧ, перворо́дныхъ цр҃ковь ѹ҆ѧснѧ́етсѧ: вѣ́рнiи же почита́емъ тѧ̀, просѧ́ще спасти́сѧ моли́твами твои́ми, лꙋ́ппе бг҃омꙋ́дре всеблаже́нне.

Бг҃оро́диченъ:

Свѣ́та и҆́же въ тебѣ̀ лꙋча́ми, бг҃оневѣ́сто, дꙋ́шꙋ мою̀ просвѣтѝ, лежа́щꙋю въ ро́вѣ поги́бели возста́ви, врагѝ  низлага́ющи ѡ҆скорблѧ́ющыѧ при́снѡ се́рдце моѐ, и҆ къ страсте́мъ порѣва́ющыѧ мѧ̀.

Свѣти́ленъ. Подо́бенъ: Дх҃омъ во ст҃и́лищи:

Ꙗ҆́кѡ благи́хъ тезоимени́тъ, и҆ побѣ́ды вкꙋ́пѣ, блага́го молѝ, а҆гаѳонíче мꙋ́чениче, и҆ щедролюби́ваго бг҃а, благи́хъ бы́ти мѝ прича́стникꙋ вѣ́чныхъ, и҆ пою́щымъ вѣ́рнѡ свѣ́тлꙋю твою̀ и҆ достохва́льнꙋю па́мѧть.

Сла́ва, и҆ ны́нѣ, пра́здника. Подо́бенъ:

А҆пⷭ҇ли собери́тесѧ, погребстѝ тѣ́ло є҆ди́ныѧ бг҃оневѣ́сты и҆ мт҃ре гдⷭ҇ни, ра́дꙋйсѧ ны́нѣ геѳсiманíи гра́дъ ве́сь, и҆ надгрѡ́бнаѧ по́йте на нб҃са̀ возлетѣ́вшей, и҆ со а҆́гг҃лы ликꙋ́ющей въ безконе́чнѣй сла́вѣ.

На стiхо́внѣ стiхи̑ры пра́здника, гла́съ в҃. Поⷣ: До́ме є҆ѵфра́ѳовъ:

Пѣ́сньми твоѐ * честно́е и҆ бг҃опрiѧ́тное тѣ́ло * провожда́юще бжⷭ҇твеннiи а҆пⷭ҇ли, * вопiѧ́хꙋ: * ка́мѡ ны́нѣ и҆́деши, влⷣчце;

Стíхъ: Воскрⷭ҇нѝ, гдⷭ҇и, въ поко́й тво́й, ты̀, и҆ кiвѡ́тъ свѧты́ни твоеѧ̀.

Прiиди́те земноро́днiи, * соста́вимъ ли́къ, * и҆схѡ́днаѧ вопiю́ще, * въ преставле́нiи * бцⷣѣ дне́сь.

Стíхъ: Клѧ́тсѧ гдⷭ҇ь дв҃дꙋ и҆́стиною, и҆ не ѿве́ржетсѧ є҆ѧ̀.

Землѧ̀ ѹ҆́бѡ твои́мъ погребе́нiемъ * благослови́сѧ, дв҃о: * воздꙋ́хъ же восхожде́нiемъ * ѡ҆свѧти́сѧ стра́ннымъ, * зако́номъ ѹ҆мира́ющи є҆стества̀.

Сла́ва, и҆ ны́нѣ. Подо́бенъ:

Всѝ земноро́днiи * стеце́мсѧ ѹ҆се́рднѡ со безпло́тными, * погребстѝ ро́ждшꙋю * творца̀ тва́ри.

На часѣ́хъ глаго́лемъ конда́къ пра́здника. На лiтꙋргíи блажє́нна пра́здника, пѣ́снь и҃-ѧ ѻ҆бою̀ канѡ́нѡвъ, со i҆рмосо́мъ на s҃.


