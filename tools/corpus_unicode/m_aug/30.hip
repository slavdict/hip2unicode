        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ л҃-й де́нь.

И҆̀же во ст҃ы́хъ ѻ҆тє́цъ на́шихъ патрiа́рхѡвъ кѡнстантíнѧ гра́да, а҆леѯа́ндра, i҆ѡа́нна и҆ па́ѵла но́вагѡ:

И҆ пренесе́нiе моще́й ст҃а́гѡ благовѣ́рнагѡ вели́кагѡ кнѧ́зѧ а҆леѯа́ндра не́вскагѡ и҆зъ влади́мiра въ ца́рствꙋющiй гра́дъ ст҃а́гѡ петра̀:

И҆ преставле́нiе прпⷣбнагѡ а҆леѯа́ндра сви́рскагѡ.

Слꙋ̑жбы и҆́хъ пи́саны по се́й слꙋ́жбѣ.

И҆ ст҃а́гѡ бл҃говѣ́рнагѡ вели́кагѡ кнѧ́зѧ данiи́ла моско́вскагѡ.

Слꙋ́жба є҆гѡ̀ пи́сана ма́рта, д҃ де́нь.

На Гдⷭ҇и, воззва́хъ, стiхи̑ры прⷣте́чи, г҃. и҆ ст҃ы́хъ, г҃.

Стiхи̑ры прⷣте́чи, гла́съ д҃. Поⷣ: Зва́нный свы́ше:

И҆́же ве́тхагѡ и҆ но́вагѡ бжⷭ҇твенный хода́тай, * прⷪ҇ро́къ и҆ прⷣте́ча, * а҆́гг҃лъ во пло́ти, * беззако́нiѧ ѡ҆бличи́тель: * непло́дныѧ прозѧбе́нiе ѹ҆тро́бы, * ѹ҆ста̀ ѻ҆гнедохновє́ннаѧ, * и҆́рѡда ѡ҆бличи́лъ є҆сѝ, беззакѡ́ннаѧ дѣ́юща. * и҆́же не терпѧ̀ ѡ҆бличе́нiѧ, * ѿсѣщѝ главꙋ̀ твою̀ повелѣва́етъ: * и҆ принесе́сѧ ꙗ҆́коже снѣ́дь воздержа́нiѧ, * бжⷭ҇твенное наслажде́нiе на блю́дѣ, * мно́жае ѡ҆блича́ѧ прелюбы̀ дѣ́ющаго.

Ѿ беззако́нныѧ ма́тере нава́ждена, * дщѝ  беззако́ннаѧ, * твою̀ пресла́внꙋю, и҆ а҆́гг҃лѡмъ говѣ́йнꙋю про́ситъ главꙋ̀, * ѡ҆бличе́нiѧ бо сеѧ̀ не терпѧ́ше. * тѣ́мже на блю́дѣ сiю̀ прине́сши, * и҆ нога́ми вкꙋ́пѣ и҆гра́ющи, * ꙗ҆дꙋ́щихъ весе́лiе въ пла́чь ѡ҆братѝ. * но мно́жае ѡ҆блича́еши * блꙋ́днꙋю ме́рзость, блаже́нне: * хрⷭ҇та̀ молѝ, * спасти́сѧ дꙋша́мъ на́шымъ.

Ѡ҆бꙿюро́денъ пiѧ́нствомъ и҆́рѡдъ, * любодѣѧ́нiемъ ѹ҆крада́етсѧ, * плѧса́нными гла́сы, * и҆ къ клѧ́твѣ не пра́веднѣй * содѣва́етъ ѹ҆бíйство твоѐ, * пра́ведна проро́ка сла́вне. * но твоѧ̀ сме́рть, пре́жде ѹ҆ме́ршымъ * ꙗ҆́вѣ безсме́ртiе возвѣстѝ: * и҆́бо бы́сть и҆ сꙋ́щымъ во а҆́дѣ проповѣ́дникъ и҆ предвѣ́стникъ, * прише́ствiе спаси́тельное провозвѣща́ѧ * хрⷭ҇та̀ бг҃а на́шегѡ. * є҆го́же молѝ, * спастѝ и҆ просвѣти́ти дꙋ́шы на́шѧ.

И҆́ны стiхи̑ры ст҃ы́хъ, гла́съ а҃. Подо́бенъ: Всехва́льнiи мꙋ́чєницы:

Всебл҃же́нне а҆леѯа́ндре, * па́стырь цр҃кве бы́лъ є҆сѝ, * правосла́вiѧ побо́рникъ, * а҆́рiевꙋ є҆́ресь низложи́въ мꙋ́дрѣ, *. моли́твами твои́ми, премꙋ́дре, и҆ сегѡ̀ дꙋ́шꙋ ѿме́тнꙋти sлѣ̀, * помоли́лсѧ є҆сѝ, * въ ме́рзскихъ мѣ́стѣхъ, сла́вне. * сегѡ̀ ра́ди согла́снѡ тѧ̀ почита́емъ.

I҆ѡа́нне че́стне, * пло́ти тлѣ́нiе возненави́дѣлъ є҆сѝ, * воздержа́нiемъ и҆ вѣ́рою, * бдѣ́нiемъ же и҆ и҆сповѣ́данiемъ, * а҆́гг҃лъ земны́й ѡ҆брѣ́лсѧ є҆сѝ, * и҆ нбⷭ҇ный человѣ́къ. * хрⷭ҇та̀ молѝ, * дарова́ти дꙋша́мъ на́шымъ * ве́лiю ми́лость.

Па́ѵла бжⷭ҇твєннымъ ѹ҆че́нiємъ, * мꙋ́дре, вои́стиннꙋ повинꙋ́лсѧ є҆сѝ, * и҆ ꙗ҆́кѡ на тре́тiе восте́клъ є҆сѝ не́бо, сла́вне, * добродѣ́телей на высотꙋ̀, * и҆ ѹ҆слы́шалъ є҆сѝ глаго́лы неизречє́нны * и҆ бжⷭ҇твєнны дх҃а, * па́ѵле бл҃же́нне, * правосла́вныхъ степе́нь недви́жима. * сп҃са на́мъ моли́твами твои́ми ми́лостива сотворѝ.

Сла́ва, гла́съ s҃:

Па́ки и҆рѡдíа бѣ́ситсѧ, па́ки смꙋща́етсѧ. ѽ плѧса́нiѧ  льсти́вна, и҆ пи́ра съ ле́стiю! крⷭ҇ти́тель ѹ҆сѣка́шесѧ, и҆ и҆́рѡдъ смꙋща́шесѧ. моли́твами, гдⷭ҇и, твоегѡ̀ прⷣте́чи, ми́ръ пода́ждь дꙋша́мъ на́шымъ.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Подо́бенъ: Тридне́венъ:

Ви́дѧщи тѧ̀ распина́ема, хрⷭ҇тѐ, * тебѐ ро́ждшаѧ, * вопiѧ́ше: * что̀ стра́нное є҆́же ви́жꙋ та́инство, сн҃е мо́й; * ка́кѡ на дре́вѣ ѹ҆мира́еши пло́тiю повѣ́шенъ, * жи́зни пода́телю;

На стiхо́внѣ стiхи̑ры ѻ҆ктѡ́иха. Сла́ва, гла́съ д҃:

Рожде́нiе неподо́бно, и҆ пи́ръ безстꙋ́днѣйшiй и҆́рѡдъ соверши́лъ є҆́сть. любодѣ́йствомъ бо же́нскимъ ѹ҆слажда́емь, и҆ нечести́вымъ женонеи́стовствомъ подстрѣка́емь, ѿсѣчѐ главꙋ̀ прⷣте́чевꙋ: но не ѿсѣчѐ ѧ҆зы́ка проро́ческа, ѡ҆блича́ющагѡ безꙋ́мiе є҆гѡ̀. пролiѧ̀ кро́вь непови́ннꙋ, покры́ти хотѧ̀ грѣ́хъ беззако́ненъ: но ни ѡ҆ се́мъ скры̀ гла́са, вопiю́щагѡ всѣ̑мъ покаѧ́нiе. ѻ҆́нъ ѹ҆́бѡ свеселѧ́шесѧ ѹ҆бíйствомъ: мы́ же спра́зднꙋемъ любо́вiю, крⷭ҇ти́телѧ i҆ѡа́нна блаже́нное заколе́нiе. предвари́ бо во а҆́дѣ жи́знь, проповѣ́дати сꙋ́щымъ во тмѣ̀ и҆ сѣ́ни сме́ртнѣй сѣдѧ́щымъ, свы́ше восто́къ хрⷭ҇та̀ бг҃а на́шего, є҆ди́наго многоми́лостиваго.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Поⷣ: Ꙗ҆́кѡ до́блѧ:

А҆́гнца и҆ па́стырѧ тѧ̀, * на дре́вѣ ꙗ҆́кѡ ви́дѣ, * а҆́гнца ро́ждшаѧ рыда́ше, * и҆ мт҃рски тѝ вѣща́ше: * сн҃е возжелѣ́нне, * ка́кѡ на дре́вѣ крⷭ҇тнѣмъ * повѣ́шенъ є҆сѝ, долготерпѣли́ве; * ка́кѡ рꙋ́цѣ и҆ но́зѣ твоѝ, сло́ве, * пригвозди́шасѧ ѿ беззако́нныхъ, * и҆ кро́вь твою̀ и҆злiѧ́лъ є҆сѝ, влⷣко;

Тропа́рь, гла́съ в҃:

Па́мѧть пра́веднагѡ съ похвала́ми, тебѣ́ же довлѣ́етъ свидѣ́тельство гдⷭ҇не, прⷣте́че, показа́лбосѧ є҆сѝ вои́стиннꙋ и҆ прⷪ҇ро́кѡвъ честнѣ́йшiй, ꙗ҆́кѡ и҆ въ стрꙋѧ́хъ крести́ти сподо́билсѧ є҆сѝ проповѣ́даннаго. тѣ́мже за и҆́стинꙋ  пострада́въ ра́дꙋѧсѧ, благовѣсти́лъ є҆сѝ и҆ сꙋ́щымъ во а҆́дѣ бг҃а ꙗ҆́вльшагосѧ пло́тiю, взе́млющаго грѣ́хъ мíра, и҆ подаю́щаго на́мъ ве́лiю ми́лость.

Сла́ва, ст҃ы́хъ, гла́съ д҃:

Бж҃е ѻ҆тє́цъ на́шихъ, творѧ́й при́снѡ съ на́ми по твое́й кро́тости, не ѿста́ви ми́лость твою̀ ѿ на́съ: но моли́твами и҆́хъ въ ми́рѣ ѹ҆пра́ви живо́тъ на́шъ.

На ѹ҆́трени, канѡ́на ѻ҆ктѡ́иха є҆ди́нъ, и҆ прⷣте́чи на д҃, вчера́шнiй, и҆ ст҃ы́хъ на д҃.

Гла́съ и҃. Пѣ́снь а҃. I҆рмо́съ:

Пои́мъ гдⷭ҇еви, прове́дшемꙋ лю́ди своѧ̑ сквозѣ̀ чермно́е мо́ре, ꙗ҆́кѡ є҆ди́нъ сла́внѡ просла́висѧ.

Трисвѣ́тлаѧ ѻ҆тє́цъ дне́сь возсiѧ̀ зарѧ̀, всесла́внаѧ па́мѧть, є҆ѧ́же вѣ́рнѡ наслади́вшесѧ ликꙋ́емъ.

Разори́лъ є҆сѝ, ст҃и́телю, є҆ретiкѡ́въ ѹ҆тверждє́нiѧ, бл҃гочести́вымъ дерзнове́нiемъ, проповѣ́давъ трⷪ҇цꙋ, а҆леѯа́ндре.

Тро́сть тво́й ѧ҆зы́къ, бг҃опи́саннѡ соверши́въ, дх҃а бл҃года́ть, ѻ҆́ч҃е i҆ѡа́нне, вѣ́рꙋ ѹ҆ѧснѝ.

Па́ѵла чꙋ́днагѡ причасти́всѧ зва́нiю, блаже́нне, ѻ҆́нагѡ ꙗ҆ви́лсѧ є҆сѝ ѻ҆́бразъ добродѣ́телей неизмѣ́ненъ.

Бг҃оро́диченъ:

Пое́мъ гдⷭ҇еви, и҆зъ дв҃ы благоизво́лившемꙋ воплоти́тисѧ безъ сѣ́мене, за на́ше спасе́нiе и҆ и҆збавле́нiе.

Пѣ́снь г҃. I҆рмо́съ:

Ты̀ є҆сѝ ѹ҆твержде́нiе притека́ющихъ къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.

И҆зрѧ́днѡ ѹ҆па́слъ є҆сѝ влⷣки твоегѡ̀ ста́до: тѣ́мже ꙗ҆́кѡ ст҃и́телѧ вѣ́чнѡ тѧ̀ сла́витъ, а҆леѯа́ндре.

Во́ды спаси́тєльныѧ ѧ҆зы́комъ твои́мъ и҆сточи́лъ є҆сѝ, благоче́стна ѹ҆чє́нiѧ ста́дꙋ, i҆ѡа́нне блаже́нне. 

Па́ѵле всеблаже́нне, и҆збра́нiѧ хрⷭ҇то́ва бы́лъ є҆сѝ сосꙋ́дъ свѣ́телъ, зва́нiемъ же и҆ житiе́мъ ꙗ҆́вѣ подо́бiе.

Бг҃оро́диченъ:

Тѧ̀ всѝ и҆́мамы прибѣ́жище и҆ стѣ́нꙋ на́шꙋ хрⷭ҇тiа́не, тѧ̀ славосло́вимъ немо́лчнѡ, безневѣ́стнаѧ.

Конда́къ ст҃ы́хъ, гла́съ и҃:

Хрⷭ҇то́вою любо́вiю распала́еми сла́внiи, и҆ ꙗ҆ре́мъ є҆гѡ̀ прiе́мшiи крⷭ҇тъ честны́й, подража́тели тогѡ̀ житiѧ̀ ꙗ҆ви́стесѧ, и҆ бжⷭ҇твенныѧ сла́вы є҆гѡ̀ прича́стницы бы́сте. а҆леѯа́ндре бг҃омꙋ́дре со i҆ѡа́нномъ чꙋ́днымъ и҆ па́ѵломъ сла́внымъ. тѣ́мже прⷭ҇то́лꙋ є҆гѡ̀ предстоѧ́ще, прилѣ́жнѡ моли́тесѧ за дꙋ́шы на́шѧ.

И҆ сѣда́ленъ прⷣте́чи. Сла́ва, ст҃ы́хъ, гла́съ д҃. Поⷣ: Ско́рѡ предварѝ:

Ѻ҆тцє́въ трисвѣ́тлаѧ свѣща̀ возсiѧ̀, вѣ́рныхъ составлє́нiѧ просвѣща́ющаѧ при́снѡ, къ бжⷭ҇твенномꙋ позна́нiю, разорѧ́ющи безбо́жныхъ нече́стiе всѐ, ѹ҆че́нiемъ премꙋ́дрости посрамлѧ́юще вкꙋ́пѣ, а҆леѯа́ндръ и҆ i҆ѡа́ннъ, съ ни́миже и҆ па́ѵелъ сла́вный.

И҆ ны́нѣ, бг҃оро́диченъ:

Дв҃о всенепоро́чнаѧ, ꙗ҆́же пресꙋ́щнаго бг҃а ро́ждшаѧ, со безпло́тными того̀ непреста́ннѡ молѝ, ѡ҆ставле́нiе прегрѣше́нiй, и҆ и҆справле́нiе житiѧ̀ да́ти на́мъ пре́жде конца̀, вѣ́рою и҆ любо́вiю пою́щымъ тѧ̀ по до́лгꙋ, є҆ди́на всепѣ́таѧ.

Крⷭ҇тобг҃оро́диченъ:

Дв҃о пренепоро́чнаѧ мт҃и хрⷭ҇та̀ бг҃а, ѻ҆рꙋ́жiе про́йде твою̀ прест҃ꙋ́ю дш҃ꙋ, є҆гда̀ распина́ема ви́дѣла є҆сѝ во́лею, сн҃а и҆ бг҃а твоего̀: є҆го́же благослове́ннаѧ молѧ́щи не преста́й, проще́нiе прегрѣше́нiй на́мъ дарова́ти.

Пѣ́снь д҃. I҆рмо́съ:

Ѹ҆слы́шахъ, гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 

Во смра́днѣ мѣ́стѣ ѿве́рглъ є҆сѝ, по подо́бiю i҆ꙋ́ды преда́телѧ хрⷭ҇то́ва, съ ѧ҆зы́чнымъ вкꙋ́пѣ тече́нiемъ, по достоѧ́нiю, ѽ блаже́нне а҆леѯа́ндре!

Ꙗ҆́кѡ ма́слина плодови́та, въ домꙋ̀ бж҃iи стоѧ̀, вѣ́рꙋющыѧ въ ѻ҆́нь приве́лъ є҆сѝ, i҆ѡа́нне, пло́дъ зрѣ́лъ.

Смире́нiѧ крыло́ма вра́жiѧ сѣ́ти и҆збѣ́глъ є҆сѝ: тѣ́мже, прпⷣбне, возвыша́емь, нбⷭ҇ный граждани́нъ, па́ѵле, бы́лъ є҆сѝ.

Бг҃оро́диченъ:

Дв҃ꙋ воспое́мъ, по ржⷭ҇твѣ̀ дв҃ꙋ пребы́вшꙋю, ꙗ҆́кѡ ро́ждшꙋю хрⷭ҇та̀ бг҃а, ѿ ле́сти мíръ и҆зба́вльшаго.

Пѣ́снь є҃. I҆рмо́съ:

Ѹ҆́тренююще, вопiе́мъ тѝ, гдⷭ҇и, спаси́ ны: ты́ бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы.

Митрофа́новъ престо́лъ, а҆леѯа́ндре, ѹ҆краша́ѧ, и҆ пре́жде престо́ла просiѧ́лъ є҆сѝ во ѹ҆че́нiихъ свѧти́тельскихъ.

А҆́ще и҆ во смире́нiи, ѻ҆́ч҃е, пожи́лъ є҆сѝ, чꙋ́денъ ꙗ҆ви́лсѧ є҆сѝ въ нiке́и бг҃ослове́сными ѹ҆чє́нiи.

Слове́съ твои́хъ благода́ть ѹ҆твержда́етъ цр҃ковь, сто́лпъ тѧ̀, i҆ѡа́нне, правосла́вiѧ позна́вши.

Бг҃оро́диченъ:

Дв҃ꙋ по ржⷭ҇твѣ̀ пое́мъ тѧ̀, бцⷣе: ты́ бо бг҃а сло́ва пло́тiю мíрови родила̀ є҆сѝ.

Пѣ́снь s҃. I҆рмо́съ:

Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ, ꙗ҆́кѡ ри́зою, многомлⷭ҇тиве хрⷭ҇тѐ бж҃е на́шъ.

Мꙋ́жески по хрⷭ҇то́вѣ побора́ѧ це́ркви, прострѣли́лъ є҆сѝ моли́твенными, ѻ҆́ч҃е, стрѣла́ми, преда́телѧ хрⷭ҇то́ва а҆́рiа, сла́вне.

Ꙗ҆́кѡ лоза̀ вiногра́да жи́зни, i҆ѡа́нне сла́вне, мно́гъ возрасти́лъ є҆сѝ влⷣцѣ твоемꙋ̀ пло́дъ, всеблаже́нне.

Бѣжа́ти и҆зво́лилъ є҆сѝ благоче́стнѡ ѿ ца́рскагѡ гра́да,  i҆кѡ́ннагѡ поклоне́нiѧ ѿмета́ющасѧ беззако́ннѡ, па́ѵле всече́стне.

Бг҃оро́диченъ:

Ꙗ҆́же є҆ди́на сло́вомъ пло́тiю сло́ва ро́ждши, и҆зба́ви, мо́лимсѧ, ѿ сѣ́ти вра́жiѧ дꙋ́шы на́шѧ.

Конда́къ, гла́съ д҃. Подо́бенъ: Ꙗ҆ви́лсѧ є҆сѝ дне́сь:

И҆́рѡдъ прⷣте́че, беззако́нновавъ, женѣ̀ подадѐ главꙋ̀ твою̀ честнꙋ́ю, є҆́йже покланѧ́ющесѧ весели́мсѧ: и҆рѡдíа же пла́четъ и҆ рыда́етъ, и҆ и҆́рѡдъ, и҆ плѧса́вшаѧ.

I҆́косъ:

Ѹ҆гото́вимсѧ, бра́тiе, къ бжⷭ҇твенномꙋ пи́рꙋ: се́ бо прⷣте́чева бг҃оно́снаѧ глава̀, ꙗ҆́коже бра́шно чи́сто въ це́ркви предлага́етсѧ на́мъ, ꙗ҆́же крѡ́ви пролива́ющи, и҆сцѣлє́нiѧ же па́че и҆спꙋща́ющи, и҆ и҆̀же ѿ пiѧ́нства грѣхо́внагѡ болѧ́щыѧ, и҆сцѣлѧ́ющи лѣчба́ми по́стными. никто́же ѹ҆́бѡ пи́щею тлѣ́нною да ѹ҆держи́тсѧ, и҆ лиши́тсѧ прⷣте́чи ны́нѣ бжⷭ҇твенныѧ пи́щи. мíръ ѹ҆́бѡ весели́тсѧ, и҆рѡдíа же пла́четъ и҆ рыда́етъ, и҆ и҆́рѡдъ, и҆ плѧса́вшаѧ.

Пѣ́снь з҃. I҆рмо́съ:

Ѿ i҆ꙋде́и доше́дше, ѻ҆́троцы въ вавѷлѡ́нѣ и҆ногда̀, вѣ́рою трⷪ҇ческою пла́мень пе́щный попра́ша, пою́ще: ѻ҆тцє́въ бж҃е, бл҃гослове́нъ є҆сѝ.

Таи́нникъ и҆́стиннѡ пребжⷭ҇твенныѧ трⷪ҇цы ꙗ҆ви́лсѧ є҆сѝ, пребога́те, чи́стѡ нетлѣ́ннѣй слꙋжи́лъ є҆сѝ, поѧ̀ ѿ се́рдца, а҆леѯа́ндре: ѻ҆тє́цъ на́шихъ бж҃е, бл҃гослове́нъ є҆сѝ.

Сокро́вище тѧ̀ ѹ҆че́нiй и҆ и҆сто́чника чꙋде́съ хрⷭ҇то́съ показа̀, и҆сточа́юща бога́тство бг҃оразꙋ́мiѧ, i҆ѡа́нне, зовꙋ́щымъ: ѻ҆тє́цъ на́шихъ бж҃е, бл҃гослове́нъ є҆сѝ.

Равноа́гг҃льное житiѐ, па́ѵлꙋ бжⷭ҇твенномꙋ, и҆ тебѣ̀ тезоимени́томꙋ, въ широтѣ́ же се́рдца и҆злiѧ́нiѧ премꙋ́дрости, и҆ въ ра́зꙋмѣ неизглаго́ланнѣмъ, тѧ̀ подсо́лнечнѣй все́й просла́ви, бг҃омꙋ́дре. 

Бг҃оро́диченъ:

Ѿ дв҃и́ческагѡ чре́ва вопло́щсѧ, ꙗ҆ви́лсѧ є҆сѝ на спасе́нiе на́ше. тѣ́мже твою̀ мт҃рь вѣ́дꙋще бцⷣꙋ, благода́рственнѡ зове́мъ: ѻ҆тє́цъ на́шихъ бж҃е, бл҃гослове́нъ є҆сѝ.

Пѣ́снь и҃. I҆рмо́съ:

На горѣ̀ ст҃ѣ́й просла́вльшасѧ, и҆ въ кꙋпинѣ̀ ѻ҆гне́мъ приснодв҃ы мѡѷсе́ови та́йнꙋ ꙗ҆́вльшаго, гдⷭ҇а по́йте, и҆ превозноси́те во всѧ̑ вѣ́ки.

Sлочести́ваго, моли́твою прилѣ́жною твое́ю, а҆́рiа ѹ҆би́въ, а҆леѯа́ндре бг҃омꙋ́дре, въ ме́рзскихъ мѣ́стѣхъ ѹ҆дави́лъ є҆сѝ ꙗ҆́коже дрꙋга́го i҆ꙋ́дꙋ, подо́бными ѻ҆́бразы ѿстꙋ́пльша sлѣ̀.

Бг҃обо́рецъ хрⷭ҇то́вꙋ ри́зꙋ раздра́вый, ꙗ҆́кѡ преда́тель, ни́цъ просѣ́десѧ посредѣ̀, и҆ ны́нѣ въ гее́ннѣ мꙋче́нiю подлежи́тъ, ꙗ҆́коже дрꙋгíй i҆ꙋ́да, а҆́рiй безꙋ́мный, а҆леѯа́ндре треблаже́нне.

Воздержа́нiемъ ꙗ҆́кѡ безпло́тенъ ꙗ҆ви́лсѧ є҆сѝ, бдѣ́нми ꙗ҆́кѡ премно́гѡ, во ѹ҆че́нiихъ вы́нꙋ бы́лъ є҆сѝ, и҆ и҆сто́чникъ ра́йскiй бога́тъ, i҆ѡа́нне, во всѧ̑ вѣ́ки.

Бг҃оро́диченъ:

Стра́шное твоѐ ржⷭ҇тво̀, бцⷣе, ка́кѡ воспое́тъ человѣ́ческое ликостоѧ́нiе: ꙗ҆́кѡ дв҃а пребыва́еши и҆ ро́ждши, вои́стиннꙋ па́че сло́ва, и҆ вы́ше вины̀ твоѧ̑ та̑йны, бг҃ороди́тельнице;

Пѣ́снь ѳ҃. I҆рмо́съ:

Тѧ̀ неискꙋсобра́чнꙋю мт҃рь бг҃а вы́шнѧгѡ, тѧ̀ па́че ѹ҆ма̀ ро́ждшꙋю сло́вомъ вои́стиннꙋ бг҃а, вы́шшꙋю пречⷭ҇тыхъ си́лъ, немо́лчными славословлє́нiи велича́емъ.

Зако́ненъ бы́въ прпⷣбенъ ѹ҆чени́къ тво́й, и҆ живонѡ́снымъ твои̑мъ словесє́мъ повинꙋ́ѧсѧ а҆леѯа́ндръ, ст҃и́тель бы́въ, ѽ митрофа́не, кро́токъ и҆ цѣломꙋ́дръ, ны́нѣ по достоѧ́нiю ѹ҆блажа́етсѧ. 

Таи́нникъ и҆звѣ́стенъ бы́лъ є҆сѝ, ѻ҆́ч҃е, неизрече́нныхъ, ѽ бг҃облаже́нне i҆ѡа́нне всебога́те, и҆ тайново́децъ неизглаго́ланныхъ ѹ҆стро́илсѧ є҆сѝ. тѣ́мже, ѻ҆́ч҃е, трⷪ҇цꙋ бж҃е́ственнꙋю проповѣ́далъ є҆сѝ.

Тѧ̀ неsло́бива и҆ прпⷣбна, ѻ҆́ч҃е, па́стырѧ, непоро́чна, чи́ста и҆ нескве́рна, цѣломꙋ́дренна же и҆ сла́вна, и҆́стины сло́ва и҆спра́вльша, по достоѧ́нiю, па́ѵле, почита́емъ.

Ѽ бг҃облаже́ннаѧ тро́ице ѻ҆тє́цъ чꙋ́дныхъ! ны́нѣ на нб҃сѣ́хъ безсме́ртнымъ ѡ҆боже́на бж҃ество́мъ, є҆мꙋ́же на землѝ благоче́стнѡ послꙋжи́сте, моли́ти ѡ҆ ста́дѣ не преста́йте.

Бг҃оро́диченъ:

Ст҃а́ѧ всенепоро́чнаѧ, сосꙋ́де{Исправлена опечатка оригинала: сꙋсꙋ́де. Прим.  оrthlib} благово́нiѧ, молѝ хрⷭ҇та̀, є҆го́же родила̀ є҆сѝ, во́инствꙋ ѹ҆́бѡ побѣ̑днаѧ и҆ рабо́тнагѡ и҆́га да́ти ѡ҆сла́бꙋ лю́демъ твои̑мъ: тѧ́ бо непреста́ннѡ велича́емъ.

Свѣти́ленъ прⷣте́чи.

На стiхо́внѣ стiхи̑ры ѻ҆ктѡ́иха. Сла́ва, гла́съ и҃:

Прⷣте́че сп҃совъ, ты̀ царѧ̀ и҆зꙿѡбличи́лъ є҆сѝ беззако́нiѧ не дѣ́лати. тѣ́мже и҆гра́нiе беззако́нныѧ жены̀, повинꙋ̀ и҆́рѡда ѿсѣщѝ твою̀ главꙋ̀: и҆ сегѡ̀ ра́ди ѿ востѡ́къ со́лнца да́же до за̑падъ хва́льнѡ и҆́мѧ твоѐ. дерзнове́нiе и҆мѣ́ѧ ко гдⷭ҇ꙋ, прилѣ́жнѡ молѝ спасти́сѧ дꙋша́мъ на́шымъ.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ:

Подо́бенъ: Ѽ пресла́внагѡ чꙋдесѐ!

А҆́гница, а҆́гнца ꙗ҆́кѡ ви́дѣ, * на дре́вѣ просте́рта во́лею крⷭ҇тнѣмъ, * вопiѧ́ше мт҃рски, * болѣ́знꙋющи съ пла́чемъ: * сн҃е мо́й, что̀ стра́нное сiѐ видѣ́нiе; * всѣ̑мъ живо́тъ даѧ́й ꙗ҆́кѡ гдⷭ҇и, * ка́кѡ ѹ҆мерщвлѧ́ешисѧ, долготерпѣли́ве, * земны̑мъ подаѧ̀ воскресе́нiе; * сла́влю твоѐ мно́гое, бж҃е мо́й, снизхожде́нiе. 



Слꙋ́жба благода́рственнаѧ бг҃ꙋ, въ трⷪ҇цѣ ст҃ѣ́й сла́вимомꙋ, на воспомина́нiе заключе́ннагѡ ми́ра, междꙋ̀ i҆мпе́рiею рѡссíйскою и҆ коро́ною свѣ́йскою.

И҆ на пренесе́нiе моще́й ст҃а́гѡ бл҃говѣ́рнагѡ вели́кагѡ кнѧ́зѧ а҆леѯа́ндра не́вскагѡ.

На ма́лѣй вече́рни, стiхи̑ры, гла́съ а҃. Поⷣ: Всехва́льнiи мч҃ницы:

Ѿ благочести́вагѡ ко́рене * свѧтопома́заннаѧ розга̀ произше́дъ, * пло́дъ прине́слъ є҆сѝ тебѐ преподо́бiѧ и҆ пра́вды, * преми́рнѡ бл҃гоꙋха́ѧ * вѣ́рнѡ ѿ дꙋшѝ чтꙋ́щыѧ тѧ̀: * ѡ҆ ни́хже со а҆́гг҃лы * хрⷭ҇тꙋ̀ моли́сѧ, блаже́нне, дарова́ти ми́ръ * и҆ ве́лiю ми́лость.

Мѡѷсе́а и҆ па́ѵла ре́вности подража́въ, * и҆зво́лилъ па́че страда́ти * за лю́ди бж҃iѧ: * тѣ́мже и҆ къ sлочести̑вымъ ва́рварѡмъ ше́дъ, * невре́днѡ возврати́лсѧ є҆сѝ, * тишинꙋ̀ ѻ҆те́чествꙋ твоемꙋ̀ приносѧ̀. * ны́нѣ ѹ҆́бѡ со ст҃ы́ми пребыва́ѧ, * ми́рное житiѐ * ѹ҆ гдⷭ҇а и҆спросѝ наслѣ́дiю твоемꙋ̀.

Благоче́стiемъ и҆ вѣ́рою * пресвѣ́тлѡ ѹ҆кра́шенъ, * ꙗ҆́кѡ благочести́въ скипетроно́сецъ, * и҆ преизрѧ́денъ и҆ преимени́тъ, * пречⷭ҇тыѧ трⷪ҇цы побо́рникъ бы́лъ є҆сѝ: * ѿ неѧ́же просвѣти́всѧ, * чꙋде́съ свѣ́тъ мíрꙋ провозсiѧ́лъ є҆сѝ, * и҆ моли́твенникъ ꙗ҆ви́лсѧ є҆сѝ * ѡ҆ дꙋша́хъ на́шихъ.

Сла́ва, гла́съ s҃:

Благовѣ́рне кнѧ́же а҆леѯа́ндре, и҆зъ мла́да возлюби́въ хрⷭ҇та̀, бг҃оимени́тъ вѣнцено́сецъ бы́лъ є҆сѝ, прпⷣбiемъ и҆ пра́вдою свѣ́тлѡ ѹ҆кра́шенъ: ми́лостынѧми же и҆ чистото́ю, простра́нное селе́нiе бы́лъ є҆сѝ дх҃а ст҃а́гѡ. є҆мꙋ́же  непреста́ннѡ моли́сѧ, є҆́же сохрани́тисѧ ѻ҆те́чествꙋ твоемꙋ̀, ѿ пога́ныхъ неѡбори́мꙋ бы́ти, и҆ сыновѡ́мъ рѡссȋйскимъ спасти́сѧ.

И҆ ны́нѣ, пра́здника, гла́съ а҃:

Ве́лiѧ и҆ пресла́внаѧ, гдⷭ҇и, ми́лость твоѧ̀ въ ро́дѣ рѡссíйскомъ ꙗ҆ви́сѧ, ꙗ҆́кѡ и҆̀хже предꙿꙋста́вилъ, си́хъ и҆ ѡ҆правда́лъ є҆сѝ соѡбра̑знымъ бы́ти вели́чествiю смотре́нiй твои́хъ. и҆скꙋ́сства нико́егѡ и҆мꙋ́ще, въ бра́нь жесто́кꙋю со всеискꙋ́сными внидо́хомъ. безси̑льныѧ, не и҆спыта́вше на́шеѧ си́лы, ѻ҆рꙋ́жiе воспрiѧ́хомъ на всеѻрꙋ̑жныѧ. но пособи́вый, гдⷭ҇и, кро́ткомꙋ давíдꙋ, ты̀ и҆ на́ши рꙋ́цѣ ѹ҆крѣпи́лъ є҆сѝ на ѡ҆полче́нiе. тѣ́мже ны́нѣ въ ми́рѣ торжествꙋ́юще пое́мъ: ве́лiй є҆сѝ, гдⷭ҇и, и҆ чꙋ́дна дѣла̀ твоѧ̑, сла́ва тебѣ̀.

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

До́мъ ст҃а́гѡ дх҃а, * поспѣше́нiемъ бл҃года́ти, * а҆леѯа́ндръ ꙗ҆ви́сѧ: * тѣ́мже ны́нѣ соше́дшесѧ, * томꙋ̀ воспои́мъ пѣ́снь.

Стíхъ: Честна̀ предъ гдⷭ҇емъ сме́рть прпⷣбныхъ є҆гѡ̀.

Ра́дꙋйсѧ, царе́й рѡссíйскихъ похвало̀, * и҆ во́инѡвъ соблюде́нiе, * ва́рварѡвъ побѣжде́нiе, * сирѡ́тъ и҆ вдѡ́въ застꙋ́пниче, * и҆ ѻ҆те́чества на́шегѡ ѹ҆твержде́нiе.

Стíхъ: Блаже́нъ мꙋ́жъ боѧ́йсѧ гдⷭ҇а, въ за́повѣдехъ є҆го̀ восхо́щетъ sѣлѡ̀.

Прiимѝ ны́нѣ пѣ́нiе * люде́й твои́хъ, бл҃же́нне, * и҆ молѧ́щымсѧ тѝ * ѹ҆ хрⷭ҇та̀ и҆спросѝ грѣхѡ́въ и҆збавле́нiе, * да ѹ҆блажа́емъ тѧ̀ при́снѡ.

Сла́ва, гла́съ и҃:

Бг҃омꙋ́дре а҆леѯа́ндре вели́кiй кнѧ́же, блаже́нъ є҆сѝ, ꙗ҆́кѡ блаже́нство наслѣ́дивый, є҆гѡ́же ра́ди житiѧ̀ сегѡ̀ небре́глъ є҆сѝ, неѿло́жнѡ тогѡ̀ взыскꙋ́ѧ, ни́щыѧ ѹ҆довли́лъ є҆сѝ, сирѡ́тъ пита́тель, плѣ́нныхъ свободи́тель бы́въ: тѣ́мъ въ нестарѣ́емꙋю ра́дость вше́лъ є҆сѝ гдⷭ҇а твоегѡ̀. є҆мꙋ́же  со а҆́гг҃лы предстоѧ̀, молѝ вѣ́рою пою́щымъ тѧ̀ гобзова́нiе щедрѡ́тъ пода́ти, и҆ грѣхѡ́въ ѡ҆ставле́нiе.

И҆ ны́нѣ, пра́здника, гла́съ з҃:

Прiиди́те, возра́дꙋемсѧ гдⷭ҇еви, дади́мъ вели́чiе бг҃ꙋ на́шемꙋ, наꙋчи́вшемꙋ рꙋ́цѣ на́шѧ на ѡ҆полче́нiе, и҆ пе́рсты на́шѧ воѡрꙋжи́вшемꙋ на бра́нь: вѣнча́вшемꙋ же на́съ всежела́емымъ ми́ромъ, и҆спо́лнившемꙋ во бл҃го́е намѣ́ренiе на́ше, и҆ си́мъ многовре́менное вражды̀ средостѣ́нiе разори́вшемꙋ, и҆ велегла́снѡ возопiе́мъ къ немꙋ̀: кто̀ бо́гъ ве́лiй ꙗ҆́кѡ бг҃ъ на́шъ; вои́стиннꙋ є҆ди́нъ є҆сѝ творѧ́й чꙋдеса̀.

Тропа́рь, гла́съ д҃:

Позна́й свою̀ бра́тiю, рѡссíйскiй i҆ѡ́сифе, не въ є҆гѵ́птѣ, но на нб҃сѝ ца́рствꙋющiй, благовѣ́рный кнѧ́же а҆леѯа́ндре, и҆ прiимѝ молє́нiѧ и҆́хъ, ѹ҆множа́ѧ жи̑та лю́демъ плодоно́сiемъ землѝ твоеѧ̀, гра́ды влады́чествiѧ твоегѡ̀ ѡ҆гражда́ѧ моле́нiемъ: и҆ правосла̑внымъ хрⷭ҇тiа́нѡмъ на сопроти̑вныѧ спобо́рствꙋѧ.

Сла́ва, и҆ ны́нѣ, гла́съ и҃:

Бл҃гослове́нъ є҆сѝ, хрⷭ҇тѐ бж҃е на́шъ, и҆́же невѣ́дꙋщыѧ ны̀, во бра́ни премꙋ̑дрыѧ ꙗ҆вле́й, дарова́въ на́мъ крѣ́пость и҆ си́лꙋ бл҃года́ти твоеѧ̀, и҆збра́вый мꙋ́жа по се́рдцꙋ твоемꙋ̀, благовѣ́рнаго i҆мпера́тора на́шего петра̀, ѹ҆крѣпи́вый мꙋ́жествомъ подвиза́ющеесѧ во́инство: и҆́мже и҆ си́ми рѡссíи ми́ръ тво́й дарова́вый, чл҃вѣколю́бче, сла́ва тебѣ̀.

На вели́цѣй вече́рни, стiхи̑ры благода́рствєнныѧ, на д҃, гла́съ а҃:

Ѻ҆́ч҃е пребл҃гíй, трiѷпоста́сный влⷣко, є҆ди́не во всѣ́хъ чꙋдодѣ́йствꙋѧй, прiимѝ ѿ на́съ благода́рствєнныѧ сiѧ̑ моли̑твы, ꙗ҆́кѡ вдовы̀ кодра́нтъ, твоемꙋ̀ бл҃гоꙋтро́бiю приноси̑мыѧ. что́ бо возда́мы тебѣ̀ ѡ҆ всеще́дрыхъ собы́вшихсѧ на на́съ смотре́нiихъ; твое́ю всеси́льною десни́цею пресла́вными ѹ҆вѣнча́лъ є҆сѝ на́съ побѣ́дами:  неискꙋ́сныхъ въ вои́нскомъ правле́нiи препоѧ́салъ си́лою на премꙋ̑дрыѧ, и҆ по толи́кихъ неча́ѧнныхъ вели́кихъ побѣ́дахъ, пресла́внымъ ми́ромъ ѡ҆гради́лъ предѣ́лы на́шѧ. тебѣ̀ ѹ҆̀бо є҆ди́номꙋ всѧ̑ сiѧ̑ восписꙋ́юще, и҆ побѣди́тєльныѧ пѣ̑сни воспѣва́юще, зове́мъ: сла́ва тебѣ̀, всѣ́хъ бл҃ги́хъ пода́телю.

Ве́лiѧ и҆ пресла́внаѧ, гдⷭ҇и, ми́лость твоѧ̀ въ ро́дѣ рѡссíйскомъ ꙗ҆ви́сѧ, ꙗ҆́кѡ и҆̀хже предꙿꙋста́вилъ, си́хъ и҆ ѡ҆правда́лъ є҆сѝ соѡбра̑знымъ бы́ти вели́чествiю смотре́нiй твои́хъ. и҆скꙋ́сства нико́егѡ и҆мꙋ́ще, въ бра́нь жесто́кꙋю со всеискꙋ́сными внидо́хомъ: безси̑льныѧ, не и҆спыта́вше на́шеѧ си́лы, ѻ҆рꙋ́жiе воспрiѧ́хомъ на всеѻрꙋ̑жныѧ. но пособи́вый, гдⷭ҇и, кро́ткомꙋ дв҃дꙋ, ты̀ и҆ на́ши рꙋ́цѣ наꙋчи́лъ є҆сѝ на ѡ҆полче́нiе. тѣ́мже ны́нѣ въ ми́рѣ торжествꙋ́юще, пое́мъ: ве́лiй є҆сѝ, гдⷭ҇и, и҆ чꙋ̑дна дѣла̀ твоѧ̑, сла́ва тебѣ̀.

Назира́хꙋ пре́жде ѻ҆кре́стнiи наро́ди, ѹ҆кло́нше на рѡссíю ѻ҆чеса̀ своѧ̑, и҆ є҆ѧ̀ си̑лы въ себѣ̀ разсмотрѣва́юще, со ѡ҆пасе́нiемъ мно́гимъ разсꙋжда́хꙋ: ка́кѡ свѣ́тъ ѹ҆че́нiѧ ѿврати́ти; и҆скꙋ́сства во́инскагѡ и҆ морепла́ванiѧ не допꙋсти́ти, бра́ни наче́ншiѧсѧ не протѧза́ти; да не си́ми дви́жемiи и҆скꙋ́съ ѹ҆че́нiѧ позна́ютъ, но ны́нѣ ѹ҆ви́дѣша, є҆́же никогда́же ча́ѧхꙋ ви́дѣти: непоколеби́мое всемꙋ̀ положѝ пе́тръ ѡ҆снова́нiе на тве́рдомъ ка́мени наде́жды въ бз҃ѣ, є҆го́же и҆ благодари́мъ дарова́вшаго на́мъ сицевы̑ѧ своѧ̑ ми́лѡсти.

Та́же стiхи̑ры ст҃о́мꙋ на д҃, гла́съ s҃:

По и҆́мени твоемꙋ̀ та́кѡ и҆ житiѐ твоѐ, благовѣ́рный кнѧ́же а҆леѯа́ндре: мꙋ́жествомъ бо на землѝ, и҆ до́брымъ правле́нiемъ, ны́нѣ же на нб҃сѝ моли́твами помоществꙋ́еши лю́демъ твои̑мъ. тѣ́мже тѧ̀ и҆ въ тебѣ̀ сла́вимаго во ст҃ы́хъ свои́хъ бг҃а почита́емъ. 

До́бръ строи́тель и҆ до́бль во́инъ, ски́петромъ на престо́лѣ пра́вѡ пра́вѧ, и҆ во бра́ни ѻ҆рꙋ́жiемъ защища́ѧ лю́ди твоѧ̑, сꙋгꙋ́быѧ че́сти сподо́билсѧ є҆сѝ ѿ вы́шнѧгѡ прави́телѧ и҆ гдⷭ҇а саваѡ́ѳа.

Бо́льшiѧ любвѐ никто́же и҆́мать ѿ сеѧ̀, а҆́ще кто̀ положи́тъ дꙋ́шꙋ свою̀ за дрꙋ́ги своѧ̑: сицево́ю лю́ди твоѧ̑ возлюби́лъ є҆сѝ, на ѻ҆рꙋ́жiе вра́жiе за нѧ̀ мꙋ́жественнѡ и҆сходѧ̀, бг҃ꙋ ѡ҆сѣнѧ́ющꙋ надъ главо́ю твое́ю въ де́нь бра́ни.

Мѡѷсе́а и҆ дв҃да и҆ про́чiихъ люде́й бж҃iихъ вождѡ́въ подража́ѧ, мꙋ́жественнѡ во бра́нѣхъ за лю́ди твоѧ̑ подвиза́лсѧ є҆сѝ: тѣ́мже и҆ на нб҃сѝ съ ни́ми побѣди́тель торжествꙋ́еши, молѧ́сѧ ѡ҆ во́инствꙋющихъ ко гдⷭ҇ꙋ.

Сла́ва, гла́съ s҃:

Весели́сѧ, i҆́жерскаѧ землѐ, и҆ всѧ̀ рѡссíйскаѧ страна̀, варѧ́жское мо́ре, восплещѝ рꙋка́ми, нево̀ рѣко̀, распространѝ своѧ̑ стрꙋи̑: се́ бо кнѧ́зь тво́й и҆ влⷣка, ѿ и҆́га свѣ́йскагѡ тѧ̀ свободи́вый, торжествꙋ́етъ во гра́дѣ бж҃iи, є҆го́же веселѧ́тъ рѣ̑чнаѧ ѹ҆стремлє́нiѧ.

И҆ ны́нѣ, гла́съ и҃:

Ве́лiе чꙋ́до бы́сть во i҆и҃ли просвѣще́нiемъ ѿ гдⷭ҇а є҆ди́нагѡ человѣ́ка, глаго́лахꙋ бо: кто̀ когда̀ ѿве́рзе ѻ҆́чи слѣпорожде́ннꙋ; но ны́нѣ то́йже несравни́тельное чꙋ́до на́мъ содѣ́ла, є҆гда̀ не є҆ди́номꙋ, но всемꙋ̀ наро́дꙋ ѻ҆́чи къ ра́зꙋмꙋ ѿве́рзе, и҆ си́мъ ѹ҆ничиже́нiе на́ше ѿѧ́тъ. зри́те, ѻ҆крє́стныѧ страны̑, во є҆ди́но всѧ̑ согласи́вшыѧсѧ, да возмо́гꙋтъ во тмѣ̀ пе́рвагѡ невѣ́жества рѡссíю ѹ҆держа́ти: но са́ми намѣ́ренiе своѐ забы́вше, въ протѧже́нiе долговре́менныѧ бра́ни встꙋпи́ша, и҆ є҆́же всѣ́ми ѻ҆́бразы ѿвраща́хꙋ, къ семꙋ̀ са́ми да́ша поѡщре́нiе. сицевы̑ѧ сꙋ́ть сꙋдьбы̑ бж҃iѧ: совѣ́ты є҆гѡ̀ не сꙋ́ть ꙗ҆́кѡ совѣ́ты человѣ́чєскiѧ, возвыша́етъ и҆ низверга́етъ и҆̀хже благоволи́тъ.  ны́нѣ сбы́шасѧ речє́нiѧ а҆пⷭ҇льскаѧ: бꙋ́ее бж҃iе премꙋ́дрѣе человѣ̑къ є҆́сть, и҆ немощно́е бж҃iе крѣпча́е человѣ̑къ є҆́сть: и҆́бо немощны̑ѧ и҆ ѹ҆ничижє́нныѧ и҆збра̀ бг҃ъ, да посрами́тъ крѣ̑пкаѧ, и҆ не сꙋ̑щаѧ, да сꙋ̑щаѧ ѹ҆праздни́тъ, ꙗ҆́кѡ да не похва́литсѧ всѧ́каѧ пло́ть предъ бг҃омъ.

Та́же вхо́дъ, и҆ прокíменъ днѐ.

Прⷪ҇ро́чества и҆са́iина чте́нiе.

[Глава̀ ѯ҃з] Весели́сѧ, i҆ерⷭ҇ли́ме, и҆ торжествꙋ́йте въ не́мъ всѝ лю́бѧщiи є҆го̀, ра́дꙋйтесѧ вкꙋ́пѣ: ра́дꙋйтесѧ всѝ, є҆ли́цы пла́касте по не́мъ, да сса́вше насытите́сѧ ѿ сосє́цъ ѹ҆тѣше́нiѧ є҆гѡ̀, да сса́вше насытите́сѧ ѿ вхо́да сла́вы є҆гѡ̀, ꙗ҆́кѡ сѐ гл҃го́летъ гдⷭ҇ь: Сѐ а҆́зъ совращꙋ̀ въ нѧ̀ ꙗ҆́кѡ рѣкꙋ̀ ми́ра, и҆ ꙗ҆́кѡ пото́къ потоплѧ́ющь сла́вꙋ ꙗ҆зы́кѡмъ. Дѣ́ти и҆́хъ на ра́мꙋ воздви́гнꙋтсѧ, и҆ на колѣ́нꙋ ѹ҆тѣ́шатсѧ: ꙗ҆́коже кого̀ ма́ти є҆гѡ̀ ѹ҆тѣша́етъ, та́коже и҆ а҆́зъ ѹ҆тѣ́шꙋ вы̀, и҆ во i҆ерⷭ҇ли́мѣ ѹ҆тѣ́шитесѧ, и҆ ѹ҆́зрите, и҆ возра́дꙋетсѧ се́рдце ва́ше. И҆ кѡ́сти ва́шѧ ꙗ҆́кѡ трава̀ прозѧ́бнꙋтъ, и҆ позна́етсѧ рꙋка̀ гдⷭ҇нѧ чтꙋ́щымъ и҆̀, и҆ воспрети́тъ непокарѧ́ющымсѧ. Та́кѡ гл҃го́летъ гдⷭ҇ь и҆збавле́й тѧ̀, бг҃ъ i҆и҃левъ.

Прⷪ҇ро́чества и҆са́iина чте́нiе.

[Глава̀ ѯ҃а] Да возра́дꙋетсѧ дꙋша̀ моѧ̀ ѡ҆ гдⷭ҇ѣ, ѡ҆блече́ бо мѧ̀ въ ри́зꙋ спасе́нiѧ, и҆ ѻ҆де́ждею весе́лiѧ ѡ҆дѣ́ѧ мѧ̀, ꙗ҆́кѡ женихꙋ̀ возложѝ мнѣ̀ вѣне́цъ, и҆ ꙗ҆́кѡ невѣ́стꙋ ѹ҆краси́ мѧ красото́ю. И҆ ꙗ҆́кѡ землѧ̀ растѧ́щаѧ цвѣ́тъ сво́й, и҆ ꙗ҆́кѡ вертогра́дъ сѣ́мена своѧ̑ прозѧба́етъ: та́кѡ возсiѧ́етъ гдⷭ҇ь пра́вдꙋ, и҆ ра́дость предъ всѣ́ми ꙗ҆зы̑ки. [Глава̀ ѯ҃в] Сiѡ́на ра́ди не ѹ҆мо́лкнꙋ, и҆ i҆ерⷭ҇ли́ма ра́ди не попꙋщꙋ̀, до́ндеже ѹ҆́бѡ и҆зы́детъ ꙗ҆́кѡ цвѣ́тъ пра́вда моѧ̀, спасе́нiе же моѐ ꙗ҆́кѡ свѣща̀ разжже́тсѧ. И҆ ѹ҆́зрѧтъ ꙗ҆зы́цы пра́вдꙋ твою̀, и҆ всѝ ца́рiе зе́мстiи сла́вꙋ твою̀: и҆  нарекꙋ́тсѧ и҆́менемъ твои́мъ но́вымъ, є҆́же гдⷭ҇ь и҆менꙋ́етъ є҆̀. И҆ бꙋ́деши вѣне́цъ добро́ты въ рꙋцѣ̀ гдⷭ҇ни, и҆ дiади́ма ца́рствiѧ въ рꙋцѣ̀ бг҃а твоегѡ̀. И҆ ктомꙋ̀ не нарече́шисѧ ѡ҆ста́вленъ, и҆ землѧ̀ твоѧ̀ ктомꙋ̀ не нарече́тсѧ пꙋста̀. Тебѣ́ бо нарече́тсѧ во́лѧ моѧ̀, и҆ землѧ̀ твоѧ̀ вселе́ннаѧ, ꙗ҆́кѡ благоволи́тъ гдⷭ҇ь въ тебѣ̀, и҆ землѧ̀ твоѧ̀ насели́тсѧ. И҆ ꙗ҆́кѡ живы́й ю҆́ноша съ дѣ́вою, та́кѡ поживꙋ́тъ сы́нове твоѝ съ тобо́ю. И҆ бꙋ́детъ, и҆́мже ѻ҆́бразомъ возвесели́тсѧ жени́хъ ѡ҆ невѣ́стѣ, та́кѡ возвесели́тсѧ гдⷭ҇ь ѡ҆ тебѣ̀.

Прⷪ҇ро́чества и҆са́iина чте́нiе.

[Глава̀ ѯ҃] Свѣти́сѧ, свѣти́сѧ, i҆ерⷭ҇ли́ме, прiи́де бо тво́й свѣ́тъ, и҆ сла́ва гдⷭ҇нѧ на тебѣ̀ возсiѧ̀. Ꙗ҆́кѡ сѐ тма̀ покры́етъ зе́млю и҆ мра́къ на ꙗ҆зы́ки: на тебѣ́ бо ꙗ҆ви́тсѧ гдⷭ҇ь, и҆ сла́ва є҆гѡ̀ на тебѣ̀ ѹ҆́зритсѧ. И҆ по́йдꙋтъ ца́рiе свѣ́томъ твои́мъ, и҆ ꙗ҆зы́цы свѣ́тлостiю восто́ка твоегѡ̀. Возведѝ ѻ҆́крестъ ѻ҆́чи твоѝ, и҆ ви́ждь сѡ́браннаѧ ча̑да твоѧ̑. Прiи́дꙋтъ всѝ сы́нове твоѝ и҆здале́ча и҆ дщє́ри твоѝ на ра́мѣхъ во́змꙋтсѧ. Тогда̀ ѹ҆́зриши и҆ возра́дꙋешисѧ, и҆ ѹ҆бои́шисѧ, и҆ ѹ҆жа́снешисѧ се́рдцемъ, є҆гда̀ преложи́тъ на тѧ̀ бога́тство мо́рѧ, и҆ ꙗ҆зы̑къ и҆ люде́й, и҆ прiи́дꙋтъ тѝ стада̀ велблꙋ̑дъ, и҆ покры́ютъ тѧ̀ велблꙋ́ды мадiа́мстiи и҆ гефа́рстiи, всѝ ѿ сава̀ прiи́дꙋтъ, носѧ́ще тебѣ̀ зла́то и҆ лiва́нъ, принесꙋ́тъ тебѣ̀ и҆ ка́мень че́стенъ, и҆ спасе́нiе ѿ гдⷭ҇а благовѣстѧ́тъ. И҆ всѧ̑ ѻ҆́вцы кида̑рскiѧ соберꙋ́тсѧ тебѣ̀, и҆ ѻ҆внѝ навеѡ́ѳстiи прiи́дꙋтъ тебѣ̀, и҆ вознесꙋ́тсѧ прiѧ̑тнаѧ на же́ртвенникъ мо́й, и҆ до́мъ моли́твы моеѧ̀ просла́витсѧ. Кíи сꙋ́ть, и҆̀же ꙗ҆́кѡ ѻ҆́блацы лета́ютъ, и҆ ꙗ҆́кѡ го́лꙋбiе со птєнцы̀ свои́ми; Со мно́ю є҆́сть сiѡ́нъ, менѐ ѻ҆́строви ѡ҆жида́ша, и҆ караблѝ ѳарсíйстiи въ пе́рвыхъ, є҆́же привестѝ ча̑да твоѧ̑ и҆здале́ча: и҆ сребро̀ и҆ зла́то и҆́хъ съ ни́ми, за и҆́мѧ гдⷭ҇не ст҃о́е, и҆ за є҆́же ст҃о́мꙋ  i҆и҃левꙋ сла́внꙋ бы́ти. И҆ сози́ждꙋтъ сы́нове и҆норо́днiи стѣ́ны твоѧ̑, и҆ ца́рiе и҆́хъ предста́нꙋтъ тебѣ̀: за гнѣ́въ бо мо́й порази́хъ тѧ̀, и҆ за ми́лость мою̀ возлюби́хъ тѧ̀. И҆ ѿве́рзꙋтсѧ врата̀ твоѧ̑, i҆ерⷭ҇ли́ме, вы́нꙋ де́нь и҆ но́щь, и҆ не затворѧ́тсѧ, є҆́же ввестѝ къ тебѣ̀ си́лꙋ ꙗ҆зы́кѡвъ, и҆ царѝ и҆́хъ ведѡ́мыѧ. Ꙗ҆зы́цы бо и҆ ца́рiе, и҆́же тебѣ̀ не порабо́таютъ, поги́бнꙋтъ: и҆ ꙗ҆зы́цы запꙋстѣ́нiемъ запꙋстѣ́ютъ. И҆ сла́ва лiва́нова къ тебѣ̀ прiи́детъ въ кѷпарíсѣ и҆ пе́ѵкѣ и҆ ке́дрѣ вкꙋ́пѣ, просла́вити мѣ́сто ст҃о́е моѐ, и҆ мѣ́сто но́гъ мои́хъ просла́влю. И҆ по́йдꙋтъ къ тебѣ̀ боѧ́щiисѧ, сы́нове смири́вшихъ тѧ̀ и҆ прогнѣ́вавшихъ тѧ̀, и҆ покло́нѧтсѧ слѣда́мъ но́гъ твои́хъ всѝ прогнѣ́вавшiи тѧ̀: и҆ нарече́шисѧ гра́дъ гдⷭ҇ень, сiѡ́нъ ст҃а́гѡ i҆и҃лева. За є҆́же бы́ти тебѣ̀ ѡ҆ста́вленꙋ и҆ возненави́дѣнꙋ, и҆ не бѣ̀ помога́ѧй тебѣ̀, и҆ положꙋ́ тѧ въ ра́дость вѣ́чнꙋю, весе́лiе родѡ́мъ родѡ́въ. И҆ ссе́ши млеко̀ ꙗ҆зы́кѡвъ, и҆ бога́тство царе́й снѣ́си: и҆ разꙋмѣ́еши, ꙗ҆́кѡ а҆́зъ гдⷭ҇ь спаса́ѧй тѧ̀, и҆ и҆збавлѧ́ѧй тѧ̀ бг҃ъ i҆и҃левъ.

На лiтíи стiхи̑ры, гла́съ а҃:

Гдⷭ҇а си́лъ, да́вшаго на́мъ крѣ́пость, дне́сь лю́дiе просла́вимъ: се́й бо бг҃ъ на́шъ, и҆ не вмѣни́тсѧ и҆́нъ къ немꙋ̀, се́й подꙿѧ́тъ на́съ, и҆ не возвели́чи ѹ҆кори́вшыѧ ны̀. бг҃ъ сы́й мíра, ѻ҆ц҃ъ щедрѡ́тъ, благословѝ достоѧ́нiе своѐ ми́ромъ. се́й цр҃ь ца́рствꙋющихъ, мѡѷсе́емъ сохрани́вый лю́ди i҆и҃льтєскiѧ, и҆ ны́нѣ петро́мъ и҆зба́вивый ѿ бѣ́дъ рѡссíю: томꙋ̀ всегда̀ сла́вꙋ и҆ че́сть принесе́мъ.

Та́же ст҃о́мꙋ, гла́съ д҃:

Да весели́тсѧ дне́сь но́вый i҆и҃ль, ѡ҆ сотво́ршемъ є҆гѡ̀, и҆ сы́нове рѡссíйстiи да возра́дꙋютсѧ ѡ҆ кнѧ́зѣ свое́мъ благовѣ́рномъ а҆леѯа́ндрѣ не́вскомъ: се́ бо ца́рскою дiади́мою вѣнча̀ є҆го̀ цр҃ь ца́рствꙋющымъ. 

А҆́ще на́мъ и҆ влады́чествꙋеши, благовѣ́рный кнѧ́же а҆леѯа́ндре, ѻ҆ба́че раба̀ бж҃iѧ тѧ̀ и҆менꙋ́емъ: є҆го́же влады́чествꙋѧ на́мъ гдⷭ҇а своего̀ и҆сповѣ́далъ, є҆мꙋ́же послꙋжи́лъ, ѿ негѡ́же и҆ ѹ҆слы́шалъ є҆сѝ: благíй ра́бе, до́брый и҆ вѣ́рный, вни́ди въ ра́дость гдⷭ҇а твоегѡ̀.

Прельсти́шасѧ фарiсе́є глаго́люще: кто̀ ѿ кнѧ̑зь вѣ́рова въ ѻ҆́нь; се́ бо благовѣ́рный кнѧ́зь а҆леѯа́ндръ не́вскiй вѣ́рова во i҆и҃са распѧ́таго, и҆ благоче́стiемъ ѹ҆годѝ є҆мꙋ̀, и҆ воспрiѧ́тъ спасе́нiе вѣ́чное.

Вои́стиннꙋ вѣ́рный и҆ мꙋ́дрый строи́тель бы́лъ є҆сѝ, а҆леѯа́ндре, є҆го́же поста́ви гдⷭ҇ь надъ рабы̑ свои́ми рѡссíйскими нарѡ́ды: блаже́нъ є҆сѝ, и҆́бо во вре́мѧ кончи́ны твоеѧ̀ прише́дъ къ тебѣ̀ гдⷭ҇ь, ѡ҆брѣ́те тѧ̀ до́брѣ творѧ́ща, и҆ надъ всѣ́мъ и҆мѣ́нiемъ на нб҃сѝ поста́ви тѧ̀.

Сла́ва, гла́съ а҃:

Возвесели́тесѧ дне́сь, рѡссíйстiи наро́ди, ликовствꙋ́йте нача̑ла и҆ вла̑сти: се́ бо пло́ть ѿ пло́ти, и҆ вла́сть ѿ вла́сти ва́шеѧ, благовѣ́рный кнѧ́зь а҆леѯа́ндръ не́вскiй ликꙋ́етъ со а҆́гг҃лы на нб҃сѝ, и҆ всѣ́хъ свои́хъ сро́дникѡвъ и҆ власте́й, и҆ подъ вла́стiю сꙋ́щихъ, на дꙋхо́вное созыва́етъ торжество̀: ѡ҆ всѣ́хъ мо́литсѧ ко гдⷭ҇ꙋ.

И҆ ны́нѣ, гла́съ є҃:

Ви́дѣхомъ, бж҃е, сла́вꙋ твою̀, ви́дѣхомъ чꙋдеса̀ твоѧ̑ ꙗ҆ви́вшаѧсѧ въ на́съ: ѹ҆жаса́етсѧ ѹ҆́мъ воспомѧнꙋ́ти бѣ̑дствiѧ, ꙗ҆̀же всеси́льною твое́ю десни́цею ѿврати́лъ є҆сѝ. не то́чiю бо си́льнiи ѿвнѣ̀ сопроти́внiи, торжествꙋ́юще мно́гимъ свои́мъ ѡ҆бꙋче́нiемъ, и҆ предъ прича́стники тогѡ́жде и҆скꙋ́сства, непобѣди̑мыѧ себѐ вмѣнѧ́юще: но и҆ внꙋ́трь мнѡ́гаѧ sла̑ѧ ѡ҆быдо́ша на́съ, смѧтє́нiѧ ѡ҆ всеsло́бныхъ мѧте́жникѡвъ, мно́гое кровопроли́тiе простира́ющихъ. подви́жесѧ всемꙋ̀ сопроти́вное се́рдце  а҆вессалѡ́мле, не то́кмѡ дѣла̀ ѻ҆те́чєскаѧ тща́щеесѧ ѡ҆проверга́ти, но и҆ здра́вiѧ є҆гѡ̀ и҆́щꙋщее. но не здѣ̀ предѣ́лъ ѡ҆бстоѧ́щихъ ны̀ лю́тыхъ: возмꙋти́ша проти́внiи є҆щѐ хрⷭ҇тоненави́стный ꙗ҆зы́къ i҆сма́ильтескiй. ѽ коли́кихъ sлы́хъ и҆зба́вилъ є҆сѝ на́съ, непостижи́мый въ дѣ́лѣхъ твои́хъ влⷣко. сла́ва ѹ҆̀бо тебѣ̀ да бꙋ́детъ, всѧ̑ премꙋ́дрѣ стро́ѧщемꙋ

На стiхо́внѣ стiхи̑ры ст҃о́мꙋ, гла́съ s҃:

И҆сповѣ́давшаго и҆́мѧ i҆и҃сово предъ человѣ́ки, и҆сповѣ́дꙋетъ тѧ̀ i҆и҃съ предъ ѻ҆ц҃е́мъ свои́мъ на нб҃сѝ: и҆ мы̀ на землѝ воспѣва́емъ тѧ̀, благовѣ́рне а҆леѯа́ндре, ꙗ҆́кѡ молѧ́щагосѧ ѡ҆ дꙋша́хъ на́шихъ.

Стíхъ: Честна̀ предъ гдⷭ҇емъ сме́рть прпⷣбныхъ є҆гѡ̀.

Се́рдцемъ вѣ́ровалъ є҆сѝ въ пра́вдꙋ, ѹ҆сты́ же предъ мꙋчи́телемъ и҆сповѣ́далъ є҆сѝ во спасе́нiе: ѹ҆̀бо ꙗ҆́кѡ и҆́стинный и҆сповѣ́дникъ и҆ наслѣ́дникъ, моли́сѧ ѡ҆ спасе́нiи дꙋ́шъ на́шихъ.

Стíхъ: Блаже́нъ мꙋ́жъ боѧ́йсѧ гдⷭ҇а:

Мꙋ́ченикѡвъ подража́тель, не ѹ҆боѧ́лсѧ є҆сѝ пострада́ти, ꙗ҆́кѡ до́бръ во́инъ i҆и҃съ хрⷭ҇то́въ, и҆зволе́нiемъ бы́въ мꙋ́ченикъ. тѣ́мже и҆ съ мꙋ́чєники вѣнча́лсѧ є҆сѝ ѿ подвигополо́жника i҆и҃са.

Сла́ва, гла́съ в҃:

Прiиди́те всѝ рѡссíйстiи чи́ни, восхвали́те до́браго чинонача́льника: вла̑сти, мꙋ́драго строи́телѧ: во́ини, прехра́браго во́ина: правосла́вiѧ люби́тели, тве́рдаго и҆сповѣ́дника, и҆зволе́нiемъ мꙋ́ченика. повинꙋ́йтесѧ наста́вникꙋ ва́шемꙋ и҆ покарѧ́йтесѧ, и҆ ви́дѣвше кончи́нꙋ є҆гѡ̀, подража́йте вѣ́рѣ є҆гѡ̀.

И҆ ны́нѣ, гла́съ з҃:

Прiиди́те, возра́дꙋемсѧ гдⷭ҇еви, дади́мъ вели́чiе бг҃ꙋ на́шемꙋ, наꙋчи́вшемꙋ рꙋ́цѣ на́шѧ на ѡ҆полче́нiе, и҆ пе́рсты на́шѧ воѡрꙋжи́вшемꙋ на бра́нь: вѣнча́вшемꙋ же на́съ всежела́емымъ ми́ромъ, и҆спо́лнившемꙋ во благо́е намѣ́ренiе на́ше, и҆ си́мъ многовре́менное вражды̀ средостѣ́нiе  разори́вшемꙋ. и҆ велегла́снѡ возопiе́мъ къ немꙋ̀: кто̀ бо́гъ ве́лiй ꙗ҆́кѡ бг҃ъ на́шъ; вои́стиннꙋ є҆ди́нъ є҆сѝ творѧ́й чꙋдеса̀.

По Ны́нѣ ѿпꙋща́еши: тропа́рь, гла́съ и҃: Бл҃гослове́нъ є҆сѝ, хрⷭ҇тѐ бж҃е на́шъ: Два́жды. Ст҃о́мꙋ, гла́съ д҃: Позна́й свою̀ бра́тiю: є҆ди́ножды, пи́саны на ма́лѣй вече́рни.

По а҃-й стiхоло́гiи сѣда́ленъ, ст҃о́мꙋ гла́съ д҃. Подо́бенъ: Ꙗ҆ви́лсѧ є҆сѝ дне́сь:

Да весели́тсѧ дне́сь но́вый i҆и҃ль ѡ҆ сотво́ршемъ є҆го̀, и҆ сы́нове рѡссíйстiи да возра́дꙋютсѧ ѡ҆ кнѧ́зѣ свое́мъ, благовѣ́рномъ а҆леѯа́ндрѣ не́вскомъ: се́ бо ца́рскою дiади́мою вѣнча̀ є҆го̀ цр҃ь ца́рствꙋющымъ.

Сла́ва, и҆ ны́нѣ: Подо́бенъ: Ѹ҆диви́сѧ i҆ѡ́сифъ:

Воспо́йте, рѡссíйстiи наро́ди, воспо́йте пѣ́снь но́вꙋ, ди̑внаѧ сотво́ршемꙋ бг҃ꙋ на́шемꙋ: и҆́же мы́шцею высо́кою возведѐ лю́ди своѧ̑ въ поко́й, и҆ по неизрече́нныхъ и҆ жесто́кихъ бра́нехъ, ми́ромъ ѡ҆градѝ предѣ́лы на́шѧ, и҆ проти̑вныѧ си̑лы во є҆ди́но совокꙋпѝ. є҆мꙋ́же дади́мъ вели́чiе, ꙗ҆ви́вшемꙋ на́мъ бога́тꙋю ми́лость.

По в҃-й сѣда́ленъ, гла́съ г҃. Подо́бенъ: Красотѣ̀ дѣ́вства:

Благода́рнѡ зове́мъ всѝ хрⷭ҇то́вꙋ ѹ҆го́дникꙋ, прилѣ́жнѡ молѧ́щесѧ: разрꙋшѝ бра́нь страсте́й на́шихъ, и҆ ѿженѝ дє́мѡнскаѧ мечта̑нiѧ, блаже́нне, и҆ молѝ хрⷭ҇та̀ бг҃а дарова́ти на́мъ ве́лiю ми́лость.

Сла́ва, и҆ ны́нѣ, гла́съ и҆ подо́бенъ то́йже:

Тебѣ̀ подоба́етъ пѣ́снь, бж҃е, въ рѡссíи, тебѣ̀ да возда́стсѧ моли́тва по все́й землѝ благода́рственнаѧ, и҆́же наче́нъ съ на́ми и҆ совершѝ дѣ́ло, ѹ҆дивле́нiѧ и҆ бл҃года́рствiѧ досто́йное: предъ ѻ҆кре́стными наро́ды сла́вою и҆ че́стiю вѣнча́лъ є҆сѝ на́съ, и҆ внꙋ́трєннiѧ пресла́внѡ посрамѝ мѧте́жники. да ви́дѧтъ и҆ разꙋмѣ́ютъ всѝ, ꙗ҆́кѡ є҆́сть защи́тникъ на́шъ, по на́мъ побо́рствꙋѧй. 

Велича́нiе пое́тъ пе́рвый ли́къ:

Велича́емъ тѧ̀, трiѷпоста́сне влⷣко, всеми́лостивнѡ на на́съ рабѡ́въ твои́хъ призрѣ́вшаго, и҆ ми́ромъ вожделѣ́ннымъ предѣ́лы на́шѧ ѡ҆гради́вшаго.

Вторы́й ли́къ, ст҃о́мꙋ:

Велича́емъ тѧ̀, благовѣ́рный кнѧ́же а҆леѯа́ндре, и҆ чте́мъ ст҃ꙋ́ю па́мѧть твою̀: ты́ бо мо́лиши ѡ҆ на́съ хрⷭ҇та̀ бг҃а на́шего.

Ѱало́мъ и҆збра́нный.

Ли́къ а҃-й: Воскли́кните гдⷭ҇еви всѧ̀ землѧ̀, по́йте же и҆́мени є҆гѡ̀, дади́те сла́вꙋ хвалѣ̀ є҆гѡ̀.

Ли́къ в҃-й: Ѹ҆слы́шите сiѧ̑ всѝ ꙗ҆зы́цы, внꙋши́те всѝ живꙋ́щiи по вселе́ннѣй.

Ли́къ а҃-й: Кро́тцыи наслѣ́дѧтъ зе́млю, и҆ насладѧ́тсѧ ѡ҆ мно́жествѣ ми́ра.

Ли́къ в҃-й: Гдⷭ҇и, возлюби́хъ благолѣ́пiе до́мꙋ твоегѡ̀, и҆ мѣ́сто селе́нiѧ сла́вы твоеѧ̀.

Ли́къ а҃-й: Возсiѧ́етъ во дне́хъ є҆гѡ̀ пра́вда и҆ мно́жество ми́ра, до́ндеже ѿи́метсѧ лꙋна̀.

Ли́къ в҃-й: Ѹ҆ста̀ пра́веднагѡ поꙋча́тсѧ премꙋ́дрости, и҆ ѧ҆зы́къ є҆гѡ̀ возглаго́летъ сꙋ́дъ.

Ли́къ а҃-й: Гдⷭ҇ь крѣ́пость лю́демъ свои̑мъ да́стъ, гдⷭ҇ь благослови́тъ лю́ди своѧ̑ ми́ромъ.

Ли́къ в҃-й: Блаже́ни живꙋ́щiи въ домꙋ̀ твое́мъ, въ вѣ́ки вѣкѡ́въ восхва́лѧтъ тѧ̀.

По полѷеле́и сѣда́ленъ, гла́съ д҃. Подо́бенъ: Ѹ҆диви́сѧ i҆ѡ́сифъ:

Дх҃ъ ст҃ы́й тѧ̀, бл҃же́нне, наста́ви ѻ҆те́чество твоѐ па́ствити на па́житехъ спаси́тельныхъ, и҆ хрⷭ҇то́съ свѣти́льника тѧ̀ показа̀ ꙗ҆́вѣ. сегѡ̀ ра́ди ликꙋ́й и҆ весели́сѧ со дерзнове́нiемъ, ꙗ҆́кѡ сꙋгꙋ́быѧ вѣнцы̀ ѿ вѣнцеда́вца прiи́мь.

Сла́ва, и҆ ны́нѣ, гла́съ и҆ подо́бенъ то́йже:

Воспо́йте, рѡссíйстiи наро́ди, воспо́йте пѣ́снь но́вꙋ,  ди̑внаѧ сотво́ршемꙋ бг҃ꙋ на́шемꙋ: и҆́же мы́шцею высо́кою возведѐ лю́ди своѧ̑ въ поко́й, и҆ по неизрече́нныхъ и҆ жесто́кихъ бра́нехъ ми́ромъ ѡ҆градѝ предѣ́лы на́шѧ, и҆ проти̑вныѧ си̑лы во є҆ди́но совокꙋпѝ. є҆мꙋ́же дади́мъ вели́чiе, ꙗ҆ви́вшемꙋ на́мъ бога́тꙋю ми́лость.

Степє́нна, а҃-й а҆нтiфѡ́нъ д҃-гѡ гла́са. Прокíменъ, гла́съ д҃: Вознесо́хъ и҆збра́ннаго ѿ люде́й мои́хъ. Стíхъ: Сегѡ̀ ра́ди пома́за тѧ̀, бж҃е, бг҃ъ тво́й: Всѧ́кое дыха́нiе: Е҆ѵⷢ҇лiе i҆ѡа́нна, зача́ло л҃s.

По н҃-мъ ѱалмѣ̀ стiхи́ра, гла́съ s҃:

Прiиди́те, всѝ лю́дiе, хвалꙋ̀ принесе́мъ блаже́нномꙋ, вопiю́ще си́це: ра́дꙋйсѧ, пресвѣ́тлый сто́лпе, просвѣща́ѧ на́съ чꙋде́съ свѣтлостьмѝ: ра́дꙋйсѧ, ро́сный ѻ҆́блаче, пла́мень погаша́ѧй страсте́й, и҆ ѡ҆роша́ѧй вѣ́рныхъ мы̑сли, бжⷭ҇твенный а҆леѯа́ндре.

Канѡ́нъ.

Гла́съ в҃. Пѣ́снь а҃. I҆рмо́съ:

Грѧди́те лю́дiе:

Пѣ́снь по достоѧ́нiю принестѝ тебѣ̀, влⷣко, недоꙋмѣва́емъ. кто́ бо и҆зрече́тъ ми́лѡсти твоѧ̑, ꙗ҆̀же ꙗ҆ви́лъ є҆сѝ на́мъ; ты̀ на́ше невѣ́жество ѿ сокро́вища премꙋ́дрости твоеѧ̀ просвѣти́лъ є҆сѝ: ты̀ и҆ наꙋчѝ со стра́хомъ и҆ любо́вiю благода́рствєннаѧ тебѣ̀ воспѣ́ти.

Ѹ҆тверждє́нныѧ въ бз҃ѣ вара́къ и҆ дево́ра, сопроти́вныхъ во́инство и҆зби́вше, пѣ́снь но́вꙋю бг҃ꙋ побѣди́телю воспѣ́ша: си́хъ, рѡссíе, побѣ́дными ѹ҆кра́шеннаѧ вѣнца́ми подража́ющаѧ, пѣ́снь побѣ́днꙋю бг҃ꙋ воскли́кни, прославлѧ́ющи сла́вꙋ и҆ си́лꙋ є҆гѡ̀.

А҆га́рь и҆ногда̀ и҆знемо́гши ѿ зно́ѧ возопѝ ко гдⷭ҇ꙋ, є҆́йже а҆́гг҃лъ и҆сто́чникъ показа̀ воды̀ текꙋ́щiѧ, да пiю́щи съ ча́домъ жива̀ бꙋ́детъ. и҆ рѡссíа, и҆знемо́гши многолѣ́тнымъ трꙋдо́мъ, возопѝ ко гдⷭ҇ꙋ: да́ждь мѝ  и҆сто́чникъ ми́ра, ѿ негѡ́же напою̀ ча̑да моѧ̑, и҆ воспою́ тѧ гдⷭ҇а во вѣ́ки.

Дрꙋгíй канѡ́нъ ст҃о́мꙋ.

Гла́съ и҃. I҆рмо́съ:

Во́дꙋ проше́дъ:

Досто́йными похвала́ми воспѣ́ти пресла́внаго чꙋдотво́рца ѹ҆́мъ и҆ смы́слъ да́рꙋй мѝ, хрⷭ҇тѐ бж҃е, ꙗ҆́кѡ да воспою̀ ра́дꙋѧсѧ па́мѧть є҆гѡ̀.

Свѣти́льниче многосвѣ́тлый рѡссíйскiѧ землѝ, ꙗ҆́коже второ́е сл҃нце чꙋдєсы̀ сiѧ́ѧ, всѣ́хъ на́съ помина́й, соверша́ющихъ па́мѧть твою̀, а҆леѯа́ндре блаже́нне.

Бг҃омꙋ́дре а҆леѯа́ндре, а҆́ще тѧ̀ и҆ напослѣ́докъ лѣ́тъ бг҃опросвѣще́ннаѧ рѡссíйскаѧ страна̀ возрастѝ: но дре́внихъ че́сти сподо́билсѧ є҆сѝ, дарова́нiе чꙋде́съ досто́йнѡ прiе́мъ.

Зако́нѡвъ кромѣ̀ є҆сте́ственныхъ, дв҃о, родила̀ є҆сѝ законода́вца бг҃а, человѣ́ка бы́вша: того̀ ꙗ҆́кѡ бла́га молѝ, всенепоро́чнаѧ, на̑ша беззакѡ́нiѧ презрѣ́ти.

Пѣ́снь г҃. I҆рмо́съ:

Лꙋ́къ сокрꙋши́сѧ си́льныхъ:

Ѡ҆бнови́сѧ ны́нѣ, но́вый i҆и҃лю, благода́тiю ѿ всѣ́хъ бла̑гъ пода́телѧ, и҆́же мы́шцею высо́кою проведе́ тѧ чрезъ мо́ре долголѣ́тныѧ бра́ни, и҆ введе́ тѧ въ зе́млю благослове́ннꙋю ми́ра сегѡ̀.

Ви́дите, ꙗ҆зы́цы, и҆ разꙋмѣ́йте, ꙗ҆́кѡ съ на́ми бг҃ъ, и҆́же въ бра́ни бы́сть, и҆ побора́ше по на́съ: смири́ ны пре́жде, да пресла́внѣе возвели́читъ. се́й ѹ҆́бѡ бг҃ъ на́шъ, ѡ҆ не́мже въ ми́рѣ и҆ бра́ни вѣ́рнiи ѹ҆твержда́емсѧ.

Возведѝ ѻ҆́крестъ ѻ҆́чи твоѝ, рѡссíе, и҆ ви́ждь, се́ бо распространи́шасѧ предѣ́лы твоѧ̑, приꙋсꙋгꙋ́бишасѧ ѿ за́пада, сѣ́вера и҆ ю҆́га ча̑да твоѧ̑, и҆ про́мыслꙋ вы́шнѧгѡ по бра́нѣхъ въ ми́рѣ воспо́й пѣ̑сни твоѧ̑. 

И҆́нъ. I҆рмо́съ:

Небе́снагѡ крꙋ́га:

Свѣти́льникъ свѣ́та ꙗ҆ви́лсѧ є҆сѝ, а҆леѯа́ндре всеблаже́нне, недꙋ́гѡвъ глꙋбо́кꙋю тмꙋ̀ разрꙋша́ѧ всегда̀ заре́ю свѣ́тлою чꙋде́съ, премꙋ́дре.

Прⷭ҇то́лꙋ предстои́ши благода́ти со всѣ́ми а҆́гг҃лы ра́дꙋѧсѧ дне́сь, и҆ мíрꙋ и҆сцѣле́нiѧ раздава́ѧ бога́тство, спасѝ всѣ́хъ на́съ моли́твами твои́ми, блаже́нне.

Благочести́ваго и҆ вѣнцено́снаго а҆леѯа́ндра соше́дшесѧ по достоѧ́нiю восхва́лимъ, ꙗ҆́кѡ чꙋде́съ пода́телѧ ѻ҆би́льнаго, и҆ гдⷭ҇ꙋ молѧ́щасѧ ѡ҆ всѣ́хъ на́съ.

Ꙗ҆́кѡ вои́стиннꙋ гдⷭ҇ь воцр҃и́сѧ въ црⷭ҇твiе не ѿпа́дающее, и҆ ѡ҆блече́сѧ ѱало́мски и҆зъ тебє̀, бг҃ома́ти, въ кра́сное бл҃голѣ́пiе пло́ть ст҃ꙋ́ю, є҆́юже сме́рть прiѧ́тъ, и҆ разрꙋшѝ є҆ѧ̀ ца́рство.

Конда́къ ст҃а́гѡ:

Ꙗ҆́коже сро́дники твоѝ бори́съ и҆ глѣ́бъ ꙗ҆ви́шасѧ тебѣ̀ съ нб҃сѐ въ по́мощь, подвиза́ющемꙋсѧ на ве́лгера свѣ́йскаго и҆ во́євъ є҆гѡ̀: та́кѡ и҆ ты̀ ны́нѣ, блаже́нне а҆леѯа́ндре, прiидѝ въ по́мощь твои̑мъ сро́дникѡмъ, и҆ поборѝ борю́щыѧ ны̀.

I҆́косъ:

И҆́же дре́вле навѣ́тами вра́жiими расточє́нныѧ, ꙗ҆́кѡ ѻ҆ре́лъ птенцы̀ подъ крилѣ̀, собира́ше лю́ди своѧ̑, се́й и҆ ны́нѣ на дꙋхо́вное торжество̀ собира́етъ на́съ: прiиди́те ѹ҆̀бо, возра́дꙋемсѧ гдⷭ҇еви, и҆ просла́вимъ просла́вльшаго сро́дника на́шего, и҆ влады́кꙋ, и҆ возопiи́мъ: ра́дꙋйсѧ, рѡссíйскаѧ сла́во, ски́петрѡвъ держа́во, во́євъ хра́брость, ѻ҆рꙋ́жiѧ крѣ́пость, помина́й ста́до твоѐ, надъ ни́мже гдⷭ҇ь поста́ви тѧ̀, и҆ поборѝ борю́щыѧ ны̀.

Сѣда́ленъ, гла́съ и҃:

Ꙗ҆́кѡ sвѣзда̀ многосвѣ́тлаѧ ꙗ҆ви́лсѧ є҆сѝ, свѣ́тлагѡ ра́ди житiѧ̀ твоегѡ̀, сосꙋ́дъ ст҃а́гѡ дх҃а бы́въ: сегѡ̀  ра́ди по мно́гихъ лѣ́тѣхъ во гро́бѣ нетлѣ́нны ѡ҆брѣто́шасѧ ст҃ы̑ѧ твоѧ̑ мо́щи, ѿ ни́хже и҆сточа́еши рѣ́ки чꙋде́съ и҆сцѣле́нiй вѣ́рнѡ зовꙋ́щымъ тѝ: ра́дꙋйсѧ, благовѣ́рный вели́кiй кнѧ́же а҆леѯа́ндре.

Сла́ва, и҆ ны́нѣ, гла́съ то́йже.

Трⷪ҇цꙋ славосло́вимъ вѣ́рнiи є҆диносꙋ́щнꙋю: призрѣ́ бо на смире́нiе на́ше, ѿѧ́тъ поноше́нiе во человѣ́цѣхъ, ѹ҆твердѝ ми́лость свою̀ на на́съ, во є҆́же соблюстѝ на́съ, и҆ невре́дныхъ сохрани́ти. тѣ́мже благослови́мъ бг҃а на́шего.

Пѣ́снь д҃. I҆рмо́съ:

Внегда̀ прибли́житисѧ лѣ́тѡмъ:

Неизрече́нное и҆ неисповѣди́мое смотре́нiе и҆сповѣ́дꙋемъ рабѝ твоѝ, влⷣко, благода́рными си́ми словесы̀: ничто́же бо бо́лѣе за бла́гость твою̀ возда́ти мо́жемъ, ꙗ҆́кѡ ѿ тмы̀ ко свѣ́тꙋ произве́лъ є҆сѝ, то́чiю ма́лое сiѐ прiимѝ ѿ на́съ благодаре́нiе.

Гдѣ̀ ны́нѣ ѹ҆мышлє́нiѧ и҆ совѣ́ты ва́ши, ѻ҆кре́стнiи наро́ди, ѿ дре́внихъ вѣкѡ́въ во є҆ди́но согласꙋ́ющiисѧ, а҆́ки предви́дѧще и҆ зави́дѧще бꙋ́дꙋщемꙋ рѡссíи благополꙋ́чiю, позна́нiе ѹ҆че́нiй и҆ хꙋдо́жествъ ѿвраща́ющiи; полꙋчѝ ны́нѣ, є҆́же не хотѣ́сте, и҆ славосло́витъ бг҃а, сiѐ є҆́й дарова́вшаго.

Всѧ̀ тва́рь да ра́дꙋетсѧ съ на́ми, да пое́тъ и҆́мени гдⷭ҇а вы́шнѧгѡ: содѣ́ла бо чꙋ́до въ на́съ, всѧ́къ ѹ҆́мъ преимꙋ́щее, хи̑траѧ превратѝ намѣ́рєнiѧ сопроти́вныхъ, и҆ и҆́миже хотѧ́хꙋ на́съ ѹ҆лови́ти, си́ми ѹ҆ловле́ни сꙋ́ть сѣтьмѝ. мы́ же и҆зба́вльшесѧ всера́достнѡ є҆го̀ велича́емъ.

И҆́нъ. I҆рмо́съ:

Ѹ҆слы́шахъ, гдⷭ҇и, смотре́нiѧ:

Заре́ю трисо́лнечныѧ бл҃года́ти, сiѧ́ѧ, свѣ́тлѣ тво́й пра́здникъ творѧ́щихъ ѡ҆зарѝ, и҆ стра́стнагѡ ѡ҆мраче́нiѧ де́мѡнскагѡ и҆зба́ви, а҆леѯа́ндре пресла́вне. 

Свѧти́телiе и҆ мона́си, свѧще́нницы и҆ простíи, и҆ ста́рцы со ю҆́нотами, и҆ ве́сь во́зрастъ свѣ́тлѡ предꙿигра́йте, и҆ па́мѧть блаже́ннагѡ въ пѣ́снехъ возвели́чите.

Къ бжⷭ҇твенномꙋ свѣ́тꙋ ны́нѣ преста́вилсѧ є҆сѝ, свѣ́та сы́нъ возлю́бленъ бы́въ, въ ра́дости и҆ красотѣ̀ съ ли̑ки а҆́гг҃льскими ны́нѣ ра́достнѡ ликꙋ́еши.

И҆мѣ́ю тѧ̀ помо́щницꙋ и҆ непостыждꙋ́сѧ, пречⷭ҇таѧ мт҃и бж҃iѧ: и҆мѣ́ю тѧ̀ предста́тельницꙋ, и҆ вра̑гъ мои́хъ не ѹ҆бою́сѧ.

Пѣ́снь є҃. I҆рмо́съ:

Но́щи преше́дшей:

Созида́й гра́ды твоѧ̑ нѡ́выѧ, рѡссíе, ѹ҆твержда́й ми́ромъ предѣ́лы твоѧ̑: гдⷭ҇ь съ тобо́ю, гдⷭ҇ь помо́щникъ. да́ждь ѹ҆̀бо сла́вꙋ и҆́мени є҆гѡ̀, пресла́внѡ ны́нѣ просла́вившагѡ тѧ̀.

Не тꙋжѝ ны́нѣ, рѡссíе, дни̑ прє́жнiѧ и҆ лѣ̑та прешє́дшаѧ скѡ́рбнаѧ помина́ющи: є҆гда̀ бѣ́дствiѧми а҆́ки потрѧсе́сѧ, ѿ восто́ка, ю҆́га и҆ сѣ́вера смꙋща́емаѧ, внꙋ́трь же мѧте́жными несогла̑сiи раздира́емаѧ. прогна̀ бг҃ъ ѻ҆́блакъ печа́ли твоеѧ̀, и҆ свѣ́томъ безсме́ртныѧ сла́вы ѡ҆зари́ тѧ.

Ꙗ҆́кѡ взыска́ла є҆сѝ, рѡссíе, гдⷭ҇а бг҃а твоего̀ въ де́нь ско́рби твоеѧ̀, сегѡ̀ ра́ди ꙗ҆ви́сѧ тебѣ̀ въ чꙋ́дныхъ дѣ́лѣхъ свои́хъ: и҆́же и҆зба́ви тѧ̀ ѿ крѣ́пкихъ рꙋ́къ сꙋпоста̑тъ твои́хъ, и҆ вѣне́цъ ми́ра и҆ благоволе́нiѧ возложѝ на главꙋ̀ твою̀.

Возвесели́тесѧ съ на́ми, вели́цыи кнѧ́зи рѡссíйстiи, ви́дѣвше вiногра́дъ се́й ва́ми насажде́нный, ка́кѡ бг҃ъ вы́шнiй, цр҃ь вѣ́чный є҆го̀ возрастѝ, и҆ ѡ҆пло́томъ ми́ра вѣ́чнагѡ ѡ҆градѝ: и҆ съ на́ми благода́рствєннаѧ є҆мꙋ̀ воспо́йте.

И҆́нъ. I҆рмо́съ:

Ѹ҆́тренююще вопiе́мъ тѝ: 

Ꙗ҆́кѡ sвѣзда̀ свѣ́тла ꙗ҆ви́сѧ непреле́стна, плѣне́нныхъ свободи́тель, и҆ ни́щихъ богати́тель, и҆ болѧ́щихъ вра́чь, це́ркве побо́рникъ, и҆ ѻ҆те́чества на́шегѡ ѹ҆твержде́нiе.

Ꙗ҆ви́сѧ въ рѡссíйстѣй землѝ чꙋдотво́рецъ пресла́венъ а҆леѯа́ндръ бл҃же́нный, ꙗ҆́кѡ всесвѣ́телъ свѣти́льникъ сiѧ́ѧ во все́мъ мíрѣ, и҆ во мра́цѣ страсте́й ѡ҆зарѧ́ѧ всѧ̑.

Досточꙋ́днаѧ и҆ пресла́внаѧ па́мѧть твоѧ̀ возсiѧ̀ въ рѡссíйстѣй землѝ, блаже́нне, и҆ ра́достнѡ вѣ́рныхъ весели́тъ собо́ры.

Ѿверзо́шасѧ тебѣ̀ двє́ри є҆дє́мскiѧ, и҆ несказа́ненъ свѣ́тъ и҆ трисiѧ́ненъ возсiѧ̀, бл҃же́нне, въ неподви́жнѣмъ црⷭ҇твiи нбⷭ҇нѣмъ, и҆ пра́ведныхъ весе́лiе прiѧ́лъ є҆сѝ ра́дꙋѧсѧ.

Ме́ртвости и҆ тлѝ и҆зба́вила є҆сѝ человѣ́чество, є҆стество́мъ бо жизнода́вца и҆ бг҃а безъ сѣ́мене родила̀ є҆сѝ, дв҃о всенепоро́чнаѧ, на благодѣѧ́нiе восхвалѧ́ющихъ тѧ̀ вѣ́рнѡ.

Пѣ́снь s҃. I҆рмо́съ:

Гла́съ глагѡ́лъ моле́бныхъ:

Бл҃же́ни всѝ ѹ҆пова́ющiи на гдⷭ҇а, ꙗ҆́кѡ гора̀ сiѡ́нъ не подви́жатсѧ во вѣ́къ: гдⷭ҇ь бо прибѣ́жище и҆̀мъ, гдⷭ҇ь спасе́нiе. въ де́нь, въ ѻ҆́ньже призовꙋ́тъ, посѣти́тъ и҆̀хъ.

Въ де́нь печа́ли сы́номъ гони́мый дв҃дъ, возопѝ ко гдⷭ҇ꙋ, и҆ ѿ бѣ́дъ и҆зба́вилъ є҆го̀, и҆ въ сiѡ́нѣ па́ки, ѿ негѡ́же и҆згна́нъ бы́сть, просла́ви бг҃а спаса́ющаго. прогна̀ сицевꙋ́ю находѧ́щꙋю ско́рбь ѿ своегѡ̀ достоѧ́нiѧ всевы́шнiй гдⷭ҇ь, ѿврати́вый ѻ҆тцегони́тельное кровопроли́тiе: тѣ́мже и҆ мы̀ ны́нѣ є҆го̀ въ рѡссíйскомъ сiѡ́нѣ просла́вимъ.

Дадѐ ми́ръ предѣ́лѡмъ твои̑мъ, рѡссíе, гдⷭ҇ь, да не бꙋ́детъ стꙋжа́ѧй тебѣ̀, ме́чь чꙋжды́й да не ѹ҆страша́етъ тѧ̀: вы́шнiй бо ѡ҆градѝ крѣ́пкою рꙋко́ю концы̀ землѝ твоеѧ̀. 

И҆́нъ. I҆рмо́съ:

Ѡ҆чи́сти мѧ̀, сп҃се:

Ѿ пречестна́гѡ ко́рене и҆зра́слъ є҆сѝ вѣ́твь, пресла́вне, и҆ благоче́стнѡ на землѝ пожи́лъ є҆сѝ, и҆ прiѧ́телище чи́сто дх҃а ꙗ҆ви́лсѧ ѡ҆свѧща́ѧ вѣ́рою притека́ющыѧ тѝ, бл҃же́нне.

Весе́лiѧ дне́сь и҆спо́лнисѧ всѧ̀ рѡссíйскаѧ землѧ̀ въ наро́читый де́нь пра́здника, пресла́внагѡ чꙋдотво́рца а҆леѯа́ндра блаже́ннагѡ: соблюда́етъ бо ѻ҆те́чество своѐ вы́нꙋ ненавѣ́тно.

Сирѡ́тъ и҆ вдѡ́въ застꙋ́пника, и҆ въ бѣда́хъ непобори́маго помо́щника, пѣ́сньми а҆леѯа́ндра ѹ҆блажи́мъ сла́вѧще: пра́зднꙋющихъ бо па́мѧть є҆гѡ̀ ве́селѡ, ѿ бѣ́дъ и҆збавлѧ́етъ и҆ скорбе́й.

Сꙋ́щiй прест҃ы́й хра́мъ, бцⷣе, и҆сто́чникъ родила̀ є҆сѝ, всенепоро́чнаѧ, неисчерпа́емый, влⷣчце.

Конда́къ, гла́съ и҃. Подо́бенъ: А҆́ще и҆ во гро́бъ:

Ѹ҆крѣпи́вый дв҃да на голiа́ѳа, ѹ҆крѣпи́лъ є҆сѝ и҆ i҆мпера́тора на́шего петра̀, въ простотѣ̀ се́рдца слꙋжа́щаго тѝ, и҆ ѡ҆ и҆́мени твое́мъ подвиза́ющагосѧ, бл҃годѣѧ̑нiѧ твоѧ̑ прославлѧ́ющаго: щедрѡ́ты твоѧ̑ дарова́лъ є҆сѝ є҆мꙋ̀, хрⷭ҇тѐ бж҃е, ты́ бо наде́жда на́ша и҆ спасе́нiе, и҆ непобѣди́маѧ побѣ́да.

I҆́косъ:

Са́мъ, гдⷭ҇и, созда́лъ є҆сѝ премꙋ́дрость, и҆ ви́дѣлъ и҆ и҆сче́лъ ю҆̀, и҆ и҆злiѧ́лъ є҆сѝ ю҆̀ на всѧ̑ дѣла̀ твоѧ̑ со всѧ́кою пло́тiю по щедро́тамъ твои́мъ, по даѧ́нiю твоемꙋ̀ дарова́лъ є҆сѝ: ты̀ и҆ благочести́вѣйшаго i҆мпера́тора на́шего петра̀ ѿ сокро́вищъ свои́хъ ѹ҆мꙋдри́вый, и҆́мъ рѡссíйское во́инство во бра́нехъ премꙋ́дрѡ наста́вилъ є҆сѝ. тѣ́мже ны́нѣ торже́ственными пѣ́сньми твою̀ премꙋ́дрость воспѣва́емъ, и҆ благодари́мъ тѧ̀, премнѡ́гiѧ на́мъ дарова́вшаго побѣ̑ды. 

Пѣ́снь з҃. I҆рмо́съ:

Вѣтȋи ꙗ҆ви́шасѧ ѻ҆́троцы:

Ꙗ҆́коже а҆маза́и рѣ́ша, ѽ дв҃де, ми́ръ тебѣ̀ и҆ помо́щникѡмъ твои̑мъ: та́кѡ и҆ ны́нѣ бра́вшiисѧ съ на́ми глаго́лютъ: ми́ръ тебѣ̀, благовѣ́рный пе́тре, бг҃ъ тво́й помо́щникъ тебѣ̀. є҆мꙋ́же зове́мъ: бж҃е, бл҃гослове́нъ є҆сѝ.

Ѹ҆поко́и предѣ́лы на́шѧ гдⷭ҇ь си́лъ, да́вый ми́ръ достоѧ́нiю своемꙋ̀: входѧ́щiи и҆ и҆сходѧ́щiи на мо́ре, безъ стра́ха и҆ печа́ли коры̑сти своѧ̑ собира́йте. бг҃ъ бо на́шъ ѿѧ́тъ ско́рбь ра́тнꙋю, є҆мꙋ́же зове́мъ: бж҃е, бл҃гослове́нъ є҆сѝ.

Прiиди́те, возвели́чимъ чꙋ̑днаѧ дѣла̀ бж҃iѧ, ка́кѡ смире́нныхъ на́съ вознесѐ, ка́кѡ ѹ҆ничиже́нныхъ просла́ви, ка́кѡ побѣди́тельнымъ вѣнце́мъ ѹ҆вѣнча̀, и҆ ми́ромъ ѡ҆градѝ, и҆ радостотво́рнѡ возопiи́мъ: бж҃е ѻ҆тє́цъ на́шихъ, бл҃гослове́нъ є҆сѝ.

И҆́нъ. I҆рмо́съ:

Въ пещѝ а҆враа́мстiи ѻ҆́троцы:

Дне́сь це́рковь хрⷭ҇то́ва пра́зднꙋющи а҆леѯа́ндрово торжество̀, соше́дшымсѧ вои́стиннꙋ и҆сточа́етъ бл҃года́ть, прилѣ́жнѡ молѧ́щымсѧ и҆ любо́вiю пою́щымъ є҆го̀.

Во всѣ́хъ страна́хъ рѡссíйскихъ произы́де вѣща́нiе, ꙗ҆́кѡ ꙗ҆ви́сѧ въ ни́хъ чꙋдотво́рецъ пресла́венъ, и҆сточа́ѧ и҆сцѣле́нiй мно́жество всѣ̑мъ пою́щымъ те́плѣ.

Чꙋдесы̑ ѹ҆́бѡ твои́ми ꙗ҆́кѡ цвѣ́тъ процвѣ́лъ є҆сѝ, блаже́нне, и҆ и҆сцѣлє́нiѧ подава́еши притека́ющымъ въ кро́въ тво́й, мꙋ́дре и҆ досточꙋ́дне.

Ѿ дѣ́вственныхъ ложе́снъ твои́хъ вопло́щсѧ бг҃ъ, ꙗ҆ви́сѧ на спасе́нiе на́ше. тѣ́мже тѧ̀ мт҃рь вѣ́дꙋще, бцⷣе, правовѣ́рнѡ вопiе́мъ є҆мꙋ̀: ѻ҆тє́цъ на́шихъ бж҃е, бл҃гослове́нъ є҆сѝ.

Пѣ́снь г҃. I҆рмо́съ:

Неизрече́нною мꙋ́дростiю: 

Гдⷭ҇ь крѣ́пость лю́демъ свои̑мъ дадѐ, гдⷭ҇ь наꙋчѝ пе́рсты на́шѧ на бра́нь, и҆ рꙋ́цѣ на ѡ҆полче́нiе, торже́ственными на́съ ѹ҆краси́въ побѣ́дами, и҆ благословлѧ́етъ ны́нѣ лю́ди своѧ̑ ми́ромъ: є҆го́же благослови́мъ и҆ превозно́симъ во всѧ̑ вѣ́ки.

Ѽ непостижи́магѡ ѹ҆ма̀ твоегѡ̀, влⷣко! нѣ́сть и҆́же сопротивоста́нетъ во́ли твое́й: и҆̀хже бо предꙿꙋста́вилъ є҆сѝ просла́вити, всѧ̑ ѹ҆хищрє́нiѧ на и҆̀хъ соплета́ємаѧ ѿвраща́еши. чꙋдодѣ́йствiе твоѐ сiѐ на на́съ собы́вшеесѧ ви́димъ, и҆ славосло́вѧще превозно́симъ тѧ̀ во вѣ́ки.

Хотѣ́сте, ѻ҆кре́стнiи наро́ди, ѿ на́съ ѹ҆таи́ти и҆скꙋ́сство во́инское, мно́гѡ ѡ҆ се́мъ трꙋди́стесѧ, но не возмого́сте. творѧ́й держа́вꙋ мы́шцею свое́ю гдⷭ҇ь, низлага́ѧй си̑льныѧ со престѡ́лъ, и҆ возносѧ́й смирє́нныѧ, ѿкры̀ предъ на́ми пра́вдꙋ свою̀, и҆зꙿѧвѝ и҆ наꙋчѝ ва́ми сокрыва́ємаѧ: є҆мꙋ́же благода́рствєннаѧ ны́нѣ прино́симъ, и҆ просла́вимъ во всѧ̑ вѣ́ки.

И҆́нъ. I҆рмо́съ:

Рꙋ́цѣ распросте́ръ данiи́лъ:

Тебѐ въ чꙋдесѣ́хъ сла́вна рѡссȋйскимъ страна́мъ показа̀ бг҃ъ, а҆леѯа́ндре, и҆ ѹ҆краси́ тѧ нбⷭ҇ными дара́ми: того̀ молѝ поми́ловати всѣ́хъ на́съ.

Ꙗ҆́кѡ ѹ҆́тро, ꙗ҆́кѡ де́нь свѣ́тлый тво́й пра́здникъ ꙗ҆ви́сѧ, просвѣща́ѧ на̑ша сердца̀, и҆ всѣ́хъ съ вѣ́рою восхвалѧ́ющихъ тѧ̀, а҆леѯа́ндре пресла́вне.

Де́нь торжества̀, и҆ пра́здникъ весе́лiѧ наста̀, стеце́мсѧ, вѣ́рнiи, ѡ҆чи́стивше вкꙋ́пѣ дꙋ́шы и҆ тѣлеса̀: се́ бо на́съ призыва́етъ а҆леѯа́ндръ бжⷭ҇твенный.

Ѻ҆́бразы носѧ́щи дре́вле ржⷭ҇тва̀ твоегѡ̀, дв҃о мт҃и, пе́щь ѹ҆́бѡ ю҆́ношей не ѡ҆палѝ, та́кожде и҆ ѻ҆́гнь бжⷭ҇твенный ѹ҆тро́бы твоеѧ̀, чⷭ҇таѧ.

Пѣ́снь ѳ҃.

Велича́й, дꙋшѐ моѧ̀, трiѷпоста́снаго влⷣкꙋ, наꙋчи́вшаго и҆ вразꙋми́вшаго, и҆ сохранѧ́ющаго во бра́ни. 

Велича́й, дꙋшѐ моѧ̀, превы́шнѧго гдⷭ҇а си́лъ, даю́щаго крѣ́пость лю́демъ свои̑мъ.

Ѹ҆диви́тесѧ съ на́ми, ѻ҆крє́стныѧ страны̑, и҆ просла́вите гдⷭ҇а, смирє́нныѧ сла́вою и҆ че́стiю вѣнча́вшаго.

Ѽ влⷣко непостижи́ме, держа́во, крѣ́посте и҆ си́ло на́ша! за всѧ̑, ꙗ҆̀же сотвори́лъ є҆сѝ съ на́ми, благода́рнѡ воспѣва́емъ тѧ̀.

I҆рмо́съ:

Ѿ земноро́дныхъ кто̀ слы́ша таково́е:

Возведе́мъ ѹ҆́мнiи ѻ҆́чи се́рдца на́шегѡ ко всеси́льномꙋ бг҃ꙋ на́шемꙋ, и҆ принесе́мъ моли̑твы вседꙋ́шныѧ, и҆ молє́нiѧ прилѣ̑жнаѧ, ꙗ҆́кѡ посѣтѝ на́съ ми́лостiю свое́ю: ꙗ҆вѝ на́мъ смирє́ннымъ вели́кꙋю и҆ бога́тꙋю ми́лость, є҆го́же велича́емъ.

Бл҃гоꙋтро́бiѧ неизслѣ́димаѧ пꙋчи́но, влⷣко, прославлѧ́емъ чꙋдє́снаѧ дѣла̀ твоѧ̑, ꙗ҆́вльшаѧсѧ на на́съ и҆ въ ро́дѣ на́шемъ: ѿ вѣ́ка бо сокрове́нное твоѐ ѡ҆ на́съ смотре́нiе во дни̑ сiѧ̑ ꙗ҆́вственнѡ показа́лъ є҆сѝ, всеси́льною десни́цею твое́ю безси́льныхъ на́съ совоздви́гъ, да благодари́мъ и҆ велича́емъ тѧ̀ бг҃а на́шего.

Славосло́вимъ тѧ̀ бг҃а безнача́льнаго, ѻ҆ц҃а̀ бл҃гоꙋтро́бнаго ѡ҆ щедро́тахъ твои́хъ, всѧ̑ sла̑ѧ ѿ на́съ ѿврати́вшаго, побѣ̑ды и҆ ѡ҆долѣ̑нiѧ на проти́вѧщихсѧ на́мъ дарова́вшаго, торже́ственными вѣнцы̑ ѹ҆краси́вшаго, и҆ во всежела́емый поко́й вве́дшаго, и҆ ѿ всѣ́хъ sлы́хъ на́съ и҆збавлѧ́ющаго.

И҆́нъ. I҆рмо́съ:

Ка́мень нерꙋкосѣ́чный:

Твоѐ свѧто́е преставле́нiе дне́сь свѣ́тлѡ пра́зднꙋемъ, и҆спо́лни ра́дости и҆ весе́лiѧ восхвалѧ́ющыѧ тѧ̀, а҆леѯа́ндре великоимени́те.

Ве́лiй щи́тъ и҆ крѣ́пость въ рѡссíйстѣй землѝ, а҆леѯа́ндре, ѡ҆брѣ́лсѧ є҆сѝ, правосла̑внымъ же лю́демъ  на́шымъ похвале́нiе: и҆ ны́нѣ мо́лимсѧ тѝ, сохранѧ́й ѻ҆те́чество твоѐ ѿ ꙗ҆зы́ка чꙋжда́гѡ.

Незаходи́магѡ свѣ́та лꙋча́ми во тмѣ̀ сꙋ́щымъ сiѧ́ѧ, сла́вне, къ просвѣще́нiю весе́лiѧ наста́ви ны̀ пою́щыѧ тѧ̀.

Бл҃же́нне а҆леѯа́ндре, ка́кѡ тѧ̀ возмо́жемъ воспѣ́ти досто́йнѡ; не мо́жетъ бо ѧ҆зы́къ и҆зглаго́лати твоѧ̑ разли̑чнаѧ и҆сцѣлє́нiѧ, и҆ мнѡ́гаѧ дарѡва́нiѧ и҆ чꙋдеса̀, ꙗ҆̀же подава́еши наслѣ́дiю твоемꙋ̀.

Ꙗ҆́кѡ ѹ҆́тро тє́мнымъ и҆ блꙋдѧ́щымъ, дв҃о, возсiѧ̀ пра́вды сл҃нце хрⷭ҇то́съ: є҆го́же на рꙋка́хъ твои́хъ носи́ла є҆сѝ, чⷭ҇таѧ.

Свѣти́ленъ. Подо́бенъ: Жєны̀ ѹ҆слы́шаша:

Слы́шана бы́сть въ свѣ́йскихъ страна́хъ превели́каѧ сла́ва твоѧ̀, а҆леѯа́ндре, ꙗ҆́кѡ є҆ди́нымъ мꙋ́жественнымъ и҆́менемъ твои́мъ ѹ҆страша́хꙋсѧ сопроти́внiи: и҆ ны́нѣ, бл҃же́нне, врагѝ на́шѧ неви́димѡ ѹ҆страша́й, ѡ҆полча́ющыѧсѧ на хрⷭ҇толюби́вое твоѐ во́инство.

Сла́ва, и҆ ны́нѣ:

И҆зба́вивый ны̀ ѿ вла́сти те́мныѧ, и҆ преста́вивый въ ца́рство любвѐ сн҃а твоегѡ̀, бж҃е на́шъ, преведы́й ѿ тмы̀ невѣ́дѣнiѧ ко свѣ́тꙋ благоразꙋ́мiѧ и҆ сла́вы, и҆ и҆мени́ты сотвори́вый по все́й землѝ, тебѐ и҆ ны́нѣ про́симъ, да ꙗ҆́коже сохрани́лъ и҆ возвы́силъ є҆сѝ на́съ всеси́льною твое́ю десни́цею, то́южде защища́й, и҆збавлѧ́й и҆ содержѝ.

На Хвали́техъ стiхи̑ры ст҃а́гѡ, гла́съ и҃. Поⷣ: Ѽ пресла́внагѡ чꙋдесѐ!

Ѽ пресла́внагѡ чꙋдесѐ! ми́ромъ ѡ҆блада́ющiй ѡ҆ставлѧ́етъ мíръ, скипетроно́сецъ рѡссíйскiй ѿлага́етъ ски́петръ, совлачи́сѧ съ порфѵ́ры, и҆ гро́бною покрыва́етсѧ плащани́цею, вѣнча́ннаѧ глава̀ кнѧ́жескꙋю дiади́мꙋ съ себѐ низлага́етъ, вре́менное ца́рство ѡ҆ставлѧ́етъ на землѝ, ѡ҆ вѣ́чномъ и҆звѣ́стенъ на нб҃сѝ, и҆дѣ́же вѣнча́сѧ ца́рскою дiади́мою. 

Ѽ ко́ль мнѡ́гiѧ врагѝ побѣди́лъ є҆сѝ, прехра́брый во́инъ i҆и҃съ хрⷭ҇то́въ! ви̑димыѧ мече́мъ и҆ благоче́стiемъ, неви̑димыѧ моли́твою, пло́ть воздержа́нiемъ, мíръ ѿверже́нiемъ мíра, и҆ та́кѡ пресла́вный побѣди́тель на нб҃о возше́лъ є҆сѝ.

Наꙋчи́лъ є҆сѝ на́съ премꙋ́дрымъ дѣ́ломъ твои́мъ, ничто́же мо́жемъ и҆знестѝ ѿ мíра сегѡ̀, въ ѻ҆́ньже ничто́же внесо́хомъ: тогѡ̀ ра́ди ѡ҆ста́вивъ вре́мєннаѧ, и҆ возжела́въ нбⷭ҇наѧ, ꙗ҆̀же и҆ наслѣ́дивъ, и҆ на́мъ ѻ҆́нѣхъ не лиши́тисѧ мо́лимтисѧ.

Сла́ва, гла́съ и҃.

По́двигомъ до́брымъ подвиза́лсѧ є҆сѝ, тече́нiе сконча́лъ, вѣ́рꙋ соблю́лъ, благовѣ́рный кнѧ́же а҆леѯа́ндре, про́чее же соблюде́сѧ тебѣ̀ вѣне́цъ пра́вды, и҆́мже вѣнча́ тѧ и҆́стинный мздовоздаѧ́тель: того̀ молѝ, пребл҃же́нне, врꙋче́нномꙋ тебѣ̀ ста́дꙋ, сынѡ́мъ рѡссȋйскимъ спасти́сѧ.

И҆ ны́нѣ, гла́съ г҃:

Тебѐ бг҃а хва́лимъ, твоѧ̑ бл҃года̑ти и҆сповѣ́дꙋемъ, бж҃е на́шъ, твоѧ̑ щедрѡ́ты благода́рственнымъ се́рдцемъ превозно́симъ: прогна́вшаго мра́чный ѻ҆́блакъ бра́ни, и҆ вве́дшаго ны̀ во сла́дкiй свѣ́тъ вѣ́чнагѡ ми́ра: во́инство рѡссíйское во бра́нехъ премꙋ́дростiю и҆спо́лнившаго, и҆ рѡссíйскими кораблѧ́ми балтíйское мо́ре ѹ҆краси́вшаго: гра́дъ се́й въ че́сть а҆пⷭ҇ла петра̀ воздви́гшаго и҆ просла́вившаго, и҆ пото́комъ сла́дости твоеѧ̀ на́съ насыща́ющаго, и҆ благодарѧ́ще вопiе́мъ: ѽ влⷣко всеще́дрый! ѹ҆крѣпѝ и҆ ѹ҆твердѝ сiѧ̑, ꙗ҆̀же дарова́лъ є҆сѝ на́мъ, въ ро́дъ и҆ ро́дъ, и҆ спасѝ дꙋ́шы на́шѧ.

На лiтꙋргíи Бл҃жє́нны ѿ канѡ́на пра́здника пѣ́снь г҃, и҆ ст҃а́гѡ пѣ́снь s҃, на и҃. Прокíменъ пра́здника, гла́съ з҃: Гдⷭ҇ь крѣ́пость лю́демъ свои̑мъ да́стъ, гдⷭ҇ь благослови́тъ лю́ди своѧ̑ ми́ромъ. Стíхъ: Принеси́те гдⷭ҇еви сы́нове бж҃iи, принеси́те гдⷭ҇еви сы́ны ѻ҆́вни. Ст҃а́гѡ, гла́съ з҃: Честна̀ предъ гдⷭ҇емъ сме́рть прпⷣбныхъ є҆гѡ̀. 

А҆пⷭ҇лъ въ благодаре́нiе ѡ҆ ми́рѣ.

Къ корíнѳѧнѡмъ посла́нiѧ ст҃а́гѡ а҆пⷭ҇ла па́ѵла чте́нiе.

[Глава̀ а҃, ст. г҃] Бра́тiе, бл҃года́ть ва́мъ и҆ ми́ръ ѿ бг҃а ѻ҆ц҃а̀ на́шегѡ и҆ гдⷭ҇а i҆и҃са хрⷭ҇та̀. [Е҆фес. в҃, ст. д҃_i] И҆́же є҆́сть ми́ръ на́шъ сотвори́вый ѻ҆боѧ̀ є҆ди́но, и҆ средостѣ́нiе ѡ҆гра́ды разори́вый враждꙋ̀. [а҃ Кор. д҃_i, сⷯ л҃г.] И҆́же нѣ́сть нестрое́нiѧ бг҃ъ, но ми́ра, ꙗ҆́кѡ во всѣ́хъ цр҃квахъ ст҃ы́хъ. [сⷯ а҃] Держи́тесѧ ѹ҆́бѡ любвѐ, ревнꙋ́йте же дꙋхѡ́внымъ. [Глава̀ г҃_i, ст. д҃, є҃, s҃, з҃, и҃] Любы̀ долготерпи́тъ, милосе́рдствꙋетъ, любы̀ не зави́дитъ, любы̀ не превозно́ситсѧ, не горди́тсѧ, не безчи́нствꙋетъ, не и҆́щетъ своѧ̀ сѝ, не раздража́етсѧ, не мы́слитъ sла̀, не ра́дꙋетсѧ ѡ҆ непра́вдѣ, ра́дꙋетсѧ же ѡ҆ и҆́стинѣ: всѧ̑ лю́битъ, всемꙋ̀ вѣ́рꙋ є҆́млетъ, всѧ̑ ѹ҆пова́етъ, всѧ̑ терпи́тъ: любы̀ николи́же ѿпа́даетъ. [в҃ Кор. г҃_i, ст. а҃_i] Про́чее же бра́тiе, ра́дꙋйтесѧ, соверша́йтесѧ, ѹ҆тѣша́йтесѧ, то́жде мꙋ́дрствꙋйте, ми́ръ и҆мѣ́йте: и҆ бг҃ъ любвѐ и҆ ми́ра бꙋ́детъ съ ва́ми.

Дрꙋгíй а҆пⷭ҇лъ ст҃о́мꙋ. зача́ло сг҃_i.

Е҆ѵⷢ҇лiе въ благодаре́нiе ѡ҆ ми́рѣ, ѿ i҆ѡа́нна.

[Глава̀ д҃_i, ст. к҃з] Речѐ гдⷭ҇ь свои̑мъ ѹ҆ч҃никѡ́мъ: ми́ръ ѡ҆ставлѧ́ю ва́мъ, ми́ръ мо́й даю̀ ва́мъ: не ꙗ҆́коже мíръ дае́тъ, а҆́зъ даю̀ ва́мъ. [Глава̀ г҃_i, ст. л҃д и҆ л҃є] За́повѣдь но́вꙋю даю̀ ва́мъ, да лю́бите дрꙋ́гъ дрꙋ́га: ꙗ҆́коже возлюби́хъ вы̀, да и҆ вы̀ лю́бите себѐ. Ѡ҆ се́мъ разꙋмѣ́ютъ всѝ, ꙗ҆́кѡ моѝ ѹ҆ч҃ницы̀ є҆стѐ, а҆́ще любо́вь и҆́мате междꙋ̀ собо́ю. [Глава̀ є҃_i, ст. ѳ҃ и҆ _i҃] Ꙗ҆́коже возлюби́ мѧ ѻ҆ц҃ъ, и҆ а҆́зъ возлюби́хъ ва́съ: бꙋ́дите въ любвѝ мое́й. А҆́ще за́пѡвѣди моѧ̑ соблюде́те, пребꙋ́дете въ любвѝ мое́й: ꙗ҆́коже а҆́зъ за́пѡвѣди ѻ҆ц҃а̀ моегѡ̀ соблюдо́хъ, и҆ пребыва́ю въ любвѝ є҆гѡ̀. [а҃_i.] Сiѧ̑ гл҃го́лахъ ва́мъ, да ра́дость моѧ̀ въ ва́съ бꙋ́детъ, и҆ ра́дость ва́ша и҆спо́лнитсѧ. [г҃_i.] Бо́льши сеѧ̀ любвѐ никто́же и҆́мать, да кто̀ дꙋ́шꙋ свою̀ положи́тъ за дрꙋ́ги своѧ̑. [д҃_i.] Вы̀ дрꙋ́зи моѝ є҆стѐ, а҆́ще творитѐ, є҆ли̑ка а҆́зъ заповѣ́даю ва́мъ. [s҃_i] Не вы̀ менѐ и҆збра́сте, но  а҆́зъ и҆збра́хъ ва́съ, и҆ положи́хъ: да вы̀ и҆́дете и҆ пло́дъ принесе́те, и҆ пло́дъ ва́шъ пребꙋ́детъ: да є҆гѡ́же а҆́ще про́сите ѿ ѻ҆ц҃а̀ во и҆́мѧ моѐ, да́стъ ва́мъ.

Ст҃о́мꙋ, ѿ матѳе́а, зача́ло м҃г. Прича́стенъ пра́здника: Похвалѝ, i҆ерⷭ҇ли́ме, гдⷭ҇а, хвалѝ бг҃а твоего̀, сiѡ́не. Ст҃а́гѡ: Въ па́мѧть вѣ́чнꙋю бꙋ́детъ пра́ведникъ: А҆ллилꙋ́iа, три́жды.



Слꙋ́жба прпⷣбнагѡ а҆леѯа́ндра сви́рскагѡ.

На ма́лѣй вече́рни, стiхи̑ры на д҃, гла́съ д҃. Поⷣ: Ꙗ҆́кѡ до́блѧ:

Воздержа́нiемъ стра́сть плотскꙋ́ю ѹ҆мертви́лъ є҆сѝ, * и҆ дꙋ́шꙋ ѡ҆живи́лъ є҆сѝ посто́мъ, * и҆ добродѣ́телей свѧще́нiемъ. * ѿсю́дꙋ же ꙗ҆ви́лсѧ є҆сѝ ꙗ҆́кѡ жи́въ, * и҆ по кончи́нѣ вои́стиннꙋ: * ꙗ҆́коже бо со́нъ вмѣни́сѧ тебѣ̀ сме́рть, * къ бг҃ꙋ преста́вльшꙋсѧ, * и҆ въ рꙋ́цѣ дꙋ́шꙋ прело́жшꙋ є҆мꙋ̀, * а҆леѯа́ндре всесла́вне.

Страсте́й ѹ҆спи́лъ є҆сѝ * жела̑нiѧ, а҆леѯа́ндре, * бдѣ́нiе всено́щное стѧжа́въ, * вели́кое послꙋша́нiе, смире́нiе, * поꙋче́нiе же бжⷭ҇твенныхъ писа́нiй, * и҆ се́рдце чи́сто, * и҆ ѹ҆́мъ несмꙋще́нъ. * тѣ́мже бы́лъ є҆сѝ прiѧ́телище дх҃а ст҃а́гѡ, * зарѧ́ми чꙋде́съ ѡ҆блиста́ющаго тѧ̀ всегда̀.

Мiрско́е пристра́стiе * до конца̀ возненави́дѣлъ є҆сѝ, * и҆ безстра́стiѧ сосꙋ́дъ бы́лъ є҆сѝ, * любомꙋ́дрiѧ же, сла́вне, * дѣ́тельнымъ восхожде́нiемъ, * возвы́силсѧ є҆сѝ къ самомꙋ̀ жела́нiю коне́чномꙋ, * ѹ҆зрѣ́лъ є҆сѝ та̑йны видѣ́нiемъ неви́димыхъ, * недомы́слєнныѧ бжⷭ҇твєнныѧ добрѡ́ты, * а҆леѯа́ндре всемꙋ́дре.

Сла́ва, гла́съ то́йже:

Дꙋхо́вною бл҃года́тiю ѿе́млеши недꙋ́ги страсте́й, и҆  ѿго́ниши дꙋ́хи лꙋка̑выѧ, и҆сцѣлѧ́еши стра̑сти неисцѣ̑льныѧ, а҆леѯа́ндре всесла́вне, и҆ просвѣща́еши вѣ̑рныѧ блиста̑нiи чꙋде́съ твои́хъ. тѣ́мже дне́сь гла̑сы немо́лчными воспѣва́емъ пресвѣ́тлꙋю и҆ свѣтоно́снꙋю па́мѧть твою̀.

И҆ ны́нѣ, бг҃оро́диченъ: И҆зба́ви на́съ ѿ нꙋ́ждъ на́шихъ:

На стiхо́внѣ стiхи̑ры, гла́съ д҃. Подо́бенъ: Да́лъ є҆сѝ зна́менiе:

Свѣ́тлѡ возсiѧ̀ ꙗ҆́кѡ со́лнце, прпⷣбне, всепра́зднственнаѧ па́мѧть твоѧ̀, * зарѧ́ми ѡ҆блиста́ющи, * твои́хъ добродѣ́тельныхъ дѣѧ́нiй, всеблаже́нне, * и҆ ѡ҆зарѧ́ющи вѣ́рныхъ мы̑сли, * сiѧ́нiемъ чꙋде́съ твои́хъ. * сiю̀ ѹ҆́бѡ пра́зднꙋюще, * ра́достнѡ тѧ̀ почита́емъ, * мона́шествꙋющихъ похвало̀, и҆ вѣ́рныхъ ѹ҆твержде́нiе.

Стíхъ: Честна̀ предъ гдⷭ҇емъ сме́рть прпⷣбныхъ є҆гѡ̀.

До́лꙋ лега́нiемъ и҆ воста́нiемъ, * и҆ сле́зъ течє́нiи ѡ҆скорблѧ́емь, * и҆ всено́щными стоѧ̑нiи и҆знꙋрѧ́емь, * мона́хѡвъ бы́лъ є҆сѝ ѻ҆́бразъ ве́лiй, * и҆ ѻ҆́бщее пра́вило, * и҆ похвалы̀ вѣне́цъ: * всѧ́къ бо ви́дъ добродѣ́телей и҆спра́вивъ, * вы́шнѧгѡ црⷭ҇твiѧ наслѣ́дникъ ꙗ҆ви́лсѧ є҆сѝ, * премꙋ́дре, воздержа́нiемъ.

Стíхъ: Блаже́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀.

Чꙋ́до па́че ѹ҆ма̀, * во ѹ҆спе́нiи твое́мъ бы́сть, * бг҃оꙋкраше́нно чꙋде́снѣ, * внегда̀ тѝ собо́ръ мона́шествꙋющихъ, ѻ҆́ч҃е, предста̀, * и҆ внеза́пꙋ ꙗ҆́кѡ со́лнце, мꙋ́дре, лицѐ твоѐ ѡ҆блиста̀, * па́че со́лнечныхъ лꙋ̑чъ возсiѧ́вши, * ꙗ҆влѧ́ѧ блиста́ющꙋю твоеѧ̀ дꙋшѝ чистотꙋ̀, * и҆ ѹ҆вѣрѧ́ѧ всѣ́хъ, каковꙋ̀ кончи́нꙋ, * блаже́нне, полꙋчи́лъ є҆сѝ.

Сла́ва, гла́съ s҃:

Ꙗ҆́кѡ бжⷭ҇твеннагѡ па́стырѧ и҆ ѹ҆чи́телѧ тѧ̀ всѝ восхва́лимъ дне́сь: но́вѡ бо на́мъ ꙗ҆́кѡ многосвѣ́тлаѧ sвѣзда̀ въ рѡссíйстѣй странѣ̀ просiѧ́въ, чꙋдєсы̀ твои́ми ве́сь мíръ  ѹ҆диви́лъ є҆сѝ, въ пꙋсты́нѧхъ же непроходи́мыхъ мꙋ́жески подвиза́всѧ, и҆ крѣ́пкѡ терпѧ̀, врага̀ побѣди́лъ є҆сѝ до конца̀. тѣ́мже хрⷭ҇тоимени́тое твоѐ ста́до ѹ҆па́слъ є҆сѝ, и҆ хра́мъ гдⷭ҇еви воздви́глъ є҆сѝ любо́вiю, а҆леѯа́ндре премꙋ́дре. и҆ ꙗ҆́кѡ вои́стиннꙋ бжⷭ҇твенныѧ бл҃года́ти сподо́бивсѧ, и҆ въ небеса̀ всели́всѧ, зри́ши ст҃ꙋ́ю трⷪ҇цꙋ: ю҆́же молѝ спасти́сѧ дꙋша́мъ на́шымъ.

И҆ ны́нѣ, бг҃оро́диченъ: Бцⷣе, ты̀ є҆сѝ лоза̀ и҆́стиннаѧ:

Тропа́рь, гла́съ д҃:

Ѿ ю҆́ности, бг҃омꙋ́дре, жела́нiемъ дꙋхо́внымъ въ пꙋсты́ню всели́всѧ, є҆ди́нагѡ хрⷭ҇та̀ возжела́лъ є҆сѝ ѹ҆се́рднѡ стопа́мъ въ слѣ́дъ ходи́ти. тѣ́мже и҆ а҆́гг҃льстiи чи́ни зрѧ́ще тѧ̀, ѹ҆диви́шасѧ, ка́кѡ съ пло́тiю къ неви̑димымъ ко́знемъ подвиза́всѧ, премꙋ́дре, побѣди́лъ є҆сѝ полкѝ страсте́й воздержа́нiемъ, и҆ ꙗ҆ви́лсѧ є҆сѝ равноа́гг҃ленъ на землѝ, а҆леѯа́ндре прпⷣбне, молѝ хрⷭ҇та̀ бг҃а, да спасе́тъ дꙋ́шы на́шѧ.

На вели́цѣй вече́рни, Блаже́нъ мꙋ́жъ:

На Гдⷭ҇и, воззва́хъ, стiхи̑ры, на и҃, гла́съ s҃: Поⷣ: Всѐ ѿло́жше:

Вседержи́тельною десни́цею ѹ҆крѣплѧ́емь, * всѧ̑ ѿве́ргъ страсте́й безсловє́сiѧ, * пло́ть дꙋ́хꙋ покори́лъ є҆сѝ, и҆ бы́лъ є҆сѝ добродѣ́телей пра́вило, * мона́хѡвъ ѹ҆твержде́нiе, * по́стникѡвъ ѻ҆́бразъ, * прпⷣбныхъ ѹ҆добре́нiе. * и҆ ны́нѣ неизречє́нныѧ добрѡ́ты * зри́ши нераздѣли́мыѧ трⷪ҇цы, * а҆леѯа́ндре премꙋ́дре, * пита́ѧсѧ при́снѡ бжⷭ҇твенными добро́тами на нб҃сѣ́хъ дꙋ́хомъ. * тѣ́мъ соше́дшесѧ, пѣ̑нiи дꙋхо́вными, * въ пѣ́снехъ твою̀ честнꙋ́ю, и҆ всепра́зднственнꙋю па́мѧть пра́зднꙋемъ.

Стра̑стнаѧ взыгра̑нiѧ * воздержа́нiемъ всѧ̑ ѿве́рглъ є҆сѝ, * и҆ многомѧте́жное пло́ти волне́нiе ѹ҆кроти́въ, * дыха́нiѧ стра́стнагѡ пребы́лъ є҆сѝ непрекло́ненъ, * ꙗ҆́кѡ сто́лпъ ѹ҆крѣплѧ́емь, дꙋхо́вными бронѧ́ми, * ѹ҆мо́мъ  до́блественнымъ, * а҆леѯа́ндре премꙋ́дре. и҆ ны́нѣ бжⷭ҇твеннагѡ полꙋчи́лъ є҆сѝ вои́стиннꙋ * видѣ́нiѧ свѣ́тлости ст҃ы́ѧ трⷪ҇цы, * къ не́йже жела́ѧ, бл҃же́нне, преста́вилсѧ є҆сѝ, * наслажда́ѧсѧ неконча́емыѧ добро́ты, * дарова́нiемъ ѡ҆божа́емь.

Подо́бѧсѧ и҆лiѝ * и҆ i҆ѡа́ннꙋ, свѣти́льникꙋ свѣ́та, * возлюби́въ молча́ти въ мѣ́стѣхъ те́мныхъ, * и҆ въ пꙋсты́нѧхъ непрохо́дныхъ, * восхожде́нiю всегда̀ поꙋча́ѧсѧ бжⷭ҇твенномꙋ, * и҆ преспѣва́ѧ добродѣ́телей пꙋте́мъ. * тѣ́мже дости́глъ є҆сѝ жела́нiе кра́йнее, * а҆леѯа́ндре премꙋ́дре, и҆ ра́дꙋѧсѧ предстои́ши * трисiѧ́нномꙋ ст҃ы́ѧ трⷪ҇цы свѣ́тꙋ, * ѿ негѡ́же нехода́тайственнѣ бжⷭ҇твєнныѧ прiе́млѧ зари̑. * тѣ́мже со дерзнове́нiемъ моли́сѧ ѡ҆ дꙋша́хъ на́шихъ.

Прпⷣбне и҆ бг҃оно́се ѻ҆́ч҃е на́шъ а҆леѯа́ндре, * любвѐ ра́ди хрⷭ҇то́вы всѧ̑ ѡ҆ста́вилъ є҆сѝ, * и҆ въ пꙋсты́ню всели́всѧ, * ника́коже ѹ҆страши́лсѧ є҆сѝ неви́димыхъ вра̑гъ боре́нiѧ, * а҆́ще бо и҆ мно́гажды прише́дше на тѧ̀, * мечта̑нiи привидѣ̑нiѧ тѝ показꙋ́юще: * ты́ же моли́твами твои́ми, * ꙗ҆́кѡ пра́хъ тѣ́хъ безъ вѣ́сти твори́лъ є҆сѝ. * ѽ непоро́чныѧ твоеѧ̀ дꙋшѝ, * и҆ крѣ́пкагѡ терпѣ́нiѧ твоегѡ̀. * хрⷭ҇та̀ непреста́ннѡ молѝ, * спасти́сѧ дꙋша́мъ на́шымъ.

Сла́ва, гла́съ то́йже:

Ꙗ҆́кѡ бжⷭ҇твенна жи́знь твоѧ̀, та́кожде и҆ всеѡсвѧще́нный тво́й и҆схо́дъ, пребл҃же́нне ѻ҆́ч҃е на́шъ а҆леѯа́ндре. дне́сь бо ликꙋ́юще, въ па́мѧть преставле́нiѧ твоегѡ̀, всеѧ̀ страны̀ мно́жества наро́да сте́кшесѧ, ꙗ҆́кѡ ви́дѣша тѧ̀ безъ дыха́нiѧ на ѻ҆дрѣ̀ лежа́ща, гла̑сы велегла́сными вопiѧ́хꙋ: да́ждь на́мъ коне́чное сло́во ѹ҆тѣше́нiѧ рабѡ́мъ твои̑мъ, свѧ́те, и҆ наꙋчи́ ны ча̑да твоѧ̑, ѻ҆́ч҃е, ꙗ҆̀же ѹ҆ще́дрилъ є҆сѝ ꙗ҆́кѡ ѻ҆ц҃ъ, ка́кѡ тѧ̀ по достоѧ́нiю похвали́ти возмо́жемъ; пои́стиннѣ ꙗ҆́кѡ ми́лостивъ и҆ ще́дръ бы́въ, прпⷣбне. ѻ҆ба́че а҆́ще и҆ здѣ́ тѧ гро́бъ покрыва́етъ,  но страна́ тѧ рѡссíйскаѧ всѧ̀ бога́тна и҆́мать предста́телѧ, и҆ моли́твенника къ ст҃ѣ́й трⷪ҇цѣ, ю҆́же непреста́ннѡ молѝ ѡ҆ дꙋша́хъ на́шихъ.

И҆ ны́нѣ, бг҃оро́диченъ: Кто̀ тебѐ не ѹ҆блажи́тъ:

Вхо́дъ. Прокíменъ днѐ, и҆ чтє́нiѧ трѝ. Пи́саны сегѡ̀ мцⷭ҇а въ г҃ де́нь.

На лiтíи стiхи̑ры, гла́съ а҃. Самогла́сны:

Прiиди́те, всѝ концы̀ землѝ, ѱалмы̑ и҆ пѣ́сньми незаходи́маго свѣ́та, вели́кагѡ свѣти́льника вселе́ннѣй, воспое́мъ всѝ а҆леѯа́ндра. па́че бо со́лнца возсiѧ̀ въ тверды́ни вѣ́ры, и҆ вѣ́рныхъ собра́нiе къ добродѣ́тели наста́ви: ѻ҆́во ѹ҆́бѡ бг҃одохнове́нными ѹ҆чє́нiи, и҆ спаси́тельными глагѡ́лы въ вожделѣ́нiи, ꙗ҆́же незави́стнѡ и҆ ѻ҆би́льнѡ ѹ҆стны̀ и҆сточа́ше: ѻ҆́во же дѣ́телiю чꙋ́дною равноа́гг҃льнымъ житiе́мъ, къ ре́вности привлача́ѧ, и҆ ѻ҆боѧ̑ житiѐ и҆ сло́во пресла́внѡ, ꙗ҆́коже во́ждь и҆зрѧ́денъ бг҃оподо́бнѡ показꙋ́ѧ. тогѡ̀ моли́твами, хрⷭ҇тѐ бж҃е на́шъ, твоѐ ста́до соблюдѝ: и҆ правосла́вныхъ вѣ́рꙋ ѹ҆твердѝ ꙗ҆́кѡ чл҃вѣколю́бецъ.

Прiиди́те, мона́хѡвъ мно́жєства дне́сь, хрⷭ҇то́ва рачи́телѧ благоче́стнѡ восхва́лимъ, и҆́стиннаго ѹ҆ченика̀ сп҃сова, и҆ красотꙋ̀ и҆ хвалꙋ̀ є҆диноѻбра́зныхъ всѣ́хъ, и҆ наста́вникѡвъ, ѡ҆свѧще́ннаго ѿ мла́денства гдⷭ҇еви, ли́цы ѻ҆тє́цъ соше́дшесѧ ѹ҆блажи́мъ. се́й бо жела́нiе бжⷭ҇твенное въ себѣ̀ прiи́мъ, мiрскꙋ́ю ѹ҆́бѡ ѡ҆ста́ви пре́лесть, взѧ́тъ же ꙗ҆ре́мъ хрⷭ҇то́въ на ра́мо, и҆ полкѝ бѣсѡ́въ побѣдѝ мꙋ́жески, показа́въ на́мъ дѣ́тельнѡ бжⷭ҇твенныѧ любвѐ и҆зрѧ́дный пꙋ́ть. и҆́бо и҆ сiѧ̑ прете́къ во тща́нiи, пости́же свѣ́тъ и҆́стинный трⷪ҇цы вседѣ́тельныѧ. ѽ чꙋдесѐ ѹ҆жа́снагѡ, и҆ ве́щи бг҃оподо́бныѧ! ꙗ҆́кѡ земны́й є҆стество́мъ, ра́венъ бы́сть мы́слєннымъ сꙋществѡ́мъ. сла́вꙋ и҆ че́сть бж҃iю воспрiе́млѧ, и҆ моли́твенникъ на́мъ быва́етъ, ꙗ҆́кѡ да ѹ҆лꙋчи́мъ вѣ́чныхъ бла̑гъ въ де́нь сꙋ́дный. 

Ꙗ҆́кѡ бжⷭ҇твеннаѧ и҆ свѣтоно́снаѧ наста̀ па́мѧть, преставле́нiѧ твоегѡ̀, ѻ҆́ч҃е, ꙗ҆́кѡ ѹ҆дивѝ мы́сленныхъ и҆ ѹ҆жасѝ человѣ́ки, пречꙋ́дне, трꙋды̀ воздержа́нiѧ твоегѡ̀ житiѧ̀, ꙗ҆́кѡ безпло́тенъ ѿню́дъ, во пло́ти стра́стнѣ врагѝ неви̑димыѧ посрами́лъ є҆сѝ. всѧ́ же ѹ҆́бѡ страна̀ ѻ҆те́чества твоегѡ̀ пое́тъ тебѐ благоче́стнѡ: и҆зрѧ́днѣе же твоѐ честно́е ста́до, свѣ́тлость твои́хъ болѣ́зней и҆ трꙋдѡ́въ, є҆́же показа́лъ є҆сѝ, ꙗ҆́кѡ гра́дъ въ пꙋсты́ни прекра́сенъ, и҆́же приста́нище собо́рѡмъ мона́шєскимъ бг҃оподо́бнѡ. и҆́же ꙗ҆́кѡ ѻ҆де́ждами многочестны́ми твои́ми, красꙋ́етсѧ чꙋдєсы̀, и҆ до́блественными страда̑нiи пѡ́двигъ твои́хъ, а҆леѯа́ндре, и҆ моли́твами твои́ми, притека́юще ко хрⷭ҇тꙋ̀, и҆мꙋ́щемꙋ ве́лiю и҆ бога́тꙋю ми́лость.

Сла́ва, гла́съ є҃:

Ра́дꙋетсѧ дне́сь всѧ̀ рѡссíйскаѧ страна̀, вели́кiй же но́въградъ да весели́тсѧ торжествꙋ́ѧ, ꙗ҆́кѡ и҆мѣ́ѧ въ предѣ́лѣхъ ѻ҆́бласти своеѧ̀ неистощи́мое сокро́вище. вѣ́рныхъ же мно́жєства рѡссíйскiѧ землѝ сте́кшесѧ дне́сь, вострꙋ́бимъ трꙋбо́ю пѣ́сней: бл҃года́ть бо дх҃а всѧ́кiѧ трꙋбы̀ бг҃олѣ́пнѣйши, всѣ́хъ созыва́етъ къ пѣ́нiю бг҃оно́снагѡ ѻ҆тца̀. мона́си и҆ простíи да чꙋдѧ́тсѧ всѣ́хъ цр҃ѧ̀ и҆́скреннемꙋ рабꙋ̀, и҆́же мiроде́ржца нача́ла и҆ вла́сти тмы̀, дх҃а бжⷭ҇твеннагѡ всѣ́ми ѻ҆рꙋ̑жiи побѣдѝ. па́стыри и҆ ѹ҆чи́тели, и҆зрѧ́днаго вои́стиннꙋ пра́вила же и҆ ѻ҆́браза па́ствѣ да восхва́лѧтъ: и҆́же въ добродѣ́телей повелѣ̑нiи свѣ́тлаго, и҆ въ вѣ́рѣ благоразꙋ́мнаго, и҆ въ видѣ́нiи высо́каго, въ дѣѧ́нiихъ бг҃омꙋ́драго, во ѹ҆че́нiихъ же пи́щи пото́ка, наста́вника заблꙋ́ждшымъ, и҆зба́вителѧ плѣнє́ннымъ, и҆ всѣ́хъ болѧ́щихъ и҆сцѣле́нiе ѻ҆те́чествꙋ своемꙋ̀ вели́кое ѹ҆краше́нiе, похвалѧ́юще всѝ рце́мъ: ѻ҆́ч҃е прпⷣбне а҆леѯа́ндре, предста́ни твои̑мъ рабѡ́мъ всегда̀, и҆ спасѝ ста́до твоѐ моли́твами твои́ми. 

И҆ ны́нѣ, бг҃оро́диченъ, гла́съ то́йже:

Дх҃а бжⷭ҇твеннагѡ бл҃года́тiю, вѣ́рнiи, дне́сь вострꙋ́бимъ трꙋбо́ю пѣ́сней: прини́кнꙋвши бо свы́ше всецр҃и́ца мт҃и дв҃а, благослове́нiемъ вѣнчава́етъ воспѣва́ющихъ ю҆̀. мона́си и҆ простíи да стекꙋ́тсѧ, и҆ цр҃и́цѣ воспле́щꙋтъ въ пѣ́снехъ, цр҃ѧ̀ ро́ждшей, и҆̀же сме́ртiю ѡ҆держи́мы пре́жде ѿпꙋсти́ти благоизво́ливша. па́стырiе и҆ ѹ҆чи́телiе, до́брагѡ па́стырѧ пречⷭ҇тꙋю мт҃рь соше́дшесѧ восхва́лимъ, свѣти́льника свѣтоза́рнаго, свѣтоно́снаго ѻ҆́блака, нб҃съ ши́ршꙋю, ѡ҆дꙋшевле́нный ковче́гъ, и҆ ѻ҆гнеѻбра́зный влⷣчень престо́лъ, маннопрiе́мнꙋю златꙋ́ю ста́мнꙋ, затворе́ннꙋю сло́ва две́рь, всѣ̑мъ хрiстiа́нѡмъ прибѣ́жище, пѣ́сньми бг҃огла́сными похвалѧ́юще, си́це рце́мъ: пала́то сло́ва, сподо́би смире́нныхъ на́съ нбⷭ҇нагѡ црⷭ҇твiѧ, всѧ̑ бо возмѡ́жна сꙋ́ть хода́тайствꙋ твоемꙋ̀.

На стiхо́внѣ стiхи̑ры, гла́съ є҃. Подо́бенъ: Ра́дꙋйсѧ:

Ра́дꙋйсѧ, а҆́гг҃льскимъ бесѣ́дꙋѧ ликостоѧ́нiємъ, а҆леѯа́ндре прпⷣбне: житiе́ бо твоѐ, ѻ҆́ч҃е, на землѝ добродѣ́тельно стѧжа́въ, пожи́лъ є҆сѝ. показа́лсѧ є҆сѝ чистоты̀ нескве́рное зерца́ло вои́стиннꙋ, лꙋчеза̑рныѧ воспрiе́млѧ мѡ́лнiи дх҃а ст҃а́гѡ всесла́внѡ: ѿѻнꙋ́дꙋже ѡ҆зарѧ́емь, зрѣ́лъ є҆сѝ бꙋ̑дꙋщаѧ, всѧ̑ предглаго́лѧ, ѿ бжⷭ҇твеннагѡ свѣтоѧвле́нiѧ наꙋча́емь хрⷭ҇та̀: є҆го́же молѝ, дꙋша́мъ на́шымъ пода́ти ве́лiю ми́лость.

Стíхъ: Честна̀ предъ гдⷭ҇емъ сме́рть прпⷣбныхъ є҆гѡ̀.

Ра́дꙋйсѧ, по́стникѡмъ споспѣ́шникъ бы́въ, и҆ непобѣди́мь побо́рникъ: страсте́й бо ѿсѣка́ѧ ко́рень, и҆ бѣсѡ́въ стремлє́нiѧ, предста́въ мꙋ́жески, а҆леѯа́ндре, тѣ́хъ посрами́лъ є҆сѝ дꙋшепа́гꙋбнꙋю пре́лесть: крⷭ҇та́ же сп҃сова дѣ́йство, и҆ непобѣди́мꙋю ꙗ҆ви́лъ є҆сѝ си́лꙋ, є҆́юже и҆ препоѧ́савсѧ, побѣди́лъ є҆сѝ всѧ̑ ѿмета́ющыѧ плотско́е ꙗ҆вле́нiе  хрⷭ҇то́во: є҆го́же молѝ, дꙋша́мъ на́шымъ пода́ти ве́лiю ми́лость.

Стíхъ: Блаже́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀.

Сто́лпъ свѣтови́дѣнъ, добродѣ́телiю ѹ҆твержде́нъ, ѻ҆́блакъ свѣ́телъ, и҆́же во ѻ҆те́чествѣ твое́мъ ꙗ҆ви́лсѧ є҆сѝ, ѻ҆́ч҃е, къ нб҃сѝ ѿ землѝ бг҃а зрѧ́щихъ предводѧ̀. кре́стною па́лицею страсте́й коре́нiѧ, мо́ре мы́сленнагѡ а҆мали́ка ѿри́нꙋвъ, непреткнове́нный нбⷭ҇ный восхо́дъ ѡ҆брѣ́лъ є҆сѝ, бг҃облаже́нне а҆леѯа́ндре, и҆ жре́бiй непреминꙋ́ющь, со безпло́тными предстоѧ̀ престо́лꙋ хрⷭ҇то́вꙋ ра́дꙋѧсѧ, є҆го́же молѝ, дꙋша́мъ на́шымъ пода́ти ве́лiю ми́лость.

Сла́ва, гла́съ s҃:

Прiиди́те, всѝ концы̀ землѝ, ѱалмы̑ и҆ пѣ́сньми свѧще́нное и҆ честно́е прпⷣбнагѡ торжество̀ а҆леѯа́ндра, дне́сь благоче́стнѡ восхва́лимъ. прпⷣбныхъ ѻ҆тє́цъ є҆диножи́телѧ, и҆ пꙋстынолю́бнꙋю добро́тꙋ воспое́мъ: по́стникѡвъ ѹ҆краше́нiе, и҆сто́чника чꙋде́съ, къ бг҃ꙋ моли́твенника непосты́дна, сте́кшесѧ, ѽ празднолю́бцы! пѣ́сньми похва́льными воспое́мъ глаго́люще: ра́дꙋйсѧ, мона́шескагѡ житiѧ̀ пра́вило, ѻ҆́бразъ и҆ печа́ть и҆звѣ́стнаѧ: ра́дꙋйсѧ, свѣти́льниче пресвѣ́тлый, ѡ҆зарѧ́ѧ всѧ́кꙋ добродѣ́тель свѣтлостьмѝ твоегѡ̀ житiѧ̀: ра́дꙋйсѧ, въ бѣда́хъ вели́кое ѹ҆тѣше́нiе и҆ те́плый предста́телю предстоѧ́щымъ, не преста́й молѧ̀ хрⷭ҇та̀ бг҃а ѡ҆ ста́дѣ твое́мъ и҆ всѣ́хъ вѣ́рныхъ, почита́ющихъ всечестно́е твоѐ ѹ҆спе́нiе.

И҆ ны́нѣ, бг҃оро́диченъ: Творе́цъ и҆ и҆зба́витель мо́й:

Тропа́рь, гла́съ д҃: Ѿ ю҆́ности, бг҃омꙋ́дре: Пи́санъ на ма́лѣй вече́рни, Сла́ва, и҆ ны́нѣ, бг҃оро́диченъ: Е҆́же ѿ вѣ́ка ѹ҆тае́нное: 

На ѹ҆́трени.

По а҃-й стiхоло́гiи сѣда́ленъ, гла́съ а҃. Подо́бенъ: Гро́бъ тво́й:

Многосвѣ́тлаѧ sвѣзда̀ мона́шествꙋющымъ показа́лсѧ є҆сѝ, и҆ степе́нь и҆звѣ́стенъ, воздержа́нiѧ же предѣ́лъ, пресвѣ́тлое зерца́ло разсꙋжде́нiѧ, прпⷣбне, па́мѧть твою̀ ра́достнѡ соверша́ющымъ разрѣше́нiѧ просѝ согрѣше́нiй, преблаже́нне, бг҃ꙋ предстоѧ̀.

Два́жды.

Сла́ва, и҆ ны́нѣ, бг҃оро́диченъ.

Наста́ви ны̀ на пꙋ́ть покаѧ́нiѧ, ѹ҆кло́ншыѧсѧ при́снѡ къ безпꙋ́тiємъ sѡ́лъ, и҆ преблага́го прогнѣ́вавшыѧ гдⷭ҇а, неискꙋсобра́чнаѧ бл҃гослове́ннаѧ марíе, прибѣ́жище ѿча́ѧнныхъ человѣ́кѡвъ, бж҃iе жили́ще.

По в҃-й стiхоло́гiи сѣда́ленъ, гла́съ г҃. Подо́бенъ: Бжⷭ҇твенныѧ вѣ́ры:

Бжⷭ҇твеннымъ жела́нiемъ безсме́ртiѧ, а҆леѯа́ндре, ѡ҆держи́мь, и҆ крⷭ҇тъ на ра́мо взе́мъ, въ пꙋсты́ню жела́нiемъ всели́лсѧ є҆сѝ, и҆дѣ́же, прпⷣбне, гдⷭ҇еви собра́лъ є҆сѝ ста́до. тѣ́мже и҆ моли́твенника тѧ̀ те́пла стѧжа́хомъ ко гдⷭ҇ꙋ.

Два́жды.

Сла́ва, и҆ ны́нѣ, бг҃оро́диченъ:

Бжⷭ҇твеннаѧ ски́нiѧ была̀ є҆сѝ сло́ва, є҆ди́на пречⷭ҇таѧ мт҃и дв҃о, чистото́ю а҆́гг҃лы превозше́дшаѧ: па́че всѣ́хъ менѐ пе́рсть бы́вша, ѡ҆скверне́нна плотски́ми прегрѣше́ньми, ѡ҆чи́сти моли́твъ твои́хъ бжⷭ҇твенными вода́ми, подаю́щи, чⷭ҇таѧ, ве́лiю ми́лость.

По полѷеле́и сѣда́ленъ, гла́съ и҃. Подо́бенъ: Премꙋ́дрости:

Видѣ́нiе и҆ дѣѧ́нiе воспрiи́мъ, чꙋ̑вствiѧ, прпⷣбне, ѹ҆краша́ѧ, житiѐ ѹ҆пра́вилъ є҆сѝ къ бжⷭ҇твєннымъ повелѣ́нiємъ: мона́хѡмъ бо ꙗ҆ви́лсѧ є҆сѝ свѣти́льникъ пресвѣ́телъ, наставлѧ́ѧ на́съ къ позна́нiю. тѣ́мже восхвалѧ́юще тѧ̀, велича́емъ любо́вiю и҆схо́днꙋю па́мѧть твою̀, бг҃оно́се  а҆леѯа́ндре. сегѡ̀ ра́ди вопiе́мъ тѝ: молѝ хрⷭ҇та̀ бг҃а, прегрѣше́нiй ѡ҆ставле́нiе дарова́ти, чтꙋ́щымъ любо́вiю ст҃ꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Нбⷭ҇нꙋю две́рь и҆ кiвѡ́тъ, прест҃ꙋ́ю го́рꙋ, свѣ́тлый ѻ҆́блакъ воспои́мъ, неѡпали́мꙋю кꙋпинꙋ̀, слове́сный ра́й, є҆́ѵы воззва́нiе, вселе́нныѧ всеѧ̀ вели́кое сокро́вище, ꙗ҆́кѡ спасе́нiе въ не́й содѣ́ласѧ мíрови, и҆ ѡ҆ставле́нiе дре́внихъ согрѣше́нiй. сегѡ̀ ра́ди вопiе́мъ є҆́й: моли́сѧ сн҃ꙋ твоемꙋ̀, прегрѣше́нiй ѡ҆ставле́нiе дарова́ти, благоче́стнѡ покланѧ́ющымсѧ всест҃о́мꙋ ржⷭ҇твꙋ̀ твоемꙋ̀.

Та́же степє́нна, а҃-й а҆нтiфѡ́нъ д҃-гѡ гла́са. Прокíменъ: Честна̀ предъ гдⷭ҇емъ сме́рть прпⷣбныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; Е҆ѵⷢ҇лiе, матѳе́а, зача́ло м҃г.

По н҃-мъ ѱалмѣ̀ стiхи́ра, гла́съ s҃:

Возсiѧ̀ дне́сь пресвѣ́тлаѧ и҆ всепра́зднственнаѧ па́мѧть твоѧ̀, бг҃облаже́нне, созыва́ющи многочи́сленное пѡ́стникъ сосло́вiе, и҆ прпⷣбныхъ всѣ́хъ ликостоѧ̑нiѧ, глаго́лющи: а҆́ще бо и҆ тѣле́снѣ ѧ҆зы́къ ѹ҆молчѐ, но са́ми чꙋдеса̀ свидѣ́тельствꙋютъ ѿ гро́ба твоегѡ̀, и҆ всѧ́ же страна̀ ѻ҆те́чества твоегѡ̀ проповѣ́дꙋѧ хва́литсѧ. и҆мѣ́ю бо въ себѣ̀, речѐ, неистощи́мое сокро́вище, пречестнꙋ́ю и҆ всебога́тꙋю ра́кꙋ моще́й твои́хъ, ѡ҆благоꙋха́ющꙋ дꙋшє́внаѧ на̑ша чꙋ̑вствiѧ, а҆леѯа́ндре ѻ҆́ч҃е на́шъ: молѝ хрⷭ҇та̀ бг҃а спасти́сѧ дꙋша́мъ на́шымъ.

Канѡ́нъ бцⷣы со i҆рмосо́мъ на s҃: и҆ прпⷣбнагѡ а҆леѯа́ндра, на д҃.

Гла́съ д҃. Пѣ́снь а҃. I҆рмо́съ:

Мо́рѧ чермнꙋ́ю пꙋчи́нꙋ, невла́жными стопа́ми, дре́внiй пѣшеше́ствовавъ i҆и҃ль, крестоѻбра́зными мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни побѣди́лъ є҆́сть.

Бжⷭ҇твеннагѡ и҆ прест҃а́гѡ дх҃а блиста́ѧсѧ бл҃года́тiю,  свѣтоно́сное, а҆леѯа́ндре, и҆ честно́е соверша́ющихъ твоѐ ѹ҆спе́нiе, свѣ́тлою моли́твою твое́ю, страсте́й мглꙋ̀ ѡ҆чи́сти.

Ѿ ю҆́ности, прпⷣбне, ꙗ҆ре́мъ гдⷭ҇ень воспрiе́мъ, и҆ въ бразда́хъ твоегѡ̀ се́рдца пшени́цꙋ сѣ́ѧлъ є҆сѝ дꙋхо́внꙋ, кла́съ пожа́лъ є҆сѝ ѹ҆твержда́ющь дꙋ́шы, бг҃облаже́нне.

Свѣтоно́снаѧ па́мѧть твоѧ̀ на́мъ дне́сь возсiѧ̀, ꙗ҆́кѡ со́лнечнаѧ лꙋча̀, а҆леѯа́ндре, и҆справле́нiй твои́хъ, страсте́й на́шихъ ѿе́млющи ѻ҆́блакъ: ю҆́же сотворѧ́юще вѣ́рою тѧ̀ и҆ любо́вiю ѹ҆блажа́емъ.

Бг҃оро́диченъ:

Зачала̀ є҆сѝ, пречⷭ҇таѧ, неизрече́ннымъ сло́вомъ содержа́щаго земны̑ѧ концы̀, и҆ сего̀ родила̀ є҆сѝ: є҆го́же молѝ прилѣ́жнѡ поми́ловати на́съ.

И҆́нъ канѡ́нъ на д҃.

Гла́съ в҃. Пѣ́снь а҃. I҆рмо́съ:

Во глꙋбинѣ̀ постла̀ и҆ногда̀ фараѡни́тское всево́инство преѡрꙋже́ннаѧ си́ла, вопло́щшеесѧ же сло́во всеsло́бный грѣ́хъ потреби́ло є҆́сть: препросла́вленный гдⷭ҇ь, сла́внѡ бо просла́висѧ.

Бж҃е́ственнꙋю па́мѧть твою̀, бг҃омꙋ́дре ѻ҆́ч҃е, вѣ́рнѡ пра́зднꙋюще, всѧ́ческихъ гдⷭ҇и при́снѡ сла́вимъ, тѧ̀ просла́вльшаго мно́гими чꙋдєсы̀.

Безстра́стiѧ жела́нiемъ те́плымъ, ѻ҆́ч҃е, ѡ҆держи́мь, вє́щныѧ ѹ҆вѧди́лъ є҆сѝ страсте́й во́лны, а҆леѯа́ндре, и҆ дости́глъ є҆сѝ любо́вiю вперѧ́емь, присносꙋ́щнагѡ сiѧ́нiѧ, преблаже́нне, бж҃ества̀.

Добродѣ́тельно и҆знача́ла прiе́мъ житiѐ, пребога́те, ба́нею, ѻ҆́ч҃е, пакибытiѧ̀, да́ръ дꙋхо́вный ѿ младе́нства бжⷭ҇твеннѣ, твоеѧ̀ дꙋшѝ благолѣ́пiе, а҆леѯа́ндре, показа́лъ є҆сѝ, со́лнца свѣтлѣ́йше.

Бг҃оро́диченъ:

Мла́до ѻ҆троча̀ па́че сло́ва родила̀ є҆сѝ, ве́тхаго де́ньми, но́вꙋ на землѝ стезю̀ добродѣ́телей показа́вша.  тѣ́мъ ѹ҆го́дникъ тво́й при́сный а҆леѯа́ндръ, ѻ҆трокови́це, любо́вiю снѣда́емь, се́й хра́мъ тебѣ̀ созда̀.

Катава́сiа: Крⷭ҇тъ начерта́въ:

Пѣ́снь г҃. I҆рмо́съ:

Весели́тсѧ ѡ҆ тебѣ̀ цр҃ковь твоѧ̑, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆ ѹ҆твержде́нiе.

Жезло́мъ воздержа́нiѧ стра́стное мо́ре, ѻ҆́ч҃е, раздѣли́въ, преше́лъ є҆сѝ неистопле́нъ, и҆ предѣ̑лъ дости́глъ є҆сѝ и҆́стиннагѡ безстра́стiѧ, и҆ бг҃ꙋ предстоѧ̀ бесѣ́довалъ є҆сѝ ѹ҆ма̀ чистото́ю.

Кто̀ твоѧ̑ по́двиги, а҆леѯа́ндре, по достоѧ́нiю и҆зрещѝ возмо́жетъ; ты́ бо пꙋти̑ жестѡ́кiѧ въ пꙋсты́ни ше́ствꙋѧ, сꙋ́рово бы́лiе ꙗ҆́лъ є҆сѝ, вкꙋше́нiе же ѿлага́лъ є҆сѝ пи́щи, болѣ́зньми воздержа́нiѧ.

Ꙗ҆́кѡ ма́слина плодови́та въ домꙋ̀ гдⷭ҇ни прозѧ́блъ є҆сѝ, ма́сломъ трꙋдѡ́въ твои́хъ, а҆леѯа́ндре, ѹ҆маща́ѧ на́шѧ ли́ца: пою́щыѧ тѧ̀, прпⷣбне и҆ бг҃облаже́нне, всѧ̑ ны̀ посѣтѝ молѧ́сѧ чл҃вѣколю́бцꙋ.

Бг҃оро́диченъ:

И҆зъ тебє̀, чⷭ҇таѧ, цвѣ́тъ неꙋвѧда́емый, благоꙋха́ѧ всѐ человѣ́чество, бжⷭ҇твеннымъ мѵ́ромъ є҆стества̀ своегѡ̀, и҆́же ѻ҆ц҃ꙋ̀ собезнача́льный, и҆зъ тебє̀ бы́въ подъ лѣ́томъ, дв҃о всенепоро́чнаѧ.

И҆́нъ. I҆рмо́съ:

На ка́мени мѧ̀ вѣ́ры ѹ҆тверди́въ, разшири́лъ є҆сѝ ѹ҆ста̀ моѧ̑ на врагѝ моѧ̑, возвесели́босѧ дꙋ́хъ мо́й, внегда̀ пѣ́ти: нѣ́сть свѧ́тъ, ꙗ҆́коже бг҃ъ на́шъ, и҆ нѣ́сть пра́веденъ, па́че тебє̀, гдⷭ҇и.

По́томъ воздержа́нiѧ твоегѡ̀ пла́мень страсте́й погаси́лъ є҆сѝ, и҆ ѡ҆дожде́нiемъ моли́твъ, стрꙋи̑ чꙋде́съ и҆сточи́лъ є҆сѝ, болѣ́зньми разжжє́нiѧ погаша́ѧ ꙗ҆́вѣ, преблаже́нне а҆леѯа́ндре.

И҆̀же къ честнѣ́й ра́цѣ твое́й притека́юще, премꙋ́дре, ѿ  сеѧ̀ почерпа́емъ и҆сцѣле́нiѧ сокро́вище, и҆ чꙋде́съ пꙋчи́нꙋ, и҆ да́ръ незави́стный, а҆леѯа́ндре, пою́ще тѧ̀ восхвалѧ́емъ.

Дꙋшє́внаѧ чꙋ̑вства, ѿ ѹ҆жа́снагѡ. прпⷣбне ѻ҆́ч҃е, просвѣ́щь видѣ́нiѧ, ꙗ҆́кѡ чꙋ́денъ ра́зꙋмъ благи́мъ стѧжа́лъ є҆сѝ, и҆́ночества житiѐ и҆мꙋ́щымъ, а҆леѯа́ндре, небла́знено житiѐ показа́лъ є҆сѝ.

Бг҃оро́диченъ:

И҆́же пре́жде вѣ̑къ ро́ждсѧ ѿ ѻ҆ц҃а̀ неизрече́ннѡ, напослѣ́докъ и҆зꙿ ѹ҆тро́бы твоеѧ̀ про́йде, и҆ ѡ҆божѝ на́ше є҆стество̀, мт҃и дв҃о, и҆́же прпⷣбныхъ ли́ки ꙗ҆́вѣ и҆зводѧ́й.

Сѣда́ленъ, гла́съ и҃. Подо́бенъ: Премꙋ́дрости:

Ѿ ю҆́ности всѧ̑ ѡ҆ста́вль житє́йскаѧ, кра̑снаѧ же и҆ лѣ́пѡтнаѧ, и҆ въ пꙋсты́ню всели́всѧ, ѹ҆се́рднѡ послѣ́довалъ є҆сѝ зва́вшемꙋ тебѐ, прпⷣбне: въ трꙋдѣ́хъ же и҆ постѣ́хъ, ѻ҆́ч҃е, тѣ́ло твоѐ и҆знꙋри́лъ є҆сѝ. ѿѻнꙋ́дꙋже тѧ̀ па́стырѧ свои̑мъ ѻ҆вца́мъ до́брѣ ѹ҆строѧ́етъ всебога́тый гдⷭ҇ь, а҆леѯа́ндре блаже́нне. молѝ хрⷭ҇та̀ бг҃а, прегрѣше́нiй ѡ҆ставле́нiе дарова́ти, чтꙋ́щымъ любо́вiю свѧтꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ сѣ́мене ро́ждшꙋю бг҃а пло́тiю, всѝ ѹ҆блажа́емъ ро́ди человѣ́честiи: ѻ҆́гнь бо всели́сѧ въ тѧ̀ бжⷭ҇тва̀, и҆ ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а. тѣ́мъ а҆́гг҃льскiй и҆ человѣ́ческiй ро́дъ, досто́йнѡ сла́вимъ прест҃о́е ржⷭ҇тво̀ твоѐ, и҆ согла́снѡ вопiе́мъ тѝ: молѝ хрⷭ҇та̀ бг҃а, согрѣше́нiй ѡ҆ставле́нiе дарова́ти покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀.

Пѣ́снь д҃. I҆рмо́съ:

Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й, гдⷭ҇и.

Вѣ́триломъ, ѻ҆́ч҃е, крⷭ҇та̀, дꙋше́вный тво́й кора́бль ѡ҆корми́въ, благоꙋти́шнѡ же и҆ легкѡ̀ жите́йскагѡ лю́тагѡ  потопле́нiѧ и҆збѣ́глъ є҆сѝ, и҆ къ тишинѣ̀ бжⷭ҇твенныхъ и҆звле́клъ є҆сѝ приста́нищъ ра́дꙋѧсѧ.

Ѡ҆брѣта́ѧ, ѻ҆́ч҃е, са́мъ себѐ, всеблаже́нне, всю̀ но́щь стоѧ́лъ є҆сѝ ꙗ҆́кѡ безпло́тенъ, недрема́нно ѻ҆́ко и҆мѣ́лъ є҆сѝ, и҆ чи́сто ꙗ҆́коже зерца́ло дꙋхо́вною заре́ю, и҆ бжⷭ҇твеннагѡ ꙗ҆вле́нiѧ, чи́стымъ по́мысломъ прiе́млѧ.

Ꙗ҆́кѡ бжⷭ҇твенный зри́тсѧ ра́й, премꙋ́дре, хра́мъ, и҆мѣ́ѧ въ себѣ̀ твои́хъ моще́й ра́кꙋ, цвѣ́ты приносѧ̀ чꙋдє́сныѧ, и҆́миже сердца̀ наслажда́ютсѧ вѣ́рою, а҆леѯа́ндре, при́снѡ хва́лѧщихъ тѧ̀.

Бг҃оро́диченъ:

Ст҃а́ѧ бцⷣе, ѡ҆свѧтѝ на́съ, ꙗ҆́же прест҃а́го бг҃а ро́ждши пло́тiю, ѹ҆подо́битисѧ восхотѣ́вша человѣ́кѡмъ, и҆ небе́снагѡ житiѧ̀ всѧ̑ покажѝ, пречⷭ҇таѧ, прича́стники моли́твами твои́ми.

И҆́нъ. I҆рмо́съ:

Прише́лъ є҆сѝ ѿ дв҃ы не хода́тай, ни а҆́гг҃лъ, но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и.

Житiѐ твоѐ, бг҃оно́се преблаже́нне а҆леѯа́ндре, пра́вило и҆звѣ́стно мона́шествꙋющихъ бы́сть, є҆мꙋ́же ны́нѣ ревнꙋ́юще спаса́емсѧ, и҆̀же твои̑мъ послѣ́дꙋюще, ѻ҆́ч҃е, бжⷭ҇твєннымъ ѹ҆че́нiємъ.

Дх҃а ст҃а́гѡ зарю̀ прiе́мъ, sвѣзда̀ пресвѣ́тлаѧ, ѻ҆́ч҃е а҆леѯа́ндре, сiѧ́ѧ бл҃года́тiю бы́лъ є҆сѝ всѣ̑мъ, и҆̀хже наста́вилъ є҆сѝ къ спасе́нiѧ приста́нищꙋ твои́ми ѹ҆чє́нiи.

Пребы́ти внꙋ́трь ника́коже мíра восхотѣ́лъ є҆сѝ, премꙋ́дре ѻ҆́ч҃е а҆леѯа́ндре, и҆мѣ́ѧ наставлѧ́ющагѡ тѧ̀ бж҃iѧ дх҃а си́лꙋ, въ непроходи́мыхъ пꙋсты́нѧхъ живы́й, и҆ со sвѣрьмѝ ходѧ̀ безъ боѧ́зни ю҆́ноша сы́й, и҆ болѣ́зньми пита́лсѧ є҆сѝ тѣле́сными.

Бг҃оро́диченъ:

Плещмѝ херꙋвíмскими стра́шными носи́мь, влⷣко, ꙗ҆́кѡ на престо́лѣ ѻ҆́гненнѣ, въ твою̀, чⷭ҇таѧ, всели́сѧ ѹ҆тро́бꙋ,  и҆ пло́ти прiѧ́тiемъ человѣ́ческое ѡ҆божѝ сꙋщество̀, ꙗ҆́кѡ ѹ҆чи́тъ и҆зрѧ́дный въ прпⷣбныхъ а҆леѯа́ндръ, є҆ди́на всепѣ́таѧ.

Пѣ́снь є҃. I҆рмо́съ:

Ты̀, гдⷭ҇и, мо́й, свѣ́тъ въ мíръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнiѧ, вѣ́рою воспѣва́ющыѧ тѧ̀.

Просвѣща́емь заре́ю, ѻ҆́ч҃е, невече́рнею, и҆ бжⷭ҇твеннымъ блиста́нiемъ, бѣсо́вскiй мра́къ, и҆ стра́стнꙋю мглꙋ̀ ѿгна́лъ є҆сѝ, и҆ ꙗ҆ви́лсѧ є҆сѝ сто́лпъ свѣтоза́ренъ, и҆ лѣ́ствица вои́стиннꙋ, къ бг҃ꙋ вѣ̑рныѧ возводѧ́щи.

Бо́дръ ѹ҆́мъ всегда̀ и҆мѣ́ѧ, ѻ҆́тче бг҃омꙋ́дре а҆леѯа́ндре, стра̑сти ѹ҆спи́лъ є҆сѝ дꙋшетлѣ̑нныѧ, къ бжⷭ҇твенномꙋ свѣтозаре́нiю хотѧ̀ дости́гнꙋти къ незаходи́магѡ свѣ́та свѣ́тлости, и҆дѣ́же є҆́сть веселѧ́щихсѧ жили́ще.

Ꙗ҆́кѡ ѡ҆чи́стившꙋ помышлє́нiѧ, прпⷣбне, благода́ть тебѣ̀ даде́сѧ ꙗ҆́кѡ прⷪ҇ро́кꙋ: ꙗ҆́кѡ настоѧ̑щаѧ глаго́леши бꙋ̑дꙋщаѧ, зрѣ́ти же да̑льнѧѧ ꙗ҆́кѡ бли̑жнѧѧ, а҆леѯа́ндре, бж҃iе ѻ҆би́телище.

Бг҃оро́диченъ:

Ро́ждши, пренепоро́чнаѧ, бг҃а є҆мманꙋ́ила, и҆ чл҃вѣ́ка ꙗ҆́вѣ за милосе́рдiе бы́вша, є҆го́же молѝ ꙗ҆́кѡ человѣколю́бца, чⷭ҇таѧ, ѹ҆ще́дрити лю́ди согрѣ́шшыѧ.

И҆́нъ. I҆рмо́съ:

Хода́тай бг҃ꙋ и҆ человѣ́кѡмъ бы́лъ є҆сѝ, хрⷭ҇тѐ бж҃е: тобо́ю бо, влⷣко, къ свѣтонача́льникꙋ ѻ҆ц҃ꙋ̀ твоемꙋ̀, ѿ но́щи невѣ́дѣнiѧ приведе́нiе и҆́мамы.

Возжелѣ́въ ѹ҆́мъ тво́й храни́ти соблюде́ньми за́повѣдей, а҆леѯа́ндре, и҆ плотско́е взыгра́нiе твои́мъ воздержа́нiемъ ѹ҆вѧди́лъ є҆сѝ, и҆ па́стырь показа́лсѧ є҆сѝ, бг҃олюбе́зномꙋ твоемꙋ̀ совокꙋпле́нiю.

Зако́нѡмъ бжⷭ҇твєннымъ послѣ́дꙋѧ, премꙋ́дре а҆леѯа́ндре, и҆ повелѣ́нiємъ повинꙋ́ѧсѧ сотво́ршагѡ, законополо́жникъ ꙗ҆ви́лсѧ є҆сѝ мона́хѡвъ, и҆ пра́вило и҆звѣ́стнѣйше,  наказа́тель безꙋ́мныхъ, и҆ наста́вникъ заблꙋ́ждшихъ, и҆ свѣти́льникъ во тмѣ̀ невѣ́дѣнiѧ пресла́вне.

Ѻ҆́гнь и҆скꙋше́нiй, и҆ страсте́й пе́щь, слеза́ми твои́хъ, ѻ҆́ч҃е, тече́нiй, и҆ дꙋхо́вною росо́ю бога́тнѡ ѹ҆гаси́лъ є҆сѝ, соблю́дсѧ неѡпали́мь: ѡ҆палѧ́емь бо любо́вiю всѣ́хъ цр҃ѧ̀, вє́щнаѧ ѹ҆вѧди́лъ є҆сѝ жела̑нiѧ.

Бг҃оро́диченъ:

Житє́йскаѧ не мо́гꙋтъ ѹ҆ста̀ по достоѧ́нiю тѧ̀ пѣ́ти, всепѣ́таѧ, вы́шшꙋ сꙋ́щꙋ херꙋвȋмъ, и҆ всѧ́кiѧ тва́ри. тѣ́мже съ бжⷭ҇твеннымъ а҆леѯа́ндромъ влⷣкꙋ ѡ҆ всѣ́хъ на́съ ѹ҆молѝ.

Пѣ́снь s҃. I҆рмо́съ:

Пожрꙋ́ ти со гла́сомъ хвале́нiѧ, гдⷭ҇и, цр҃ковь вопiе́тъ тѝ, ѿ бѣсо́вскiѧ кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вiю.

Неболѣ́зненнꙋю жи́знь въ болѣ́знехъ воспрiѧ́лъ є҆сѝ, и҆ болѣ́зней лю́тыхъ ѹ҆ставлѧ́еши ѡ҆sлоблє́нiѧ, вѣ́рою просѧ́щымъ прiѧ́ти и҆сцѣле́нiе, а҆леѯа́ндре всече́стне. тѣ́мже разрѣшѝ болѣ̑зни на́шѧ дꙋшє́вныѧ и҆ тѣлє́сныѧ.

Къ ра́цѣ твое́й свѧще́ннѣй пристꙋпа́юще, благоꙋха́нiѧ бжⷭ҇твеннагѡ ра́зꙋма и҆сполнѧ́емсѧ, пребл҃же́нне а҆леѯа́ндре, смра́да и҆збавлѧ́ющесѧ страсте́й, любо́вiю тѧ̀ чтꙋ́щiи, ѻ҆́ч҃е прпⷣбне.

И҆справлѧ́еши, ѻ҆́ч҃е, хромы́хъ, и҆ ѻ҆́чи просвѣща́еши слѣпы́хъ, ходи́ти же твори́ши разсла́бленныхъ ѡ҆ хрⷭ҇тѣ̀, и҆ ѿго́ниши дꙋ́хи лꙋка̑выѧ, а҆леѯа́ндре прпⷣбне.

Бг҃оро́диченъ:

На тѧ̀ ꙗ҆́кѡ до́ждь на рꙋно̀ сше́дъ, бцⷣе, сп҃съ, и҆зсꙋшѝ ꙗ҆́кѡ пото́ки безбо́жiѧ: дꙋ́шы же на́шѧ напаѧ́ѧ всегда̀, при́снѡ чтꙋ́щыѧ тѧ̀.

И҆́нъ. I҆рмо́съ:

Въ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдiѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀ возведѝ. 

Смы́сленнѡ ты̀ вре́мєннаѧ предразсꙋди́въ, а҆леѯа́ндре бл҃же́нне, вѣ̑чнꙋющаѧ болѣ́зньми воздержа́нiѧ дости́глъ є҆сѝ, ѻ҆́ч҃е, дꙋша́мъ строи́тель бы́въ, прпⷣбне.

Ꙗ҆́кѡ терпѧ́щꙋ тѝ вельмѝ по́ты трꙋдѡ́въ твои́хъ, прпⷣбне а҆леѯа́ндре, ѹ҆до́бь воздержа́нiемъ, чꙋ́дный ѻ҆́ч҃е, ꙗ҆́вльсѧ влⷣка тебѣ̀ хрⷭ҇то́съ, врꙋча́етъ си́лꙋ бжⷭ҇твеннꙋ, и҆ си́мъ тѝ недꙋ́ги повелѣва́етъ цѣли́ти.

Мона́шествꙋющихъ наста́вникъ бы́въ, премꙋ́дре а҆леѯа́ндре, сꙋ́щихъ тѝ є҆диноѻбра́зныхъ ла́ѵры, и҆ ѻ҆́бразъ и҆ начерта́нiе добродѣ́тельныхъ дѣѧ́нiй сы́й, ѹ҆краси́лъ є҆сѝ всѧ̑, ꙗ҆̀же во ѻ҆би́тели сꙋпрꙋ́жныхъ пребыва̑нiѧ.

Бг҃оро́диченъ:

Но́въ ꙗ҆́коже мѡѷсе́й ꙗ҆́вльсѧ, ѹ҆стро́илъ є҆сѝ ꙗ҆́кѡ ски́нiю ѡ҆гра́дꙋ, всече́стне, ю҆́же и҆ превозрасти́лъ є҆сѝ болѣ́зньми и҆ пѡ́ты твои́ми, ве́сь возложи́лсѧ є҆сѝ пречⷭ҇тѣй мт҃ри бж҃iи.

Конда́къ, гла́съ и҃.

Ꙗ҆́кѡ многосвѣ́тлаѧ sвѣзда̀, дне́сь въ страна́хъ рѡссíйскихъ возсiѧ́лъ є҆сѝ, ѻ҆́ч҃е, всели́всѧ въ пꙋсты́ню, хрⷭ҇тѡ́вымъ стопа́мъ послѣ́довати ѹ҆се́рднѡ возжелѣ́лъ є҆сѝ, и҆ тогѡ̀ ст҃о́е и҆́го на ра́мо твоѐ взе́мъ чⷭ҇тны́й крⷭ҇тъ, ѹ҆мертви́лъ є҆сѝ трꙋды̑ пѡ́двигъ твои́хъ тѣлє́сныѧ взыгра̑нiѧ. тѣ́мже вопiе́мъ тѝ: спасѝ ста́до твоѐ, є҆́же собра́лъ є҆сѝ, мꙋ́дре, да зове́мъ тѝ: ра́дꙋйсѧ, прпⷣбне а҆леѯа́ндре, ѻ҆́ч҃е на́шъ.

I҆́косъ:

Ка́кѡ восхвалю̀ твоѧ̑ по́двиги и҆ борє́нiѧ, прпⷣбне а҆леѯа́ндре; ꙗ҆́кѡ невеще́ственъ ра́зꙋмъ стѧжа́въ смире́нiемъ, житiѐ твоѐ препроводи́лъ є҆сѝ sѣ́льнымъ воздержа́нiемъ трꙋдѡ́въ твои́хъ. а҆́ще ѹ҆́бѡ и҆ человѣ́къ бы́лъ є҆сѝ є҆стество́мъ но вы́шнѧгѡ i҆ерⷭ҇ли́ма ꙗ҆ви́лсѧ є҆сѝ граждани́нъ: съ пло́тiю бо на землѝ пожи́лъ є҆сѝ, но а҆́гг҃льское пребыва́нiе проше́дъ, бы́лъ є҆сѝ сто́лпъ страстьмѝ непотрѧсо́мъ.  тѣ́мъ всѧ̀ рѡссíйскаѧ землѧ̀ тобо́ю ѡ҆бога́щшисѧ хва́литъ тѧ̀, и҆ вѣ́рою велича́етъ, взыва́ющи тебѣ̀ такова̑ѧ: ра́дꙋйсѧ, ѻ҆те́чествꙋ твоемꙋ̀ похвала̀, вели́комꙋ же новꙋ́градꙋ и҆ все́й странѣ̀ рѡссíйстѣй пресвѣ́тлый свѣти́льниче: ра́дꙋйсѧ, и҆́же благочести́ва ѻ҆тца̀ пресла́внаѧ ѻ҆́трасль, и҆ благоговѣ́йны ма́тере вѣ́твь многопло́дна: ра́дꙋйсѧ, цѣломꙋ́дрiѧ непрекло́нный сто́лпе, и҆ мона́хѡвъ пресвѣ́тлаѧ сла́ва: ра́дꙋйсѧ, па́стырю хрⷭ҇то́вы ѡ҆гра́ды слове́сныхъ ѻ҆ве́цъ, и҆̀хже къ бж҃iю приводѧ̀ ра́зꙋмꙋ: ра́дꙋйсѧ, ты́ бо многоча́днꙋ пꙋсты́ню воздѣ́лалъ є҆сѝ высото́ю смире́нiѧ твоегѡ̀: ра́дꙋйсѧ, мона́шествꙋющихъ всѣ́хъ ѻ҆́бразъ добродѣ́тели, и҆ є҆диноѻбра́зныхъ ла́ѵры спасе́нiе: ра́дꙋйсѧ, кра́сное добродѣ́телей храни́лище, и҆ всѣ̑мъ въ печа́ли ѹ҆ныва́ющымъ ѹ҆тѣше́нiе: ра́дꙋйсѧ, ꙗ҆́кѡ всѧ̑ мíра сегѡ̀ мꙋдрова̑нiѧ презрѣ́въ, стра̑сти плотскȋѧ ѹ҆мертви́лъ є҆сѝ: ра́дꙋйсѧ, ꙗ҆́кѡ а҆́гг҃лѡмъ собесѣ́дникъ бы́ти сподо́билсѧ є҆сѝ, и҆ всѧ̑ бѣсѡ́вскiѧ полкѝ посрами́лъ є҆сѝ: ра́дꙋйсѧ, ты́ бо во всѣ́хъ страна́хъ просла́вленъ бы́лъ є҆сѝ, ѡ҆ хрⷭ҇тѣ́ бо мнѡ́га чꙋдеса̀ сотвори́лъ є҆сѝ: ра́дꙋйсѧ, ꙗ҆́кѡ вои́стиннꙋ ѡ҆брѣ́лъ є҆сѝ бж҃iю благода́ть, и҆ со а҆́гг҃лы при́снѡ зрѣ́ти сподо́билсѧ є҆сѝ лице́мъ къ лицꙋ̀ свѧтꙋ́ю трⷪ҇цꙋ: ра́дꙋйсѧ, ꙗ҆́кѡ второ́е со́лнце сiѧ́ѧ чꙋдєсы̀, всѣ̑мъ да́рꙋеши благода́ть и҆сцѣле́нiй: ра́дꙋйсѧ, прпⷣбне а҆леѯа́ндре ѻ҆́ч҃е на́шъ.

Пѣ́снь з҃. I҆рмо́съ:

Въ пещѝ а҆враа́мстiи ѻ҆́троцы персíдстѣй, любо́вiю благоче́стiѧ па́че, не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.

Ѡ҆свѧ́щсѧ ѿ мла́денства доброгла́сною трꙋбо́ю моли́твы твоеѧ̀, и҆ неплѡ́дныѧ ѹ҆трѡ́бы многоплѡ́дны сотвори́лъ є҆сѝ. слѣпы̑мъ подае́ши прозрѣ́нiе, и҆ хрѡмы́мъ благотече́нiе, а҆леѯа́ндре преблаже́нне: 

Сле́зными и҆злiѧ̑нiи погаси́лъ є҆сѝ страсте́й разжжє́нiѧ, а҆леѯа́ндре блаже́нне, чꙋде́съ и҆сточи́лъ є҆сѝ стрꙋи̑ присноживо́тны, и҆́миже ѡ҆мыва́ютсѧ дꙋ́шъ же и҆ тѣле́съ недꙋ́зи, пресла́вне.

Терпѣ́нiе стѧжа́въ мно́гое, премꙋ́дре, воздержа́нiе, вѣ́рꙋ и҆ любо́вь и҆́стиннꙋ, ꙗ҆ви́лсѧ є҆сѝ ѻ҆те́цъ си̑рымъ, вдови́цамъ застꙋ́пникъ, ми́лостивъ и҆ смире́нъ а҆леѯа́ндре, мона́хѡмъ сла́ва и҆ похвала̀.

Бг҃оро́диченъ:

Ка́кѡ дои́ши млеко́мъ сн҃а, чⷭ҇таѧ, безъ ѻ҆тца̀, пита́ющаго всѧ́кое дыха́нiе, мт҃и пречⷭ҇таѧ; ка́кѡ на рꙋкꙋ̀ но́сиши всѧ̑ содержа́щаго; па́че ѹ҆ма̀ чꙋ́до твоѐ. тѣ́мъ пое́мъ вели̑чiѧ твоѧ̑.

И҆́нъ. I҆рмо́съ:

Бг҃опроти́вное велѣ́нiе беззако́ннꙋющагѡ мꙋчи́телѧ высо́къ пла́мень вознесло̀ є҆́сть: хрⷭ҇то́съ же прострѐ бг҃очести̑вымъ ѻ҆трокѡ́мъ ро́сꙋ дх҃о́внꙋю, сы́й бл҃гослове́нъ и҆ препросла́вленъ.

Крѣ́постiю ѡ҆дѣ́ѧвсѧ, а҆леѯа́ндре, влⷣчнею, и҆ ꙗ҆́кѡ пра́хъ сладостра́стiе житiѧ̀ попра́лъ є҆сѝ, любо́вiю побѣжда́емь нетлѣ́нныѧ жи́зни: є҆́йже ны́нѣ и҆ причасти́лсѧ є҆сѝ, съ ли̑ки а҆́гг҃лъ, ѻ҆́ч҃е, сочета́всѧ.

Крестоѻбра́знѡ простира́ѧ дла̑ни твоѧ̑, а҆леѯа́ндре премꙋ́дре, и҆ моли̑твы твоѧ̑ возсыла́ѧ вы́шнемꙋ, ꙗ҆́кѡ хрⷭ҇та̀ цр҃ѧ̀ сла́вы со а҆́гг҃лы ѻ҆чи́ма ꙗ҆вле́ннѡ, бг҃оно́се, ѹ҆зрѣ́лъ є҆сѝ, и҆ въ пꙋсты́нѧхъ непрохо́дныхъ водворѧ́ѧсѧ, и҆ща́й гдⷭ҇а бжⷭ҇твенною тѧ̀ благода́тiю соблюда́юща.

Ꙗ҆́кѡ sвѣздꙋ̀ тѧ̀, а҆леѯа́ндре, всемíрнꙋ, мона́хѡвъ свѣти́ло незаходи́мое, помо́щника въ бѣда́хъ, и҆ грѣ́шникѡмъ вели́кое прибѣ́жище вѣ́дый, хода́таѧ и҆ моли́твенника предлага́ю влⷣцѣ хрⷭ҇тꙋ̀ тѧ̀, всече́стне.

Бг҃оро́диченъ:

Ви́дѣти жела́ѧ тво́й ѹ҆го́дникъ твоегѡ̀ сн҃а и҆ бг҃а неизрече́ннꙋю сла́вꙋ, бг҃ороди́тельнице, сегѡ̀ честны́й крⷭ҇тъ  на ра́мо взе́мь, послѣ́дова живонѡ́снымъ є҆гѡ̀ стопа́мъ.

Пѣ́снь и҃. I҆рмо́съ:

Рꙋ́цѣ распросте́ръ данiи́лъ, львѡ́въ зiѧ̑нiѧ въ ро́вѣ затчѐ, ѻ҆́гненнꙋю же си́лꙋ ѹ҆гаси́ша, добродѣ́телiю препоѧ́савшесѧ, благоче́стiѧ рачи́тели ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Ѹ҆мо́мъ безстра́стiѧ ѡ҆чище́нъ, бесѣ́довалъ є҆сѝ гдⷭ҇еви вседержи́телю: ѿ негѡ́же неизглаго́ланнѡ, прпⷣбне, наꙋча́емь, прⷪ҇ро́чески предглаго́лалъ є҆сѝ просвѣща́ѧ дꙋ́шы, ꙗ҆́кѡ вели́къ, всеблаже́нне, прⷪ҇ро́къ. тѣ́мъ тѧ̀ согла́снѡ, а҆леѯа́ндре премꙋ́дре, вѣ́рнiи похвалѧ́емъ, пою́ще: благослови́те, всѧ̑ дѣла̀ гдⷭ҇нѧ, гдⷭ҇а.

Подава́ѧ тебѣ̀, ꙗ҆̀же проти́вꙋ любвѐ зижди́тель, ѿ ю҆́ности соблюда́ѧ тѧ̀ десни́цею, и҆ ма́лымъ бы́лiемъ самовозра́стшимъ ѿ землѝ, пита́етъ тѧ̀ бг҃олѣ́пнѡ, ꙗ҆́кѡ ѿ младе́нства всѧ́ко похотѣ́нiе попра́вша, и҆ пою́ща: благослови́те, всѧ̑ дѣла̀ гдⷭ҇нѧ, гдⷭ҇и.

Ꙗ҆́кѡ стрꙋѧ̀ бжⷭ҇твенна и҆сцѣле́нiй, происходѧ́щи ѿ ра́ки твоеѧ̀, всѧ̑ и҆сцѣлѧ́етъ, и҆ ѡ҆мыва́етъ сквє́рны страсте́й, и҆ гное́нiе лю́тыхъ ѡ҆чища́етъ, и҆ вѣ́рныхъ напаѧ́етъ{Исправлена опечатка оригинала: напалѧ́етъ. В Минее СПб, 1895  (репринт 1995)  напаѧ́етъ.  Прим.  orthlib} всѣ́хъ сердца̀, а҆леѯа́ндре премꙋ́дре, любо́вiю пою́щихъ: благослови́те, всѧ̑ дѣла̀ гдⷭ҇нѧ, гдⷭ҇а.

Бг҃оро́диченъ:

Вопло́щсѧ безпло́тный и҆зъ тебє̀ бг҃олѣ́пнѡ, є҆го́же молѝ, пречⷭ҇таѧ, стра̑сти пло́ти моеѧ̀ ѹ҆мертви́ти, и҆ ѡ҆живи́ти мою̀ ѹ҆мерщвле́ннꙋю дꙋ́шꙋ грѣхмѝ.

И҆́нъ. I҆рмо́съ:

Пе́щь и҆ногда̀ ѻ҆́гненнаѧ въ вавѷлѡ́нѣ дѣ̑йства раздѣлѧ́ше, бж҃iимъ велѣ́нiемъ халдє́и ѡ҆палѧ́ющаѧ, вѣ̑рныѧ же ѡ҆роша́ющаѧ, пою́щыѧ: благослови́те, всѧ̑ дѣла̀ гдⷭ҇нѧ, гдⷭ҇а.

Ꙗ҆́коже мо́лнiѧ вели́кими блиста̑нiи житiѐ сiѧ́ющее,  всѣ̑мъ возсiѧ̀ воздержа́нiѧ твоегѡ̀, а҆леѯа́ндре премꙋ́дре, благоче́стнѡ зижди́телю зовꙋ́щымъ: благослови́те, всѧ̑ дѣла̀ гдⷭ҇нѧ, гдⷭ҇а.

На землѝ ꙗ҆́кѡ человѣ́къ ходѧ̀, ѻ҆́ч҃е а҆леѯа́ндре, житiѐ себє̀ на нб҃сѣ́хъ ꙗ҆́кѡ вои́стиннꙋ стѧжа́лъ є҆сѝ, а҆́гг҃лѡмъ собесѣ́дникъ ꙗ҆́вльсѧ, житiе́ же и҆ жи́знь соверша́ѧ ѻ҆́нѣхъ. съ ни́миже воспѣва́еши ны́нѣ: благослови́те, всѧ̑ дѣла̀ гдⷭ҇нѧ, гдⷭ҇а.

Тѧ̀ па́че ѹ҆ма̀ и҆зъ нерожде́нна ѻ҆ц҃а̀, пре́жде вѣ̑къ рожде́нна сн҃а, сла́вный проповѣ́да а҆леѯа́ндръ, и҆ дх҃а прест҃а́гѡ, є҆ди́нꙋ трⷪ҇цꙋ є҆стество́мъ вѣ́дый бж҃ества̀.

Бг҃оро́диченъ:

Ꙗ҆́коже и҆лiа̀ пе́рвѣе въ карми́лѣ всели́сѧ, та́кѡ и҆ ты̀ въ пꙋсты́нѧхъ непрохо́дныхъ ѹ҆пражнѧ́ѧсѧ, возжела́лъ є҆сѝ ѻ҆со́бь съ бг҃омъ жи́ти, и҆ бг҃онача́льными ѡ҆зари́всѧ видѣ̑нiи, ѹ҆го́дникъ ꙗ҆ви́лсѧ є҆сѝ бцⷣѣ, вопiѧ̀ є҆́й: ра́дꙋйсѧ, ѡ҆бра́дованнаѧ.

Пѣ́снь ѳ҃. I҆рмо́съ:

Ка́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀: тѣ́мъ веселѧ́щесѧ, тѧ̀, бцⷣе, велича́емъ.

Твоѧ̑ свѧщє́нныѧ и҆ ст҃ы̑ѧ мо́щи во гро́бѣ лежа́ще, многоразли̑чныѧ недꙋ́ги и҆сцѣлѧ́ютъ, и҆ попалѧ́ютъ полкѝ бѣсѡ́вскiѧ всегда̀, мꙋ́дре а҆леѯа́ндре: бж҃iею благода́тiю то́чиши всѣ̑мъ и҆сцѣлє́нiѧ, вѣ́рнѡ тѧ̀ при́снѡ блажа́щымъ.

Стрꙋи̑ на́мъ всегда̀ честна́ѧ твоѧ̀ ра́ка ꙗ҆ви́сѧ и҆сцѣле́нiй, ѻ҆́ч҃е, страсте́й и҆злiѧ́нiе всѧ́ческихъ и҆зсꙋша́ющи, и҆ всѧ̑ напаѧ́ющи дꙋ́шы ко благопло́дiю бжⷭ҇твенномꙋ, премꙋ́дре а҆леѯа́ндре, хрⷭ҇то́въ ѹ҆го́дниче.

Па́мѧть твоѧ̀ дне́сь ꙗ҆́кѡ со́лнце возсiѧ̀, а҆леѯа́ндре пребл҃же́нне, ꙗ҆́же благочести́выхъ сердца̀ ѡ҆зарѧ́ющи, болѣ́зней  твои́хъ, и҆ чꙋде́съ сiѧ́нiемъ, ꙗ҆́кѡ вои́стиннꙋ просвѣща́ющи, ѻ҆́ч҃е, въ ню́же всѧ̑ ны̀ помѧнѝ, вѣ́рнѡ чтꙋ́щыѧ тѧ̀.

Бг҃оро́диченъ:

Гла́съ прино́симъ тѝ гаврiи́ловъ ра́дꙋющесѧ: ра́дꙋйсѧ, глаго́люще, мѣ́сто свѧще́нiѧ: ра́дꙋйсѧ, прпⷣбныхъ сла́во, и҆ всѣ́хъ вѣ́рныхъ спасе́нiе, є҆ѧ́же ра́ди ѡ҆божи́хомсѧ, бцⷣе приснодв҃о.

И҆́нъ. I҆рмо́съ:

Безнача́льна роди́телѧ сн҃ъ, бг҃ъ и҆ гдⷭ҇ь, вопло́щсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ просвѣти́ти, собра́ти расточє́ннаѧ. тѣ́мъ всепѣ́тꙋю бцⷣꙋ велича́емъ.

Стопа́мъ послѣ́дꙋѧ, прпⷣбне и҆ бг҃оно́се, влⷣки хрⷭ҇та̀, и҆́же благоче́стнѡ пожи́въ на землѝ, кро́токъ, неsло́бивъ ꙗ҆ви́лсѧ є҆сѝ, ми́лостивъ и҆ смире́нъ, а҆леѯа́ндре, и҆ любвѐ и҆спо́лненъ бжⷭ҇твенныѧ: сегѡ̀ ра́ди тѧ̀ вѣ́рнѡ восхвалѧ́емъ.

И҆сплете́сѧ тебѣ̀ вѣне́цъ ꙗ҆́кѡ побѣди́телю, а҆леѯа́ндре, живоно́сною и҆ вседержи́тельною десни́цею, ѻ҆́ч҃е, и҆ ны́нѣ пою́щыѧ па́мѧть твою̀ сподо́би, блаже́нне, ѹ҆лꙋчи́ти ѡ҆ставле́нiе согрѣше́нiй, пресла́вне.

Совокꙋпи́лсѧ є҆сѝ со безпло́тными вѡ́инствы, и҆ преподѡ́бнымъ ликѡ́мъ сочта́лсѧ є҆сѝ, и҆ со и҆збра́нными всѣ́ми ликꙋ́еши, претво́рсѧ и҆́стиннымъ ѡ҆боже́нiемъ, и҆ безсме́ртною, ѻ҆́ч҃е, жи́знiю. съ ни́миже непреста́ннѡ ѡ҆ на́съ твоего̀ влⷣкꙋ ѹ҆молѝ.

Бг҃оро́диченъ:

Хра́мъ ѡ҆свѧще́нъ, вмѣ́стенъ є҆ди́номꙋ ѿ трⷪ҇цы сы́й, хра́мъ тво́й, влⷣчце, ѹ҆го́дникъ тво́й а҆леѯа́ндръ че́стенъ воздви́же въ сла́вꙋ твою̀ и҆ че́сть. въ не́мже не преста́й молѧ́сѧ, да́рꙋѧ на́мъ по́мощь моли́твами твои́ми.

Свѣти́ленъ. Подо́бенъ: Дх҃омъ во ст҃и́лищи:

Бл҃года́ть преизбы́сть бж҃iѧ въ дꙋшѝ твое́й, премꙋ́дре  а҆леѯа́ндре, и҆ ꙗ҆́кѡ безпло́тенъ на землѝ пожи́лъ є҆сѝ. тѣ́мъ почита́ющихъ тѧ̀ страсте́й и҆зба́ви те́мныхъ ѻ҆́блакъ, и҆ къ ти́хомꙋ приста́нищꙋ приводѧ̀, и҆ ѿгонѧ́ѧ ѡ҆полчє́нiѧ бѣсѡ́вскаѧ бжⷭ҇твенною си́лою.

Два́жды.

Сла́ва, и҆ ны́нѣ, бг҃оро́диченъ:

Сотво́рь вои́стиннꙋ съ тобо́ю вели̑чiѧ сн҃ъ превѣ́чный ѻ҆́ч҃имъ совѣ́томъ: жи́знь бо нетлѣ́ннꙋю безъ стра́сти родила̀ є҆сѝ, и҆ пребыла̀ є҆сѝ ꙗ҆́коже пре́жде ржⷭ҇тва̀ дв҃а, мт҃рскихъ и҆збѣ́гши болѣ́зней, и҆ по ржⷭ҇твѣ̀ дв҃ою пребы́вши.

На хвали́техъ стiхи̑ры, на д҃, гла́съ д҃.

Поⷣ: Да́лъ є҆сѝ зна́менiе:

Прпⷣбне и҆ бг҃оно́сне, * житiѐ твоѐ проше́дъ нескве́рнѡ, * терпѣ́нiе же и҆ кро́тость и҆ любо́вь нелицемѣ́рнꙋ, * воздержа́нiе безмѣ́рно, * всено́щное стоѧ́нiе, * ѹ҆миле́нiе бж҃е́ственно, * вѣ́рꙋ и҆ наде́ждꙋ и҆́стиннꙋ, * съ ми́лованiемъ ѻ҆́ч҃е стѧжа́въ, * ꙗ҆́кѡ а҆́гг҃лъ пожи́лъ є҆сѝ на землѝ съ тѣ́ломъ, * а҆леѯа́ндре блаже́нне, * моли́твенниче ѡ҆ дꙋша́хъ на́шихъ.

Ꙗ҆́кѡ земны́й а҆́гг҃лъ, * и҆ нбⷭ҇ный человѣ́къ бы́лъ є҆сѝ, премꙋ́дре, * и҆сто́чникъ ѹ҆миле́нiѧ * и҆ щедро́тъ стрꙋѧ̀ незави́стна ꙗ҆ви́лсѧ є҆сѝ, * пꙋчи́на чꙋде́съ, * грѣ́шникѡмъ и҆спорꙋ́чникъ, * ма́слина вои́стиннꙋ бж҃iѧ плодови́та, * ма́сломъ трꙋдѡ́въ твои́хъ, * а҆леѯа́ндре чꙋ́дне, ѹ҆маща́ѧ сердца̀ * вѣ́рнѡ восхвалѧ́ющихъ тѧ̀.

Прпⷣбне и҆ бг҃облаже́нне, * ѹ҆мертви́лъ є҆сѝ пло́ти мꙋдрова́нiе бжⷭ҇твенными разꙋмѣ̑нiи, тѣле́сныхъ превы́ше страсте́й бы́лъ є҆сѝ, * и҆ смѣше́нъ до́льними носѧ̀ начерта́нiе, * и҆зꙿѡбража́ѧ въ себѣ̀ бжⷭ҇твеннꙋю добро́тꙋ: * и҆ показа́лсѧ є҆сѝ ве́сь свѣтови́дѣнъ * дѣ́йствомъ ст҃а́гѡ дх҃а, * а҆леѯа́ндре ѻ҆́ч҃е на́шъ, * и҆́нокꙋющымъ ѹ҆краше́нiе.

И҆сто́чникъ чꙋде́съ показа̀, * и҆ рѣкꙋ̀ дарова́нiй ра́кꙋ  моще́й твои́хъ, * человѣ́кѡмъ гдⷭ҇и, * а҆леѯа́ндре премꙋ́дре, * слѣпы̑мъ є҆́же ви́дѣти сiѧ̑ дарова́сѧ, * прокажє́ннымъ ѡ҆чище́нiе. * ѡ҆держи̑мыѧ нечи́стыми дꙋ́хи, * ѿ тѣ́хъ вла́сти и҆збавлѧ́еши, * и҆ цѣломꙋ́дрiе тѣ̑мъ твори́ши, * и҆сцѣле́нiемъ неѡскꙋ́дно.

Сла́ва, гла́съ s҃:

Ра́дꙋйсѧ, по́стникѡмъ свѣти́ло многосвѣ́тлое, и҆́нокѡмъ sвѣзда̀ незаходи́маѧ, па́стырємъ похвала̀, ѻ҆́ч҃е а҆леѯа́ндре, прпⷣбнымъ совсе́льниче: ра́дꙋйсѧ, трⷪ҇цы пресвѣ́тлое жили́ще: ра́дꙋйсѧ, любвѐ и҆ ми́лованiѧ и҆сто́чниче: ра́дꙋйсѧ, пресвѣ́тлый свѣти́льниче разсꙋжде́нiѧ: ра́дꙋйсѧ, пра́вило добродѣ́телей и҆́стинное: ра́дꙋйсѧ, сто́лпе ѡ҆дꙋшевле́нный: ра́дꙋйсѧ, вели́комꙋ новꙋ́градꙋ похвала̀ и҆ ѹ҆твержде́нiе.

И҆ ны́нѣ, бг҃оро́диченъ: Бцⷣе, ты̀ є҆сѝ лоза̀ и҆́стиннаѧ:

Славосло́вiе вели́кое. И҆ ѿпꙋ́стъ.

На лiтꙋргíи, бл҃жє́нна, ѿ канѡ́на пѣ́снь г҃ и҆ s҃. Прокíменъ: Честна̀ предъ гдⷭ҇емъ: Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇лъ къ гала́тѡмъ, зача́ло сг҃_i. А҆ллилꙋ́iа, гла́съ s҃: Бл҃же́нъ мꙋ́жъ боѧ́йсѧ гдⷭ҇а: Е҆ѵⷢ҇лiе лꙋкѝ, зача́ло к҃д. Прича́стенъ: Въ па́мѧть вѣ́чнꙋю:


