        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ s҃_i-й де́нь.

Ѿ є҆де́са пренесе́нiе въ кѡнстантíнь гра́дъ нерꙋкотворе́ннагѡ ѻ҆́браза, гдⷭ҇а на́шегѡ i҆и҃са хрⷭ҇та̀, ре́кше ст҃а́гѡ ѹ҆брꙋ́са:

И҆ ст҃а́гѡ мꙋ́ченика дiоми́да.

На Гдⷭ҇и, воззва́хъ, стiхи̑ры на s҃: ѹ҆спе́нiѧ, г҃: и҆ ѻ҆́браза, г҃.

Стiхи̑ры ѹ҆спе́нiѧ, гла́съ в҃. Подо́бенъ: Кíими похва́льными:

Кíими недосто́йными ѹ҆стна́ми ѹ҆блажи́мъ бцⷣꙋ, честнѣ́йшꙋю тва́ри, и҆ ст҃ѣ́йшꙋю сꙋ́щꙋ херꙋвȋмъ, и҆ всѣ́хъ а҆́гг҃лъ: престо́лъ ца́рскiй недви́жимый: до́мъ, въ не́мже всели́сѧ превы́шнiй: спасе́нiе мíра, бж҃iе свѧще́нiе, подаю́щꙋю вѣ̑рнымъ въ бжⷭ҇твеннѣй па́мѧти є҆ѧ̀ бога́тнѡ ве́лiю ми́лость;

Ка̑ѧ стра̑шнаѧ пѣ̑нiѧ, ꙗ҆̀же принесо́ша тѝ тогда̀, дв҃о, ѻ҆́крестъ твоегѡ̀ ѻ҆дра̀ стоѧ́щiи, всѝ, и҆̀же сло́ва а҆пⷭ҇ли; и҆ ѹ҆жа́снѣ вопiю́ще: ѿхо́дитъ цр҃е́ва пала́та, возвыша́етсѧ кiвѡ́тъ свѧще́нiѧ, двє́ри возми́тесѧ, ꙗ҆́кѡ да бж҃iѧ две́рь вни́детъ въ ра́дость, мíрꙋ непреста́ннѡ просѧ́щи ве́лiѧ ми́лости.

Ка̑ѧ дꙋхѡ́внаѧ пѣ̑нiѧ ны́нѣ принесе́мъ тебѣ̀, всест҃а́ѧ; безсме́ртнымъ бо ѹ҆спе́нiемъ твои́мъ ве́сь мíръ ѡ҆свѧти́ла є҆сѝ, и҆ ко премȋрнымъ прешла̀ є҆сѝ, добро́тꙋ разꙋмѣва́ти вседержи́телѧ, и҆ семꙋ̀ ꙗ҆́коже мт҃и сра́доватисѧ, а҆́гг҃льскимъ тѧ̀ чинѡ́мъ дорѷносѧ́щымъ, чⷭ҇таѧ, и҆ дꙋша́мъ првⷣныхъ, съ ни́миже просѝ на́мъ ми́ра, и҆ ве́лiѧ ми́лости.

И҆́ны стiхи̑ры ѻ҆́браза, гла́съ и҆ подо́бенъ то́йже:

Кíима земноро́днiи ѻ҆чи́ма воззри́мъ на ѻ҆́бразъ тво́й,  є҆го́же а҆́гг҃льскаѧ вѡ́инства зрѣ́ти ѹ҆до́бь не мо́гꙋтъ, свѣ́томъ бжⷭ҇твеннымъ блиста́ющаго; ѿхо́дитъ бо ѿ землѝ невѣ́рныхъ дне́сь, и҆ ко гра́дꙋ ца́рствꙋющемꙋ и҆ благочєсти́вымъ лю́демъ прихо́дитъ, бжⷭ҇твеннымъ ма́нiемъ: на є҆гѡ́же восхожде́нiе ꙗ҆влѧ́ютсѧ ца́рiе, припа́дающе семꙋ̀ со стра́хомъ, хрⷭ҇тѐ, и҆ вѣ́рою.

Кíими земнíи ѡ҆сѧ́жемъ ѻ҆́бразъ тво́й, сло́ве, дла́ньми ѡ҆скверне́ны грѣхмѝ, безгрѣ́шнагѡ бг҃а на́шегѡ, и҆́же во ѡ҆скверне́нныхъ непристꙋ́пнагѡ; покрыва́ютъ херꙋвíми ѻ҆чеса̀ трепе́щꙋще, не терпѧ́тъ серафíми зрѣ́ти сла́вы твоеѧ̀: стра́хомъ тебѣ̀ рабо́таетъ тва́рь. да не ѹ҆̀бо ѡ҆сꙋ́диши на́съ, недосто́йнѣ тво́й зра́къ, хрⷭ҇тѐ, съ тре́петомъ цѣлꙋ́ющихъ вѣ́рнѡ.

Па́ки влⷣчнѧгѡ торжества̀ наста̀ бжⷭ҇твенный де́нь, се́ бо въ вы́шнихъ сѣдѧ́й, ны́нѣ ꙗ҆́вѣ на́съ посѣтѝ, честны́ѧ ра́ди є҆гѡ̀ i҆кѡ́ны: и҆́же въ вы́шнихъ херꙋвíмы сы́й неви́димый, зри́тсѧ пи́саннѣ, и҆́мже ѹ҆подо́бисѧ, пе́рстомъ пречⷭ҇тымъ ѻ҆́ч҃имъ и҆зꙿѡбраже́нъ неизрече́ннѡ, по подо́бiю тогѡ̀. є҆́йже вѣ́рою и҆ любо́вiю покланѧ́ющесѧ ѡ҆свѧща́емсѧ.

Сла́ва, гла́съ и҃:

Чл҃вѣколю́бче влⷣко, вели́ка твоегѡ̀ смотре́нiѧ бе́здна: въ ро́ды бо родѡ́въ твоѐ благодѣ́тельствꙋѧ созда́нiе, пречⷭ҇тагѡ твоегѡ̀ лица̀ зра́къ и҆зꙿѡбрази́въ, а҆́ѵгарю вѣ́рномꙋ посла́лъ є҆сѝ возжела́вшꙋ тѧ̀ ви́дѣти, по бж҃ествꙋ̀ херꙋвíмы неви́димаго: ꙗ҆́кѡ да тво́й ѻ҆́бразъ зрѧ́ще, на́съ ра́ди вопло́щшагѡсѧ, и҆ пострада́вшагѡ во́лею, къ твое́й любвѝ распала́емсѧ, ю҆́же на на́съ и҆злiѧ̀ вели́кiѧ ра́ди твоеѧ̀ ми́лости.

И҆ ны́нѣ, гла́съ то́йже:

Дв҃и́честiи ли́цы дне́сь та́йнѡ ѻ҆дрꙋ̀ дв҃ы и҆ мт҃ре ѻ҆́крестъ предстоѧ́тъ, и҆ дꙋ́шы првⷣныхъ ѡ҆бстꙋпи́вше цр҃и́цꙋ  сла́вѧтъ. ѻ҆́ви ѹ҆́бѡ ꙗ҆́кѡ да́ръ дѣ́вство вмѣ́стѡ мѵ́ра прино́сѧтъ: ѻ҆́ви же невеще́ственное пѣ́нiе съ добродѣ́телiю прино́сѧтъ, подоба́етъ бо мт҃ри бж҃iи ꙗ҆́кѡ цари́цѣ ца́рскими добродѣ́тельми свѣтлосiѧ́ющими дорѷноси́тисѧ. съ ни́миже и҆ мы̀, житiѐ чи́стое совне́сше, и҆зы́демъ къ погребе́нiю сꙋ́щiѧ мт҃ре бг҃а на́шегѡ, пѣ́ньми и҆ пѣ́сньми дꙋхо́вными согла́снѡ ю҆̀ ѹ҆блажа́юще.

На стiхо́внѣ стiхи̑ры ѹ҆спе́нiѧ, гла́съ д҃.

Подо́бенъ: Да́лъ є҆сѝ зна́менiе:

Не колесни́ца ѻ҆гнезра́чнаѧ * ѿ земны́хъ тѧ̀ преста́ви, * ꙗ҆́коже и҆лiю̀ пра́веднаго: * но са́мое сл҃нце пра́вды, * на рꙋкꙋ̀ своє́ю прест҃ꙋ́ю твою̀ дꙋ́шꙋ, * ꙗ҆́кѡ непоро́чнꙋю прiе́мъ, * въ себѣ̀ ѹ҆поко́и, * и҆ пресла́внѡ тѧ̀, чⷭ҇таѧ, преста́вивъ почтѐ, * въ ра́дости па́че ѹ҆ма̀.

Стíхъ: Воскрⷭ҇нѝ, гдⷭ҇и, въ поко́й тво́й, ты̀ и҆ кiвѡ́тъ свѧты́ни твоеѧ̀.

Прiиди́те, ѽ празднолю́бцы! * бж҃iѧ мт҃ре дне́сь * ст҃о́е преставле́нiе свѣ́тлѡ соверши́мъ: * въ рꙋ́цѣ бо и҆́стиннѡ, * ѿ нетлѣ́нна ѻ҆ц҃а̀ возсiѧ́вшагѡ пе́рвѣе, * и҆ напослѣ́докъ и҆зъ ѹ҆тро́бы є҆ѧ̀, * бжⷭ҇твеннꙋю и҆ пречⷭ҇тꙋю дꙋ́шꙋ предадѐ ра́дꙋющисѧ, * i҆и҃са бг҃а на́шегѡ, * и҆ мо́литъ спасти́сѧ на́мъ.

Стíхъ: Клѧ́тсѧ гдⷭ҇ь дв҃дꙋ и҆́стиною, и҆ не ѿве́ржетсѧ є҆ѧ̀.

Чꙋ́до преꙋжа́сно, * ꙗ҆́же во ѹ҆тро́бѣ невмѣсти́маго цр҃ѧ̀ носи́вшаѧ, * во гро́бѣ полага́етсѧ: * и҆ а҆́гг҃льстiи собо́ри со а҆пⷭ҇лы, со стра́хомъ погреба́ютъ * тоѧ̀ бг҃опрiѧ́тное тѣ́ло и҆ честно́е: * и҆ сiѐ возвы́сивъ, на нб҃са̀ возведѐ, * i҆и҃съ сн҃ъ є҆ѧ̀, * и҆ спа́съ дꙋ́шъ на́шихъ.

Сла́ва, гла́съ s҃:

Гдⷭ҇и, воплоти́лсѧ є҆сѝ, ꙗ҆́коже восхотѣ́лъ, и҆зво́лилъ є҆сѝ воспрiѧ́ти нищетꙋ̀ на́шꙋ, и҆ бога́тство благосе́рдiѧ показа́лъ є҆сѝ, и҆́мже мѧ̀ пе́рсть ѡ҆божи́лъ є҆сѝ. сла́вимъ тѧ̀,  чл҃вѣколю́бче, смотре́нiѧ ѻ҆́бразъ ви́дѧще зра́ка твоегѡ̀: си́мъ невозбра́ннѡ во є҆де́мъ вхо́дъ, сп҃се, да́рꙋй рабѡ́мъ твои̑мъ, презира́ѧ всѧ̑ прегрѣшє́нiѧ.

И҆ ны́нѣ, гла́съ и҃. Леѡ́нта деспо́та:

Ѹ҆вѣрѧ́ѧ i҆и҃съ сн҃ъ тво́й, бцⷣе, и҆ бг҃ъ на́шъ, два̀ є҆стества̀ своѧ̑, ꙗ҆́кѡ ѹ҆́бѡ чл҃вѣ́къ ѹ҆мира́етъ, и҆ ꙗ҆́коже бг҃ъ востае́тъ. и҆ тѧ̀, бг҃ома́ти, зако́номъ є҆стества̀ ѹ҆мре́ти благоизво́ли, да не невѣ̑рнымъ привидѣ́нiе мни́тсѧ смотре́нiе. прешла́ бо є҆сѝ къ нбⷭ҇нѣй странѣ̀, нбⷭ҇наѧ невѣ́сто, ꙗ҆́кѡ ѿ черто́га селе́нiѧ твоегѡ̀ ѿ землѝ взѧта̀, ѡ҆свѧти́сѧ воздꙋ́хъ восхожде́нiемъ твои́мъ, ꙗ҆́кѡ просвѣти́сѧ землѧ̀ ржⷭ҇тво́мъ твои́мъ: предпосыла́ютъ а҆пⷭ҇ли, и҆ а҆́гг҃ли подꙿе́млютъ. тѣ́мже, погре́бше пречⷭ҇тое тѣ́ло твоѐ и҆ надгро́бное пѣ́нiе воспѣ́вше, ѹ҆жа́снѡ зрѧ́хꙋ и҆ со стра́хомъ глаго́лахꙋ: сiѧ̀ и҆змѣ́на десни́цы вы́шнѧгѡ, то́й бо посредѝ тебє̀, и҆ не подви́жешисѧ, но, ѽ многопѣ́таѧ мт҃и, не ѿстꙋпа́й на́съ назира́ющи: мы́ бо лю́дiе твоѝ, и҆ ѻ҆́вцы па́жити твоеѧ̀, и҆ и҆́мѧ твоѐ призыва́емъ, просѧ́ще тебє̀ ра́ди спасе́нiѧ и҆ ве́лiѧ ми́лости.

Тропа́рь, гла́съ в҃:

Пречⷭ҇томꙋ твоемꙋ̀ ѻ҆́бразꙋ покланѧ́емсѧ, бл҃гíй, просѧ́ще проще́нiѧ прегрѣше́нiй на́шихъ, хрⷭ҇тѐ бж҃е: во́лею бо благоволи́лъ є҆сѝ пло́тiю взы́ти на крⷭ҇тъ, да и҆зба́виши ꙗ҆̀же созда́лъ є҆сѝ, ѿ рабо́ты вра́жiѧ. тѣ́мже благода́рственнѡ вопiе́мъ тѝ: ра́дости и҆спо́лнилъ є҆сѝ всѧ̑, сп҃се на́шъ, прише́дый спастѝ мíръ.

Сла́ва, и҆ ны́нѣ, пра́здника, гла́съ а҃:

Въ ржⷭ҇твѣ̀ дѣ́вство сохрани́ла є҆сѝ, во ѹ҆спе́нiи мíра не ѡ҆ста́вила є҆сѝ, бцⷣе. преста́виласѧ є҆сѝ къ животꙋ̀, мт҃и сꙋ́щи живота̀: и҆ моли́твами твои́ми и҆збавлѧ́еши ѿ сме́рти дꙋ́шы на́шѧ. 

На ѹ҆́трени, на Бг҃ъ гдⷭ҇ь, тропа́рь ѻ҆́браза, два́жды.

Сла́ва, и҆ ны́нѣ, пра́здника бцⷣы.

По а҃-й каѳíсмѣ сѣда́ленъ, гла́съ а҃. Подо́бенъ: Гро́бъ тво́й:

Благода́ть твоѧ̀, сп҃се, на на́съ и҆злiѧ́сѧ, ви́димꙋ бы́вшꙋ тебѣ̀, непостижи́ме, и҆ пре́лести тма̀ ѹ҆гасѐ: тѣ́мъ во свѣ́тѣ лица̀ твоегѡ̀ стѡпы̀ на́шѧ напра́ви, да въ за́повѣдехъ твои́хъ ходѧ́ще, тебѐ сподо́бимсѧ ѹ҆зрѣ́ти, свѣ́те непристꙋ́пный.

Два́жды.

Сла́ва, и҆ ны́нѣ, гла́съ д҃.

Подо́бенъ: Ѹ҆диви́сѧ i҆ѡ́сифъ:

Зрѧ́ще вои́стиннꙋ а҆́гг҃льскаѧ вѡ́инства преставле́нiе твоѐ, прест҃а́ѧ влⷣчце чⷭ҇таѧ, бл҃гослове́ннаѧ всепѣ́таѧ бцⷣе, и҆мꙋ́ще во́лею рожде́нна и҆зъ тебє̀, ли́къ ѹ҆чєни́къ собра́вшесѧ, съ весе́лiемъ ноша́хꙋ честно́е въ ра́й тѣ́ло твоѐ, хрⷭ҇та̀ пою́ще живода́вца сꙋ́ща во вѣ́ки.

По в҃-й каѳíсмѣ сѣда́ленъ, гла́съ є҃.

Подо́бенъ: Собезнача́льное сло́во:

Собезнача́льный сн҃ъ ѻ҆ц҃ꙋ̀ и҆ превѣ́чный, и҆ неви́димый сꙋщество́мъ, и҆ неѡсѧза́емый, подъ лѣ́томъ бы́въ за ми́лость неизрече́ннꙋю, ѡ҆пи́санныѧ пло́ти твоеѧ̀, влⷣко, на́мъ ѡ҆ста́ви сла́дкое и҆зꙿѡбраже́нiе, на спасе́нiе дꙋша́мъ на́шымъ.

Два́жды.

Сла́ва, и҆ ны́нѣ, пра́здника, гла́съ д҃.

Подо́бенъ: Ѹ҆диви́сѧ i҆ѡ́сифъ:

Въ рꙋ́цѣ на́съ ра́ди вочеловѣ́чшагѡсѧ и҆зъ тебє̀ преда́вши дꙋ́шꙋ, ꙗ҆́кѡ зижди́телю твоемꙋ̀ и҆ бг҃ꙋ, къ жи́зни нетлѣ́ннѣй преста́виласѧ є҆сѝ. тѣ́мже тѧ̀ че́стнѡ ѹ҆блажа́емъ є҆ди́нꙋ чⷭ҇тꙋю и҆ нескве́рнꙋю, и҆ бцⷣꙋ всѝ и҆́стиннѡ и҆сповѣ́дающе, взыва́емъ: хрⷭ҇та̀ молѝ, къ немꙋ́же преста́виласѧ є҆сѝ, спастѝ дꙋ́шы на́шѧ. 

Канѡ́нъ пра́здника бцⷣы, со i҆рмосо́мъ на s҃: и҆ ѻ҆́браза на s҃.

Канѡ́нъ бцⷣы, кѵ́ръ космы̀.

Гла́съ а҃. Пѣ́снь а҃. I҆рмо́съ:

Преꙋкраше́ннаѧ бжⷭ҇твенною сла́вою сщ҃е́ннаѧ и҆ сла́внаѧ, дв҃о, па́мѧть твоѧ̀, всѧ̑ собра̀ къ весе́лiю вѣ̑рныѧ, начина́ющей марiа́мѣ, съ ли̑ки и҆ тѷмпа́ны, твоемꙋ̀ пою́щыѧ є҆диноро́дномꙋ: сла́внѡ ꙗ҆́кѡ просла́висѧ.

Да провожда́ютъ невеще́ственнiи чи́нове небоше́ственное въ сiѡ́нъ бжⷭ҇твенное тѣ́ло твоѐ, внеза́пꙋ же сте́кшесѧ а҆пⷭ҇лъ мно́жество ѿ конє́цъ, бцⷣе, тебѣ̀ предста́ша а҆́бiе: съ ни́миже, чⷭ҇таѧ, твою̀ честнꙋ́ю, дв҃о, па́мѧть сла́вимъ.

Побѣ̑дныѧ по́чєсти взѧла̀ є҆сѝ на є҆стество̀, чⷭ҇таѧ, бг҃а ро́ждши: ѻ҆ба́че же подо́бѧщисѧ творцꙋ̀ твоемꙋ̀ и҆ сн҃ꙋ, па́че є҆стества̀ повинꙋ́ешисѧ є҆сте́ствєннымъ зако́нѡмъ: тѣ́мже ѹ҆ме́рши, съ сн҃омъ востае́ши вѣ́чнꙋющи.

Канѡ́нъ ѻ҆́браза, є҆гѡ́же краегране́сiе:

Напеча́таннагѡ твоегѡ̀, сп҃се, зрѣ́нiѧ почита́ю.

Творе́нiе ге́рмана патрiа́рха.

Гла́съ s҃. Пѣ́снь а҃. I҆рмо́съ:

Ꙗ҆́кѡ по сꙋ́хꙋ пѣшеше́ствовавъ i҆и҃ль по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь пои́мъ, вопiѧ́ше.

Пло́тски и҆зꙿѡбрази́тисѧ по на́мъ, и҆́же пре́жде безпло́тный, благоволе́нiемъ ѻ҆́ч҃имъ, не ѿвергíйсѧ зра́ка, дарова̀ на́мъ бжⷭ҇твенное и҆зꙿѡбраже́нiе.

Неизмѣ́нное є҆стество̀, ѻ҆́ч҃iй предѣ́лъ и҆звѣ́стнѣйшiй, въ человѣ́ческꙋю пло́ть прише́дый свѡ́йства на землѝ ѡ҆ста́вилъ є҆́сть на́мъ, возше́дый на небеса̀.

Коле́блемое ле́стiю сопроти́вныхъ достоѧ́нiе твоѐ ѡ҆правда́лъ є҆сѝ, хрⷭ҇тѐ, честны́ми твои́ми сiю̀ ѹ҆тверди́въ стрⷭ҇тьмѝ, и҆ зра́ка и҆зꙿѡбраже́нiемъ. 

Подоба́ше принести́сѧ къ ца́рствꙋющемꙋ всѣ́ми гра̑ды, нб҃сѐ и҆ землѝ гра́дъ, ѻ҆́браза начерта́нiе: є҆́же ѻ҆́нъ воплоще́йсѧ самодѣ́тельнѡ ѡ҆мочи́лъ є҆́сть, царѧ̀ и҆ хрⷭ҇толюби́выхъ поспѣше́ньми.

Бг҃оро́диченъ:

Ѿ чⷭ҇тыхъ твои́хъ ложе́снъ преесте́ственнѣ пло́ть заи́мствовавый, и҆́же всѣ̑мъ подаѧ́й є҆́же бы́ти человѣ́кѡмъ, пренепоро́чнаѧ, ви́дѧшесѧ, не ѿстꙋ́пль, и҆дѣ́же бѣ̀ пе́рвѣе.

Катава́сiа пра́здника: Преꙋкраше́ннаѧ:

Пѣ́снь г҃. I҆рмо́съ:

Содѣ́тельнаѧ и҆ содержи́тельнаѧ всѣ́хъ бж҃iѧ мꙋ́дросте и҆ си́ло, непрекло́ннꙋ, недви́жимꙋ цр҃ковь ѹ҆твердѝ, хрⷭ҇тѐ: є҆ди́нъ бо є҆сѝ ст҃ъ, во ст҃ы́хъ почива́ѧй.

Женꙋ̀ тѧ̀ ме́ртвеннꙋ, но па́че є҆стества̀ и҆ мт҃рь бж҃iю, ви́дѣвше, всенепоро́чнаѧ, сла́внiи а҆пⷭ҇ли, ѹ҆жа́снѡ прикаса́хꙋсѧ рꙋка́ми сла́вою ѡ҆блиста́ющей, ꙗ҆́кѡ бг҃опрiѧ́тное селе́нiе ви́дѧще.

Пости́же рꙋ́цѣ досади́тєльныѧ де́рзагѡ, ѹ҆сѣче́нiемъ сꙋ́дъ нане́съ, бг҃ꙋ сохра́ншꙋ че́сть, ѡ҆дꙋшевле́нномꙋ кiвѡ́тꙋ, сла́вою бжⷭ҇тва̀, въ не́мже сло́во пло́ть бы́сть.

И҆́нъ. I҆рмо́съ:

Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ѹ҆тверди́вый на́съ на ка́мени и҆сповѣ́данiѧ твоегѡ̀.

Ѻ҆де́ждею добродѣ́телей ѡ҆дѣ́ѧлъ є҆сѝ, сп҃се, честнꙋ́ю цр҃ковь, подви́гнꙋвъ царе́во се́рдце, защище́нiе взыска́ти твоегѡ̀ подо́бiѧ.

Ѡ҆бнажи́ти хотѧ̀ дѡ́браѧ, и҆ вре́менемъ ѹ҆ма́лити, и҆́же за́висти роди́тель, рꙋка́мъ сквє́рнымъ сiѧ̑ предадѐ безстꙋ́днѣ: но ѡ҆бличи́сѧ, всꙋ́е помышлѧ́ѧ.

Свѣ́тлѡ ра́довашесѧ и҆ногда̀ дв҃дъ, ликꙋ́ѧ предъ кiвѡ́томъ ст҃ы́мъ: и҆ ны́нѣ ски́птры прiе́мъ ѹ҆правлѧ́ти ца́рскiѧ, мно́жае ра́дꙋетсѧ бжⷭ҇твенномꙋ и҆зѡбраже́нiю. 

Тебѣ̀ созда́вшемꙋ человѣ́ка по ѻ҆́бразꙋ пе́рвѣе, во є҆́же воѡбрази́лсѧ є҆сѝ а҆́бiе за милосе́рдiе. тѣ́мъ прiе́мша тѧ̀ вои́стиннꙋ подо́бiе неизмѣ́нное, со а҆́гг҃лы, хрⷭ҇тѐ, сла́вимъ.

Бг҃оро́диченъ:

И҆зъ ко́рене всѧ́кагѡ ѿсѣщѝ пра́ѻтца хотѧ́й, тво́й сн҃ъ, дв҃о, прозѧ́бшее преслꙋша́нiе, и҆зъ чре́ва твоегѡ̀, чⷭ҇таѧ, прiе́млетъ всѐ человѣ́ческое.

Конда́къ пра́здника бцⷣы, гла́съ в҃:

Въ моли́твахъ неꙋсыпа́ющꙋю бцⷣꙋ, и҆ въ предста́тельствахъ непрело́жное ѹ҆пова́нiе, гро́бъ и҆ ѹ҆мерщвле́нiе не ѹ҆держа́ста: ꙗ҆́коже бо живота̀ мт҃рь, къ животꙋ̀ преста́ви, во ѹ҆тро́бꙋ всели́выйсѧ приснодѣ́вственнꙋю.

I҆́косъ:

Ѡ҆градѝ моѧ̑ помышлє́нiѧ хрⷭ҇тѐ, мо́й, и҆́бо стѣ́нꙋ мíра воспѣ́ти дерза́ю, чⷭ҇тꙋю мт҃рь твою̀: на столпѣ̀ глагѡ́лъ ѹ҆крѣпи́ мѧ, и҆ въ тѧ́жкихъ мы́слехъ застꙋпи́ мѧ: ты́ бо взыва́ющымъ, и҆ просѧ́щымъ вѣ́рою, молє́нiѧ и҆сполнѧ́еши. ты̀ мнѣ̀ ѹ҆́бѡ да́рꙋй ѧ҆зы́къ прино́сенъ, и҆ по́мыслъ непосты́денъ: всѧ́кое бо даѧ́нiе сiѧ́нiѧ, ѿ тебє̀ низпосыла́етсѧ, свѣтопода́телю, во ѹ҆тро́бꙋ всели́выйсѧ приснодѣ́вственнꙋю.

Сѣда́ленъ ѻ҆́браза, гла́съ а҃. Подо́бенъ: Гро́бъ тво́й, сп҃се:

Е҆де́сскiй ца́рь всѣ́хъ цр҃ѧ̀, не ски́птры, нижѐ вѡ́и, но мно́жєства чꙋде́съ сло́вомъ и҆зносѧ́щаго, позна́въ тѧ̀, молѧ́ше бг҃очеловѣ́чное къ себѣ̀ полꙋчи́ти. во ѻ҆́бразѣ же ꙗ҆́кѡ ѹ҆зрѣ́ тѧ, взыва́ше: бг҃ъ ты̀ и҆ гдⷭ҇ь.

Два́жды.

Сла́ва, и҆ ны́нѣ, гла́съ то́йже. Подо́бенъ: Ка́мени запеча́танꙋ:

Ли́къ бжⷭ҇твенныхъ а҆пⷭ҇лъ собра́сѧ, погребсти́ тѧ прече́стнѡ, бцⷣе всечⷭ҇таѧ: съ ни́миже и҆ а҆́гг҃льстiи чи́ни воспѣва́хꙋ преставле́нiе твоѐ, взыва́юще прехва́льнѡ. съ ни́миже и҆ мы̀ любо́вiю и҆гра́юще, чⷭ҇таѧ, хвалꙋ̀ тебѣ̀  прино́симъ, гла́сы пѣ́сненными вѣ́рнiи, и҆ вопiе́мъ: ра́дꙋйсѧ, предста́тельнице присночтꙋ́щихъ тѧ̀.

Пѣ́снь д҃. I҆рмо́съ:

Рѣ̑чи проро́кѡвъ и҆ гада̑нiѧ воплоще́нiе проѧви́ша ѿ дв҃ы твоѐ, хрⷭ҇тѐ: сiѧ́нiе блиста́нiѧ твоегѡ̀, во свѣ́тъ ꙗ҆зы́кѡвъ и҆зы́детъ, и҆ возгласи́тъ тебѣ̀ бе́здна съ весе́лiемъ: си́лѣ твое́й сла́ва, человѣколю́бче.

Ви́дите, лю́дiе, и҆ чꙋди́тесѧ: гора́ бо ст҃а́ѧ, и҆ ꙗ҆́вственнаѧ бг҃ꙋ, въ нбⷭ҇ныѧ ѻ҆би́тєли превы́шше взе́млетсѧ, не́бо земно́е въ нбⷭ҇ное и҆ нетлѣ́нное селе́нiе вселѧ́емо.

Жи́зни присносꙋ́щныѧ и҆ лꙋ́чшiѧ, сме́рть твоѧ̀ бы́сть прехожде́нiе, чⷭ҇таѧ, ѿ привре́менныѧ къ бжⷭ҇твеннѣй вои́стиннꙋ и҆ непроходи́мѣй, преставлѧ́ѧ тѧ̀, чⷭ҇таѧ, въ весе́лiи сн҃а зрѣ́ти твоего̀ и҆ гдⷭ҇а.

Взѧ́шасѧ двє́ри нбⷭ҇ныѧ, и҆ а҆́гг҃ли воспѣ́ша, и҆ прiѧ́тъ хрⷭ҇то́съ дѣ́вства своеѧ̀ мт҃ре сосꙋ́дъ: херꙋвíми подꙿѧ́ша тѧ̀ съ весе́лiемъ, серафíми же сла́вѧтъ ра́дꙋющесѧ.

И҆́нъ. I҆рмо́съ:

Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ взыва́ющи, ѿ смы́сла чи́ста ѡ҆ гдⷭ҇ѣ пра́зднꙋющи.

Сла́дкое ѹ҆́бѡ со́лнце, ѡ҆зарѧ́ющее ѻ҆чеса̀: сладча́йшее же зрѣ́нiе твоегѡ̀, хрⷭ҇тѐ, подо́бiѧ: ꙗ҆́кѡ то̀ ѹ҆̀бо чꙋ́вствєннаѧ, сiе́ же ѹ҆́мнаѧ свѣтозарѧ́етъ.

Крѣ́пость ѡ҆скꙋдѣ̀ i҆сма́ильтескаѧ: десни́цы бо ѻ҆рꙋ́жiѧ крⷭ҇тнагѡ всѐ ѡ҆гражде́нiе державномꙋ́дренный ца́рь въ свое́й землѝ положѝ.

Кнѧ́зи всѝ и҆ сꙋдiи̑ землѝ, благослови́те хрⷭ҇та̀ съ первосвѧщє́нники и҆ ст҃и́тєли дне́сь и҆ всѣ́ми людьмѝ, тогѡ̀ зрѣ́нiѧ сподо́бльшiисѧ.

Бг҃оро́диченъ:

Соблюде́ннꙋ бы́ти твоемꙋ̀ гра́дꙋ, пречⷭ҇таѧ, невреди́мѡ,  ѿ наше́ствiѧ ва́рварскагѡ, моли́сѧ, мо́лимсѧ: се́ бо коли́кѡ на́нь навѣ̑тницы созида́ютъ.

Пѣ́снь є҃. I҆рмо́съ:

Бж҃iю и҆ неизрече́ннꙋю добро́тꙋ добродѣ́телей твои́хъ, хрⷭ҇тѐ, и҆сповѣ́мъ: ѿ присносꙋ́щныѧ бо сла́вы, соприсносꙋ́щное и҆ ѵ҆поста́сное возсiѧ́вый сiѧ́нiе, и҆зъ дѣ́вственныѧ ѹ҆тро́бы, сꙋ́щымъ во тмѣ̀ и҆ сѣ́ни, вопло́щсѧ, возсiѧ́лъ є҆сѝ сл҃нце.

Ꙗ҆́кѡ на ѻ҆́блацѣ, дв҃о, а҆пⷭ҇льскiй ли́къ носи́мь, къ сiѡ́нꙋ ѿ конє́цъ, слꙋжи́ти тебѣ̀ ѻ҆́блакꙋ ле́гкомꙋ, собира́шесѧ: ѿ неѧ́же вы́шнiй бг҃ъ, сꙋ́щымъ во тмѣ̀ и҆ сѣ́ни, пра́ведное возсiѧ̀ сл҃нце.

Трꙋ́бъ бг҃опрiѧ́тнiи ѧ҆зы́цы бг҃осло́вныхъ мꙋже́й, бл҃гогла́снѣйше бцⷣѣ вопiѧ́хꙋ, и҆схо́днꙋю возглаша́юще пѣ́снь дх҃омъ: ра́дꙋйсѧ, нетлѣ́нный и҆сто́чниче, бж҃iѧ живонача́льнагѡ и҆ спаси́тельнагѡ всѣ̑мъ воплоще́нiѧ.

И҆́нъ. I҆рмо́съ:

Бж҃iимъ свѣ́томъ твои́мъ, бл҃же, ѹ҆́тренюющихъ тѝ дꙋ́шы любо́вiю ѡ҆зарѝ, молю́сѧ, тѧ̀ вѣ́дѣти, сло́ве бж҃iй, и҆́стиннаго бг҃а, ѿ мра́ка грѣхо́внагѡ взыва́юща.

Ма́лъ тебѣ̀ гра́дъ прiѧ́телище дре́вле предꙿꙋгото́ва, хрⷭ҇тѐ: є҆го́же ѳадде́а прише́ствiе недꙋ́гъ премѣнѧ́етъ, и҆ рꙋкѝ твоеѧ̀ писа́нiе и҆ бжⷭ҇твенное напеча́танiе лица̀ твоегѡ̀.

Бл҃года́тей твои́хъ дарова̑нiѧ, хрⷭ҇тѐ, преꙋмно́жишасѧ: ꙗ҆̀же бо пе́рвѣе є҆де́са нѣ́дрствовавши хвалѧ́шесѧ, но́вый же прiе́мши ри́мъ, ра́дꙋетсѧ.

Ѻ҆́чи гдⷭ҇ни на пра́вєдныѧ лю́ди, и҆ ѹ҆́ши на моли́твꙋ люде́й благочестивномꙋ́дрствꙋющихъ, чтꙋ́щымъ є҆го̀ подо́бiе благолѣ́пнѡ, самопи́санное.

Бг҃оро́диченъ:

Ѹ҆ста́ви, дв҃о, врагѡ́въ настоѧ̑нiѧ ча̑стаѧ, разрꙋшѝ совѣ́ты и҆́хъ, достоѧ́нiю твоемꙋ̀ помозѝ: зри́ши бо ꙗ҆́кѡ ѿча́ѧхомсѧ ѡ҆sло́бленнiи. 

Пѣ́снь s҃. I҆рмо́съ:

Морскíй пꙋчиноро́дный ки́товъ внꙋ́треннiй ѻ҆́гнь, тридне́внагѡ твоегѡ̀ погребе́нiѧ проѡбраже́нiе, є҆гѡ́же i҆ѡ́на прⷪ҇ро́къ показа́сѧ: спасе́нъ бо ꙗ҆́кѡ и҆ предпосла́сѧ, неврежде́нъ вопiѧ́ше: пожрꙋ́ ти со гла́сомъ хвале́нiѧ, гдⷭ҇и.

Дае́тъ тебѣ̀ ꙗ҆̀же превы́ше є҆стества̀ цр҃ь всѣ́хъ бг҃ъ: въ ржⷭ҇твѣ́ бо дв҃ꙋ ꙗ҆́коже сохранѝ, та́кѡ во гро́бѣ тѣ́ло соблюдѐ нетлѣ́нно: и҆ спросла́ви бжⷭ҇твеннымъ преставле́нiемъ, че́сть тебѣ̀ ꙗ҆́кѡ сн҃ъ мт҃ри да́рꙋѧ.

Вои́стиннꙋ тѧ̀ ꙗ҆́кѡ свѣ́телъ свѣ́щникъ невеще́ственнагѡ свѣ́та, кади́льницꙋ златꙋ́ю бжⷭ҇твеннагѡ ѹ҆́глѧ, во ст҃а̑ѧ ст҃ы́хъ вселѝ: рꙋ́чкꙋ и҆ же́злъ, скрижа́ль бг҃опи́саннꙋю, ковче́гъ ст҃ы́й, трапе́зꙋ сло́ва жи́зни, дв҃о, ржⷭ҇тво̀ твоѐ.

И҆́нъ. I҆рмо́съ:

Ꙗ҆́тъ бы́сть, но не ѹ҆держа́нъ въ пе́рсехъ ки́товыхъ i҆ѡ́на: тво́й бо ѻ҆́бразъ носѧ̀, страда́вшагѡ, и҆ погребе́нiю да́вшагѡсѧ, ꙗ҆́кѡ ѿ черто́га ѿ sвѣ́рѧ и҆зы́де. Приглаша́ше же кꙋстѡдíи, хранѧ́щiи сꙋ́єтнаѧ и҆ лѡ́жнаѧ, ми́лость сiю̀ ѡ҆ста́вили є҆стѐ.

Краснѣ́йшiй добро́тою, сп҃се, па́че всѣ́хъ сынѡ́въ человѣ́ческихъ: а҆́ще бо ни видѣ́нiѧ и҆мѧ́ше, нижѐ добро́ты во вре́мѧ стрⷭ҇ти, но сꙋ́щымъ всѧ̑ просвѣща́ше, и҆ ꙗ҆влѧ́ше твоегѡ̀ зра́ка видѣ́нiе: є҆гѡ́же подо́бiѧ на ѡ҆бетша́вшемъ рꙋ́бѣ и҆зꙿѡбраже́нiе, ꙗ҆́коже сокро́вище на́мъ дарова́сѧ.

Крѣ́пости нанесе́нныѧ ѿ а҆га́рѧнскагѡ мно́жества, ꙗ҆́коже ѿ и҆ноплеме́нныхъ кiвѡ́тъ i҆и҃лю но́вомꙋ, лица̀ твоегѡ̀ ны́нѣ къ семꙋ̀ дадѐ и҆зꙿѡбраже́нiе твоѐ, хрⷭ҇тѐ, и҆ сла́вꙋ, ю҆́же стѧжа̀: ниже́ бо подоба́ше лжѣ̀, ст҃а̑ѧ псѡ́мъ предпомета́ти.

Невѣ́дꙋщꙋ ѡ҆ црⷭ҇твiи твое́мъ нбⷭ҇нѣмъ, къ немꙋ́же на́съ бл҃гíй и҆зъ тлѣ́нныхъ и҆ до́лꙋ лежа́щихъ возве́лъ є҆сѝ, и҆́же невеще́ственными херꙋвíмы непристꙋ́пенъ снизше́лъ є҆сѝ  да́же до а҆́да, твоего̀ а҆пⷭ҇ла ко а҆́ѵгарю, хрⷭ҇тѐ, посла́лъ є҆сѝ, та́инство ѹ҆мꙋдрѧ́юща.

Бг҃оро́диченъ:

Ѿ крѣ́пости рꙋкѝ твоеѧ̀, сп҃се, ны́нѣ ѡ҆ста́хъ а҆́зъ: но ра̑ны твоѧ̑ ѹ҆дали́лъ є҆сѝ ѿ менє̀, моли́твами неискꙋсобра́чнѡ ро́ждшiѧ тѧ̀, сло́ве: да не ѡ҆ста́виши менѐ бꙋ́рею грѣхо́вною погрꙋжа́тисѧ, и҆ лю́тѣ пла́вати, є҆ди́не и҆зба́вителю.

Конда́къ, гла́съ в҃. Подо́бенъ: Въ моли́твахъ:

Неизрече́ннагѡ и҆ бжⷭ҇твеннагѡ твоегѡ̀ къ человѣ́кѡмъ смотре́нiѧ неѡпи́санное сло́во ѻ҆́ч҃ее, и҆ ѻ҆́бразъ непи́санный, и҆ бг҃опи́санный побѣди́теленъ, вѣ́дꙋще нело́жнагѡ твоегѡ̀ воплоще́нiѧ, почита́емъ того̀ лобыза́юще.

I҆́косъ:

Ѹ҆вѣрѧ́ѧ человѣ́кѡмъ гдⷭ҇ь вочл҃вѣ́ченiѧ своегѡ̀ та́йнꙋ ѹ҆жа́снꙋю, самописꙋ́етъ бг҃омꙋ́жный сво́й ѻ҆́бразъ на ѹ҆брꙋ́сѣ, и҆ первоѻбра́зное ѹ҆́бѡ возне́съ ѿ горы̀ є҆леѡ́нскiѧ, на прⷭ҇то́лѣ спосажда́етъ ѻ҆́ч҃и, покланѧ́тисѧ ѿ безтѣле́сныхъ а҆́гг҃лъ. подо́бiю же первоѻбра́знагѡ на́мъ дарова̀ покланѧ́тисѧ: є҆го́же ѡ҆бꙿе́млюще дꙋше́ю же и҆ се́рдцемъ, почита́емъ того̀ лобыза́юще.

Пѣ́снь з҃. I҆рмо́съ:

Безстꙋ́днѣй ꙗ҆́рости же и҆ ѻ҆гню̀, бжⷭ҇твенное жела́нiе сопротивлѧ́ѧсѧ, ѻ҆́гнь ѹ҆́бѡ ѡ҆роша́ше, ꙗ҆́рости же смѣѧ́шесѧ, бг҃одꙋхнове́нною слове́сною прпⷣбныхъ тривѣща́нною цѣвни́цею, противовѣща́ѧ мꙋсiкȋйскимъ ѻ҆рга́нѡмъ посредѝ пла́мене: препросла́вленный ѻ҆ц҃є́въ и҆ на́шъ бж҃е, благослове́нъ є҆сѝ.

Бг҃одѣ̑ланныѧ скрижа̑ли мѡѷсе́й, пи̑санныѧ бжⷭ҇твеннымъ дх҃омъ, ꙗ҆́ростiю сокрꙋ́шъ: но сего̀ влⷣка, ро́ждшꙋю неврежде́ннꙋ въ нбⷭ҇ныѧ сохра́нь до́мы, ны́нѣ внꙋ́трь вселѝ. съ не́ю и҆гра́юще вопiе́мъ хрⷭ҇тꙋ̀, препросла́вленный ѻ҆тцє́въ и҆ на́шъ бж҃е, бл҃гослове́нъ є҆сѝ. 

Въ кѷмва́лѣхъ ѹ҆сты̀ чи́стыми, мꙋсiкíйски же се́рдцемъ свѣ́тлымъ, доброгла́сною трꙋбо́ю, высо́кою мы́слiю, дв҃ы и҆ чⷭ҇тыѧ въ наро́читый и҆збра́нный де́нь преставле́нiѧ, дѣ́тельными пле́щꙋще рꙋка́ми, вопiе́мъ: препросла́вленный ѻ҆тцє́въ и҆ на́шъ бж҃е, бл҃гослове́нъ є҆сѝ.

Бг҃омꙋ́дрiи собери́тесѧ лю́дiе: бж҃iѧ бо сла́вы селе́нiе ѿ сiѡ́на преставлѧ́етсѧ къ нбⷭ҇номꙋ жили́щꙋ, и҆дѣ́же гла́съ чи́стъ пра́зднꙋющихъ, гла́съ несказа́ннагѡ ра́дованiѧ, и҆ въ весе́лiи вопiю́щихъ хрⷭ҇то́ви: препросла́вленный ѻ҆тцє́въ и҆ на́шъ бж҃е, бл҃гослове́нъ є҆сѝ.

И҆́нъ. I҆рмо́съ:

Ѻ҆́троцы въ вавѷлѡ́нѣ пе́щнагѡ пла́мене не ѹ҆боѧ́шасѧ, но посредѣ̀ пла́мене вве́ржени, ѡ҆роша́еми поѧ́хꙋ: бл҃гослове́нъ є҆сѝ, гдⷭ҇и, бж҃е ѻ҆тє́цъ на́шихъ.

Глаго́ломъ ѹ҆́бѡ всѧ́кꙋ болѣ́знь, сло́ве бж҃iй, ѿгна́лъ є҆сѝ, по землѝ ходѧ́й: но ко ѻ҆ч҃ескомꙋ прⷭ҇то́лꙋ восходѧ́й, и҆зѡбраже́нiемъ и҆сцѣлѧ́еши на́шꙋ болѣ́знь.

Сло́вомъ всѧ́чєскаѧ созда́вый, и҆ воѡбра́жсѧ въ чꙋжде́е, зра́ка своегѡ̀ ѡ҆ста́вилъ є҆́сть на́мъ сво́йствєннаѧ, ꙗ҆̀же подꙿе́млюще, въ ра́дости весели́мсѧ.

Ѿ всеѧ̀ дꙋшѝ поиска́въ сво́йства твоегѡ̀ напеча́танiе вѣ́рный ца́рь, ꙗ҆́коже и҆ска́ше, та́кѡ и҆ полꙋчѝ, гдⷭ҇и, взаи́мъ ѡ҆брѣ́тъ бжⷭ҇твеннагѡ жела́нiѧ и҆сполне́нiе.

Къ бг҃овидѣ́нiю ѻ҆́чи ѹ҆гото́вимъ, и҆ досто́йнѡ потщи́мсѧ ви́дѣти ѻ҆́бразъ хрⷭ҇то́въ всечестны́й, во спасе́нiе на́ше.

Бг҃оро́диченъ:

Ѡ҆сꙋжде́нiѧ дре́внѧгѡ разрѣши́сѧ человѣ́чество ржⷭ҇тво́мъ твои́мъ: тѧ́ бо є҆ди́нꙋ нб҃съ ши́ршꙋю ѡ҆брѣ́тъ, всенепоро́чнаѧ, бг҃ъ въ тѧ̀ всели́сѧ.

Пѣ́снь и҃. I҆рмо́съ:

Пла́мень ѡ҆роша́ющь прпⷣбныѧ, sлочести̑выѧ же попалѧ́ющь, а҆́гг҃лъ бж҃iй всемо́щный, показа̀ ѻ҆трокѡ́мъ, живонача́льный же  и҆сто́чникъ содѣ́ла бцⷣꙋ, тлю̀ сме́рти и҆ живо́тъ точа́щꙋ пою́щымъ: содѣ́телѧ є҆ди́наго пои́мъ и҆збавле́ннiи, и҆ превозно́симъ во всѧ̑ вѣ́ки.

Глаго́лы послѣ́довахꙋ бжⷭ҇твенномꙋ ковче́гꙋ свѧще́нномꙋ, всѐ мно́жество бг҃осло́вѡвъ въ сiѡ́нѣ: ка́мѡ и҆́деши ны́нѣ, ски́нiе, зовꙋ́ще, бг҃а жива́гѡ; не преста́й призира́ющи вѣ́рою пою́щыѧ: содѣ́телѧ є҆ди́наго пое́мъ и҆зба́вленнiи, и҆ превозно́симъ во всѧ̑ вѣ́ки.

Ꙗ҆́коже воздѣ́вши рꙋ́цѣ, и҆схо́диши, всенепоро́чнаѧ, рꙋ́цѣ, и҆́миже бг҃а носи́ла є҆сѝ пло́тiю, со дерзнове́нiемъ ꙗ҆́кѡ мт҃и рекла̀ є҆сѝ къ рожде́нномꙋ: ꙗ҆̀же мѝ да́лъ є҆сѝ, во вѣ́ки сохранѝ вопiю́щыѧ тебѣ̀: содѣ́телѧ є҆ди́наго пое́мъ и҆зба́вленнiи, и҆ превозно́симъ во всѧ̑ вѣ́ки.

И҆́нъ. I҆рмо́съ:

За зако́ны ѻ҆ч҃єскiѧ блаже́ннiи въ вавѷлѡ́нѣ ю҆́ношы предбѣ́дствꙋюще, царю́ющагѡ ѡ҆плева́ша повелѣ́нiе безꙋ́мное, и҆ совокꙋ́плени и҆́мже не свари́шасѧ ѻ҆гне́мъ, держа́вствꙋющемꙋ досто́йнꙋю воспѣва́хꙋ пѣ́снь: гдⷭ҇а по́йте дѣла̀, и҆ превозноси́те во всѧ̑ вѣ́ки.

Ꙗ҆́коже ѹ҆́бѡ лице́мъ къ лицꙋ̀ надѣ́ющесѧ тѧ̀ гдⷭ҇а прiитѝ, всѝ гра́да и҆збра́ннѣйшiи лю́дiе срѣ́тенiе чꙋде́сно тѝ сотворѧ́ютъ. а҆рхiере́ѡвъ бжⷭ҇твенный предводѧ́й ли́къ, на и҆́хже ра́мѣхъ носи́мый, и҆ къ достоѧ́нiю твоемꙋ̀ влага́емь ще́дрый, почи́лъ є҆сѝ въ хра́мѣ мт҃ре твоеѧ̀.

Ѹ҆ста̀ неsло́бивыхъ дѣте́й къ прⷪ҇рокоꙋбíйственномꙋ тѧ̀ дре́вле ше́ствꙋюща гра́дꙋ пѣсносло́вѧхꙋ, но со́нмъ собо́рища є҆вре́йскагѡ беззако́нный ѹ҆бíйственнꙋю рꙋ́кꙋ воѡрꙋжа́ше свирѣ́пѣющꙋю на тѧ̀. ны́нѣ же зако́нный гра́дъ, всѝ кꙋ́пнѡ предте́кши ꙗ҆́кѡ содѣ́телѧ тѧ̀ зрѧ̀, ра́дꙋетсѧ, прiе́млѧ ѻ҆́бразъ зра́ка твоегѡ̀.

Па́че мѡѷсе́а бг҃ови́дца, бг҃опи̑санныѧ скрижа̑ли прiе́мшагѡ, возвели́чилсѧ є҆сѝ честны́й мѣстонача́льниче прiе́мъ  честно́е посла́нiе бж҃iѧ сло́ва, блажа́щее тѧ̀ благоче́стiю вѣ́ровавшаго, и҆́же ника́коже ви́дѣ чꙋдодѣ́йствiѧ.

Бг҃оро́диченъ:

Пло́ть произво́ливый носи́ти, вели́кагѡ совѣ́та ѻ҆́ч҃а а҆́гг҃лъ, во ѹ҆тро́бѣ твое́й, пречⷭ҇таѧ, соверше́ннѡ дѣ́йствовасѧ: и҆ тѧ̀ мт҃рь до́лѣ ѡ҆писа̀, чⷭ҇таѧ, и҆ и҆стлѣ́вшее ѡ҆бновѝ человѣ́ческое є҆стество̀. є҆го́же бл҃гослови́мъ всѝ ꙗ҆́кѡ зижди́телѧ, и҆ превозно́симъ во всѧ̑ вѣ́ки.

Пѣ́снь ѳ҃. I҆рмо́съ:

Побѣжда́ютсѧ є҆стества̀ ѹ҆ста́вы въ тебѣ̀, дв҃о чи́стаѧ: двⷭ҇твꙋетъ бо рождество̀, и҆ живо́тъ предꙿѡбрꙋча́етъ сме́рть: по рождествѣ̀ дв҃а, и҆ по сме́рти жива̀, спаса́еши при́снѡ, бцⷣе, наслѣ́дiе твоѐ.

Дивлѧ́хꙋсѧ а҆́гг҃льскiѧ си̑лы, въ сiѡ́нѣ смотрѧ́юще своего̀ влⷣкꙋ, же́нскꙋю дꙋ́шꙋ рꙋка́ми носѧ́щаго: пречи́стѡ бо ро́ждшей, сынолѣ́пнѡ провозглаша́ше: грѧдѝ, чⷭ҇таѧ, съ сн҃омъ и҆ бг҃омъ просла́влена бꙋ́ди.

Ѡ҆прѧ́та ли́къ а҆пⷭ҇льскiй бг҃опрiѧ́тное тѣ́ло твоѐ, со стра́хомъ зрѧ́ще, и҆ гла́сомъ ве́лiимъ вѣща́юще: въ нбⷭ҇ныѧ до́мы къ сн҃ꙋ восходѧ́щи, спаса́еши при́снѡ, бцⷣе наслѣ́дiе твоѐ.

И҆́нъ. I҆рмо́съ:

Стра́нствiѧ влⷣчнѧ, и҆ безсме́ртныѧ трапе́зы на го́рнѣмъ мѣ́стѣ, высо́кими ѹ҆мы̀, вѣ́рнiи, прiиди́те, наслади́мсѧ, возше́дша сло́ва, ѿ сло́ва наꙋчи́вшесѧ: є҆го́же велича́емъ.

И҆зблева̀ на тѧ̀ наро́дъ неразꙋ́мный, сп҃се, и҆ вмѣ́стѡ благодѣ́тельства, безмѣ̑стнаѧ де́рзостнѣ тѝ протѧжѐ: но мы̀, и҆̀же дале́че ѿстоѧ́щiи, стрⷭ҇тьмѝ твои́ми сыноположи́хомсѧ.

По́мощь на врагѝ, благочести̑вымъ и҆ вѣ̑рнымъ пода́ждь лю́демъ, ꙗ҆́кѡ зна́менiе пло́ти твоеѧ̀, ꙗ҆́коже неѡбори́мое, влⷣко, стѧжа́вше ѡ҆гражде́нiе, си́ми да ви́дѧтъ спасе́нiе своѐ. 

Ѻ҆́бразе неизмѣ́нный ѻ҆ч҃ь, сiѧ́нiе сла́вы присносꙋ́щнагѡ свѣ́та, печа́ть вы́шнѧгѡ, сло́ве, си́ло и҆ мꙋ́дросте, тѧ̀ бг҃осло́вѧщымъ благопремѣни́тель бꙋ́ди.

Бг҃оро́диченъ:

Ви́дѣно бы́сть на землѝ плотоно́сное сло́во, сꙋгꙋ́бо є҆стество́мъ и҆зъ тебє̀, всенепоро́чнаѧ, возда́нiемъ бжⷭ҇тва̀, въ є҆ди́ной ѵ҆поста́си, несмѣ́снѣ соедини́всѧ смѣше́нiю: є҆го́же сла́вимъ.

Свѣти́ленъ ѻ҆́браза. Подо́бенъ: Жєны̀ ѹ҆слы́шите:

Свѣ́тъ невече́рнiй, хрⷭ҇тѐ, просвѣтѝ на́съ лица̀ твоегѡ̀ зра́комъ, и҆ свѣ́тлости ст҃ы́хъ сподо́би, є҆гда̀ сѧ́деши возда́ти комꙋ́ждо по дѣлѡ́мъ є҆гѡ̀, моли́твами ро́ждшiѧ тѧ̀ бцⷣы.

Два́жды.

Сла́ва, и҆ ны́нѣ, пра́здника. Подо́бенъ: то́йже:

Ѽ коли̑ка вели̑чiѧ тебѣ̀ си́льный сотворѝ, ѿ непло́дныѧ бо родила́сѧ є҆сѝ, родила́ же є҆сѝ дв҃а, и҆ дв҃а па́ки пребы́вши: пребыва́еши же по сме́рти, сме́рти вы́шши, чⷭ҇таѧ, и҆ не ѡ҆ставлѧ́ющи мíра, ѡ҆ мíрѣ мо́лишисѧ.

На хвали́техъ стiхи̑ры ѻ҆́браза, на д҃. гла́съ д҃. Подо́бенъ: Зва́нный свы́ше:

И҆́же во зра́цѣ бж҃iи бг҃ъ сы́й, * ꙗ҆́кѡ сла́вы сiѧ́нiе, * и҆ и҆зꙿѡбраже́нiе ѻ҆́ч҃ее, * за милосе́рдiе безмѣ́рное, * хотѣ́нiемъ бжⷭ҇твеннымъ ѻ҆́бразъ ви́дѣнъ бы́сть, * раба̀ носи́въ зра́къ. * сегѡ̀ подо́бiе є҆ди́нъ, * ꙗ҆́коже вѣ́сть са́мъ, * и҆звѣ́стнѡ воѡбразѝ бг҃оначерта́ннѡ, * въ подо́бiи лица̀ своегѡ̀: * є҆гѡ́же прише́ствiемъ, * совокꙋпѝ съ человѣ́ки а҆́гг҃лъ мно́жество, * и҆ просвѣтѝ мíръ ви́димый и҆ неви́димый.

Два́жды.

И҆́же бг҃овидѣ́нiемъ и҆ногда̀ за́днихъ, * мѡѷсе́ово лицѐ просла́вивый бг҃ъ, * и҆ тѣ́мъ бг҃оначерта́нный зако́нъ посла́въ, * невѣ́рꙋющымъ i҆и҃льтєскимъ лю́демъ, * сѐ прiи́де  ꙗ҆́кѡ ѿ є҆гѵ́пта, * ѿ землѝ и҆норо́дныѧ прише́дъ, * во хрⷭ҇тоимени́тый гра́дъ но́выхъ люде́й, * бжⷭ҇твеннымъ начерта́нiемъ * первоѻбра́знагѡ є҆гѡ̀ стра́шнагѡ ѻ҆́браза. * є҆го́же лице́мъ къ лицꙋ̀ * ви́дѣти сподоблѧ́емiи сла́вимъ.

И҆́же црⷭ҇твꙋѧй тва́рiю все́ю, * нищетꙋ̀ во́льнꙋю прiе́мь, * ѡ҆богаща́етъ бж҃ество́мъ, * позна́вшихъ є҆гѡ̀ гдⷭ҇ьство: * тѣ́мже и҆ ко а҆́ѵгарю * бг҃оначерта́нна пи́смена посла́въ, * просѧ́щемꙋ спасе́нiѧ и҆ здра́вiѧ семꙋ̀, * є҆́же ѿ подо́бiѧ твоегѡ̀ зра́ка бжⷭ҇твеннагѡ. * є҆гѡ́же прише́ствiе * ра́достнѡ пра́зднꙋюще ны́нѣ, * возвесели́мсѧ вѣ́рою, * просвѣще́нiе почерпа́юще.

Сла́ва, гла́съ то́йже:

Да ка́плютъ ѻ҆́блацы сла́дость, и҆ го́ры да взыгра́ютсѧ ра́достнѡ, ѡ҆ пресла́вныхъ вели́чiихъ хрⷭ҇та̀ бг҃а на́шегѡ: вчера́ бо на ѳавѡ́рстѣй горѣ̀ свѣ́тъ ѡ҆блиста̀ бж҃ества̀, ѹ҆вѣрѧ́ѧ ѹ҆ч҃никѡ́въ верхѡ́вныѧ, мѡѷсе́а же и҆ и҆лiю̀ со сла́вою предста́ви, того̀ свидѣ́тельствꙋющихъ зако́номъ ѡ҆блада́юща, и҆ живы́ми и҆ ме́ртвыми владѧ́ща. дне́сь посредѝ вселе́нныѧ, свѣтоза́рное воѡбраже́нiе возсiѧ̀, ѹ҆вѣрѧ́ѧ всѧ́чєскаѧ, ꙗ҆́кѡ то́й є҆́сть вочл҃вѣ́чивыйсѧ бг҃ъ на́шъ, є҆мꙋ́же вопiе́мъ: сла́ва, хрⷭ҇тѐ, чл҃вѣколю́бiю твоемꙋ̀.

И҆ ны́нѣ, гла́съ а҃:

Подоба́ше самови́дцємъ сло́ва и҆ слꙋга́мъ, и҆ є҆́же по пло́ти мт҃ре є҆гѡ̀ ѹ҆спе́нiе ви́дѣти, коне́чное є҆ли́кѡ на не́й та́инство: ꙗ҆́кѡ да не то́кмѡ є҆́же ѿ землѝ сп҃сово восхожде́нiе ѹ҆́зрѧтъ, но и҆ ро́ждшiѧ є҆го̀ преставле́нiю свидѣ́тельствꙋютъ. тѣ́мже ѿсю́дꙋ бжⷭ҇твенною си́лою собра́вшесѧ, сiѡ́на достиго́ша, и҆ на нб҃о и҆дꙋ́щꙋю предсыла́хꙋ, вы́шшꙋю херꙋвȋмъ: є҆́йже и҆ мы̀ съ ни́ми покланѧ́емсѧ, ꙗ҆́кѡ молѧ́щейсѧ ѡ҆ дꙋша́хъ на́шихъ.

Славосло́вiе вели́кое. По трист҃о́мъ тропа́рь ѻ҆́браза. Сла́ва, и҆ ны́нѣ, пра́здника бцⷣы. 

На лiтꙋргíи, Бл҃жє́нна пра́здника, пѣ́снь а҃, на д҃, и҆ ѻ҆́браза, пѣ́снь s҃, на д҃. Прокíменъ гла́съ д҃: Воспо́йте гдⷭ҇еви пѣ́снь но́вꙋ, ꙗ҆́кѡ ди̑вна сотворѝ гдⷭ҇ь. Стíхъ: Ви́дѣша всѝ концы̀ землѝ спасе́нiе бг҃а на́шегѡ. А҆пⷭ҇лъ къ колосса́ємъ, зача́ло с҃н: и҆лѝ къ корíнѳѧнѡмъ, зача́ло рѻ҃г. Та́же, рѧдовы́й а҆пⷭ҇лъ. А҆ллилꙋ́iа, гла́съ д҃: Гдⷭ҇и, во свѣ́тѣ лица̀ твоегѡ̀ по́йдемъ, и҆ ѡ҆ и҆́мени твое́мъ возра́дꙋемсѧ во вѣ́ки. Е҆ѵⷢ҇лiе лꙋкѝ, зача́ло м҃и ѿ полꙋ̀. Прича́стенъ: Гдⷭ҇и, во свѣ́тѣ лица̀ твоегѡ̀ по́йдемъ, и҆ ѡ҆ и҆́мени твое́мъ возра́дꙋемсѧ во вѣ́ки.



Слꙋ́жба ст҃а́гѡ дiоми́да пое́тсѧ на повече́рiи.

Канѡ́нъ ст҃а́гѡ дiоми́да.

Гла́съ д҃. Пѣ́снь а҃. I҆рмо́съ:

Ѿве́рзꙋ ѹ҆ста̀ моѧ̑, и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀.

Свѣ́томъ ѡ҆зарѧ́емь трисо́лнечнымъ, разрѣшѝ мра́къ, бл҃же́нне, неразꙋ́мiѧ моегѡ̀: ꙗ҆́кѡ да воспою̀ свѣтоно́снꙋю твою̀ па́мѧть, и҆ и҆справле́нiе житiѧ̀ твоегѡ̀.

Страсте́й непрiѧ́тенъ по́мыслъ содѣ́лавъ, прiѧ́телище, сла́вне, ꙗ҆ви́лсѧ є҆сѝ дх҃а, и҆ и҆сточи́лъ є҆сѝ и҆сцѣле́нiй пꙋчи́нꙋ, всю̀ потоплѧ́ющꙋю недꙋ́гѡвъ скве́рнꙋ.

Жи́зни жела́ѧ безконе́чныѧ, ча́шꙋ сме́ртнꙋю, прехва́льне, и҆спи́ти потща́лсѧ є҆сѝ, ю҆́же и҆ полꙋчи́лъ є҆сѝ, ꙗ҆́коже вѣ́сть зва́вый тѧ̀ къ вѣнцꙋ̀ неꙋвѧда́ющемꙋ, мꙋ́чениче непобѣди́мый.

Бг҃оро́диченъ:

Гра́де ѡ҆дꙋшевле́нный цр҃ѧ̀, всенепоро́чнаѧ, стра́нное  рождество̀ и҆ бжⷭ҇твенное ѹ҆спе́нiе показа́вшаѧ, гра́дъ тво́й ѿ всѧ́кагѡ трꙋ́са и҆ паде́нiѧ, покажѝ невреди́мь.

Пѣ́снь г҃. I҆рмо́съ:

Твоѧ̑ пѣсносло́вцы, бцⷣе, живы́й и҆ незави́стный и҆сто́чниче, ли́къ себѣ̀ совокꙋ́пльшыѧ дꙋхо́внѡ ѹ҆твердѝ, въ бжⷭ҇твеннѣй твое́й сла́вѣ вѣнцє́въ сла́вы сподо́би.

Неизглаго́ланнымъ и҆ бжⷭ҇твеннымъ рꙋкодѣ́йствомъ ѡ҆чища́ѧ стра̑сти человѣ́кѡвъ, ѿ бг҃а дарова́лсѧ є҆сѝ вѣ̑рнымъ вра́чь и҆зрѧ́денъ, и҆ моли́твенникъ те́плъ, тѧ̀ чтꙋ́щымъ, пребога́те.

Въ пꙋ́ть свидѣ́нiй твои́хъ текꙋ̀, и҆ твое́й подо́бѧсѧ стра́сти во́льнѣй, мꙋ́ченикъ взыва́ше, на заколе́нiе влеко́мь, къ тебѣ̀ є҆ди́номꙋ бг҃ꙋ на́шемꙋ.

Сла́вный мꙋ́ченикъ дiоми́дъ, на́съ созва́въ та́йнѡ на трапе́зꙋ дне́сь, предлага́етъ страда̑нiѧ своѧ̑ ꙗ҆́коже бра́шно невеще́ственное, вѣ́рнiи, прiиди́те, наслади́мсѧ.

Бг҃оро́диченъ:

Гра́дъ тво́й се́й, ѿ всѧ́кагѡ трꙋ́са и҆ паде́нiѧ, чⷭ҇таѧ, ꙗ҆́кѡ на тѧ̀, бг҃облагода́тнаѧ, возложе́нъ є҆́сть, и҆зба́ви, и҆ въ ми́рѣ сохранѝ и҆ є҆диномы́слiи, бг҃оневѣ́сто.

Сѣда́ленъ ст҃а́гѡ, гла́съ д҃. Подо́бенъ: Вознесы́йсѧ:

Дарѡ́въ бжⷭ҇твенныхъ и҆спо́лненъ, дꙋ́шъ показа́лсѧ є҆сѝ вра́чь и҆ тѣле́съ, и҆ мꙋ́ченическимъ благосла́вiемъ ѡ҆богати́всѧ ꙗ҆́вѣ, ра́дꙋѧсѧ преше́лъ є҆сѝ ко ѻ҆би́телемъ присноживѡ́тнымъ. тѣ́мже свѧтꙋ́ю твою̀ пра́зднꙋюще па́мѧть, взыва́емъ: помѧнѝ на́съ тѧ̀ чтꙋ́щихъ, бг҃омꙋ́дре и҆ пребога́те.

Пѣ́снь д҃. I҆рмо́съ:

Неизслѣ́дный бж҃iй совѣ́тъ, є҆́же ѿ дв҃ы воплоще́нiѧ тебє̀ вы́шнѧгѡ, прⷪ҇ро́къ а҆ввакꙋ́мъ ѹ҆смотрѧ́ѧ, зовѧ́ше: сла́ва си́лѣ твое́й, гдⷭ҇и.

Сло́во бжⷭ҇твеннагѡ ра́зꙋма, ꙗ҆́кѡ рѣкꙋ̀ носѧ̀ въ се́рдцы,  потопѝ пре́лести пото́ки, и҆ i҆́дѡльскꙋю крѣ́пость до конца̀ погрꙋзѝ мꙋ́ченикъ дiоми́дъ сла́вный.

Возсiѧ̀ ꙗ҆́кѡ со́лнце на землѝ, заре́ю добродѣ́телей, и҆ чꙋде́съ бога́тствомъ, и҆ просвѣтѝ вѣ́рныхъ правосла̑вныѧ собо́ры, мꙋ́ченикъ дiоми́дъ всемꙋ́дрый.

Врачество̀ безме́здно тво́й хра́мъ, всѣ̑мъ вѣ́рою притека́ющымъ ꙗ҆ви́сѧ, пребл҃же́нне, и҆ забра́ло тве́рдо ца́рскомꙋ гра́дꙋ, ѹ҆пражнѧ́ѧ нашє́ствiѧ и҆ноплеме́нныхъ вра̑гъ.

Бг҃оро́диченъ:

Стра́нно твоѐ ржⷭ҇тво̀, ꙗ҆́кѡ и҆ честно́е ѹ҆спе́нiе показа́сѧ, пренепоро́чнаѧ, бл҃гослове́ннаѧ: є҆́же гра́дъ тво́й почита́етъ, и҆ноплеме́нныхъ и҆збѣга́ѧ вре́дѡвъ, те́плымъ твои́мъ предста́тельствомъ.

Пѣ́снь є҃. I҆рмо́съ:

Ѹ҆жасо́шасѧ всѧ́чєскаѧ ѡ҆ бж҃е́ственнѣй сла́вѣ твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во ѹ҆тро́бѣ надъ всѣ́ми бг҃а, и҆ родила̀ є҆сѝ безлѣ́тнаго сн҃а, всѣ̑мъ воспѣва́ющымъ тѧ̀ ми́ръ подава́ющаѧ.

Ꙗ҆ви́лсѧ є҆сѝ безъ кро́ве мꙋ́ченикъ досточꙋ́денъ, безъ болѣ́зней вѣне́чникъ, безъ ꙗ҆́звъ побѣди́тель и҆зрѧ́денъ, полкѝ врагѡ́въ низлага́ѧ твои́ми пѡ́двиги, дiоми́де блаже́нне.

Свѣ́тъ тебѣ̀ возсiѧ̀ сꙋ́щꙋ пра́веднꙋ неꙋгаси́мый, сегѡ́ же сꙋпрꙋ́гъ, бг҃омꙋ́дре, тебѣ̀ весе́лiе послѣ́дова, ꙗ҆́кѡ пра́вꙋ и҆мꙋ́щꙋ дꙋ́шꙋ, всѣ̑мъ послѣ́дꙋющꙋ сп҃са повелѣ́нiємъ.

Свѣ́та лиша́ютсѧ ѹ҆́бѡ тѣле́снагѡ мꙋчи́тели, твою̀ главꙋ̀ по кончи́нѣ ѿсѣ́кшiи: но дꙋше́внiи свѣтоза́рнѡ зѣ̑ницы ѿверза́ютсѧ, хрⷭ҇тꙋ̀ вѣ́рою пристꙋ́пльше, дiоми́де чꙋ́дный.

Бг҃оро́диченъ:

Забра́ло и҆мѣ́ѧ ца́рскiй гра́дъ, тѧ̀ цр҃и́цꙋ и҆ гпⷭ҇жꙋ̀, побѣжда́етъ ва́рварѡвъ sвѣри́на стремлє́нiѧ, и҆збавлѧ́етсѧ  всѧ́кихъ напа́стей, расте́тъ и҆ ѹ҆твержда́етсѧ, бг҃ома́ти всенепоро́чнаѧ.

Пѣ́снь s҃. I҆рмо́съ:

Бжⷭ҇твенное сiѐ и҆ всечестно́е соверша́юще пра́зднество, бг҃омꙋ́дрiи, бг҃ома́тере, прiиди́те, рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ.

Твои́хъ пѡ́двигъ тече́нiемъ погрꙋзи́лъ є҆сѝ врага̀ безпло́тнаго, и҆ чꙋде́съ твои́хъ и҆сточе́нiемъ ѡ҆мыва́еши страсте́й многови̑дныѧ сквє́рны, досточꙋ́дне.

Бжⷭ҇твенными дыха̑нiи дви́жимь, вы́шнимъ манове́нiемъ ѡ҆кормлѧ́емь, къ ти́хомꙋ приста́нищꙋ пра́вѣ дости́глъ є҆сѝ, ѡ҆ на́съ моли́сѧ, мꙋ́чениче прехва́льне.

Страсте́й па̑жити потреблѧ́ютсѧ неизглаго́ланнымъ рꙋкодѣ́йствiемъ твои́мъ, сла́вне, и҆ ѿгонѧ́етсѧ по́лкъ де́мѡнскiй бжⷭ҇твеннымъ твои́мъ предста́тельствомъ мꙋ́чениче присноблаже́нне.

Бг҃оро́диченъ:

Ѡ҆ тебѣ̀, дв҃о, хва́лимсѧ, тобо́ю ѿ вра̑гъ и҆збавлѧ́емсѧ, надѣ́ѧнiемъ твои́мъ наше́ствiѧ не ѹ҆бои́мсѧ вра̑гъ и҆ноплеме́нныхъ, воспѣва́ющiи тѧ̀.

Конда́къ, гла́съ в҃. Подо́бенъ: Вы́шнихъ и҆щѧ̀:

И҆́стинный и҆ непобѣди́мый страстоте́рпецъ, благоче́стiѧ и҆ благода́ти нбⷭ҇ный таи́нникъ ꙗ҆́вльсѧ, дiоми́де пресла́вне, побѣди́въ мꙋчи́телѧ, и҆ побѣдоно́сецъ бы́въ, вѣнцы̑ побѣ́дными просла́висѧ.

Пѣ́снь з҃. I҆рмо́съ:

Не послꙋжи́ша тва́ри бг҃омꙋ́дрiи па́че созда́вшагѡ, но ѻ҆́гненное преще́нiе мꙋ́жески попра́вше, ра́довахꙋсѧ пою́ще: препѣ́тый ѻ҆тцє́въ гдⷭ҇ь и҆ бг҃ъ, бл҃гослове́нъ є҆сѝ.

Ѿсѣ́чена бы́вши глава̀ твоѧ̀, свѣ́тъ ѡ҆блиста̀ сꙋемꙋ̑дрымъ, ю҆́же ꙗ҆́кѡ жи́вꙋ ви́дѣвъ, ѹ҆стыдѣ́сѧ мꙋчи́тель, ѹ҆мерщвле́нъ ѹ҆мо́мъ, не разꙋмѣ́ же вопи́ти, пресла́вне: бж҃е, бл҃гослове́нъ є҆сѝ.

Совле́клсѧ є҆сѝ ѹ҆мерщвле́нiѧ, сла́вне, ри́зы sлоѻбра́зныѧ,  въ безсме́ртiѧ ѻ҆де́ждꙋ краснꙋ̀ благода́тiю ѡ҆бле́клсѧ. тѣ́мже влⷣцѣ твоемꙋ̀ вопiе́ши ра́дꙋѧсѧ: бж҃е, бл҃гослове́нъ є҆сѝ.

Ѻ҆гне́мъ терпѣ́нiѧ попали́лъ є҆сѝ ве́щнꙋю ле́сть врагѡ́въ: бг҃осiѧ́нна же sвѣзда̀ ꙗ҆ви́лсѧ є҆сѝ и҆сцѣле́нiй, мꙋ́чениче, ѡ҆блиста́ѧ лꙋчы̀ зовꙋ́щымъ: ѻ҆тє́цъ на́шихъ бж҃е, бл҃гослове́нъ є҆сѝ.

Бг҃оро́диченъ:

Цр҃и́ца мíра ро́ждшаѧ цр҃ѧ̀ хрⷭ҇та̀, и҆зба́ви тлѝ и҆ трꙋ́са, и҆ ꙗ҆зы̑къ наи́тiѧ, ца́рствꙋющiй гра́дъ, влⷣчце, бл҃гослове́нъ, пою́щiй, пло́дъ чре́ва твоегѡ̀.

Пѣ́снь и҃. I҆рмо́съ:

Ѻ҆́троки благочести̑выѧ въ пещѝ ржⷭ҇тво̀ бг҃оро́дичо спасло̀ є҆́сть. тогда̀ ѹ҆́бѡ ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑ вѣ́ки.

Но́ги честны̑ѧ твоѧ̑, страстоте́рпче, ко стезѧ́мъ мꙋче́нiѧ напра́вишасѧ: хо́дѧтъ же ны́нѣ ра́дꙋющесѧ во странѣ̀ живꙋ́щихъ, премꙋ́дре въ ра́йстѣй пи́щи. тѣ́мже и҆ соше́дшесѧ чти́мъ, воспѣва́ющи хрⷭ҇та̀ во вѣ́ки.

И҆сплете́сѧ тебѣ̀ вѣне́цъ нетлѣ́нiѧ, тве́рдѡ подви́гшꙋсѧ и҆ побѣди́вшꙋ sмíѧ sлонача́льнаго, мꙋ́чениче достохва́льне, и҆ страда́льческiй ли́къ тѧ̀ прiѧ́тъ, гдⷭ҇а по́йте, вопiю́ща, и҆ превозноси́те є҆го̀ во вѣ́ки.

Чꙋде́съ и҆спꙋща́еши лꙋчы̀, бжⷭ҇твенною ѡ҆дѣ́ѧнъ, мꙋ́чениче, си́лою, ѹ҆ставлѧ́еши болѣ̑зни, рѣши́ши недꙋ́ги, ѿгонѧ́еши дꙋ́хи лꙋка̑выѧ, вопiѧ̀: гдⷭ҇а по́йте дѣла̀, и҆ превозноси́те є҆го̀ во вѣ́ки.

Бг҃оро́диченъ:

Мно́гими прилѡ́ги грѣхо́вными преклоне́ни, къ твоемꙋ̀ непрекло́нномꙋ покро́вꙋ прибѣга́емъ: ѹ҆твердѝ рабы̑ твоѧ̑, на стра̑сти ѹ҆крѣпѝ, и҆ ѿ трꙋ́са и҆ гла́да и҆ ꙗ҆зы̑къ наше́ствiѧ, дв҃о, и҆зба́ви твоѐ ста́до, ꙗ҆́кѡ на тѧ̀ возложе́но є҆́сть.

Пѣ́снь ѳ҃. I҆рмо́съ:

Всѧ́къ земноро́дный да взыгра́етсѧ, дх҃омъ просвѣща́емь, да  торжествꙋ́етъ же безпло́тныхъ ѹ҆мѡ́въ є҆стество̀, почита́ющее свѧще́нное торжество̀ бг҃ома́тере, и҆ да вопiе́тъ: ра́дꙋйсѧ, всеблаже́ннаѧ бцⷣе, чⷭ҇таѧ приснодв҃о.

Ѡ҆брѣ́лъ є҆сѝ возме́здiе трꙋдѡ́въ горѣ̀ тебѣ̀ ѹ҆гото́вльшꙋюсѧ пи́щꙋ, и҆дѣ́же водворѧ́ѧсѧ, ѹ҆кра́шенъ мꙋ́ченическими добро́тами, наслажда́ешисѧ зижди́телѧ твоегѡ̀ красоты̀, просѧ̀, мꙋ́чениче, чтꙋ́щымъ тѧ̀ ѡ҆чище́нiѧ и҆ sѡ́лъ и҆збавле́нiѧ.

Сто́лпъ добродѣ́телей, и҆ вѣ́ры ѹ҆твержде́нiе, забра́ло недви́жимо, и҆ стѣна̀ непреклони́ма, показа́лсѧ є҆сѝ, мꙋ́чениче, цр҃кви хрⷭ҇то́вѣ, и҆ рѣка̀ и҆сцѣле́нiй, и҆сточа́ѧ то́ки врачева́нiѧ безме́здна любо́вiю творѧ́щымъ твою̀ па́мѧть, пресла́вне.

Ѿгна́лъ є҆сѝ ѿ землѝ i҆́дѡльское безбо́жiе, потреби́лъ є҆сѝ мглꙋ̀, и҆ къ невече́рнѣй зарѝ преложи́лсѧ є҆сѝ свѣтонача́льныѧ жи́зни, є҆ѧ́же ꙗ҆вле́нiѧ, сла́вне, пе́рвѣе стѧжа́лъ є҆сѝ, ѿѻнꙋ́дными сiѧ̑нiи ѡ҆зарѧ́емь, и҆ ра́дости присносꙋ́щныѧ и҆сполнѧ́ѧсѧ.

Бг҃оро́диченъ:

Гра́де бж҃iй, въ ѻ҆́ньже са́мъ всели́сѧ, вои́стиннꙋ непоколеби́мый, и҆зба́ви ста́до твоѐ трꙋ́са, дв҃о, и҆ паде́нiѧ, ва́рварскагѡ плѣне́нiѧ, ѻ҆гнѧ̀ и҆ меча̀ врагѡ́въ, ѿ всѧ́кагѡ, пречⷭ҇таѧ, ѡ҆sлобле́нiѧ, те́плымъ ко хрⷭ҇тꙋ̀ предста́тельствомъ твои́мъ.

Стiхи̑ры ст҃а́гѡ дiоми́да, гла́съ д҃. Подо́бенъ: Ꙗ҆́кѡ до́блѧ:

И҆сцѣли́ти стра̑сти, ѿгони́ти недꙋ́ги, прогна́ти дꙋ́хи лꙋка̑выѧ, дѣ́йствомъ ст҃а́гѡ дх҃а, пребл҃же́нне, сподо́билсѧ є҆сѝ, потреби́въ мꙋ́жески є҆́ллинскiѧ слꙋ́жбы, противле́нiемъ страда́нiѧ, мꙋ́чениче вѣнчено́сче, сограждани́не а҆́гг҃лѡмъ, страстоте́рпцємъ є҆диносе́льниче.

По́двигомъ подвиза́лсѧ є҆сѝ, и҆ тече́нiе сконча́лъ є҆сѝ, и҆ вѣ́рꙋ, сла́вне, соблю́лъ є҆сѝ, и҆ къ бг҃ꙋ ѿше́лъ є҆сѝ,  дарова́нiе чꙋде́съ ѿ негѡ̀ прiе́мъ: и҆ побѣ́ды вѣне́цъ неꙋвѧда́емый, ꙗ҆́кѡ непобѣди́мь мч҃никъ, ꙗ҆́кѡ вы́шнѧгѡ црⷭ҇твiѧ наслѣ́дникъ, ѡ҆ мíрѣ моли́сѧ.

Сла́ва:

Въ пꙋтѝ мꙋче́нiѧ твоегѡ̀, ꙗ҆́кѡ въ бога́тствѣ красꙋ́ѧсѧ дiоми́дъ, гдⷭ҇и, во́лею твое́ю, сво́й дꙋ́хъ въ рꙋ́цѣ твоѝ, хрⷭ҇тѐ, предадѐ, ѹ҆сѣ́ченъ въ главꙋ̀, и҆ по кончи́нѣ бл҃же́ннѣй бы́въ наста́вникъ и҆́стинный безбѡ́жнымъ, ѡ҆слѣ́пшымъ и҆ пресла́внѡ вѣ́рою прозрѣ́вшымъ.

И҆ ны́нѣ: вмѣ́стѡ бг҃оро́дична, и҆лѝ крⷭ҇тобг҃оро́дична, пое́мъ: Досто́йно є҆́сть.

А҆́ще хра́мъ нерꙋкотворе́ннагѡ ѻ҆́браза, и҆лѝ настоѧ́тель и҆зво́литъ, твори́мъ бдѣ́нiе.

На ма́лѣй вече́рни стiхи̑ры на д҃, гла́съ а҃. Поⷣ: Нбⷭ҇ныхъ чинѡ́въ:

Почита́ѧ сп҃съ чл҃вѣ́ческiй ѻ҆́бразъ, * воѡбрази́сѧ по на́мъ, * непрело́жный человѣ́чествомъ, * и҆ ꙗ҆́кѡ са́мꙋю и҆́стинꙋ своегѡ̀ пречⷭ҇тагѡ ѻ҆́браза * дале́че сꙋ́щымъ посла̀, * приложе́нiемъ ѹ҆брꙋ́са.

Два́жды.

Возводѧ̀ на первоѡбра́зное сп҃съ, * ѻ҆́бразъ а҆да́мовъ, попо́лзшiйсѧ, * на землѝ съ человѣ̑ки поживѐ: * зри́мь же и҆ ѡ҆сѧза́емь, * и҆ ѡ҆писꙋ́емь неѡпи́санный сꙋщество́мъ.

Ѡ҆бновлѧ́етъ тва́рь * ѡ҆бетша́вшꙋю сп҃съ, * въ ра́бiй ѻ҆́бразъ ѡ҆блече́сѧ * и҆́стиною, а҆ не привидѣ́нiемъ, * и҆ самоѡбра́зное на черта́нiе * лю́бѧщымъ предадѐ на поклоне́нiе. 

Сла́ва, и҆ ны́нѣ, гла́съ s҃:

Преклони́лъ є҆сѝ нб҃са̀, непостижи́ме гдⷭ҇и, сше́лъ є҆сѝ во чре́во дв҃ыѧ, неѡпи́санне, бы́въ и҆зꙿ неѧ̀ чл҃вѣ́къ сꙋщество́мъ же и҆ є҆стество́мъ, да спасе́ши человѣ́чество кра́йнiѧ ра́ди твоеѧ̀ ми́лости.

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

Ѱало́мски торжествꙋ́емъ, * дꙋхо́внѡ веселѧ́щесѧ, * съ дв҃домъ вопiю́ще: * зна́менасѧ дне́сь на на́съ * свѣ́тъ лица̀ твоегѡ̀, гдⷭ҇и.

Стíхъ: Зна́менасѧ на на́съ свѣ́тъ лица̀ твоегѡ̀, гдⷭ҇и.

Въ кѷмва́лѣхъ дꙋхо́вныхъ * воспле́щемъ ра́дꙋющесѧ, * и҆ че́стнѡ предꙿꙋсрѧ́щемъ * влⷣчнѧгѡ ѻ҆́браза * ст҃о́е и҆зѡбраже́нiе.

Стíхъ: Гдⷭ҇и, во свѣ́тѣ лица̀ твоегѡ̀ по́йдемъ, и҆ ѡ҆ и҆́мени твое́мъ возра́дꙋемсѧ во вѣ́ки.

Ѿ восто́ка къ за́падꙋ * со сла́вою прино́ситсѧ, * спаси́тельнагѡ зра́ка * тождеѡбра́знаѧ печа́ть, * сiѧ́ѧ ꙗ҆́кѡ сл҃нце незаходи́мо.

Сла́ва, и҆ ны́нѣ:

Пода́ждь пѣвцє́мъ ѻ҆́браза * пречⷭ҇тагѡ твоегѡ̀, ѽ гдⷭ҇и, * крѣ́пость на бори́телѧ, * и҆ грѣхѡ́въ ѡ҆ставле́нiе, * моли́твами чⷭ҇тыѧ бг҃ома́тере.

Тропа́рь, гла́съ в҃:

Пречⷭ҇томꙋ твоемꙋ̀ ѻ҆́бразꙋ покланѧ́емсѧ, бл҃гíй, просѧ́ще проще́нiѧ прегрѣше́нiй на́шихъ, хрⷭ҇тѐ бж҃е: во́лею бо благоволи́лъ є҆сѝ пло́тiю взы́ти на крⷭ҇тъ, да и҆зба́виши, ꙗ҆̀же созда́лъ є҆сѝ, ѿ рабо́ты вра́жiѧ. тѣ́мъ благода́рственнѡ вопiе́мъ тѝ: ра́дости и҆спо́лнилъ є҆сѝ всѧ̑, сп҃се на́шъ, прише́дый спастѝ мíръ.

На вели́цѣй вече́рни, на Гдⷭ҇и, воззва́хъ, стiхи̑ры на и҃, гла́съ д҃.

Подо́бенъ: Зва́нный свы́ше:

И҆́же во зра́цѣ бж҃iи бг҃ъ сы́й, * ꙗ҆́кѡ сла́вы сiѧ́нiе, * и҆  и҆зѡбраже́нiе ѻ҆́ч҃ее, * за милосе́рдiе безмѣ́рное, * хотѣ́нiемъ бжⷭ҇твеннымъ ѻ҆́бразъ ви́дѣнъ бы́сть, * раба̀ носи́въ зра́къ. * сегѡ̀ подо́бiе є҆ди́нъ, * ꙗ҆́коже вѣ́сть са́мъ, * и҆звѣ́стнѡ воѡбразѝ бг҃оначерта́ннѡ, * въ подо́бiи лица̀ своегѡ̀. * є҆гѡ́же прише́ствiемъ * совокꙋпѝ съ человѣ̑ки а҆́гг҃лъ мно́жество, * и҆ просвѣтѝ мíръ ви́димый и҆ неви́димый.

Два́жды.

И҆́же бг҃овидѣ́нiемъ и҆ногда̀ за́днихъ, мѡѷсе́ово лицѐ просла́вивый бг҃ъ, * и҆ тѣ́мъ бг҃оначерта́нный зако́нъ посла́лъ, * невѣ́рꙋющымъ i҆и҃льтєскимъ лю́демъ, * сѐ прiи́де ꙗ҆́кѡ ѿ є҆гѵ́пта, * ѿ землѝ и҆норо́дныѧ прише́дъ, * во хрⷭ҇тоимени́тый гра́дъ но́выхъ люде́й, * бжⷭ҇твеннымъ начерта́нiемъ * первоѻбра́знагѡ є҆гѡ̀ стра́шнагѡ ѻ҆́браза: є҆го́же лице́мъ къ лицꙋ̀ ви́дѣти сподоблѧ́емiи, сла́вимъ.

И҆́же црⷭ҇твꙋѧй тва́рiю все́ю, * нищетꙋ̀ во́льнꙋю прiе́мь, * ѡ҆богаща́етъ бжⷭ҇тво́мъ, * позна́вшихъ є҆гѡ̀ гдⷭ҇ьство. * тѣ́мже и҆ ко а҆́ѵгарю * бг҃оначерта̑нна пи́смена посла́въ, * просѧ́щемꙋ спасе́нiѧ и҆ здра́вiѧ семꙋ̀, * є҆́же ѿ подо́бiѧ твоегѡ̀ зра́ка бжⷭ҇твеннагѡ. * є҆гѡ́же прише́ствiе * ра́достнѡ пра́зднꙋюще ны́нѣ, * возвесели́мсѧ вѣ́рою, * просвѣще́нiе почерпа́юще.

И҆́ны стiхи́ры, гла́съ s҃:

Гдⷭ҇и, и҆́же бж҃ество́мъ всѧ̑ и҆сполнѧ́ѧй, бла́гостiю къ человѣ́кѡмъ ѹ҆едини́всѧ, є҆ди́нъ ѿ двою̀ проше́дъ ѿ чⷭ҇тыѧ, неви́димь сы́й ви́дѣнъ бы́лъ є҆сѝ, зра́ка же плотска́гѡ сотворѧ́еши ѻ҆́бразъ: є҆го́же прiи́мше, на не́мъ покланѧ́емсѧ тебѣ̀ ꙗ҆́кѡ влⷣцѣ, содѣ́телѧ позна́вше.

Два́жды.

Гдⷭ҇и, непостижи́мое смотре́нiе, є҆́же ѿ вѣ́ка пронарече́нное, прише́дъ назна́менꙋеши, и҆ то̀ ѹ҆вѣрѧ́ѧ писа́нiѧ ра́ди, є҆́же ко а҆́ѵгарю, тво́й показа́лъ є҆сѝ мíрови ѻ҆́бразъ, и҆спо́лнилъ є҆сѝ всѧ́чєскаѧ ра́дости. и҆ ны́нѣ ѹ҆краша́еши  вѣне́цъ ца́рски, и҆ ѹ҆строѧ́еши, и҆ ѡ҆бновлѧ́еши па́ки на́мъ ѻ҆́бразъ: бл҃гослове́нъ є҆сѝ, сп҃се, поми́лꙋй на́съ.

Гдⷭ҇и, просла́влєна непостижи́магѡ соше́ствiѧ твоегѡ̀ дѣла̀, въ вы́шнихъ и҆ земны́хъ ви́дѣвше, вознесе́ни бы́хомъ, тѧ̀, и҆́же въ нѣ́дрѣхъ ѻ҆́ч҃ихъ, зра́ка ѡ҆брѣто́хомъ ѻ҆́бразъ тво́й, и҆збавлѧ́емсѧ ѿ страсте́й є҆гѡ̀ ра́ди, ѡ҆живлѧ́емсѧ, сп҃се, sмíѧ стропти́ваго ѹ҆мерщвлѧ́емъ, чтꙋ́щiи тѧ̀ на не́мъ влⷣкꙋ: бл҃гослове́нъ є҆сѝ, сп҃се, поми́лꙋй на́съ.

Сла́ва, гла́съ и҃:

Чл҃вѣколю́бче влⷣко, вели́ка твоегѡ̀ смотре́нiѧ бе́здна: въ ро́ды бо родѡ́въ твоѐ бл҃годѣ́тельствꙋѧ созда́нiе, пречⷭ҇тагѡ твоегѡ̀ лица̀ зра́къ и҆зꙿѡбрази́въ, а҆́ѵгарю вѣ́рномꙋ посла́лъ є҆сѝ, возжела́вшꙋ тѧ̀ ви́дѣти, по бжⷭ҇твꙋ̀ херꙋвíмы неви́димаго. ꙗ҆́кѡ да тво́й ѻ҆́бразъ зрѧ́ще, на́съ ра́ди вопло́щшагѡсѧ, и҆ пострада́вшагѡ во́лею, къ твое́й любвѝ распала́емсѧ, ю҆́же на на́съ и҆злiѧ́лъ є҆сѝ, вели́кiѧ ра́ди твоеѧ̀ ми́лости.

И҆ ны́нѣ, гла́съ то́йже.

Дѣви́честiи ли́цы дне́сь та́йнѡ ѻ҆дрꙋ̀ дв҃ы и҆ мт҃ре ѻ҆́крестъ предстоѧ́тъ, и҆ дꙋ́шы првⷣныхъ ѡ҆бстꙋпи́вше цр҃и́цꙋ сла́вѧтъ: ѻ҆́ви ѹ҆́бѡ ꙗ҆́кѡ да́ръ дѣ́вство, вмѣ́стѡ мѵ́ра прино́сѧтъ: ѻ҆́ви же невеще́ственное пѣ́нiе съ добродѣ́телiю прино́сѧтъ. подоба́етъ бо мт҃ри бж҃iи ꙗ҆́кѡ цр҃и́цѣ, ца́рскими добродѣ́тельми, свѣтлосiѧ́ющими дорѷноси́тисѧ: съ ни́миже и҆ мы̀ житiѐ чи́стое совне́сше, и҆зы́демъ къ погребе́нiю сꙋ́щiѧ мт҃ре бг҃а на́шегѡ, пѣ́ньми и҆ пѣ́сньми дꙋхо́вными согла́снѡ ю҆̀ ѹ҆блажа́юще.

Вхо́дъ. Прокíменъ днѐ. Чтє́нiѧ трѝ.

Втора́гѡ зако́на чте́нiе.

[Глава̀ д҃] Речѐ мѡѷсе́й къ лю́демъ: ны́нѣ слы́ши, i҆и҃лю, ѡ҆правда̑нiѧ и҆ сꙋдьбы̑, є҆ли̑ка а҆́зъ наꙋчꙋ̀ ва́съ дне́сь твори́ти, да жи́ви бꙋ́дете, и҆ сохрани́те и҆ сотвори́те, ꙗ҆́кѡ сiѧ̀  премꙋ́дрость ва́ша, и҆ ра́зꙋмъ предъ всѣ́ми ꙗ҆зы́ки, є҆ли́цы а҆́ще ѹ҆слы́шатъ ѡ҆правда̑нiѧ сiѧ̑, и҆ рекꙋ́тъ: сíи лю́дiе мꙋ́дри и҆ хꙋдо́жни, и҆ ꙗ҆зы́къ вели́кiй се́й. Ꙗ҆́кѡ гдⷭ҇ь, бг҃ъ на́шъ є҆́сть во всѣ́хъ, и҆́же а҆́ще того̀ призове́мъ. И҆ ны́нѣ внемли́те себѣ̀ ве́сь до́мъ i҆и҃левъ, и҆ сохрани́те дꙋ́шы своѧ̑ sѣлѡ̀, и҆ не забꙋ́дите всѧ̑ словеса̀, ꙗ҆̀же ви́дѣша ѻ҆́чи ва́ши, и҆ да не ѿстꙋ́пѧтъ ѿ серде́цъ ва́шихъ во всѧ̑ дни̑ живота̀ ва́шегѡ. И҆ приведо́сте сы́ны ва́шѧ, и҆ сы́ны сынѡ́въ ва́шихъ въ де́нь, въ ѻ҆́ньже ста́сте предъ гдⷭ҇емъ бг҃омъ въ хѡри́вѣ, въ де́нь, въ ѻ҆́ньже речѐ гдⷭ҇ь ко мнѣ̀: соберѝ въ цр҃ковь лю́ди, и҆ да ѹ҆слы́шатъ глаго́лы моѧ̑, ꙗ҆́кѡ да навы́кнꙋтъ боѧ́тисѧ менє̀ во всѧ̑ дни̑, є҆ли́ки поживꙋ́тъ ѻ҆нѝ на землѝ, и҆ сы́ны своѧ̑ да наꙋча́тъ. И҆ пристꙋпи́сте и҆ ста́сте подъ горо́ю, и҆ гора̀ горѧ́ше ѻ҆гне́мъ да́же до нб҃сѐ, тма̀, сꙋмра́къ и҆ ды́мъ. И҆ глаго́ла гдⷭ҇ь бг҃ъ къ ва́мъ на горѣ̀ ѿ среды̀ ѻ҆гнѧ̀. Гла́съ слове́съ є҆гѡ̀ вы̀ слы́шасте, и҆ подо́бiѧ не ви́дѣсте: но гла́съ. И҆ возвѣстѝ ва́мъ завѣ́тъ сво́й, и҆́же завѣща̀ ва́мъ твори́ти. И҆ мнѣ̀ завѣща̀ гдⷭ҇ь во вре́мѧ ѻ҆́но, наꙋчи́ти ва́съ ѡ҆правда́нiємъ и҆ сꙋдьба́мъ, твори́ти ва́мъ та̑ на землѝ. Глаго́ла гдⷭ҇ь къ ва́мъ на горѣ̀ въ хѡри́вѣ ѿ среды̀ ѻ҆гнѧ̀.

Втора́гѡ зако́на чте́нiе.

[Глава̀ є҃] Собра̀ мѡѷсе́й всѧ̑ лю́ди i҆и҃льтєскiѧ, и҆ речѐ къ ни̑мъ: слы́ши, i҆и҃лю, всѣ́хъ ѡ҆правда́нiй мои́хъ, и҆ сꙋде́бъ мои́хъ, є҆ли́кѡ а҆́зъ глаго́лю во ѹ҆́ши ва́шѧ: во дни̑ ты́ѧ наꙋчи́тесѧ и҆̀мъ и҆ сохрани́ти ѧ҆̀, и҆ сотвори́ти. Гдⷭ҇ь бг҃ъ завѣща̀ ва́мъ завѣ́тъ въ хѡри́вѣ, не є҆ди̑нымъ ѻ҆тцє́мъ ва́шымъ завѣща̀ гдⷭ҇ь завѣ́тъ се́й, но и҆ ва́мъ: лице́мъ къ лицꙋ̀ гл҃го́ла гдⷭ҇ь въ хѡри́вѣ и҆зъ среды̀ ѻ҆гнѧ̀ на горѣ̀. А҆́зъ же стоѧ́хъ междꙋ̀ гдⷭ҇емъ и҆ ва́ми во вре́мѧ  ѻ҆́но, возвѣсти́ти ва́мъ гл҃го́лы гдⷭ҇ни, гл҃го́лѧ: а҆́зъ є҆́смь бг҃ъ тво́й, и҆зведы́й тѧ̀ и҆зъ землѝ є҆гѵ́петскiѧ, и҆зъ до́мꙋ рабо́ты, не сꙋ́ть бо́зи и҆́ни ра́звѣ менє̀: а҆́зъ бо є҆́смь гдⷭ҇ь бг҃ъ тво́й ревни́тель, творѧ̀ ми́лость ты́сѧщами лю́бѧщымъ мѧ̀ и҆ хранѧ́щымъ за́пѡвѣди моѧ̑. И҆ бы́сть ꙗ҆́кѡ ѹ҆слы́шасте гла́съ посредѝ ѻ҆гнѧ̀, и҆ гора̀ горѧ́ше ѻ҆гне́мъ, и҆ пристꙋпи́сте ко мнѣ̀ всѝ, и҆ реко́сте: сѐ показа̀ гдⷭ҇ь бг҃ъ на́шъ на́мъ сла́вꙋ свою̀, и҆ гла́съ слы́шахомъ посредѝ ѻ҆гнѧ̀: въ де́нь ѻ҆́нъ ви́дѣхомъ: ꙗ҆́кѡ возгл҃го́летъ гдⷭ҇ь бг҃ъ къ человѣ́кꙋ, и҆ жи́въ бꙋ́детъ, и҆ ны́нѣ не ѹ҆́мретъ. Ꙗ҆́кѡ погꙋби́тъ ны̀ ѻ҆́гнь вели́кiй се́й, а҆́ще приложи́мъ послꙋ́шати гла́съ гдⷭ҇а бг҃а на́шегѡ и҆ є҆щѐ, ѹ҆́мремъ: ка́ѧ бо пло́ть, и҆лѝ кто̀ слы́ша гла́съ бг҃а гл҃го́люща посредѝ ѻ҆гнѧ̀, и҆ жи́въ бꙋ́детъ; И҆ слы́ша гдⷭ҇ь бг҃ъ гла́съ слове́съ глаго́лющихъ ко мнѣ̀, и҆ рѣ́хъ къ ни̑мъ за́пѡвѣди, ѡ҆правда̑нiѧ и҆ сꙋды̀, є҆ли́кѡ заповѣ́да ва́мъ гдⷭ҇ь бг҃ъ: да ѹ҆боите́сѧ всѣ́хъ ѡ҆правда́нiй є҆гѡ̀, да ми́лостивъ бꙋ́детъ, и҆ ѹ҆мно́житесѧ на землѝ. Слы́ши, i҆и҃лю, гдⷭ҇ь бг҃ъ на́шъ, гдⷭ҇ь є҆ди́нъ є҆́сть. И҆ возлю́биши гдⷭ҇а бг҃а твоего̀ ѿ всегѡ̀ помышле́нiѧ твоегѡ̀, и҆ ѿ всегѡ̀ се́рдца твоегѡ̀, и҆ ѿ всеѧ̀ дꙋшѝ твоеѧ̀, и҆ ѿ всеѧ̀ крѣ́пости твоеѧ̀. И҆ тогѡ̀ ѹ҆бои́шисѧ, и҆ томꙋ̀ є҆ди́номꙋ послꙋ́жиши, и҆ къ немꙋ̀ прилѣпи́шисѧ, и҆ и҆́менемъ є҆гѡ̀ клене́шисѧ, и҆ ѹ҆гѡ́днаѧ є҆мꙋ̀ сотвори́ши: да добро̀ тебѣ̀ бꙋ́детъ.

Ца́рствъ тре́тiихъ чте́нiе.

[Глава̀ и҃] Ста̀ соломѡ́нъ предъ лице́мъ же́ртвенника гдⷭ҇нѧ, предъ всѣ́мъ собо́ромъ i҆и҃левымъ: и҆ воздѣ́въ рꙋ́цѣ своѝ на нб҃о, и҆ речѐ: гдⷭ҇и бж҃е i҆и҃левъ, нѣ́сть бг҃ъ, ꙗ҆́коже ты̀ на нб҃сѝ горѣ̀, и҆ на землѝ до́лѣ. А҆́ще бо нб҃о и҆ нб҃о нб҃сѐ не довлѣ́ютъ тебѣ̀: ка́кѡ до́мъ се́й, є҆го́же созда́хъ и҆́мени твоемꙋ̀; ѻ҆ба́че и҆ при́зриши на моли́твꙋ мою̀,  гдⷭ҇и бж҃е i҆и҃левъ, ѹ҆слы́шати молє́нiѧ и҆ моли́твꙋ, є҆́юже ра́бъ тво́й мо́литсѧ предъ тобо́ю къ тебѣ̀ дне́сь. Да бꙋ́дꙋтъ ѻ҆́чи твоѝ ѿве́рсты на до́мъ се́й де́нь и҆ но́щь, на мѣ́сто сiѐ, ѡ҆ не́мже гл҃го́лалъ є҆сѝ: бꙋ́детъ и҆́мѧ моѐ та́мѡ, є҆́же ѹ҆слы́шати моли́твꙋ, є҆́юже мо́литсѧ ра́бъ тво́й на мѣ́стѣ се́мъ, во днѝ и҆ но́щи: И҆ послꙋ́шати мольбы̑ раба̀ твоегѡ̀, и҆ люде́й твои́хъ i҆и҃лѧ. И҆ є҆ли̑ка а҆́ще помо́лѧтсѧ къ тебѣ̀ на мѣ́стѣ се́мъ, и҆ ты̀ ѹ҆слы́шиши на мѣ́стѣ жили́ща твоегѡ̀ на нб҃сѝ: и҆ сотвори́ши, и҆ ми́лостивъ бꙋ́деши и҆̀мъ.

На лiтíи стiхи̑ры, гла́съ а҃:

Прiиди́те, вѣ́рныхъ совокꙋпле́нiе, прiиди́те, ли́къ соста́вимъ, въ наро́читомъ пра́здницѣ сла́внагѡ пренесе́нiѧ, бг҃омꙋ́жнагѡ ѻ҆́браза сп҃сова, и҆ возопiи́мъ: бл҃гослове́нъ грѧды́й во и҆́мѧ гдⷭ҇не, ѻ҆́бразъ и҆ начерта́нiе первоѻбра́знагѡ. благословѝ на́съ твои́мъ ꙗ҆вле́нiемъ и҆ це́рковь соблюдѝ ѿ є҆́реси, въ не́йже вѣ́рнѡ покланѧ́емтисѧ.

Мона́шєскаѧ мно́жєства дне́сь ѹ҆се́рднѡ собери́тесѧ, на срѣ́тенiе ѻ҆́браза, рꙋка́ми человѣ́ки созда́вшагѡ, добродѣ́тєли томꙋ̀ вмѣ́стѡ дарѡ́въ приносѧ́ще, пою́ще и҆ глаго́люще: да зна́менаетсѧ на на́съ свѣ́тъ лица̀ твоегѡ̀, гдⷭ҇и. тогѡ̀ си́лою сохранѝ ста́до твоѐ, во́лки тѧ̑жкiѧ ѿгонѧ̀, ѹ҆мире́нiе подаѧ̀ вселе́ннѣй и҆ дꙋша́мъ на́шымъ ве́лiю ми́лость.

Ра́дꙋйсѧ, ца́рствꙋющiй гра́де, сла́ва бо гдⷭ҇нѧ на тебѣ̀ возсiѧ̀, прише́ствiемъ ѹ҆брꙋ́са, небе́съ простра́ннѣйшагѡ: є҆де́са бо не ѡ҆ста́вль, къ тебѣ̀ принесе́сѧ, дѣ́йствꙋѧ чꙋдеса̀ пресла̑внаѧ, и҆ прогонѧ̀ дꙋ́хъ лꙋка́вствiѧ. во́инствꙋ благочести́вомꙋ на ва́рвары подаѧ̀ крѣ́пость, стѣна́ же и҆ забра́ло быва́етъ, вѣ́рою томꙋ̀ покланѧ́ющымсѧ.

Сла́ва, и҆ ны́нѣ, гла́съ s҃.

Нѣ́дръ не ѿлꙋчи́всѧ ѻ҆ч҃ескихъ, многоми́лостиве гдⷭ҇и,  съ человѣ́ки пожи́лъ є҆сѝ, ꙗ҆́коже подоба́ше, и҆сполнѧ́ѧ твоегѡ̀ чл҃вѣколю́бiѧ, ѿ вѣкѡ́въ та́йнꙋ сокрове́ннꙋю, и҆ не́мощь поне́съ человѣ́ческꙋю, непрело́жнѡ въ ню̀ ѡ҆бле́ксѧ, ѿ приснодв҃ы бцⷣы: и҆ пречⷭ҇тагѡ твоегѡ̀ зра́ка воѡбраже́нiе на́мъ на ѡ҆свѧще́нiе ѡ҆ста́вилъ є҆сѝ, ѹ҆жѐ къ стрⷭ҇ти во́льнѣй гото́вѧсѧ, сла́ва мно́гомꙋ твоемꙋ̀ ѡ҆ на́съ милосе́рдiю.

На стiхо́внѣ стiхи̑ры, гла́съ д҃. Подо́бенъ: Да́лъ є҆сѝ зна́менiе:

На го́рꙋ вчера̀ влⷣка * возведѐ ꙗ҆̀же ѡ҆ петрѣ̀, * предъ ни́ми преѡбрази́сѧ, * ꙗ҆влѧ́ѧ бжⷭ҇тва̀ свѣ́тлость, и҆ зарѝ несозда́нныѧ: * и҆ дне́сь на́мъ показа̀ своѐ воѡбраже́нiе. * є҆мꙋ́же покланѧ́емсѧ, * и҆ любо́вiю цѣлꙋ́емъ, * сла́вѧще смотре́нiе i҆и҃са чл҃вѣколю́бца * и҆ сп҃са дꙋ́шъ на́шихъ.

Стíхъ: Зна́менасѧ на на́съ свѣ́тъ лица̀ твоегѡ̀, гдⷭ҇и.

Па́дше поклони́шасѧ * на горѣ̀ ст҃ѣ́й верхо́внiи, * влⷣкꙋ ꙗ҆́кѡ ѹ҆зрѣ́ша, * зарю̀ ѡ҆бнажи́вша бжⷭ҇твенныѧ свѣ́тлости, * и҆ ны́нѣ мы̀ припа́даемъ нерꙋкотворе́нномꙋ ѻ҆́бразꙋ, * па́че со́лнца сiѧ́ющꙋ, * сла́вѧще дарова́вшаго на́мъ сего̀ на ѹ҆тѣше́нiе, * i҆и҃са чл҃вѣколю́бца и҆ сп҃са дꙋ́шъ на́шихъ.

Стíхъ: Гдⷭ҇и, во свѣ́тѣ лица̀ твоегѡ̀ по́йдемъ, и҆ ѡ҆ и҆́мени твое́мъ возра́дꙋемсѧ во вѣ́ки.

Ѹ҆бѣли́въ ѡ҆чернѣ́вшiй человѣ́чь ѻ҆́бразъ, созда́телю, * на ѳавѡ́рѣ показа́лъ є҆сѝ, * петрꙋ̀ и҆ сынѡ́мъ гро́мѡвымъ, * ѿе́млѧ сомнѣ́нiе є҆́же ѡ҆ крⷭ҇тѣ̀ и҆ стрⷭ҇ти, * и҆ свѣ́тлости наказꙋ́ѧ * втора́гѡ твоегѡ̀ прише́ствiѧ. * и҆ ны́нѣ на́съ, чл҃вѣколю́бче, благословѝ, * и҆ ѡ҆свѧтѝ ѡ҆заре́нiемъ, гдⷭ҇и, * пречⷭ҇тагѡ твоегѡ̀ ѻ҆́браза.

Сла́ва, гла́съ s҃:

Гдⷭ҇и, воплоти́лсѧ є҆сѝ, ꙗ҆́коже восхотѣ́лъ, и҆зво́лилъ є҆сѝ воспрiѧ́ти нищетꙋ̀ на́шꙋ, и҆ бога́тство благосе́рдiѧ показа́лъ є҆сѝ, и҆́мже мѧ̀ пе́рсть ѡ҆божи́лъ є҆сѝ. сла́вимъ тѧ̀ человѣколю́бче, смотре́нiѧ ѻ҆́бразъ ви́дѧще зра́ка  твоегѡ̀: си́мъ невозбра́ннѡ, є҆́же во є҆де́мъ вхо́дъ, сп҃се, да́рꙋй рабѡ́мъ твои̑мъ, презира́ѧ всѧ̑ прегрѣшє́нiѧ.

И҆ ны́нѣ, гла́съ и҃: Леѡ́нта де́спота:

Ѹ҆вѣрѧ́ѧ i҆и҃съ сн҃ъ тво́й, бцⷣе, и҆ бг҃ъ на́шъ, два̀ є҆стєства̀ своѧ̑, ꙗ҆́кѡ ѹ҆́бѡ человѣ́къ ѹ҆мира́етъ, и҆ ꙗ҆́коже бг҃ъ востае́тъ, и҆ тѧ̀, бг҃ома́ти, зако́номъ є҆стества̀ ѹ҆мре́ти благоизво́ли, да не невѣ̑рнымъ привидѣ́нiе мни́тсѧ смотре́нiе: прешла́ бо є҆сѝ къ нбⷭ҇нѣй странѣ̀, нбⷭ҇наѧ невѣ́сто, ꙗ҆́кѡ ѿ черто́га селе́нiѧ твоегѡ̀ ѿ землѝ взѧта̀. ѡ҆ст҃и́сѧ воздꙋ́хъ восхожде́нiемъ твои́мъ, ꙗ҆́кѡ просвѣти́сѧ землѧ̀ ржⷭ҇тво́мъ твои́мъ: предпосыла́ютъ а҆пⷭ҇ли, и҆ а҆́гг҃ли подꙿе́млютъ. тѣ́мже, погре́бше пречⷭ҇тое тѣ́ло твоѐ, и҆ надгро́бное пѣ́нiе воспѣ́вше, ѹ҆жа́снѡ зрѧ́хꙋ, и҆ со стра́хомъ глаго́лахꙋ: сiѧ̀ и҆змѣ́на десни́цы вы́шнѧгѡ, то́й бо посредѝ тебє̀, и҆ не подви́жешисѧ. но, ѽ многопѣ́таѧ мт҃и! не ѿстꙋпа́й, на́съ назира́ющи: мы́ бо лю́дiе твоѝ, и҆ ѻ҆́вцы па́жити твоеѧ̀ и҆ и҆́мѧ твоѐ призыва́емъ, просѧ́ще тебє̀ ра́ди спасе́нiѧ и҆ ве́лiѧ ми́лости.

На благослове́нiи хлѣ́бѡвъ, тропа́рь, гла́съ в҃:

Пречи́стомꙋ твоемꙋ̀ ѻ҆́бразꙋ:

Два́жды.

Пи́санъ на ма́лѣй вече́рни, и҆ ѹ҆спе́нiѧ а҃.

На ѹ҆́трени.

По а҃-й стiхоло́гiи сѣда́ленъ, гла́съ а҃. Подо́бенъ: Гро́бъ тво́й, сп҃се:

Бл҃года́ть твоѧ̀, сп҃се, на на́съ и҆злiѧ́сѧ, ви́димꙋ бы́вшꙋ тебѣ̀, непостижи́ме, и҆ пре́лести тма̀ ѹ҆гасѐ: тѣ́мъ во свѣ́тѣ лица̀ твоегѡ̀ стѡпы̀ на́шѧ напра́ви, да въ за́повѣдехъ твои́хъ ходѧ́ще, тебѐ сподо́бимсѧ ѹ҆зрѣ́ти, свѣ́те непристꙋ́пный.

Два́жды.

Сла́ва, и҆ ны́нѣ, гла́съ то́йже. Подо́бенъ: Ка́мени запеча́танꙋ:

Ли́къ бжⷭ҇твенныхъ а҆пⷭ҇лъ собра́сѧ, погребсти́ тѧ  прече́стнѡ, бцⷣе всечⷭ҇таѧ: съ ни́миже и҆ а҆́гг҃льстiи чи́ни воспѣва́хꙋ преставле́нiе твоѐ, взыва́юще прехва́льнѡ. съ ни́миже и҆ мы̀ любо́вiю и҆гра́юще, чⷭ҇таѧ, хвалꙋ̀ тебѣ̀ прино́симъ, гла́сы пѣ́сненными вѣ́рнiи, и҆ вопiе́мъ: ра́дꙋйсѧ, предста́тельнице присночтꙋ́щихъ тѧ̀.

По в҃-й стiхоло́гiи сѣда́ленъ, гла́съ є҃. Поⷣ: Собезнача́льное сло́во:

Собезнача́льный сн҃ъ ѻ҆ц҃ꙋ̀ и҆ превѣ́чный, и҆ неви́димый сꙋщество́мъ, и҆ неѡсѧза́емый, подъ лѣ́томъ бы́въ за ми́лость неизрече́ннꙋю ѡ҆пи́санныѧ пло́ти твоеѧ̀, влⷣко, на́мъ ѡ҆ста́ви сла́дкое и҆зꙿѡбраже́нiе на спасе́нiе дꙋ́шъ на́шихъ.

Два́жды.

Сла́ва, и҆ ны́нѣ, гла́съ д҃. Подо́бенъ: Ѹ҆диви́сѧ i҆ѡ́сифъ:

Зрѧ́ще вои́стиннꙋ а҆́гг҃льскаѧ вѡ́инства преставле́нiе твоѐ, прест҃а́ѧ влⷣчце чⷭ҇таѧ, бл҃гослове́ннаѧ всепѣ́таѧ бцⷣе, и҆мꙋ́ще во́лю рожде́нна и҆зъ тебє̀, ли́къ ѹ҆ч҃ни̑къ собра́вшесѧ, съ весе́лiемъ ноша́хꙋ честно́е въ ра́й тѣ́ло твоѐ, хрⷭ҇та̀ пою́ще живода́вца сꙋ́ща во вѣ́ки.

Припѣ́въ:

Велича́емъ тѧ̀, живода́вче хрⷭ҇тѐ, и҆ почита́емъ пречⷭ҇тагѡ лица̀ твоегѡ̀ пресла́вное воѡбраже́нiе.

И҆́но велича́нiе:

Велича́емъ тѧ̀, живода́вче хрⷭ҇тѐ, и҆ чти́мъ ѻ҆́бразъ тво́й ст҃ы́й, и҆́мже на́съ спа́слъ є҆сѝ ѿ рабо́ты вра́жiѧ.

Ѱало́мъ и҆збра́нный:

Ве́лiй гдⷭ҇ь и҆ хва́ленъ sѣлѡ̀. Пи́санъ преѡбраже́нiю.

По полѷеле́и сѣда́ленъ, гла́съ д҃. Подо́бенъ: Ѹ҆диви́сѧ i҆ѡ́сифъ:

Не ктомꙋ̀ сѣ́тованiе на лицѣ̀ а҆да́мовѣ, во а҆да́ма ѡ҆бле́кшꙋсѧ того̀ созда́вшемꙋ, и҆ лица̀ подо́бiемъ себѐ всѣ̑мъ ꙗ҆влѧ́ющꙋ, и҆ къ любвѝ подви́жꙋщꙋ, благочести́выхъ составлє́нiѧ, є҆диногла́снѡ вопи́ти: сла́ва, чл҃вѣколю́бче, кра́йнемꙋ твоемꙋ̀ схожде́нiю.

Два́жды. 

Сла́ва, и҆ ны́нѣ, гла́съ и҆ подо́бенъ то́йже:

Возопíй, дв҃де: что̀ се́й пра́здникъ, є҆го́же воспѣ́лъ є҆сѝ дре́вле въ кни́зѣ ѱало́мстѣй; ꙗ҆́кѡ дще́рь бг҃оѻтрокови́цꙋ и҆ дв҃ꙋ, преложѝ ю҆̀ на ѻ҆́ны ѻ҆би́тєли хрⷭ҇то́съ, и҆́же и҆зъ неѧ̀ безъ сѣ́мене ро́ждсѧ: и҆ сегѡ̀ ра́ди ра́дꙋютсѧ ма́тєри и҆ дщє́ри, и҆ невѣ̑сты хрⷭ҇тѡ́вы, вопiю́ще: ра́дꙋйсѧ преста́вившаѧсѧ къ вы́шнемꙋ црⷭ҇твiю.

Степє́нна а҃ а҆нтiфѡ́нъ д҃-гѡ гла́са. Прокíменъ: Гдⷭ҇и, во свѣ́тѣ лица̀ твоегѡ̀ по́йдемъ, и҆ ѡ҆ и҆́мени твое́мъ возра́дꙋемсѧ во вѣ́ки. Стíхъ: Ви́дѣша всѝ концы̀ землѝ спасе́нiе бг҃а на́шегѡ. Е҆ѵⷢ҇лiе лꙋкѝ, зача́ло м҃и ѿ полꙋ̀. По н҃-мъ ѱалмѣ̀ стiхи́ра, гла́съ s҃: Гдⷭ҇и, воплоти́лсѧ є҆сѝ, ꙗ҆́коже восхотѣ́лъ: Пи́сана на стiхо́внѣ.

Канѡ́нъ ѹ҆спе́нiѧ а҃-гѡ гла́са, со i҆рмосо́мъ на s҃: и҆ ѻ҆́браза два̀ канѡ́на на и҃.

Канѡ́нъ.

Гла́съ д҃. Пѣ́снь а҃. I҆рмо́съ:

Ѿве́рзꙋ ѹ҆ста̀ моѧ̑, и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀.

Ѿве́рземъ ѹ҆ста̀ человѣ́цы, и҆ ѧ҆зы́къ ѹ҆ѧсни́мъ, въ наро́читый де́нь пра́здника на́шегѡ, ꙗ҆вле́нiе бжⷭ҇твеннагѡ ѻ҆́браза хрⷭ҇та̀ бг҃а на́шегѡ свѣ́тлѡ сла́вѧще.

Свѣ́тъ превѣ́чный ѻ҆́ч҃а и҆сполнѧ́ѧ словеса̀, ѻ҆бразноподо́бiемъ пло́ти пре́жде ви́дѣнъ бы́сть человѣ́кѡмъ: ны́нѣ же ꙗ҆ви́сѧ ѻ҆́бразомъ нерꙋкотворе́ннымъ, бжⷭ҇твеннагѡ воплоще́нiѧ свѣ́тъ ѡ҆блиста́ѧ на́мъ.

Сказа́ти хотѧ̀ свою̀ благода́ть вы́шнiй, прiѧ́тъ ра́бiй ѻ҆́бразъ на́съ ра́ди, и҆ на ѹ҆вѣре́нiе є҆стества̀ человѣ́ческагѡ, зра́ка подо́бiе вѣ̑рнымъ дне́сь дарова̀.

Бг҃оро́диченъ:

Сказа́нiе дне́сь вои́стиннꙋ бг҃очеловѣ́чнагѡ твоегѡ̀ ржⷭ҇тва̀  позна́хомъ, тѧ̀ чтꙋ́ще, всечⷭ҇таѧ, сподо́блени бы́вше ви́дѣти зра́ка ѻ҆́бразъ нерꙋкотворе́нный ро́ждшагѡсѧ и҆зъ тебє̀.

Дрꙋгíй канѡ́нъ.

Гла́съ s҃. Пѣ́снь а҃. I҆рмо́съ:

Волно́ю морско́ю, скры́вшаго дре́вле гони́телѧ мꙋчи́телѧ, подъ земле́ю скры́ша спасе́нныхъ ѻ҆́троцы: но мы̀, ꙗ҆́кѡ ѻ҆трокови̑цы, гдⷭ҇еви пои́мъ: сла́внѡ бо просла́висѧ.

Свы́ше бл҃года́ть бжⷭ҇твеннаѧ, мíръ ны́нѣ земны́й ѡ҆зарѧ́ющи, свои́ми дарова̑нiи наполнѧ́етъ воспѣва́ющыѧ: гдⷭ҇еви пои́мъ, сла́внѡ бо просла́висѧ.

Подоба́ше принести́сѧ къ ца́рствꙋющемꙋ всѣ́ми гра̑ды, нб҃сѐ и҆ землѝ цр҃ѧ̀, ѻ҆́браза начерта́нiю: є҆́же ѻ҆́нъ вопло́щсѧ самодѣ́льнѡ ѡ҆мочѝ, царе́й хрⷭ҇толюби́выхъ поспѣше́ньми.

Бг҃оза̑рныѧ лꙋчѝ и҆сполнѧ́хꙋ, всѐ ѹ҆ѧснѧ́юще, и҆ ѹ҆краша́юще человѣ́ческое сꙋщество̀, ѿ ѻ҆́браза и҆сходѧ́ще, є҆го́же покрыва́ютъ серафíми сла́вою хрⷭ҇то́вою.

Бг҃оро́диченъ:

Возвраща́ема къ землѝ, и҆́же ѿ землѝ, бг҃облагода́тнаѧ, пре́лестiю врага̀: на тѧ́ бо соше́дшаго вопло́щши бг҃а па́че ѹ҆ма̀, ѿ землѝ взе́мши, къ нб҃сѝ вознесла̀ є҆сѝ.

Катава́сiа: Преꙋкраше́ннаѧ:

Пѣ́снь г҃. I҆рмо́съ:

Твоѧ̑ пѣсносло́вцы, бцⷣе, живы́й и҆ незави́стный и҆сто́чниче, ли́къ себѣ̀ совокꙋ́пльшыѧ дꙋхо́внѡ ѹ҆твердѝ, въ бжⷭ҇твеннѣй твое́й сла́вѣ вѣнцє́въ сла́вы сподо́би.

Влⷣка сы́й по сꙋществꙋ̀, соедини́всѧ съ рабы̑ пло́тiю, и҆ на́ше дѣ́тельствꙋѧ разли́чнѡ спасе́нiе, хрⷭ҇тѐ, є҆́же и҆ ны́нѣ промышлѧ́ѧ, свои́мъ ѻ҆́бразомъ ви́дѣнъ бы́лъ є҆сѝ на́ми.

Е҆де́съ честнѣ́йшiй гра́дъ, честны́й бжⷭ҇твенный ѻ҆́бразъ тво́й, и҆́же тве́рдый зало́гъ вѣ́ры ра́ди прiѧ́тъ: ца́рскiй же тво́й гра́дъ, да́ръ ꙗ҆́кѡ лꙋ́чшiй прiе́млетъ ны́нѣ. 

Живо́тъ ѵ҆поста́сный ны́нѣ вкꙋсѝ сме́рти плотскíѧ, є҆́юже живо́тъ и҆сточи́лъ є҆сѝ мє́ртвымъ, воста́нiемъ твои́мъ, хрⷭ҇тѐ: ны́нѣ же ꙗ҆́кѡ живота̀ хода́таѧ, зра́ка ѻ҆́бразъ тво́й по́далъ є҆сѝ на́мъ.

Бг҃оро́диченъ:

И҆зъ тебє̀ спасе́нiе, и҆̀же сꙋ́ть въ мíрѣ, возсiѧ̀ пре́жде пло́тiю, ны́нѣ же живо́тъ ꙗ҆ви́сѧ въ мíрѣ вѣ̑рнымъ, хода́тайствомъ твои́мъ, свѣтоно́сное прише́ствiе пре́жде ѻ҆бра́знагѡ подо́бiѧ хрⷭ҇то́ва.

И҆́нъ. I҆рмо́съ:

Тебѐ на вода́хъ повѣ́сившаго всю̀ зе́млю неѡдержи́мѡ тва́рь ви́дѣвши на ло́бнѣмъ ви́сима, ѹ҆́жасомъ мно́гимъ содрога́шесѧ, нѣ́сть свѧ́тъ, ра́звѣ тебє̀, гдⷭ҇и, взыва́ющи.

Тебѐ сотво́ршаго человѣ́ка по ѻ҆́бразꙋ пе́рвѣе, въ ѻ҆́ньже воѡбрази́сѧ а҆́бiе за милосе́рдiе, прiе́мша вои́стиннꙋ подо́бiе неизмѣ́нное, со а҆́гг҃лы, хрⷭ҇тѐ, сла́вимъ.

Ты̀ жела́ющымъ благопристꙋ́пенъ, и҆́щꙋщымъ же всѣ̑мъ благопослꙋшли́въ, ще́дре, за мно́гꙋю благосты́ню, є҆ѧ́же ра́ди приближе́нiемъ, влⷣко, красотѣ̀ твоегѡ̀ раче́нiѧ чꙋди́мсѧ.

Ѹ҆ста́вилъ є҆сѝ мѣ́стномꙋ кнѧ́зю жела̑нiѧ, є҆́же къ тебѣ̀ любо́вь, вкꙋ́пѣ же и҆ недꙋ́гъ, ти́химъ твои́мъ пода́нiемъ, вседѣ́тельною держа́вою твое́ю, ви́дѣвшꙋ тѧ̀, сп҃се, во и҆зꙿѡбраже́нiи.

Бг҃оро́диченъ:

Мѣ́сто тѧ̀ гдⷭ҇не, всепѣ́таѧ, дв҃дъ преднаписа̀, хотѧ́щее ꙗ҆ви́тисѧ: и҆́же бо ника́коже вмѣсти́мый, въ твоѐ чре́во вмѣсти́сѧ, и҆ ѡ҆блага́етсѧ пло́тiю ве́щною невеще́ственный.

Конда́къ ѹ҆спе́нiѧ, и҆ i҆́косъ.

Сѣда́ленъ, гла́съ д҃. Подо́бенъ: Вознесы́йсѧ:

Сше́дый съ нб҃сѐ за милосе́рдiе ми́лости, благоꙋтро́бне сп҃се, пло́ти твоеѧ̀ прест҃ы́ѧ дне́сь пречи́стый зра́къ, гра́дꙋ чтꙋ́щемꙋ тѧ̀, и҆ лю́демъ хрⷭ҇тоимени̑тымъ сокро́вище по́далъ є҆сѝ, ꙗ҆́кѡ тве́рдо всеѻрꙋ́жiе: ѿ негѡ́же почерпа́юще ѡ҆свѧще́нiе, сего̀ вѣ́рою те́плѣ прiи́мемъ.

Два́жды. 

Сла́ва, и҆ ны́нѣ, подо́бенъ то́йже:

Въ рꙋ́цѣ сн҃а твоегѡ̀ и҆ бг҃а ны́нѣ преда́вши дꙋ́шꙋ свѧтꙋ́ю, ни тѣ́ло же ѡ҆ста́вила є҆сѝ во гро́бѣ: ꙗ҆́коже бо прiѧ́тъ жи́знь всѣ́хъ, си́це по сме́рти къ животꙋ̀ преста́вльшисѧ, бцⷣꙋ тѧ̀ и҆́стиннꙋю вѣ́дꙋщымъ и҆сточа́еши живо́тъ вѣ́чный.

Пѣ́снь д҃. I҆рмо́съ:

Неизслѣ́дный бж҃iй совѣ́тъ, є҆́же ѿ дв҃ы воплоще́нiѧ тебє̀ вы́шнѧгѡ, прⷪ҇ро́къ а҆ввакꙋ́мъ ѹ҆смотрѧ́ѧ зовѧ́ше: сла́ва си́лѣ твое́й, гдⷭ҇и.

Плотоподо́бный бжⷭ҇твенный ѻ҆́бразъ, пло́тiю прибли́жшагѡсѧ человѣ́кѡмъ, прiи́де къ новоизбра́нномꙋ i҆и҃лю, ꙗ҆́кѡ и҆зъ є҆гѵ́пта дне́сь, и҆ просвѣща́етъ концы̀.

Бг҃овидѣ́нiѧ сла́вы дре́вле те́мнѡ твои́хъ за́днихъ сподо́бисѧ мѡѷсе́й проси́въ: но́вый же i҆и҃ль лице́мъ ны́нѣ въ лицѐ тѧ̀ и҆зба́вителѧ ви́дитъ ꙗ҆́снѡ.

Ви́дите чꙋ̑днаѧ всѝ лю́дiе, и҆ дх҃о́внѡ ны́нѣ возвесели́тесѧ, хрⷭ҇та̀ пою́ще дарова́вшаго на́мъ, ꙗ҆́кѡ многоцѣ́нное бога́тство, своегѡ̀ зра́ка воѡбраже́нiе.

Бг҃оро́диченъ:

Ꙗ҆́кѡ на ѻ҆́блацѣ ѹ҆́бѡ дре́вле хрⷭ҇то́съ ꙗ҆ви́сѧ на землѝ сꙋ́щымъ, сѣдѧ̀ на твоє́ю рꙋкꙋ̀: ны́нѣ же напослѣ́докъ лю́демъ чтꙋ́щымъ тѧ̀, всечⷭ҇таѧ, бжⷭ҇твеннымъ ѻ҆́бразомъ ꙗ҆ви́сѧ.

И҆́нъ. I҆рмо́съ:

На крⷭ҇тѣ̀ твоѐ бжⷭ҇твенное и҆стоща́нiе прови́дѧ а҆ввакꙋ́мъ, ѹ҆жа́ссѧ вопiѧ́ше: ты̀ си́льныхъ пресѣ́клъ є҆сѝ держа́вꙋ, бл҃же, приѡбща́ѧсѧ сꙋ́щымъ во а҆́дѣ, ꙗ҆́кѡ всеси́ленъ.

И҆́же ца́рскимъ благолѣ́пiемъ ѡ҆бложе́ни ны́нѣ, и҆̀же ѿ негѡ́же ца́рствовати ѹ҆чини́шасѧ, сла́вѧще, благолѣ́пное ѿ подо́бiѧ видѣ́нiе є҆гѡ̀ прiе́млютъ.

И҆́же прⷪ҇ро́кѡмъ жада́емый пе́рвѣе сп҃совъ зра́къ, лю́дiе  зрѧ́тъ, всѣ́ми ѹ҆блажа́емый, въ самодѣ́йствiи нерꙋкотво́рнѣ воѡбраже́ный.

Кнѧ́зи всѝ и҆ сꙋдiи̑ землѝ благослови́те хрⷭ҇та̀ съ первосвѧщє́нники и҆ свѧти́тєли дне́сь и҆ со всѣ́ми людьмѝ, и҆̀же тогѡ̀ зрѣ́нiѧ сподо́бленнiи.

Бг҃оро́диченъ:

Присносꙋ́щнагѡ тѧ̀ мт҃рь хрⷭ҇та̀ человѣ́кѡмъ позна́вшымъ блаже́нство нбⷭ҇ное и҆спросѝ, и҆̀же твоѐ неизрече́нное ржⷭ҇тво̀ вѣ́рнѡ пѣсносло́вѧтъ.

Пѣ́снь є҃. I҆рмо́съ:

Ѹ҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во ѹ҆тро́бѣ надъ всѣ́ми бг҃а, и҆ родила̀ є҆сѝ безлѣ́тнаго сн҃а, всѣ̑мъ воспѣва́ющымъ тѧ̀ ми́ръ подава́ющаѧ.

Воспле́щемъ дне́сь рꙋка́ми, и҆ воскли́кнемъ хвалє́нiѧ гдⷭ҇еви: се́ бо вои́стиннꙋ прiи́де, и҆ ꙗ҆ви́сѧ всѧ̑ ѡ҆зарѧ́ѧ вѣ̑рныѧ, бжⷭ҇твеннымъ подо́бiемъ чⷭ҇тыѧ пло́ти є҆гѡ̀.

Просвѣти́сѧ дне́сь правосла́вныхъ со́нмище: є҆ретíческiй же по́лкъ да посрами́тсѧ, покланѧ́емь ви́дѧ нерꙋкотворе́нный ѻ҆́бразъ, пло́тiю на́мъ и҆зба́вителѧ предло́жшiйсѧ.

Та́йна вели́ка прише́дшее торжество̀: свѣ́тъ бо лица̀ гдⷭ҇нѧ мíрови провозсiѧ̀, благоꙋстро́еннымъ ѻ҆́бразомъ, и҆ бг҃очерта́нными самагѡ̀ рꙋкѝ бжⷭ҇твенными писа́нiй, и҆́миже ѹ҆крѣпи́сѧ пре́жде а҆́ѵгарь.

Бг҃оро́диченъ:

Да ка́плютъ ны́нѣ свы́ше ѻ҆́блацы земны̑мъ сла́дость, хода́тайствомъ твои́мъ, дв҃о: мíръ бо ѹ҆ще́дри тво́й сн҃ъ и҆ бг҃ъ, ро́гъ вѣ̑рнымъ спасе́нiѧ дне́сь дарова̀, сво́й бжⷭ҇твенный ѻ҆́бразъ.

И҆́нъ. I҆рмо́съ:

Къ тебѣ̀ ѹ҆́треннюю, милосе́рдiѧ ра́ди себѐ и҆стощи́вшемꙋ непрело́жнѡ, и҆ до страсте́й безстра́стнѡ прекло́ншемꙋсѧ, сло́ве бж҃iй, ми́ръ пода́ждь мѝ па́дшемꙋ, чл҃вѣколю́бче.

Не въ багрѧни́цѣ, не въ червлени́цѣ, ни въ вѣнцѣ̀  че́стнѣ, бжⷭ҇твеннiи вѣнцено́сцы, но ѡ҆ гдⷭ҇ѣ бз҃ѣ красѧ́щесѧ ра́дꙋютсѧ. є҆гѡ́же добро́тꙋ зрѧ́ще ѹ҆краша́ютсѧ.

На пра́вєдныѧ ѻ҆́чи гдⷭ҇ни люде́й, и҆ ѹ҆́ши на моли́твꙋ люде́й, благоче́стнѡ мꙋ́дрствꙋющихъ, чтꙋ́щымъ є҆гѡ̀ подо́бiе благолѣ́пiѧ самопи́санное.

Ны́нѣ зрѧ́ще неизмѣ́ннагѡ бг҃а и҆ сп҃са, и҆ неизчерта́емагѡ зра́ка ви́дъ, человѣ́ческое ви́дѣти предстоѧ́тъ, ꙗ҆́кѡ ѡ҆дꙋшевле́ннꙋ притека́ти и҆ просвѣти́тисѧ.

Бг҃оро́диченъ:

Ни чистотꙋ̀ поколеба́вши чⷭ҇тымъ твои́мъ ржⷭ҇тво́мъ, и҆ мт҃и позна́ласѧ є҆сѝ, а҆́ще и҆ мт҃рское не подꙿѧ́ла: ѻ҆боѧ́ бо на тебѣ̀, бг҃ома́ти, соверша́ше бжⷭ҇твенное хотѣ́нiе.

Пѣ́снь s҃. I҆рмо́съ:

Бжⷭ҇твенное сiѐ и҆ всечестно́е соверша́юще пра́зднество, бг҃омꙋ́дрiи, бг҃ома́тере, прiиди́те, рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ.

Мє́ртвымъ живо́тъ возсiѧ̀, слѣпы̑мъ свѣ́тъ ѹ҆жѐ прише́ствова, немощны̑мъ лю́тѣ врачевство̀ ѿве́рзесѧ, и҆ всѣ̑мъ спасе́нiе дне́сь прибли́жисѧ.

Стра́нствꙋетъ всѧ́къ ра́зꙋмъ, невеще́ственна зра́ка ви́дѧ бжⷭ҇твенный ѻ҆́бразъ хрⷭ҇то́въ воѡбраже́нъ ны́нѣ ꙗ҆́снѡ, и҆ просвѣще́нiе и҆сточа́ѧ покланѧ́ющымсѧ є҆мꙋ̀.

Пꙋ́ть хрⷭ҇то́въ ѹ҆гото́вимъ, и҆ ны́нѣ ѡ҆са́нна хрⷭ҇тꙋ̀ зовꙋ́ще: бл҃гослове́но бж҃iѧ сла́вы и҆́мѧ, є҆́же на ѻ҆́бразѣ бж҃е́ственнѣ ꙗ҆́вльшеесѧ сꙋ́щымъ на землѝ.

Бг҃оро́диченъ:

Зна́емо ꙗ҆ви́сѧ страна́мъ, бг҃ома́ти чⷭ҇таѧ, спасе́нiе, воѡбраже́нiе сп҃са на́шегѡ ро́ждшагѡсѧ и҆зъ тебє̀ ви́дѣти твои́мъ хода́тайствомъ ны́нѣ сподо́бихомсѧ.

И҆́нъ. I҆рмо́съ:

Ꙗ҆́тъ бы́сть, но не ѹ҆держа́нъ въ пе́рсѣхъ ки́товыхъ i҆ѡ́на:  тво́й бо ѻ҆́бразъ носѧ̀, страда́вшагѡ и҆ погребе́нiю да́вшагѡсѧ, ꙗ҆́кѡ ѿ черто́га ѿ sвѣ́рѧ и҆зы́де, приглаша́ше же кꙋстѡдíи, хранѧ́щiи сꙋ́єтнаѧ и҆ лѡ́жнаѧ, ми́лость сiю̀ ѡ҆ста́вили є҆стѐ.

Содержи̑мыѧ вре́домъ человѣ́ки, и҆ подпа́дшыѧ въ тлѣ́нiе, не презрѣ̀ стерпѣ́ти, содѣ́телю и҆ ѡ҆бнови́телю ро́да, но и҆злiѧ́въ себѐ вы́шнiй и҆ ꙗ҆́вльсѧ въ подо́бiе моѐ и҆ смире́нiе, назда̀ премꙋ́дрѣ, добро́тꙋ пода́въ мѝ первоѻбра́знꙋю.

Невѣ́дꙋщꙋ ѡ҆ црⷭ҇твiи твое́мъ нбⷭ҇нѣмъ, къ немꙋ́же на́съ благíй, тлѣ̑нныѧ и҆ до́лꙋ лежа́щыѧ возведѐ, и҆́же невеще́ственными херꙋвíмы непристꙋ́пенъ, сни́де же мѝ до а҆́да, твоего̀ а҆пⷭ҇ла а҆́ѵгарю царю̀, хрⷭ҇тѐ, посла́лъ є҆сѝ, та́инство ѹ҆вѣрѧ́юща.

Ви́дѣвъ твоего̀, сло́ве, и҆ мꙋ́дросте, всеси́льнаго ѻ҆ц҃а̀, неви́димаго бг҃а, неѿстꙋ́пнѣ пре́жде вѣ̑къ, ѻ҆́браза всечеловѣкозра́чна, дивлѧ́шесѧ, бг҃а вѣ́дый, пло́ть и҆ кро́вь и҆ дꙋ́шꙋ ѹ҆́мнꙋ прiе́мша тѧ̀, мѣ́стный нача́льникъ.

Бг҃оро́диченъ:

Невѣ́рiемъ ѡ҆ бжⷭ҇твеннѣй, сотво́ршимъ є҆го̀, дв҃о, стра́шнѣй за́повѣди, родонача́льника безсме́ртна, всегꙋби́тель премѣни́лъ є҆́сть: жи́зни же пода́телѧ сꙋ́щымъ ро́ждши, нетлѣ́нiемъ на́съ є҆ди́на си́лою ѹ҆тверди́ла є҆сѝ.

Конда́къ, гла́съ в҃. Подо́бенъ: Въ моли́твахъ:

Неизрече́ннагѡ и҆ бжⷭ҇твеннагѡ твоегѡ̀ къ человѣ́кѡмъ смотре́нiѧ, неѡпи́санное сло́во ѻ҆́ч҃ее, и҆ ѻ҆́бразъ непи́санный, и҆ бг҃опи́санный побѣди́теленъ, вѣ́дꙋще нело́жнагѡ твоегѡ̀ воплоще́нiѧ, почита́емъ того̀ лобыза́юще.

I҆́косъ:

Ѹ҆вѣрѧ́ѧ человѣ́кѡмъ гдⷭ҇ь вочл҃вѣ́ченiѧ своегѡ̀ та́йнꙋ ѹ҆жа́снꙋю, самописꙋ́етъ бг҃омꙋ́жный сво́й ѻ҆́бразъ на ѹ҆брꙋ́сѣ, и҆ первоѻбра́зное ѹ҆́бѡ возне́съ ѿ горы̀  є҆леѡ́нскiѧ, на престо́лѣ спосажда́етъ ѻ҆́ч҃и, покланѧ́тисѧ ѿ безтѣле́сныхъ а҆́гг҃лъ, подо́бiю же первоѻбра́знагѡ на́мъ дарова̀ покланѧ́тисѧ: є҆го́же ѡ҆бꙿе́млюще дꙋше́ю же и҆ се́рдцемъ, почита́емъ того̀ лобыза́юще.

Пѣ́снь з҃. I҆рмо́съ:

Не послꙋжи́ша тва́ри бг҃омꙋ́дрiи, па́че созда́вшагѡ, но ѻ҆́гненное преще́нiе мꙋ́жески попра́вше, ра́довахꙋсѧ, пою́ще: препѣ́тый ѻ҆тцє́въ гдⷭ҇ь и҆ бг҃ъ, бл҃гослове́нъ є҆сѝ.

Всѧ́къ гра́дъ ра́дꙋетсѧ пра́зднꙋѧ вѣ́рнѡ съ но́вымъ сiѡ́номъ: цр҃ь бо є҆гѡ̀ кро́ткѡ прише́лъ є҆́сть не на жребѧ́ти, ꙗ҆́коже пре́жде, на ѻ҆́бразѣ же, спаса́ѧ вѣ́рою пою́щыѧ: бж҃е, бл҃гослове́нъ є҆сѝ.

Рѣ́чь бжⷭ҇твеннаѧ безпло́тныхъ и҆спо́лнисѧ, и҆̀же гла́са гдⷭ҇нѧ ѹ҆слы́шавше пре́жде, ны́нѣ ви́дѣхомъ ѡ҆бли́чiе є҆гѡ̀, ꙗ҆́снѡ просвѣща́еми свѣтода́тельными сiѧ̑нiи тогѡ̀ ꙗ҆вле́нiѧ.

Веселѧ́тсѧ съ земны́ми нбⷭ҇наѧ, и҆ сра́дꙋютсѧ всѣ́хъ свѧты́хъ мно́жество. мона́си и҆ простíи, бога́тiи и҆ ѹ҆бо́зiи пра́зднꙋютъ, ꙗ҆́вльшꙋсѧ дне́сь бжⷭ҇твенномꙋ ѻ҆́бразꙋ.

Бг҃оро́диченъ:

Свѧще́нницы въ пра́вдꙋ ѡ҆блецы́тесѧ, и҆ всѝ прпⷣбнiи возра́дꙋйтесѧ свѣ́тлѡ: сѐ ѹ҆́бѡ ѹ҆гото́ва свѣти́льникъ на́мъ хрⷭ҇то́съ, є҆́же ѻ҆́браза своегѡ̀ бг҃одѣ́льное подо́бiе, є҆́же прiѧ́тъ ѿ дв҃ы.

И҆́нъ. I҆рмо́съ:

Неизрече́нное чꙋ́до: въ пещѝ и҆зба́вивый прпⷣбныѧ ѻ҆́троки и҆зъ пла́мене во гро́бѣ ме́ртвъ бездыха́ненъ полага́етсѧ, во спасе́нiе на́съ пою́щихъ: и҆зба́вителю бж҃е, бл҃гослове́нъ є҆сѝ.

Къ бг҃овидѣ́нiю ѻ҆́чи ѹ҆гото́вимъ, и҆ досто́йнѡ потщи́мсѧ ѻ҆́бразъ ви́дѣти хрⷭ҇то́въ всѣ̑мъ честны́й, во спасе́нiе на́мъ пою́щымъ: и҆зба́вителю бж҃е, бл҃гослове́нъ є҆сѝ.

Ꙗ҆́коже на ѳавѡ́рскꙋю го́рꙋ возноси́ми, восхо́дными ѻ҆чесы̀ ѹ҆ма̀ зарю̀ свѣ́тлꙋ въ бг҃овочеловѣ́ченiи хрⷭ҇то́вѣ  ви́дѧще, є҆диноѷпоста́снѣ, въ двꙋ́ же є҆стєствꙋ̀ бг҃осло́вѧще є҆го̀ во вѣ́ки.

Пра́зднꙋющихъ и҆ веселѧ́щихсѧ, ѹ҆се́рднѡ же ѡ҆ гдⷭ҇ѣ всѣ́хъ гла́съ, пѣ́нiе на́ше да соста́витсѧ, и҆ да и҆спо́лнитсѧ согла́снѡ пою́щихъ: и҆зба́вителю бж҃е бл҃гослове́нъ є҆сѝ.

Бг҃оро́диченъ:

Въ дѣ́вства ꙗ҆́кѡ свѣтла̀ є҆ди́на добро́тахъ, содѣ́телѧ была̀ є҆сѝ пита́тельница, скве́рнꙋ на́шꙋ всю̀ ѡ҆чи́стила є҆сѝ, бг҃ороди́тельнице, сꙋ́щꙋю ѿ грѣха̀ вопiю́щихъ: бж҃е, бл҃гослове́нъ є҆сѝ.

Пѣ́снь и҃. I҆рмо́съ:

Ѻ҆́троки благочести̑выѧ въ пещѝ ржⷭ҇тво̀ бг҃оро́дичо спасло̀ є҆́сть, тогда̀ ѹ҆́бѡ ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑ вѣ́ки.

Соверше́нъ сы́й по сꙋществꙋ̀ бг҃ъ и҆ чл҃вѣ́къ ви́дѣнъ бы́сть, соверше́ннѡ спаса́ѧ по ѻ҆боемꙋ̀ своѧ̑ вои́стиннꙋ свѡ́йства: ꙗ҆́кѡ бг҃ъ бо человѣ́ческiй ѻ҆́бразъ ѹ҆вѣрѧ́ѧ, безпло́тнѣ воѡбразѝ, є҆го́же на́мъ ꙗ҆́кѡ стѣ́нꙋ и҆ покро́въ дарова́лъ є҆́сть.

Вознесѝ ро́гъ, бж҃iй сло́ве, и҆сповѣ́дающихъ тѧ̀ бг҃а и҆ чл҃вѣ́ка, и҆ бг҃оначерта́нномꙋ ѻ҆́бразꙋ покланѧ́ющихсѧ, и҆́мже живо́тъ вѣ́чный всѣ̑мъ дарова́сѧ вѣ̑рнымъ, и҆ ѹ҆празднѝ пога̑нскаѧ шата̑нiѧ, твоеѧ̀ невѣ́дꙋщихъ бжⷭ҇твенныѧ си́лы.

Свѣ́титсѧ но́ваѧ цр҃ковь, сла́вы бо свѣ́тъ возсiѧ́лъ є҆́сть, плотоподобозра́чное ѻ҆бли́чiе бг҃а на́шегѡ: безпло́тное же ѹ҆красѝ, є҆ди́нъ ꙗ҆́коже вѣ́сть са́мъ, лицѐ своѐ просвѣти́въ, на спасе́нiе люде́й хрⷭ҇тоимени́тыхъ.

Бг҃оро́диченъ:

Всю̀ ѡ҆ст҃и́лъ є҆́сть тва́рь, пре́жде ѿ ст҃а́гѡ твоегѡ̀ возсiѧ̀ чре́ва, дв҃о, но превозсiѧ́лъ є҆́сть тогѡ̀ па́че дне́сь,  ꙗ҆́кѡ ѿ незаходи́мыхъ ꙗ҆́вльшꙋсѧ, тогѡ̀ бжⷭ҇твенномꙋ ѻ҆́бразꙋ, ѿ землѝ пога́нскiѧ пресла́внѡ, да́въ на спасе́нiе вѣ̑рнымъ лю́демъ и҆ гра́дꙋ.

И҆́нъ. I҆рмо́съ:

Сто́лпъ sло́бы бг҃опроти́вныѧ бжⷭ҇твеннiи ѻ҆́троцы ѡ҆бличи́ша: на хрⷭ҇та́ же шата́ющеесѧ беззако́нныхъ собо́рище совѣ́тꙋетъ тщє́тнаѧ, ѹ҆би́ти поꙋча́етсѧ живо́тъ держа́щаго дла́нiю. є҆го́же всѧ̀ тва́рь благослови́тъ, сла́вѧщи во вѣ́ки.

По бжⷭ҇твенномꙋ є҆стествꙋ̀, сп҃се, сы́й всѣ̑мъ неви́димь, по человѣ́ческомꙋ же, а҆́ще и҆ ви́димь человѣ́къ, пи́санъ безъ шарѡ́въ, воѡбрази́въ себѐ просвѣще́нiемъ твоегѡ̀ лица̀ самозри́магѡ, твоегѡ̀ раба̀ не лиши́лъ є҆сѝ, пою́ща: благослови́те, всѧ̑ дѣла̀ гдⷭ҇нѧ, гдⷭ҇а.

Самоначерта́нное первоѻбра́зное сп҃са и҆зꙿѡбраже́нiе подобозра́чно, бг҃одѣ́тельный ѻ҆́бразъ зрѧ́ще, и҆́же всѣ́ми владѧ́щiй и҆збра́нный, со благоговѣ́нiемъ и҆ че́стiю, ꙗ҆́кѡ надѣ́ющiисѧ на́нь покрыва́ютсѧ и҆ ѹ҆твержда́ютсѧ.

Па́че мѡѷсе́а бг҃ови́дца бг҃опи̑санныѧ скрижа̑ли прiе́мшагѡ, возвели́чилсѧ є҆сѝ честны́й мѣстонача́льниче, прiѧ́тъ чⷭ҇тно́е посла́нiе бж҃iѧ сло́ва, блажа́щее тѧ̀, благоче́стiю вѣ́ровавша, и҆́же ника́коже ви́дѣ чꙋдодѣ́йствiѧ.

Бг҃оро́диченъ:

Во двою̀ є҆стєствꙋ̀ несмѣ́снѡ, бг҃ома́ти, є҆ди́нꙋ ѵ҆поста́сь воплоще́ннагѡ ѿ пречⷭ҇тыхъ твои́хъ крове́й ви́дѧще, бг҃а же и҆ чл҃вѣ́ка и҆сповѣ́дꙋемъ, того́же ѿ ѻ҆ц҃а̀ безлѣ́тна пре́жде вѣ́къ, безстра́стнѡ и҆ неслiѧ́ннѡ рожде́нна.

Пѣ́снь ѳ҃. I҆рмо́съ:

Всѧ́къ земноро́дный да взыгра́етсѧ, дх҃омъ просвѣща́емь, да торжествꙋ́етъ же безпло́тныхъ ѹ҆мѡ́въ є҆стество̀, почита́ющее свѧще́нное торжество̀ бг҃ома́тере, и҆ да вопiе́тъ: ра́дꙋйсѧ, всебл҃же́ннаѧ бцⷣе, чⷭ҇таѧ приснодв҃о.

Ра́дꙋйсѧ та́йнѡ, бж҃iй хрⷭ҇толюби́вый ны́нѣ вели́кiй  гра́де: къ тебѣ́ бо прiи́де црⷭ҇твꙋѧй все́ю тва́рiю, бжⷭ҇твеннагѡ ра́ди ѡ҆бли́чiѧ первоѻбра́знагѡ подо́бiѧ, и҆ тебѐ и҆зво́лилъ є҆́сть и҆збра́ти себѣ̀ въ жили́ще.

Пое́мъ бг҃ꙋ пѣ́снь благода́рнꙋю, и҆зво́лившемꙋ бога́тство превели́ко на́мъ пода́ти, стѣ́нꙋ неѡбори́мꙋ, и҆ небла́зненно ѹ҆твержде́нiе, бг҃овоѡбраже́нный зра́къ бжⷭ҇твенныѧ пло́ти є҆гѡ̀: є҆го́же чтꙋ́ще вѣ́рнiи велича́емъ.

Ѽ па́че ѹ҆ма̀ чꙋде́съ твои́хъ, гдⷭ҇и, ꙗ҆̀же сотвори́лъ є҆сѝ на́мъ на тѧ̀ надѣ́ющымсѧ. ꙗ҆́коже бо и҆мѣ́лъ є҆сѝ неизрече́нно ржⷭ҇тво̀, та́кѡ и҆ стра́нно всѣ̑мъ показа́лъ є҆сѝ воѡбраже́нiе зра́ка твоегѡ̀ недоразꙋмѣва́емое: є҆го́же чтꙋ́щыѧ ны̀ и҆зба́ви ѿ всѧ́кагѡ гнѣ́ва.

Бг҃оро́диченъ:

Высота̀ вои́стиннꙋ, и҆ глꙋбина̀ неизрече́нна твоеѧ̀ та́йны, чⷭ҇таѧ: ꙗ҆́коже бо и҆зы́де несказа́ннѡ и҆зъ тебє̀ вы́шнiй, та́кѡ и҆ ви́дѣнъ бы́сть, дне́сь прише́дъ къ на́мъ безпло́тнымъ свѣ́томъ зра́ка є҆гѡ̀, пло́тiю смѣ́шсѧ ве́щи съ земны́ми.

И҆́нъ. I҆рмо́съ:

Честнѣ́йшꙋю херꙋвȋмъ, и҆ сла́внѣйшꙋю безꙿ сравне́нiѧ серафȋмъ, безъ и҆стлѣ́нiѧ бг҃а сло́ва ро́ждшꙋю, сꙋ́щꙋю бцⷣꙋ тѧ̀ велича́емъ.

Добро́та недомы́слима вои́стиннꙋ, красо́тъ краснѣ́йши па́че є҆стества̀, сѐ зри́тсѧ досто́йнѡ жела́ющымъ, притеце́мъ ли́ца ѡ҆свѧща́юще.

Стѣна̀ и҆ ѹ҆твержде́нiе держа́вно, ѻ҆рꙋ́жiе ми́рно, забра́ло неѡбори́мо, невреди́мо всѣ́ми хитростьмѝ сопроти́вными, ѡ҆гражде́нiе гра́дꙋ на́шемꙋ дарова́сѧ.

Ѻ҆́бразе неизмѣ́нный ѻ҆ч҃ь, сiѧ́нiе сла́вы присносꙋ́щнагѡ свѣ́та, печа́ть вы́шнѧгѡ, сло́ве, си́ло и҆ мꙋ́дросте, тѧ̀ бг҃осло́вствꙋющымъ благопремѣни́тель бꙋ́ди.

Бг҃оро́диченъ:

Ѹ҆ста́вила є҆сѝ поноше́нiе жена́мъ, взѧла̀ є҆сѝ ѿ  человѣ̑къ, и҆ потреби́ла є҆сѝ клѧ́твꙋ, и҆сточи́ла є҆сѝ всѣ̑мъ ра́дость и҆ благослове́нiе, дв҃о пречⷭ҇таѧ бг҃ороди́тельнице.

Свѣти́ленъ. Подо́бенъ: Жєны̀ ѹ҆слы́шите:

Свѣ́тъ невече́рнiй хрⷭ҇тѐ, просвѣтѝ на́съ лица̀ твоегѡ̀ зра́комъ, и҆ свѣ́тлости ст҃ы́хъ сподо́би, є҆гда̀ сѧ́деши возда́ти комꙋ́ждо по дѣлѡ́мъ є҆гѡ̀, моли́твами ро́ждшiѧ тѧ̀ бцⷣы.

Два́жды.

Сла́ва, и҆ ны́нѣ, ѹ҆спе́нiѧ. Подо́бенъ. Нб҃о sвѣзда́ми:

А҆пⷭ҇ли, ѿ конє́цъ совокꙋ́пльшесѧ здѣ̀, въ геѳсiманíйстѣй ве́си погреби́те тѣ́ло моѐ: и҆ ты̀, сн҃е и҆ бж҃е мо́й, прiимѝ дꙋ́хъ мо́й.

На хвали́техъ стiхи̑ры на д҃, гла́съ є҃. Подо́бенъ: Ра́дꙋйсѧ:

Ра́дꙋйсѧ, пречестны́й ѻ҆́бразе, а҆́гг҃лы покланѧ́емый, и҆ а҆да́мꙋ созда́тельный, человѣ́кѡмъ возжелѣ́нный и҆ бѣсѡ́мъ вои́стиннꙋ стра́шный: любвѐ бж҃iѧ и҆звѣще́нiе, начерта́нiе сла́дкагѡ i҆и҃са, бꙋ́дꙋщихъ бла̑гъ ѡ҆брꙋче́нiе, вели́кое сокро́вище вселе́нныѧ, никогда́же нищеты̀ боѧ́щеесѧ. да́рꙋй на́мъ є҆диномы́слiе, ми́ръ и҆ ве́лiю ми́лость.

Два́жды.

Ра́дꙋйсѧ, бжⷭ҇твенный ѻ҆́бразе, є҆го́же херꙋвíми ѡ҆бстоѧ́тъ, и҆ серафíми слꙋ́жатъ, и҆ всѧ̑ нбⷭ҇ныѧ си̑лы трепе́щꙋтъ, всѧ́ка же тва́рь послꙋ́шаетъ, и҆ бє́здны боѧ́тсѧ: и҆́мже тма̀ ѿгна́на бы́сть, и҆ дiа́волъ ѹ҆праздни́сѧ, и҆ свободи́сѧ а҆да́мъ ѿ грѣхо́вныхъ ѹ҆́зъ, и҆ є҆́ѵины ѹ҆толи́шасѧ сле́зы. да́рꙋй на́мъ є҆диномы́слiе, ми́ръ и҆ ве́лiю ми́лость.

Ра́дꙋйсѧ, ца́рскiй ѻ҆́бразе, краснѣ́йшагѡ добро́тою па́че всѣ́хъ сынѡ́въ человѣ́ческихъ, i҆и҃са и҆зба́вителѧ, пло́тiю покры́вшагѡсѧ, и҆ на взыска́нiе прише́дшагѡ, заблꙋ́ждшагѡ волкохи́щнагѡ ѻ҆вча́те, и҆ на ра́мꙋ поне́сшагѡ, и҆ ѻ҆ц҃ꙋ̀ прине́сшагѡ крⷭ҇то́мъ и҆ кро́вiю ѡ҆чище́но, да́рꙋй вселе́ннѣй є҆диномы́слiе, ми́ръ и҆ ве́лiю ми́лость. 

Сла́ва, гла́съ д҃:

Да ка́плютъ ѻ҆́блацы сла́дость, и҆ го́ры да взыгра́ютсѧ ра́достнѡ, ѡ҆ пресла́вныхъ вели́чiихъ хрⷭ҇та̀ бг҃а на́шегѡ. вчера́ бо на ѳавѡ́рстѣй горѣ̀, свѣ́тъ ѡ҆блиста̀ бж҃ества̀, ѹ҆вѣрѧ́ѧ ѹ҆ч҃никѡ́въ верхѡ́вныѧ, мѡѷсе́а же и҆ и҆лiю̀ со сла́вою предста́ви, того̀ свидѣ́тельствꙋющихъ зако́номъ ѡ҆блада́юща, и҆ живы́ми и҆ ме́ртвыми владѧ́ща. дне́сь посредѝ вселе́нныѧ, свѣтоза́рное воѡбраже́нiе возсiѧ̀, ѹ҆вѣрѧ́ѧ всѧ́чєскаѧ, ꙗ҆́кѡ то́й є҆́сть вочл҃вѣ́чивыйсѧ бг҃ъ на́шъ, є҆мꙋ́же вопiе́мъ: сла́ва, хрⷭ҇тѐ, чл҃вѣколю́бiю твоемꙋ̀.

И҆ ны́нѣ, гла́съ а҃:

Подоба́ше самови́дцємъ сло́ва и҆ слꙋга́мъ, и҆ є҆́же по пло́ти мт҃ре є҆гѡ̀ ѹ҆спе́нiе ви́дѣти, коне́чное є҆ли́ко на не́й та́инство: ꙗ҆́кѡ да не то́кмѡ є҆́же ѿ землѝ сп҃сово восхожде́нiе ѹ҆́зрѧтъ, но и҆ ро́ждшiѧ є҆гѡ̀ преставле́нiю свидѣ́тельствꙋютъ. тѣ́мже ѿвсю́дꙋ бжⷭ҇твенною си́лою собра́вшесѧ, сiѡ́на достиго́ша, и҆ на нб҃о и҆дꙋ́щꙋю предсыла́хꙋ, вы́шшꙋю херꙋвȋмъ: є҆́йже и҆ мы̀ съ ни́ми покланѧ́емсѧ, ꙗ҆́кѡ молѧ́щейсѧ ѡ҆ дꙋша́хъ на́шихъ.

Славосло́вiе вели́кое, и҆ про́чее, и҆ ѿпꙋ́стъ.

На лiтꙋргíи, Бл҃жє́нна ѹ҆спе́нiѧ, ѿ канѡ́на а҃- гѡ гла́са, пѣ́снь а҃-ѧ, на д҃: и҆ ѹ҆брꙋ́са, ѿ канѡ́на д҃-гѡ гла́са пѣ́снь s҃, на д҃. По вхо́дѣ тропа́рь ѹ҆брꙋ́са, и҆ ѹ҆спе́нiѧ. Сла́ва, конда́къ ѹ҆брꙋ́са: И҆ ны́нѣ, конда́къ ѹ҆спе́нiѧ. Прокíменъ, гла́съ д҃: Воспо́йте гдⷭ҇еви пѣ́снь но́вꙋ, ꙗ҆́кѡ ди̑вна сотворѝ гдⷭ҇ь. Стíхъ: Ви́дѣша всѝ концы̀ землѝ спасе́нiе бг҃а на́шегѡ. А҆пⷭ҇лъ къ колосса́ємъ, зача́ло с҃н: и҆лѝ къ корíнѳѧнѡмъ, зача́ло рѻ҃г. А҆ллилꙋ́iа, гла́съ д҃: Гдⷭ҇и, во свѣ́тѣ лица̀ твоегѡ̀ по́йдемъ: Е҆ѵⷢ҇лiе лꙋкѝ, зача́ло м҃и, ѿ полꙋ̀. Прича́стенъ: Гдⷭ҇и, во свѣ́тѣ лица̀ твоегѡ̀ по́йдемъ, и҆ ѡ҆ и҆́мени твое́мъ возра́дꙋемсѧ во вѣ́ки.

<Мⷬ҇> Подоба́етъ вѣ́дати, ꙗ҆́кѡ а҆́ще слꙋчи́тсѧ попра́зднство  ѹ҆спе́нiѧ бцⷣы, и҆ нерꙋкотворе́ннагѡ ѻ҆́браза, въ недѣ́лю, кромѣ̀ хра́ма.

Въ сꙋббѡ́тꙋ на ма́лѣй вече́рни, стiхи̑ры воскрⷭ҇ны, и҆ бцⷣы по ѻ҆бы́чаю. На вели́цѣй вече́рни, по каѳíсмѣ, на Гдⷭ҇и, воззва́хъ, стiхи̑ры воскрⷭ҇ны, г҃: и҆ пра́здника, г҃: и҆ ѻ҆́браза д҃. Сла́ва, ѻ҆́браза: И҆ ны́нѣ, бг҃оро́диченъ а҃-й гла́са. Вхо́дъ. На лiтíи стiхи̑ры пра́здника, стiхо́вна вече́рнѧѧ тогѡ̀ днѐ. Сла́ва, ѻ҆́браза: и҆ ны́нѣ, пра́здника. гла́съ є҃: Воспо́йте лю́дiе: На стiхо́внѣ стiхи̑ры воскрⷭ҇ны: Сла́ва, ѻ҆́браза: И҆ ны́нѣ, пра́здника. На благослове́нiи хлѣ́бѡвъ тропа́рь пра́здника два́жды, и҆ ѻ҆́браза є҆ди́ножды. А҆́ще нѣ́сть бдѣ́нiѧ, по Ны́нѣ ѿпꙋща́еши, тропа́рь воскрⷭ҇нъ. Сла́ва, ѻ҆́браза: И҆ ны́нѣ, пра́здника. На повече́рiи по Досто́йнѣ, конда́къ ѻ҆́браза: Сла́ва, и҆ ны́нѣ, пра́здника.

На ѹ҆́трени, на Бг҃ъ гдⷭ҇ь, тропа́рь воскрⷭ҇нъ два́жды. Сла́ва, ѻ҆́браза: И҆ ны́нѣ, пра́здника. И҆ про́чее пое́мъ и҆ до канѡ́на воскрⷭ҇но. Канѡ́нъ воскрⷭ҇нъ, со i҆рмосо́мъ на д҃: и҆ пра́здника на д҃: и҆ ѻ҆́браза на s҃. Катава́сiа пра́здника: Преꙋкраше́ннаѧ: По г҃-й пѣ́сни конда́къ и҆ i҆́косъ пра́здника: и҆ сѣда́ленъ ѻ҆́браза: Сла́ва, и҆ ны́нѣ, пра́здника. По s҃-й пѣ́сни конда́къ и҆ i҆́косъ ѻ҆́браза. На ѳ҃-й пѣ́сни пое́мъ, Честнѣ́йшꙋю: Свѣти́ленъ воскрⷭ҇нъ: Сла́ва, ѻ҆́браза: И҆ ны́нѣ, пра́здника. На хвали́техъ стiхи̑ры воскрⷭ҇ны д҃, и҆ ѻ҆́браза д҃, съ припѣ́вы є҆гѡ̀. Сла́ва, стiхи́ра є҆ѵⷢ҇льскаѧ. И҆ ны́нѣ, Пребл҃гослове́нна є҆сѝ: и҆ Славосло́вiе вели́кое. Та́же тропа́рь воскрⷭ҇нъ, и҆ є҆ктєнiѝ, и҆ ѿпꙋ́стъ, и҆ ѡ҆глаше́нiе, и҆ и҆схожде́нiе въ притво́ръ и҆ ча́съ а҃. На часѣ́хъ же глаго́лемъ тропа́рь воскрⷭ҇нъ: Сла́ва, ѻ҆́браза: И҆ ны́нѣ, бг҃оро́диченъ часѡ́въ. По Ѻ҆́ч҃е на́шъ, конда́къ воскрⷭ҇нъ. На г҃-мъ часѣ̀ тропа́рь воскрⷭ҇нъ: Сла́ва, пра́здника: И҆ ны́нѣ, бг҃оро́диченъ часѡ́въ. По Ѻ҆́ч҃е на́шъ, конда́къ ѻ҆́браза. Та́кожде глаго́лемъ и҆ на про́чихъ часѣ́хъ тропа́рь воскрⷭ҇нъ: ѻ҆́браза же и҆ пра́здника тропа́рь и҆ конда́къ премѣнѧ́емъ.

На лiтꙋргíи, Бл҃жє́нна гла́са на д҃: и҆ пра́здника пѣ́снь а҃, на  д҃: и҆ ѻ҆́браза пѣ́снь s҃-ѧ, на д҃. По вхо́дѣ тропа́рь воскрⷭ҇нъ, и҆ ѻ҆́браза, и҆ пра́здника. Конда́къ воскрⷭ҇нъ: Сла́ва, ѻ҆́браза: И҆ ны́нѣ, пра́здника. Прокíменъ, а҆пⷭ҇лъ, а҆ллилꙋ́iа, є҆ѵⷢ҇лiе, и҆ прича́стенъ воскрⷭ҇нъ, и҆ ѻ҆́браза.

[зрѝ] А҆́ще слꙋчи́тсѧ попра́зднство ѹ҆спе́нiѧ бцⷣы въ сꙋббѡ́тꙋ:

Глаго́лемъ на Гдⷭ҇и, воззва́хъ, Сла́ва, пра́здника: И҆ ны́нѣ, бг҃оро́диченъ а҃-й, настоѧ́щагѡ гла́са. На ѹ҆́трени канѡ́нъ пра́здника на s҃. И҆ ст҃а́гѡ на s҃.

<Мⷬ҇> А҆́ще слꙋчи́тсѧ попра́зднство ѹ҆спе́нiѧ прест҃ы́ѧ бцⷣы въ недѣ́лю, кромѣ̀ пра́здника нерꙋкотворе́ннагѡ ѻ҆́браза:

Въ сꙋббѡ́тꙋ на ма́лѣй вече́рни стiхи̑ры воскрⷭ҇ны, и҆ бцⷣы, по ѻ҆бы́чаю. На вели́цѣй вече́рни, на Гдⷭ҇и, воззва́хъ, стiхи̑ры воскрⷭ҇ны г҃, и҆ @восто́ченъ@{@А҆нато́лiевъ@} а҃: и҆ пра́здника тогѡ̀ днѐ на рѧдꙋ̀ г҃: и҆ мине́и ст҃а́гѡ г҃. Сла́ва, пра́здника, и҆лѝ ст҃а́гѡ: И҆ ны́нѣ, бг҃оро́диченъ а҃-й гла́са. Вхо́дъ, прокíменъ днѐ: и҆ є҆ктєнiѝ. На лiтíи стiхи̑ры пра́здника, стiхо́вна вече́рнѧѧ, тогѡ̀ днѐ. Сла́ва, и҆ ны́нѣ, пра́здника. На стiхо́внѣ стiхи̑ры воскрⷭ҇ны. Сла́ва, ст҃а́гѡ. А҆́ще ли нѝ: Сла́ва, и҆ ны́нѣ, пра́здника. На благослове́нiи хлѣ́бѡвъ, тропа́рь, Бцⷣе дв҃о, ра́дꙋйсѧ: два́жды, и҆ пра́здника є҆ди́ножды. И҆ чте́нiе во а҆пⷭ҇льскихъ посла́нiихъ. На ѹ҆́трени, тропа́рь воскрⷭ҇нъ два́жды: Сла́ва, ст҃а́гѡ. А҆́ще ли нѝ: Сла́ва, и҆ ны́нѣ, пра́здника. По каѳíсмахъ сѣда́льны воскрⷭ҇ны, съ бг҃орѡ́дичны и҆́хъ, и҆ чте́нiе во є҆ѵⷢ҇лiи толково́мъ. Та́же непоро́чны: и҆ тропарѝ, А҆́гг҃льскiй собо́ръ: и҆ ѵ҆пакоѝ гла́са, и҆ чте́нiе. Степє́нна, и҆ прокíменъ гла́са. Е҆ѵⷢ҇лiе воскрⷭ҇ное. Воскресе́нiе хрⷭ҇то́во: и҆ ѱало́мъ н҃. И҆ про́чее воскрⷭ҇но. Канѡ́нъ воскрⷭ҇нъ, со i҆рмосо́мъ на д҃: и҆ бцⷣы на в҃: и҆ пра́здника на д҃: и҆ ст҃а́гѡ на д҃. Катава́сiа пра́здника. По г҃ пѣ́сни конда́къ и҆ i҆́косъ пра́здника, и҆лѝ ст҃а́гѡ, и҆ сѣда́ленъ: Сла́ва, и҆ ны́нѣ, пра́здника. По s҃ пѣ́сни конда́къ воскрⷭ҇нъ, и҆ i҆́косъ. На ѳ҃-й пѣ́сни пое́мъ: Честнѣ́йшꙋю: Свѣти́ленъ воскрⷭ҇нъ:  Сла́ва, ст҃а́гѡ. А҆́ще ли нѝ: Сла́ва, и҆ ны́нѣ, пра́здника. На хвали́техъ стiхи̑ры воскрⷭ҇ны д҃: и҆ пра́здника д҃: стiхо́вна тогѡ̀ днѐ, со Сла́внымъ, съ припѣ́вы пра́здника. Сла́ва, стiхи́ра є҆ѵⷢ҇льскаѧ, И҆ ны́нѣ: Пребл҃гослове́нна є҆сѝ: По Славосло́вiи тропа́рь воскрⷭ҇нъ то́чiю, и҆ є҆ктєнiѝ, и҆ ѿпꙋ́стъ, и҆ ѡ҆глаше́нiе. И҆ и҆схожде́нiе въ притво́ръ, и҆ ча́съ а҃. На а҃-мъ часѣ̀ тропа́рь воскрⷭ҇нъ: Сла́ва, пра́здника: И҆ ны́нѣ, бг҃оро́диченъ часѡ́въ. По Ѻ҆́ч҃е на́шъ, конда́къ пра́здника: и҆ коне́чный ѿпꙋ́стъ. На г҃-мъ часѣ̀ тропа́рь воскрⷭ҇нъ: Сла́ва, ст҃а́гѡ: А҆́ще ли нѝ: Сла́ва, пра́здника. По трист҃о́мъ, конда́къ пра́здника, и҆ воскрⷭ҇нъ, глаго́лемъ премѣнѧ́юще.

На лiтꙋргíи бл҃жє́нна гла́са на s҃: и҆ пра́здника, ѿ канѡ́на пѣ́снь рѧдовꙋ́ю, на д҃. По вхо́дѣ тропа́рь воскрⷭ҇нъ, и҆ пра́здника, и҆ хра́ма ст҃а́гѡ, и҆ ст҃а́гѡ, а҆́ще є҆́сть. Та́же конда́къ воскрⷭ҇нъ, и҆ хра́ма ст҃а́гѡ, и҆лѝ ст҃ы́ѧ. Сла́ва, ст҃а́гѡ, а҆́ще є҆́сть: а҆́ще ли нѝ: Сла́ва, хра́ма ст҃а́гѡ: И҆ ны́нѣ, пра́здника. Прокíменъ, воскрⷭ҇нъ гла́са, и҆ пра́здника. А҆пⷭ҇лъ, а҆ллилꙋ́iа, и҆ є҆ѵⷢ҇лiе днѐ. Прича́стенъ: Хвали́те гдⷭ҇а съ нб҃съ: и҆ пра́здника. А҆́ще и҆́мать ст҃ы́й а҆пⷭ҇лъ и҆ є҆ѵⷢ҇лiе, тогда̀ пое́мъ прокíменъ воскрⷭ҇нъ гла́са, и҆ ст҃а́гѡ: а҆пⷭ҇лъ, и҆ є҆ѵⷢ҇лiе днѐ, и҆ ст҃а́гѡ. Прича́стенъ: Хвали́те гдⷭ҇а съ нб҃съ: и҆ ст҃а́гѡ.


