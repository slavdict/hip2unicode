        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ и҃_i-й де́нь.

Ст҃ы́хъ мꙋ́чєникъ, флѡ́ра и҆ ла́ѵра.

На Гдⷭ҇и, воззва́хъ, стiхи̑ры пра́здника, гла́съ в҃. Подо́бенъ: Кíими похва́льными:

Кíими недосто́йными ѹ҆стна́ми ѹ҆блажи́мъ бцⷣꙋ, честнѣ́йшꙋю тва́ри, и҆ ст҃ѣ́йшꙋю сꙋ́щꙋ херꙋвȋмъ и҆ всѣ́хъ а҆́гг҃лъ, прⷭ҇то́лъ ца́рскiй недви́жимый, до́мъ, въ не́мже всели́сѧ превы́шнiй, спасе́нiе мíра, бж҃iе свѧще́нiе, подаю́щꙋю  вѣ̑рнымъ въ бжⷭ҇твеннѣй па́мѧти є҆ѧ̀ бога́тнѡ ве́лiю ми́лость;

Ка̑ѧ стра̑шнаѧ пѣ̑нiѧ, ꙗ҆̀же принесо́ша тѝ тогда̀, дв҃о, ѻ҆́крестъ твоегѡ̀ ѻ҆дра̀ стоѧ́щiи, всѝ и҆̀же сло́ва а҆пⷭ҇ли, и҆ ѹ҆жа́снѣ вопiю́ще: ѿхо́дитъ цр҃е́ва пала́та, возвыша́етсѧ кiвѡ́тъ свѧще́нiѧ! двє́ри, возьми́тесѧ, ꙗ҆́кѡ да бж҃iѧ две́рь вни́детъ въ ра́дость, мíрꙋ непреста́ннѡ просѧ́щи ве́лiѧ ми́лости.

Ка̑ѧ дꙋхо́внаѧ пѣ̑нiѧ ны́нѣ принесе́мъ тебѣ̀, всест҃а́ѧ; безсме́ртнымъ бо ѹ҆спе́нiемъ твои́мъ ве́сь мíръ ѡ҆ст҃и́ла є҆сѝ, и҆ ко премȋрнымъ прешла̀ є҆сѝ, добро́тꙋ разꙋмѣва́ти вседержи́телѧ, и҆ семꙋ̀ ꙗ҆́коже мт҃и сра́доватисѧ, а҆́гг҃льскимъ тѧ̀ чинѡ́мъ дорѷносѧ́щымъ, чⷭ҇таѧ, и҆ дꙋша́мъ првⷣныхъ. съ ни́миже просѝ на́мъ ми́ра и҆ ве́лiѧ ми́лости.

И҆́ны стiхи̑ры ст҃ы́хъ, гла́съ д҃: Подо́бенъ: Да́лъ є҆сѝ зна́менiе:

Ка́менiе пресоверше́ни, * мꙋче́нiемъ сѣко́ми, * и҆ ка́зньми и҆стеса́еми свѧтíи ꙗ҆ви́вшесѧ, * созда́стесѧ въ це́рковь гдⷭ҇ню, * и҆ i҆́дѡльскiѧ хра́мы и҆ трє́бища * низло́жше на зе́млю. * тѣ́хъ ѹ҆̀бо ѹ҆блажа́емъ, * ꙗ҆́кѡ раѧ̀ жи́телей, * ꙗ҆́кѡ хра́ма возложє́нiѧ нбⷭ҇нагѡ сꙋ́щѧ.

Благода́ть почерпи́те, * и҆ просвѣще́нiе прiими́те, * весе́лiе и҆ ми́лость, * мощє́мъ прикоснꙋ́вшiисѧ свѧще́нныхъ мꙋ́чєникъ * флѡ́ра же и҆ ла́ѵра: * и҆зъ ни́хже и҆стека́етъ бога́тнѡ и҆сцѣле́нiй бжⷭ҇твенное дѣ́йство. * и҆ си́хъ ѹ҆блажа́юще ꙗ҆́кѡ гдⷭ҇ни ѹ҆го́дники, * прилѣ́жнѡ возопiе́мъ: * бж҃е на́шъ, сла́ва тебѣ̀.

Въ ро́вѣ затворе́ни, * и҆ подъ земле́ю покрыва́еми, * повелѣ́нiемъ мꙋчи́телѧ, * бжⷭ҇твенными повѣ́даньми * и҆ ѿкрове́нiемъ дх҃а ст҃а́гѡ * ꙗ҆вле́ни бы́сте на́мъ ꙗ҆́коже sвѣ́зды, * ѡ҆блиста́юще зна́мєнiѧ и҆ чꙋдеса̀ * и҆ и҆сцѣле́нiй дарова̑нiѧ, * страстоте́рпцы самобра́тнiи, * а҆́гг҃лѡвъ кꙋпножи́тели. 

Сла́ва, гла́съ в҃:

Ревни́тели ст҃íи, самобра́тнiи хрⷭ҇то́вы, флѡ́ре и҆ ла́ѵре, хвала́ми досто́йными почте́ни бꙋ́дите: вы́ бо крѣ́пкѡ подви́гшесѧ, є҆́же къ бг҃ꙋ и҆сповѣ̑данiи тве́рдѡ пострада́вше, побѣ̑дныѧ вѣнцы̀ ѹ҆лꙋчи́сте. тѣ́мъ со а҆́гг҃лы въ вы́шнихъ ликовствꙋ́ете, прилѣ́жнѡ молѧ́ще свѧтꙋ́ю трⷪ҇цꙋ, ѹ҆мири́ти мíръ, и҆ спастѝ дꙋ́шы на́шѧ.

Прiиди́те, воспое́мъ лю́дiе прест҃ꙋ́ю дв҃ꙋ чⷭ҇тꙋю, и҆зъ неѧ́же неизрече́ннѡ про́йде вопло́щсѧ сло́во ѻ҆́ч҃ее, зовꙋ́ще и҆ глаго́люще: бл҃гослове́на ты̀ въ жена́хъ, блаже́нное чре́во вмѣсти́вшее хрⷭ҇та̀. тогѡ̀ ст҃ы̑мъ рꙋка́мъ дꙋ́шꙋ преда́вши, моли́сѧ, пречⷭ҇таѧ, спасти́сѧ дꙋша́мъ на́шымъ.

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

Всѝ нбⷭ҇нiи * воспо́йте ли́цы, и҆́бо дв҃а мт҃и * преста́висѧ пресла́внѡ * ѿ землѝ къ нбⷭ҇нымъ.

Стíхъ: Воскрⷭ҇нѝ, гдⷭ҇и, въ поко́й тво́й, ты̀, и҆ кiвѡ́тъ свѧты́ни твоеѧ̀.

Собра́сѧ ли́къ ѹ҆ч҃ни̑къ * пресла́внѡ, ѻ҆трокови́це, * ѿ конє́цъ мíра, погребстѝ твоѐ тѣ́ло * бжⷭ҇твенное и҆ нетлѣ́нное.

Стíхъ: Клѧ́тсѧ гдⷭ҇ь дв҃дꙋ и҆́стиною, и҆ не ѿве́ржетсѧ є҆ѧ̀.

Двє́ри нбⷭ҇ныѧ, возми́тесѧ, * зрѧ́ще две́рь вы́шнѧгѡ, * и҆дꙋ́щꙋ къ вы̑шнимъ, є҆ди́нꙋ бг҃ома́терь.

Сла́ва, и҆ ны́нѣ, гла́съ д҃{Исправлена опечатка оригинала: то́йже. Прим.  оrthlib}:

Дв҃дскꙋю пѣ́снь дне́сь лю́дiе воспое́мъ хрⷭ҇тꙋ̀ бг҃ꙋ: приведꙋ́тсѧ, речѐ, цр҃ю̀ дѣ̑вы во слѣ́дъ є҆ѧ̀, и҆ и҆́скрєннiѧ є҆ѧ̀ приведꙋ́тсѧ въ весе́лiи и҆ ра́дованiи. и҆́бо ѿ сѣ́мене дв҃дова, є҆ѧ́же ра́ди мы̀ ѡ҆божи́хомсѧ, въ рꙋ́цѣ своегѡ̀ сн҃а и҆ влⷣки сла́внѡ и҆ па́че сло́ва прелага́етсѧ. ю҆́же ꙗ҆́кѡ мт҃рь бж҃iю воспѣва́юще, вопiе́мъ и҆ глаго́лемъ: спасѝ на́съ  и҆сповѣ́дающихъ тѧ̀ бцⷣꙋ ѿ всѧ́кагѡ ѡ҆бстоѧ́нiѧ, и҆ и҆зба́ви ѿ бѣ́дъ дꙋ́шы на́шѧ.

Тропа́рь ст҃ы́хъ, гла́съ д҃:

Преꙋдо́бреннꙋю и҆ бг҃омꙋ́дрꙋю дво́ицꙋ пресвѣ́тлꙋю восхва́лимъ вѣ́рнiи по достоѧ́нiю, флѡ́ра преблаже́ннаго и҆ ла́ѵра всечестна́го, и҆̀же ѹ҆се́рднѡ трⷪ҇цꙋ несозда́ннꙋю ꙗ҆́снѡ проповѣ́дасте всѣ̑мъ. тѣ́мже пострада́вше до кро́ве, и҆ вѣнцы̑ пресвѣ́тлыми ѹ҆вѧзо́стесѧ, моли́тесѧ хрⷭ҇тꙋ̀ бг҃ꙋ, да спасе́тъ дꙋ́шы на́шѧ.

Сла́ва, и҆ ны́нѣ, пра́здника, гла́съ а҃:

Въ ржⷭ҇твѣ̀ дѣ́вство сохрани́ла є҆сѝ, во ѹ҆спе́нiи мíра не ѡ҆ста́вила є҆сѝ, бцⷣе. преста́виласѧ є҆сѝ къ животꙋ̀, мт҃и сꙋ́щи живота̀: и҆ моли́твами твои́ми и҆збавлѧ́еши ѿ сме́рти дꙋ́шы на́шѧ.

На ѹ҆́трени.

По а҃-й стiхоло́гiи сѣда́ленъ, гла́съ д҃. Подо́бенъ: Ꙗ҆ви́лсѧ є҆сѝ дне́сь:

Въ сла́внѣй па́мѧти твое́й вселе́ннаѧ невеще́ственнымъ дꙋ́хомъ прекра́шена, ѹ҆́мнѡ съ весе́лiемъ зове́тъ тѝ: ра́дꙋйсѧ, дв҃о, хрⷭ҇тiа́нъ похвало̀.

Сла́ва, и҆ ны́нѣ, то́йже:

По в҃-й стiхоло́гiи сѣда́ленъ, гла́съ s҃. Подо́бенъ: Милосе́рдiѧ двє́ри:

Твоѐ преставле́нiе, чⷭ҇таѧ, всѝ вѣ́рнiи восхвалѧ́юще, пое́мъ тѧ̀: преста́виласѧ бо ѿ землѝ, ѿ живота̀ въ живо́тъ, и҆ сꙋ́щи на нб҃сѣ́хъ бг҃ꙋ молѧ́щисѧ, и҆зба́витисѧ ѿ бѣ́дъ ро́дꙋ человѣ́ческомꙋ.

Сла́ва, и҆ ны́нѣ, то́йже:

Канѡ́нъ пра́здника со i҆рмосо́мъ на и҃, кѵ́ръ космы̀:

Гла́съ а҃. Пѣ́снь а҃. I҆рмо́съ:

Преꙋкраше́ннаѧ бжⷭ҇твенною сла́вою, свѧще́ннаѧ и҆ сла́внаѧ, дв҃о, па́мѧть твоѧ̀, всѧ̑ собра̀ къ весе́лiю вѣ̑рныѧ, начина́ющей  марiа́мѣ, съ ли̑ки и҆ тѷмпа́ны, твоемꙋ̀ пою́щыѧ є҆диноро́дномꙋ: сла́внѡ ꙗ҆́кѡ просла́висѧ.

Да провожда́ютъ невеще́ственнiи чи́нове небоше́ственное въ сiѡ́нъ бжⷭ҇твенное тѣ́ло твоѐ, внеза́пꙋ же сте́кшесѧ а҆пⷭ҇лъ мно́жество ѿ конє́цъ, бцⷣе, тебѣ̀ предста́ша а҆́бiе: съ ни́миже, чⷭ҇таѧ, твою̀ честнꙋ́ю, дв҃о, па́мѧть сла́вимъ.

Побѣ̑дныѧ по́чєсти взѧла̀ є҆сѝ на є҆стество̀, чⷭ҇таѧ, бг҃а ро́ждши: ѻ҆ба́че же подо́бѧщисѧ творцꙋ̀ твоемꙋ̀ и҆ сн҃ꙋ, па́че є҆стества̀ повинꙋ́ешисѧ є҆сте́ствєннымъ зако́нѡмъ: тѣ́мже ѹ҆ме́рши, съ сн҃омъ востае́ши вѣ́чнꙋющи.

И҆́нъ канѡ́нъ ст҃ы́хъ, на д҃, є҆гѡ́же краегране́сiе:

Кра́снꙋю воспою̀ мꙋ́ченикѡвъ дво́ицꙋ. Творе́нiе i҆ѡ́сифово.

Гла́съ и҃. Пѣ́снь а҃. I҆рмо́съ:

Колесницегони́телѧ фараѡ́нѧ погрꙋзѝ чꙋдотворѧ́й и҆ногда̀ мѡѷсе́йскiй же́злъ, крⷭ҇тоѻбра́знѡ порази́въ и҆ раздѣли́въ мо́ре, i҆и҃лѧ же бѣглеца̀, пѣшехо́дца спасѐ, пѣ́снь бг҃ови воспѣва́юща.

Свѣтоза́рными блиста̑нiи дх҃а просвѣща́еми, мра̑чныѧ ѻ҆́блаки дꙋшѝ моеѧ̀ разори́те: ꙗ҆́кѡ да воспою̀ ра́дꙋѧсѧ свѣтоно́снꙋю ст҃íи, и҆ честнꙋ́ю ва́шꙋ па́мѧть, мꙋ́чєницы хрⷭ҇то́вы предо́блiи.

На ка́мени непоро́чныѧ вѣ́ры созда́вше, добродѣ́тельми бжⷭ҇твенными са́ми себѐ, блаже́ннiи, предо́бръ показа́стесѧ и҆ красе́нъ хра́мъ, въ него́же ѻ҆ц҃ъ всели́сѧ и҆ сн҃ъ и҆ дх҃ъ ст҃ы́й.

И҆зъ ко́рене посѣка́юще пре́лести те́рнiе, великоимени́тiи, посѣка́тельнымъ сло́вомъ бжⷭ҇твенныѧ вѣ́ры сердца̀ ѡ҆бнови́ша ѡ҆лѧденѣ̑вшаѧ ле́стiю, и҆ плодонѡ́сна показа́ша, вѣ́рꙋ процвѣта́юща непоро́чнꙋю.

Бг҃оро́диченъ:

Ѿ дв҃и́ческiѧ ѹ҆тро́бы прозѧбла̀ є҆сѝ ко́ренѧ ненапое́ннаго, сади́телѧ всѣ̑мъ, чл҃вѣ́ка бы́вша и҆ стрⷭ҇ти  претерпѣ́вша. є҆гѡ́же жела́юще бжⷭ҇твеннiи, вѣ́рнѡ пострада́ша мꙋ́чєницы, пречⷭ҇таѧ дв҃о всепѣ́таѧ.

Пѣ́снь г҃. I҆рмо́съ:

Подѣ́тельнаѧ и҆ содержи́тельнаѧ всѣ́хъ бж҃iѧ мꙋ́дросте и҆ си́ло, непрекло́ннꙋ, недви́жимꙋ цр҃ковь ѹ҆твердѝ, хрⷭ҇тѐ: є҆ди́нъ бо є҆сѝ ст҃ъ, во ст҃ы́хъ почива́ѧй.

Женꙋ́ тѧ ме́ртвеннꙋ, но па́че є҆стества̀ и҆ мт҃рь бж҃iю ви́дѣвше, всенепоро́чнаѧ, сла́внiи а҆пⷭ҇ли, ѹ҆жа́снѡ прикаса́хꙋсѧ рꙋка́ми сла́вою ѡ҆блиста́ющей, ꙗ҆́кѡ бг҃опрiѧ́тное селе́нiе ви́дѧще.

Пости́же рꙋ́цѣ досади́тєльныѧ де́рзагѡ, ѹ҆сѣче́нiемъ сꙋ́дъ нане́съ, бг҃ꙋ сохра́ншꙋ че́сть, ѡ҆дꙋшевле́нномꙋ кiвѡ́тꙋ, сла́вою бж҃ества̀ въ не́мже сло́во пло́ть бы́сть.

И҆́нъ. I҆рмо́съ:

Нбⷭ҇нагѡ крꙋ́га верхотво́рче, гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нiй кра́ю, вѣ́рныхъ ѹ҆твержде́нiе, є҆ди́не чл҃вѣколю́бче.

Зако́нъ бжⷭ҇твенный и҆сполнѧ́юще, прехва́льнiи мꙋ́чєницы, ни́щымъ бога́тнѡ хлѣ́бъ пода́сте, и҆ ко благоче́стiю наста́висте бжⷭ҇твенномꙋ, спасе́нiѧ хода́таи си̑мъ бы́вше.

Дво́ица свѣтоно́сныхъ страда́лєцъ, возсiѧ́вши чꙋде́сными зарѧ́ми, тмꙋ̀ ѿгна̀ пре́лести многобо́жныѧ, и҆ прельщє́нныѧ къ сiѧ́нiю бжⷭ҇твенныѧ вѣ́ры всѧ̑ наста́висте.

Младе́нствꙋющiй наро́дъ, благочести́вiи мꙋ́чєницы, бж҃е́ственными ѹ҆чє́нiи къ стезѝ бжⷭ҇твеннагѡ ра́зꙋма наста́висте, и҆ трє́бища дє́мѡнскаѧ моли́твою, блаже́ннiи, низложи́сте.

Бг҃оро́диченъ:

Неискꙋсобра́чнаѧ дв҃о, є҆ѧ́же ра́ди на́мъ возсiѧ̀ сло́во, є҆́же вы́ше всѧ́кагѡ нача́ла разꙋмѣва́емо, спаса́й ста́до твоѐ, и҆ всѧ́къ гра́дъ и҆ странꙋ̀, ѿ всѧ́кагѡ ѡ҆бстоѧ́нiѧ, бг҃ора́дованнаѧ. 

Конда́къ ст҃ы́хъ, гла́съ и҃. Подо́бенъ: Ꙗ҆́кѡ нача́тки:

Ꙗ҆́кѡ благоче́стiѧ мꙋ́ченики, и҆ страда́льцы хрⷭ҇то́вы бг҃омꙋ́дрены, вселе́ннаѧ, пресла́внѡ почита́етъ флѡ́ра и҆ ла́ѵра дне́сь: ꙗ҆́кѡ да ѹ҆лꙋчи́мъ благода́ть и҆ ми́лость моли́твами и҆́хъ, и҆ и҆зба́вимсѧ бѣ́дъ и҆ напа́стей, гнѣ́ва же и҆ ско́рби въ де́нь сꙋ́дный.

Сѣда́ленъ, гла́съ и҃. Подо́бенъ: Премꙋ́дрости.

Зо́дчiи показа́стесѧ дꙋхо́внiи, назда́сте вѣ́рою благочести́выхъ дꙋ́шы, бжⷭ҇твенною благода́тiю на ка́мени вѣ́ры, и҆ себѐ са́ми соверши́вше хра́мъ свѧще́нъ честны́ѧ трⷪ҇цы, тве́рдѡ пострада́сте. тѣ́мъ и҆ и҆сцѣлє́нiѧ и҆сточа́ете вѣ́рою къ ва́мъ притека́ющымъ, и҆ стра̑сти ѿгонѧ́ете, страстоно́сцы самобра́тнiи. моли́те хрⷭ҇та̀ бг҃а, грѣхѡ́въ ѡ҆ставле́нiе пода́ти чтꙋ́щымъ любо́вiю свѧтꙋ́ю па́мѧть ва́шꙋ.

Сла́ва, и҆ ны́нѣ, пра́здника.

Ꙗ҆́же бг҃а заче́нши безъ сѣ́мене, и҆ воплоще́нна ро́ждши безъ тлѝ, но́вымъ ѡ҆дѣѧ́нiемъ ѡ҆блекла́сѧ є҆сѝ нетлѣ́нiѧ дꙋ́ха: ꙗ҆́кѡ жи́зни бо мт҃и и҆ всѣ́хъ цр҃и́ца къ жи́зни преста́виласѧ є҆сѝ, дв҃о, невеще́ственнѣй. тѣ́мже по достоѧ́нiю вои́стиннꙋ показа́ласѧ є҆сѝ ѻ҆́блакъ, и҆сточа́ющь жи́зни на́шеѧ во́ды бг҃ома́ти всенепоро́чнаѧ. молѝ сн҃а твоего̀ бг҃а, согрѣше́нiй ѡ҆ставле́нiе пода́ти пра́зднꙋющымъ любо́вiю ст҃о́е твоѐ ѹ҆спе́нiе.

Пѣ́снь д҃. I҆рмо́съ:

Рѣ̑чи прⷪ҇ро́кѡвъ и҆ гада̑нiѧ воплоще́нiе проѧви́ша ѿ дв҃ы твоѐ, хрⷭ҇тѐ: сiѧ́нiе блиста́нiѧ твоегѡ̀ во свѣ́тъ ꙗ҆зы́кѡвъ и҆зы́детъ, и҆ возгласи́тъ тебѣ̀ бе́здна съ весе́лiемъ: си́лѣ твое́й сла́ва, чл҃вѣколю́бче.

Ви́дите лю́дiе и҆ чꙋди́тесѧ: гора́ бо ст҃а́ѧ, и҆ ꙗ҆́вственнаѧ бг҃ꙋ, въ нбⷭ҇ныѧ ѻ҆би́тєли превы́шше взе́млетсѧ, нб҃о земно́е въ нбⷭ҇ное и҆ нетлѣ́нное селе́нiе вселѧ́емо. 

Жи́зни присносꙋ́щныѧ и҆ лꙋ́чшiѧ сме́рть твоѧ̀ бы́сть прехожде́нiе, чⷭ҇таѧ, ѿ привре́менныѧ къ бжⷭ҇твеннѣй вои́стиннꙋ и҆ непреходи́мѣй, преставлѧ́ѧ тѧ̀, чⷭ҇таѧ, въ весе́лiи сн҃а зрѣ́ти твоего̀ и҆ гдⷭ҇а.

Взѧ́шасѧ двє́ри нбⷭ҇ныѧ, и҆ а҆́гг҃ли воспѣ́ша: и҆ прiѧ́тъ хрⷭ҇то́съ дѣ́вства своеѧ̀ мт҃ре сосꙋ́дъ: херꙋвíми подꙿѧ́ша тѧ̀ съ весе́лiемъ, серафíми же сла́вѧтъ ра́дꙋющесѧ.

И҆́нъ. I҆рмо́съ:

Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованiе, не ѡ҆ста́вль нѣ́дра ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.

Ю҆́ношски со враго́мъ спле́тшесѧ, до́блiи, сего̀ низложи́сте крⷭ҇тнымъ ѻ҆рꙋ́жiемъ тве́рдѡ, и҆ сокрꙋшє́нныѧ грѣхо́мъ сотвори́ша хра́мы гдⷭ҇еви жи́вы, благоче́стнѡ пою́щыѧ: си́лѣ твое́й сла́ва, чл҃вѣколю́бче.

Ѿ хрⷭ҇та̀ ка́мене ѹ҆сѣ́ченагѡ, ꙗ҆́коже пи́шетъ, ѿ горы̀ дв҃ы бг҃оѻтрокови́цы, ѹ҆крѣ́пльшесѧ всесла́внiи ст҃íи, i҆́дѡлѡмъ сокрꙋше́нiе содѣ́ласте, и҆ взѧ́ти бы́сте къ горѣ̀ ꙗ҆вле́ннѣй мꙋче́нiѧ, и҆ а҆́гг҃лѡмъ ꙗ҆́вѣ ѹ҆подо́бистесѧ.

Е҆ди́нꙋ зарю̀ трисо́лнечнагѡ бж҃ества̀, безбѡ́жнымъ ра́дꙋющесѧ возвѣстѝ дво́ица честна́ѧ мꙋ́чєникъ, флѡ́ръ же и҆ ла́ѵръ, и҆ мꙋче́нiѧ ча́шꙋ и҆спи́ша ѹ҆се́рднѡ, хрⷭ҇тꙋ̀ пою́ще, сла́ва си́лѣ твое́й, чл҃вѣколю́бче.

Зако́нꙋ бж҃iю подкло́ншесѧ, преклони́ша беззакѡ́нныѧ, сего̀ є҆ди́наго честѝ ѿверзе́нiемъ ѻ҆че́съ, разꙋ̑мнаѧ и҆́хъ зрѣ̑нiѧ просвѣ́щше, мꙋ́чєницы бжⷭ҇твеннiи, свѣти̑льника два̀, и҆̀же концы̀ всѧ̑ просвѣти́вше.

Бг҃оро́диченъ:

Ꙗ҆́кѡ чⷭ҇тꙋю ѿ родѡ́въ и҆збра̀, бцⷣе, тѧ̀ приснодв҃ꙋ, зижди́тель всѣ́хъ и҆ бг҃ъ, и҆ твою̀ ѹ҆тро́бꙋ пала́тꙋ  содѣ́ла нескве́рнꙋ, є҆ди́ный цр҃ь вѣкѡ́въ, и҆зъ тебє̀ человѣ́кѡмъ ꙗ҆ви́сѧ.

Пѣ́снь є҃. I҆рмо́съ:

Бж҃iю и҆ неизрече́ннꙋю добро́тꙋ добродѣ́телей твои́хъ, хрⷭ҇тѐ, и҆сповѣ́мъ: ѿ присносꙋ́щныѧ бо сла́вы, соприсносꙋ́щное и҆ ѵ҆поста́сное возсiѧ́вый сiѧ́нiе, и҆зъ дѣ́вственныѧ ѹ҆тро́бы, сꙋ́щымъ во тмѣ̀ и҆ сѣ́ни, вопло́щсѧ, возсiѧ́лъ є҆сѝ сл҃нце.

Ꙗ҆́кѡ на ѻ҆́блацѣ, дв҃о, а҆пⷭ҇льскiй ли́къ носи́мь, къ сiѡ́нꙋ ѿ конє́цъ, слꙋжи́ти тебѣ̀, ѻ҆́блакꙋ ле́гкомꙋ собира́шесѧ: ѿ неѧ́же вы́шнiй бг҃ъ сꙋ́щымъ во тмѣ̀ и҆ сѣ́ни пра́ведное возсiѧ̀ сл҃нце.

Трꙋ́бъ бг҃опрiѧ́тнiи ѧ҆зы́цы бг҃осло́вныхъ мꙋже́й бл҃гогла́снѣйше бцⷣѣ вопiѧ́хꙋ, и҆схо́днꙋю возглаша́юще пѣ́снь дх҃омъ: ра́дꙋйсѧ, нетлѣ́нный и҆сто́чниче бж҃iѧ живонача́льнагѡ и҆ спаси́тельнагѡ всѣ̑мъ воплоще́нiѧ.

И҆́нъ. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей твои́хъ, пꙋти̑ моѧ̑ напра́ви, молю́сѧ.

Раздѣле́нiѧ не подꙿѧ́тъ бжⷭ҇твеннаѧ дво́ица мꙋ́чєникъ самобра́тнаѧ: нераздѣ́льнѣй бо ст҃ѣ́й трⷪ҇цѣ вѣ́ровавше є҆ди́ною наде́ждою, раздѣле́нiемъ пре́лести безмѣ́стныѧ содержи̑мыѧ совокꙋпѝ бл҃года́тiю.

И҆́стины ве́рвiю, ѻ҆ско́рдомъ же бжⷭ҇твеннагѡ ра́зꙋма, ѡ҆каменє́нныѧ мы̑сли благоче́стнѡ страда́льцы и҆стеса́вше, хра́мы трⷪ҇цѣ пресла́вны бжⷭ҇твенною вѣ́рою содѣ́ласте, си́лою дх҃а.

Кореносѣка́тели sло́бы всѧ́кiѧ ꙗ҆ви́стесѧ, мч҃ницы сла́внiи, сади́тели же всѧ́кагѡ благоче́стiѧ, и҆ словесы̀ и҆ вещмѝ: и҆зра́стшiй цвѣ́тъ i҆ессе́евъ ѿ ко́рене бжⷭ҇твеннагѡ, въ непроходи́мыхъ сердца́хъ насади́сте. 

Бг҃оро́диченъ:

Пре́жде всѣ́хъ вѣ̑къ, дв҃о, сокрове́нное вели́кое та́инство, є҆́же не ѹ҆вѣ́дѣно бы́сть родѡ́мъ пє́рвымъ, всенепоро́чнаѧ, тобо́ю ꙗ҆ви́сѧ сло́во ѻ҆́ч҃ее превѣ́чное, вопло́щсѧ и҆ бы́въ чл҃вѣ́къ.

Пѣ́снь s҃. I҆рмо́съ:

Морскíй пꙋчиноро́дный ки́товъ внꙋ́треннiй ѻ҆́гнь, тридне́внагѡ твоегѡ̀ погребе́нiѧ проѡбраже́нiе, є҆гѡ́же i҆ѡ́на прⷪ҇ро́къ показа́сѧ: спасе́нъ бо ꙗ҆́кѡ и҆ предпосла́сѧ, неврежде́нъ вопiѧ́ше: пожрꙋ́ ти со гла́сомъ хвале́нiѧ, гдⷭ҇и.

Дае́тъ тебѣ̀, ꙗ҆̀же превы́ше є҆стества̀, цр҃ь всѣ́хъ бг҃ъ: въ ржⷭ҇твѣ́ бо дв҃ꙋ ꙗ҆́коже сохранѝ, та́кѡ во гро́бѣ тѣ́ло соблюдѐ нетлѣ́нно, и҆ спросла́ви бжⷭ҇твеннымъ преставле́нiемъ, че́сть тебѣ̀ ꙗ҆́кѡ сн҃ъ мт҃ри да́рꙋѧ.

Вои́стиннꙋ тѧ̀ ꙗ҆́кѡ свѣ́телъ свѣ́щникъ невеще́ственнагѡ свѣ́та, кади́льницꙋ златꙋ́ю бжⷭ҇твеннагѡ ѹ҆́глѧ, во ст҃а̑ѧ ст҃ы́хъ вселѝ: рꙋ́чкꙋ и҆ же́злъ, скрижа́ль бг҃опи́саннꙋю, ковче́гъ ст҃ы́й, трапе́зꙋ сло́ва жи́зни, дв҃о, ржⷭ҇тво̀ твоѐ.

И҆́нъ. I҆рмо́съ:

Ѡ҆чи́сти мѧ̀, сп҃се, мнѡ́га бо беззакѡ́нiѧ моѧ̑, и҆ и҆зъ глꙋбины̀ sѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нiѧ моегѡ̀.

Терпѣ́нiемъ неꙋкло́ннымъ беззакѡ́нныѧ побѣжда́юще, по зако́нꙋ страда́льцы хрⷭ҇тꙋ̀ достохва́льный коне́цъ принесо́сте, не покры́вшесѧ нече́стiѧ сꙋ́етствомъ.

Ѻ҆рꙋ́жiѧ си́льнагѡ ꙗ҆влѧ́еми{Исправлена опечатка оригинала:ѧ҆влѧ́еми. Прим.  orthlib} дх҃а, побѣди́сте врагѝ безплѡ́тныѧ, блаже́ннiи, и҆ стрⷭ҇ть блаже́ннꙋю въ ре́бра прободе́ннагѡ благоче́стнѡ воѡбрази́сте.

Ꙗ҆́коже два̀ предѡбра̀ сѡсца̀, сла́внiи, ꙗ҆ви́стесѧ цр҃кви хрⷭ҇то́вѣ, не млеко̀ пролива́юще, но да́ръ незави́стенъ и҆ спаси́теленъ и҆сцѣле́нiй и҆сточа́юще.

Бг҃оро́диченъ:

Недꙋ́говавшꙋю дꙋ́шꙋ мою̀ грѣхо́мъ и҆сцѣлѝ, ꙗ҆́же  врача̀ дꙋ́шъ и҆ тѣле́съ ро́ждшаѧ, пречⷭ҇таѧ, є҆го́же бжⷭ҇твеннiи мꙋ́чєницы и҆сповѣ́дающе, вра́чеве страсте́й ꙗ҆ви́стесѧ.

Конда́къ пра́здника, гла́съ в҃:

Въ моли́твахъ неꙋсыпа́ющꙋю бцⷣꙋ, и҆ въ предста́тельствахъ непрело́жное ѹ҆пова́нiе, гро́бъ и҆ ѹ҆мерщвле́нiе не ѹ҆держа́ста: ꙗ҆́коже бо живота̀ мт҃рь, къ животꙋ̀ преста́ви, во ѹ҆тро́бꙋ всели́выйсѧ приснодѣ́вственнꙋю.

I҆́косъ:

Ѡ҆градѝ моѧ̑ помышлє́нiѧ, хрⷭ҇тѐ мо́й, и҆́бо стѣ́нꙋ мíра воспѣ́ти дерза́ю, чⷭ҇тꙋю мт҃рь твою̀: на столпѣ̀ глагѡ́лъ ѹ҆крѣпи́ мѧ, и҆ въ тѧ́жкихъ мы́слехъ застꙋпи́ мѧ, ты́ бо взыва́ющымъ и҆ просѧ́щымъ вѣ́рою, молє́нiѧ и҆сполнѧ́еши. ты̀ мнѣ̀ ѹ҆́бѡ да́рꙋй ѧ҆зы́къ доброрѣ́чивъ, и҆ по́мыслъ непосты́денъ: всѧ́кое бо бла́го даѧ́нiе ѿ тебє̀ низпосыла́етсѧ, свѣтопода́телю, во ѹ҆тро́бꙋ всели́выйсѧ приснодѣ́вственнꙋю.

Пѣ́снь з҃. I҆рмо́съ:

Безстꙋ́днѣй ꙗ҆́рости же и҆ ѻ҆гню̀, бжⷭ҇твенное жела́нiе сопротивлѧ́ѧсѧ, ѻ҆́гнь ѹ҆́бѡ ѡ҆роша́ше, ꙗ҆́рости же смѣѧ́шесѧ, бг҃одохнове́нною слове́сною прпⷣбныхъ тривѣща́нною цѣвни́цею, противовѣща́ѧ мꙋсiкȋйскимъ ѻ҆рга́нѡмъ посредѝ пла́мене: препросла́вленный ѻ҆тцє́въ и҆ на́шъ бж҃е, бл҃гослове́нъ є҆сѝ.

Бг҃одѣ̑ланныѧ скрижа̑ли мѡѷсе́й, пи̑санныѧ бжⷭ҇твеннымъ дх҃омъ, ꙗ҆́ростiю сокрꙋ́шъ: но сего̀ влⷣка ро́ждшꙋю неврежде́ннꙋ въ нбⷭ҇ныѧ сохра́нь до́мы, ны́нѣ внꙋ́трь вселѝ. съ не́ю и҆гра́юще вопiе́мъ хрⷭ҇тꙋ̀: препросла́вленный ѻ҆тцє́въ и҆ на́шъ бж҃е, бл҃гослове́нъ є҆сѝ.

Въ кѷмва́лѣхъ ѹ҆сты̀ чи́стыми, мꙋсiкíйски же се́рдцемъ свѣ́тлымъ, доброгла́сною трꙋбо́ю, высо́кою мы́слiю, дв҃ы и҆ чи́стыѧ въ наро́читый и҆збра́нный де́нь преставле́нiѧ, дѣ́тельными пле́щꙋще рꙋка́ми, вопiе́мъ: препросла́вленный ѻ҆тцє́въ и҆ на́шъ бж҃е, бл҃гослове́нъ є҆сѝ. 

Бг҃омꙋ́дрiи собери́тесѧ лю́дiе: бж҃iѧ бо сла́вы селе́нiе, ѿ сiѡ́на преставлѧ́етсѧ къ нбⷭ҇номꙋ жили́щꙋ, и҆дѣ́же гла́съ чи́стъ пра́зднꙋющихъ, гла́съ несказа́ннагѡ ра́дованiѧ, и҆ въ весе́лiи вопiю́щихъ хрⷭ҇тꙋ̀. препросла́вленный ѻ҆тцє́въ и҆ на́шъ бж҃е, бл҃гослове́нъ є҆сѝ.

И҆́нъ. I҆рмо́съ:

Бж҃iѧ снисхожде́нiѧ ѻ҆́гнь ѹ҆стыдѣ́сѧ въ вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ.

Древѧны̑ѧ ѹ҆́бѡ и҆ ка́мєнныѧ бо́ги безбо́жныхъ разори́ша, столпы̀ бг҃оразꙋ̑мныѧ, флѡ́ръ и҆ ла́ѵръ великоимени́тiи, пою́щымъ себѐ возста́виша: бл҃гослове́нъ бг҃ъ ѻ҆тє́цъ на́шихъ.

Сꙋ́ще и҆спо́лнени ѻ҆гнѧ̀ бжⷭ҇твеннагѡ, мч҃ницы, дх҃а, въ пе́щь воврещѝ прпⷣбныѧ мꙋ́жи непра́веднѡ хотѧ́щыѧ, тꙋ́чами бжⷭ҇твенныхъ моли́твъ ва́шихъ соблюдо́сте неврежде́ны, сла́внiи.

Болѧ́щымъ и҆сцѣле́нiе, ѡ҆би̑димымъ и҆збавле́нiе, бѣ́дствꙋющымъ всѣ̑мъ спасе́нiе при́снѡ подаю́тъ, флѡ́ръ и҆ ла́ѵръ, вопiю́ще мч҃ницы: бл҃гослове́нъ бг҃ъ ѻ҆тє́цъ на́шихъ.

Бг҃оро́диченъ:

Ꙗ҆́кѡ шипо́къ ѹ҆до́лiѧ тѧ̀ въ житiѝ, ѻ҆трокови́це, хрⷭ҇то́съ и҆збра̀, и҆ въ тѧ̀ всели́всѧ, пло́тiю про́йде, благово́нствꙋѧ на́съ бг҃оразꙋ́мiѧ дохновє́нiи, всенепоро́чнаѧ, бцⷣꙋ при́снѡ и҆сповѣ́дающихъ тѧ̀.

Пѣ́снь и҃. I҆рмо́съ:

Пла́мень ѡ҆роша́ющь прпⷣбныѧ, sлочести̑выѧ же попалѧ́ющь, а҆́гг҃лъ бж҃iй всемо́щный, показа̀ ѻ҆трокѡ́мъ, живонача́льный же и҆сто́чникъ содѣ́ла бцⷣꙋ, тлю̀ сме́рти, и҆ живо́тъ точа́щꙋ пою́щымъ: содѣ́телѧ є҆ди́наго пои́мъ и҆зба́вленнiи, и҆ превозно́симъ во всѧ̑ вѣ́ки.

Глаго́лы послѣ́довахꙋ бжⷭ҇твенномꙋ ковче́гꙋ свѧще́нномꙋ,  всѐ мно́жество бг҃осло́вѡвъ въ сiѡ́нѣ, ка́мѡ и҆́деши ны́нѣ, ски́нiе, зовꙋ́ще, бг҃а жива́гѡ; не преста́й призира́ющи вѣ́рою пою́щыѧ: содѣ́телѧ є҆ди́наго пое́мъ и҆збавле́ннiи и҆ превозно́симъ во всѧ̑ вѣ́ки.

Ꙗ҆́коже воздѣ́вши рꙋ́цѣ, и҆схо́диши, всенепоро́чнаѧ, рꙋ́цѣ, и҆́миже бг҃а носи́ла є҆сѝ пло́тiю, со дерзнове́нiемъ ꙗ҆́кѡ мт҃и рекла̀ є҆сѝ къ рожде́нномꙋ: ꙗ҆̀же мѝ да́лъ є҆сѝ, во вѣ́ки сохранѝ, вопiю́щыѧ тебѣ̀: содѣ́телѧ є҆ди́наго пое́мъ и҆зба́вленнiи и҆ превозно́симъ во всѧ̑ вѣ́ки.

И҆́нъ. I҆рмо́съ:

Седмери́цею пе́щь халде́йскiй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сiѧ̑ ви́дѣвъ, творцꙋ̀ и҆ и҆зба́вителю вопiѧ́ше: ѻ҆́троцы бл҃гослови́те, свѧще́нницы воспо́йте, лю́дiе превозноси́те во всѧ̑ вѣ́ки.

Глаго́ломъ живы́мъ пита́юще дꙋ́шы, всеприснопа́мѧтнiи, гла́домъ та́ющымъ спаси́тельное бра́шно, ѹ҆бѡ́гимъ промышле́нiе, и҆ си̑рымъ ꙗ҆ви́стесѧ, всѣ̑мъ дово́льствꙋюще, и҆ хрⷭ҇тꙋ̀ пою́ще: ѻ҆́троцы благослови́те, свѧще́нницы воспо́йте, лю́дiе превозноси́те во всѧ̑ вѣ́ки.

Ѡ҆свѧще́нно и҆мꙋ́ще житiѐ и҆ кончи́нꙋ, вре́мѧ до́лго мꙋ́дрiи скрыва́еми, ѿ землѝ и҆зда́стесѧ, па́че зарѝ со́лнечныѧ на́мъ, возсiѧ́вше лꙋчѝ пресла́вныхъ чꙋде́съ, вѣ́рою пою́щымъ: ѻ҆́троцы блгⷭ҇ви́те, свѧще́нницы воспо́йте, лю́дiе превозноси́те во всѧ̑ вѣ́ки.

Два̀ свѣти́льника ꙗ҆ви́стесѧ мы́сленнѣй тве́рди, цр҃ковь сщ҃е́ннѡ ѹ҆краша́юще, и҆ всю̀ просвѣща́ете свѣ́тлѡ тва́рь при́снѡ чꙋдотворє́нiи страстоте́рпцы, вопiю́ще: ѻ҆́троцы благослови́те, свѧще́нницы воспо́йте, лю́дiе превозноси́те во всѧ̑ вѣ́ки.

Бг҃оро́диченъ:

Ст҃ѣ́йши є҆сѝ а҆́гг҃лъ, ро́ждши, дв҃о прест҃а́ѧ, ст҃ы́хъ ст҃а́го, за милосе́рдiе бы́вша несмѣ́снѡ чл҃вѣ́ка, ꙗ҆́коже  є҆смы̀, спастѝ вопiю́щыѧ є҆мꙋ̀ непреста́ннѡ: ѻ҆́троцы благослови́те, свѧще́нницы воспо́йте, лю́дiе превозноси́те во всѧ̑ вѣ́ки.

Пѣ́снь ѳ҃. I҆рмо́съ:

Побѣжда́ютсѧ є҆стества̀ ѹ҆ста́вы въ тебѣ̀, дв҃о чⷭ҇таѧ: дѣ́вствꙋетъ бо ржⷭ҇тво̀, и҆ живо́тъ предꙿѡбрꙋча́етъ сме́рть: по рождествѣ̀ дв҃а, и҆ по сме́рти жива̀, спаса́еши при́снѡ, бцⷣе, наслѣ́дiе твоѐ.

Дивлѧ́хꙋсѧ а҆́гг҃льскiѧ си̑лы, въ сiѡ́нѣ смотрѧ́юще своего̀ влⷣкꙋ, же́нскꙋю дꙋ́шꙋ рꙋка́ми носѧ́щаго: пречи́стѡ бо ро́ждшей, сынолѣ́пнѡ провозглаша́ше: грѧдѝ, чⷭ҇таѧ, съ сн҃омъ и҆ бг҃омъ просла́влена бꙋ́ди.

Ѡ҆прѧ́та ли́къ а҆по́стольскiй бг҃опрiѧ́тное тѣ́ло твоѐ, со стра́хомъ зрѧ́ще, и҆ гла́сомъ ве́лiимъ вѣща́юще: въ нбⷭ҇ныѧ до́мы къ сн҃ꙋ восходѧ́щи, спаса́еши при́снѡ, бцⷣе, наслѣ́дiе твоѐ.

И҆́нъ. I҆рмо́съ:

Ѹ҆жасе́сѧ ѡ҆ се́мъ нб҃о, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее небе́съ. тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ чинонача̑лiѧ велича́ютъ.

Сѐ ѹ҆́бѡ, вопiѧ́ше дре́вле дв҃дъ, что̀ добро̀ и҆ красно̀ и҆ спаси́тельно, но є҆́же ꙗ҆́вѣ бжⷭ҇твєннымъ бра́тiѧмъ вкꙋ́пѣ жи́ти въ дꙋ́сѣ, подви́гшымсѧ ꙗ҆́снѡ, и҆ побѣ́дꙋ взе́мшымъ на дiа́вола: и҆̀хже по достоѧ́нiю ѹ҆блажа́емъ.

Красны̀ ꙗ҆ви́стесѧ ѻ҆́чи честны́ѧ цр҃кве благода́тiю: и҆ ѻ҆́чи дре́вле ѡ҆слѣплє́ныѧ тмо́ю лю́тою, и҆ пре́жде сме́рти ст҃íи, и҆ по кончи́нѣ свѧще́ннѣй, ѿверзо́сте въ сла́вꙋ всѣ́хъ бл҃годѣ́телю, ла́ѵре и҆ флѡ́ре достохва́льнiи.

Зна́меньми ꙗ҆вле́нными и҆ стра́шными хрⷭ҇то́съ гро́бъ ва́шъ ст҃íи, и҆ ра́кꙋ, дре́вле ꙗ҆́коже проречѐ, ꙗ҆влѧ́етъ, и҆дѣ́же терпѣли̑ваѧ тѣлеса̀ лежа́хꙋ свѧще́ннѡ, лꙋчы̀ и҆сцѣле́нiй и҆спꙋща́юще бога́тнѡ, и҆ благово́нiе достохва́льное.

Бжⷭ҇твеннаѧ и҆ свѣтоно́снаѧ вои́стиннꙋ дво́ица, ла́ѵре  и҆ флѡ́ре, добропобѣ́днiи мꙋ́чєницы, на нб҃сѣ́хъ всегда̀ трⷪ҇цѣ вседѣ́тельнѣй предстоѧ́ще, и҆збавле́нiе грѣхѡ́въ лю́тыхъ и҆спроси́те, вѣ́рою ва́шꙋ бжⷭ҇твеннꙋю па́мѧть на землѝ торжествꙋ́ющымъ.

Бг҃оро́диченъ:

Стра́шно твоѐ ржⷭ҇тво̀, мт҃и чⷭ҇таѧ, нбⷭ҇ныѧ бо є҆гѡ́же трепе́щꙋтъ чи́ны, сло́ва бж҃iѧ, чл҃вѣ́ка бы́вша на землѝ, па́че є҆стества̀ родила̀ є҆сѝ, пребы́вши дв҃ою, ꙗ҆́коже пре́жде. тѣ́мже тѧ̀ бцⷣꙋ, и҆ ѧ҆зы́комъ и҆ се́рдцемъ и҆сповѣ́дающе, велича́емъ.

Свѣти́ленъ пра́здника. Подо́бенъ: Нб҃о sвѣзда́ми:

А҆пⷭ҇ли ѿ конє́цъ совокꙋ́пльшесѧ здѣ̀, въ геѳсiманíйстѣй ве́си погреби́те тѣ́ло моѐ: и҆ ты̀, сн҃е и҆ бж҃е мо́й, прiимѝ дꙋ́хъ мо́й.

Сла́ва, и҆ ны́нѣ, то́йже.

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

Ли́къ ѹ҆ч҃ни̑къ собира́етсѧ, * погребстѝ мт҃рь бцⷣꙋ, * прише́дше ѿ конє́цъ, * всеси́льнымъ манове́нiемъ.

Стíхъ: Воскреснѝ, гдⷭ҇и, въ поко́й тво́й, ты̀, и҆ кiвѡ́тъ свѧты́ни твоеѧ̀.

Невѣ́ста бж҃iѧ, * цр҃и́ца дв҃а, * и҆збра̑ннымъ сла́ва, * хвала̀ дѣ́вамъ, * къ сн҃ꙋ преселѧ́етсѧ.

Стíхъ: Клѧ́тсѧ гдⷭ҇ь дв҃дꙋ и҆́стиною, и҆ не ѿве́ржетсѧ є҆ѧ̀.

Тѣ́ло твоѐ * тлѣ́нiѧ непристꙋ́пно бы́сть, * и҆ къ погребе́нiю преда́сѧ * є҆стество́мъ зако́на, * пребыва́етъ же нетлѣ́нно.

Сла́ва, и҆ ны́нѣ, гла́съ д҃:

Всечестно́е твоѐ ѹ҆спе́нiе, прест҃а́ѧ дв҃о чⷭ҇таѧ, а҆́гг҃лъ мно́жество на нб҃сѝ, и҆ человѣ́ческiй ро́дъ на землѝ ѹ҆блажа́емъ, ꙗ҆́кѡ мт҃и была̀ є҆сѝ творца̀ всѣ́хъ хрⷭ҇та̀ бг҃а: того̀ молѧ́щи не преста́й ѡ҆ на́съ, мо́лимсѧ, на тѧ̀ съ бг҃омъ ѹ҆пова́нiе поло́жшихъ, бцⷣе всепѣ́таѧ, и҆ неискꙋсобра́чнаѧ. 

На лiтꙋргíи, блажє́нна пра́здника, пѣ́снь д҃-ѧ ѻ҆бою̀ канѡ́нѡвъ, со i҆рмосо́мъ на s҃. Прокíменъ пра́здника, и҆ ст҃ы́хъ: Ст҃ы̑мъ и҆̀же сꙋ́ть на землѝ є҆гѡ̀, ѹ҆дивѝ гдⷭ҇ь всѧ̑ хотѣ̑нiѧ своѧ̑ въ ни́хъ. Стíхъ: Предзрѣ́хъ гдⷭ҇а предо мно́ю вы́нꙋ: А҆пⷭ҇лъ ко є҆фесе́ємъ, зача́ло сл҃г. Е҆ѵⷢ҇лiе лꙋкѝ, зача́ло ѯ҃г. Прича́стенъ: Ра́дꙋйтесѧ:


