        OCR:

        Библиотека святоотеческой литературы

        http://orthlib.ru



МИНÍА МѢ́СѦЦЪ А҆́ѴГꙊСТЪ.

КÍЕВЪ. Въ тѷпогра́фiи кiево-пече́рской ла́ѵры. #аѿч҃г го́да



Во сла́вꙋ ст҃ы́ѧ, є҆диносꙋ́щныѧ, животворѧ́щiѧ и҆ нераздѣли́мыѧ трⷪ҇цы, ѻ҆ц҃а̀, и҆ сн҃а, и҆ ст҃а́гѡ дх҃а: бл҃гослове́нiемъ ст҃ѣ́йшагѡ патрiа́рха моско́вскагѡ и҆ всеѧ̀ рꙋсѝ а҆леѯíѧ моско́вскагѡ срѣ́тенскагѡ монастырѧ̀ свѧще́нно-а҆рхiмандрíта напеча́тасѧ кни́га сiѧ̀, минíа мѣ́сѧцъ а҆́ѵгꙋстъ во гра́дѣ москвѣ̀, въ лѣ́то ѿ ржⷭ҇тва̀ по пло́ти бг҃а сло́ва #ацч҃s

Московский Сретенский монастырь, издательство <((>Правило веры<))>, 1996





МѢ́СѦЦЪ А҆́ѴГꙊСТЪ,

и҆мѣ́ѧй дне́й л҃а.

Въ а҃-й де́нь.

Происхожде́нiе честны́хъ дре́въ, честна́гѡ и҆ животворѧ́щагѡ крⷭ҇та̀:

И҆ па́мѧть ст҃ы́хъ седмѝ мꙋ́чєникъ маккавє́й:

И҆ ма́тере и҆́хъ соломѡнíи и҆ ѹ҆чи́телѧ и҆́хъ є҆леаза́ра.

Ве́черъ, ѻ҆бы́чнаѧ каѳíсма.

На Гдⷭ҇и, воззва́хъ, стiхи̑ры на s҃. Крⷭ҇та̀ г҃, гла́съ д҃.

Подо́бенъ: Зва́нный свы́ше:

Дне́сь ра́дꙋетсѧ вѣ́рныхъ мно́жество бжⷭ҇твенное: * ꙗ҆влѧ́етсѧ бо нбⷭ҇ный крⷭ҇тъ концє́мъ, * ѡ҆сiѧва́етъ тве́рдь свѣ́томъ непристꙋ́пнымъ, * воздꙋ́хъ ѡ҆зарѧ́етъ, * и҆ землѝ лицѐ ѹ҆краша́етъ. * пое́тъ бжⷭ҇твенными пѣ́сньми цр҃ковь хрⷭ҇то́ва, * слꙋ́житъ почита́ющи, * свы́ше ю҆̀ соблюда́ющiй * крⷭ҇тъ бжⷭ҇твенный и҆ пречꙋ́дный. * є҆гѡ́же си́лою ѹ҆крѣплѧ́еми, * влⷣцѣ пристꙋ́пимъ зовꙋ́ще: * ѹ҆мирѝ мíръ, и҆ просвѣтѝ дꙋ́шы на́шѧ.

Да ра́дꙋетсѧ тва́рь и҆ и҆гра́етъ: * дне́сь бо ѡ҆блиста̀ крⷭ҇тъ въ концѣ́хъ съ нб҃сѐ, * земна̑ѧ просвѣща́ѧ, * и҆ совокꙋ́плены показа̀ расточє́ныѧ. * дне́сь ликꙋ́ютъ съ ли́ки а҆́гг҃льскими человѣ́цы, * и҆́бо бранѧ́щее средогра́дiе * крⷭ҇то́мъ разоре́но, * во є҆ди́но всѧ̑ ꙗ҆́вѣ совокꙋпѝ. * тѣ́мъ предсiѧ́ѧ па́че со́лнца, * всю̀ тва́рь просвѣща́етъ благода́тiю, * и҆ ѹ҆ѧснѧ́етъ и҆ спаса́етъ * вѣ́рнѡ того̀ чтꙋ́щыѧ. 

Па́че со́лнечныѧ зарѝ, * хотѧ́й мíрови ꙗ҆́коже скѵ́птръ честны́й, * цр҃ѧ̀ хрⷭ҇та̀, * и҆ кончи́нꙋ показа́ти, * кре́стъ бжⷭ҇твенный сѐ предсiѧ́етъ ꙗ҆́снѡ въ концѣ́хъ. * се́й возведѐ и҆зъ а҆́да ро́дъ человѣ́чь, * а҆́да вельмѝ плѣни́въ, * врага̀ низложи́въ, * де́мѡнѡвъ горды́ню до конца̀ погꙋбѝ. * ны́нѣ же проѧвлѧ́етъ воскресе́нiе сп҃сово, * и҆ спаса́етъ зовꙋ́щыѧ, * ѹ҆мирѝ мíръ, и҆ просвѣтѝ дꙋ́шы на́шѧ.

И҆ ст҃ы́хъ г҃, гла́съ а҃. Подо́бенъ: Всехва́льнiи мꙋ́чєницы:

Зако́на ве́рхъ, седмiю̀ столпы̑ возвы́шенъ, * мꙋчи́тельство не поколеба̀: * и҆́бо ско́тскiй * гони́телѧ гнѣ́въ * мꙋ́жески претерпѣ́ша, * тѣ́ло преда́вше сѣкꙋ́щымъ, * благоро́днiи ю҆́ношы и҆ бра́тiѧ, * мѡѷсе́йскимъ преда́нiємъ храни́телiе.

Па́че зри́мыхъ * ѹ҆́мъ вои́стиннꙋ возвы́сивше, * ѹ҆́ды плѡтскíѧ ѿсѣца́хꙋ, * благочести́вiи и҆ до́блiи ѻ҆́троцы, * съ ма́терiю бг҃омꙋ́дрою, * вели́кими наде́ждами вжилѧ́еми, * ꙗ҆̀же ны́нѣ полꙋчи́ша, * ѹ҆ а҆враа́ма почи́вше на ло́нѣхъ пра́ѻтца своегѡ̀.

Дꙋше́вною до́блестiю * тве́рдѡ себѐ воѡрꙋжи́вше, * и҆ ꙗ҆́рость ꙗ҆́кѡ преѡби́дѣвше, * проти́вꙋ борцꙋ̀ крѣ́пкѡ прилѣжа́хꙋ * благоче́стiѧ ра́ди, * и҆ зако́на ѻ҆те́ческагѡ хране́нiемъ, * свѧще́ннѣйшiй є҆леаза́ръ, и҆ премꙋ́дрiи ю҆́ношы, * съ ма́терiю бг҃омꙋ́дрою.

Сла́ва, гла́съ и҃. I҆ѡа́нна мона́ха:

Ст҃íи маккаве́и мꙋчи́телю глаго́лахꙋ: на́мъ, ѽ а҆нтiо́ше є҆ди́нъ цр҃ь бг҃ъ, ѿ негѡ́же бы́хомъ, и҆ къ немꙋ̀ ѡ҆браща́емсѧ: мíръ жде́тъ и҆́нъ на́съ, ви́димагѡ высоча́йшiй и҆ твердѣ́йшiй: ѻ҆те́чество же на́мъ i҆ерⷭ҇ли́мъ крѣ́пкiй и҆ неги́бнꙋщiй: торжество́ же, є҆́же со а҆́гг҃лы житiѐ. гдⷭ҇и, моли́твами и҆́хъ поми́лꙋй, и҆ спасѝ на́съ.

И҆ ны́нѣ, гла́съ то́йже. I҆ѡа́нна мона́ха:

Е҆го́же дре́вле мѡѷсе́й проѡбразова́въ собо́ю, а҆мали́ка  низложи́въ побѣдѝ: и҆ дв҃дъ пѣснопѣ́вецъ, подно́жiю твоемꙋ̀, вопiѧ̀, кла́нѧтисѧ повелѣва́ше, честно́мꙋ крⷭ҇тꙋ̀ твоемꙋ̀, хрⷭ҇тѐ бж҃е, дне́сь грѣ́шнiи кла́нѧемсѧ, ѹ҆стна́ми недосто́йными, тѧ̀ и҆зво́лившаго пригвозди́тисѧ на не́мъ, воспѣва́юще мо́лимсѧ: гдⷭ҇и, съ разбо́йникомъ црⷭ҇твiѧ твоегѡ̀ сподо́би на́съ.

На стiхо́внѣ ѻ҆ктѡ́иха. Сла́ва, гла́съ и҃. Космы̀ мона́ха:

Дꙋ́шы пра́ведныхъ въ рꙋцѣ̀ гдⷭ҇ни, ꙗ҆́коже а҆враа́ма и҆ i҆саа́ка и҆ i҆а́кѡва, и҆̀же пре́жде зако́на пра́ѻтцы, и҆ маккаве́ѡвъ пра́дѣди, ны́нѣ восхвалѧ́емыхъ ѿ на́съ: сíи бо крѣпкодꙋ́шнiи а҆враа́мстiи внꙋ́цы сꙋ́ще, вѣ́рѣ поревнова́вше своегѡ̀ пра́ѻтца а҆враа́ма, и҆ да́же до сме́рти подвиза́шасѧ за благоче́стiе. благоче́стнѡ бо воспита́вшесѧ, и҆ зако́ннѡ пострада́вше, нече́стiе ѡ҆бличи́ша го́рдагѡ а҆нтiо́ха: и҆ ничто́же предпоче́тше вре́менныѧ жи́зни вѣ́чныѧ ра́ди, всѧ̑ бг҃ꙋ возложи́ша: дꙋ́шꙋ, мꙋ́жество, ра́зꙋмъ, тѣ́ло мѧ́гкое, и҆ воздаѧ̑нiѧ чистоты̀ воспита́нiемъ. ѽ ко́рене благочести́ва, и҆зъ негѡ́же вы̀ прозѧбо́сте, маккаве́и! ѽ ма́тере ст҃ы́ѧ, ро́ждшiѧ равночи́сленное седмери́цы число̀! но мо́лимъ ва́съ, маккаве́и, съ ма́терiю ва́шею соломѡнíею, и҆ мꙋ́дрымъ свѧще́нникомъ є҆леаза́ромъ, є҆гда̀ предстоитѐ хрⷭ҇тꙋ̀ бг҃ꙋ, є҆гѡ́же ра́ди потрꙋди́стесѧ, трꙋды̀ плодѡ́въ ва́шихъ прiѧ́ти ѿ негѡ̀, прилѣ́жнꙋ мольбꙋ̀ сотвори́те ѡ҆ человѣ́чествѣ: твори́тъ бо, є҆ли́кѡ хо́щетъ, и҆ и҆спо́лнитъ хотѣ̑нiѧ ва̑ша боѧ́щихсѧ є҆гѡ̀.

И҆ ны́нѣ, гла́съ то́йже:

Гла́съ прⷪ҇ро́ка твоегѡ̀ мѡѷсе́а, бж҃е, и҆спо́лнисѧ, глаго́лѧй: ѹ҆́зрите живо́тъ ва́шъ, ви́сѧщъ предъ ѻ҆чесы̀ ва́шими. дне́сь крⷭ҇тъ воздвиза́етсѧ, и҆ мíръ ѿ ле́сти свобожда́етсѧ: дне́сь хрⷭ҇то́во воскрⷭ҇нiе ѡ҆бновлѧ́етсѧ, и҆ концы̀ землѝ ра́дꙋютсѧ, въ кѷмва́лѣхъ дв҃дски пѣ́снь тебѣ̀  приносѧ́ще и҆ глаго́люще: содѣ́лалъ є҆сѝ спасе́нiе посредѣ̀ землѝ, бж҃е, крⷭ҇тъ и҆ воскресе́нiе: и҆́хже ра́ди на́съ спа́слъ є҆сѝ, бл҃же и҆ чл҃вѣколю́бче, всеси́льне гдⷭ҇и, сла́ва тебѣ̀.

Тропа́рь, гла́съ а҃:

Болѣ́зньми ст҃ы́хъ, и҆́миже ѡ҆ тебѣ̀ пострада́ша, ѹ҆моле́нъ бꙋ́ди, гдⷭ҇и, и҆ всѧ̑ на́шѧ болѣ̑зни и҆сцѣлѝ, чл҃вѣколю́бче, мо́лимсѧ.

Сла́ва, и҆ ны́нѣ, гла́съ то́йже:

Спасѝ, гдⷭ҇и, лю́ди твоѧ̑, и҆ благословѝ достоѧ́нiе твоѐ, побѣ̑ды на сопроти̑вныѧ да́рꙋѧ, и҆ твоѐ сохранѧ́ѧ крⷭ҇то́мъ твои́мъ жи́тельство.

И҆звѣ́стно же да быва́етъ: ꙗ҆́кѡ пре́жде клепа́нiѧ вхо́дитъ i҆ере́й въ сосꙋдохрани́тельницꙋ, и҆ полага́етъ честны́й крⷭ҇тъ на же́ртвенницѣ. И҆ по ѿпꙋще́нiи вече́рни, i҆ере́й и҆ дiа́конъ ѡ҆блекꙋ́тсѧ въ ри̑зы. И҆ дiа́конъ покади́тъ честны́й крⷭ҇тъ, и҆ рече́тъ: Благословѝ, влады́ко. I҆ере́й: Бл҃гослове́нъ бг҃ъ на́шъ: Та́же: Трист҃о́е: По Ѻ҆́ч҃е на́шъ: тропа́рь крⷭ҇та̀: Сла́ва, и҆ ны́нѣ, конда́къ. И҆ взима́етъ i҆ере́й крⷭ҇тъ съ блю́домъ на главꙋ̀, и҆ вно́ситъ во ѻ҆лта́рь. предꙿи́дꙋтъ предъ ни́мъ со двѣма̀ лампа́дами. И҆ полага́етъ крⷭ҇тъ на трапе́зѣ, на є҆ѵⷢ҇льскомъ мѣ́стѣ: а҆ є҆ѵⷢ҇лiе на го́рнее мѣ́сто. И҆ возжгꙋ́тъ предъ ни́мъ свѣщꙋ̀ на всю̀ но́щь.

На ѹ҆́трени, на Бг҃ъ гдⷭ҇ь:

Тропа́рь крⷭ҇та̀, два́жды. Сла́ва, мꙋ́ченикѡвъ: И҆ ны́нѣ, крⷭ҇та̀. И҆ ѻ҆бы̑чныѧ каѳȋсмы, и҆ сѣда́льны ѻ҆ктѡ́иха. И҆ чте́нiе. Канѡ́нъ ѻ҆ктѡ́иха є҆ди́нъ, на д҃: и҆ крⷭ҇та̀ на s҃, гла́съ s҃: и҆ мꙋ́ченикѡвъ  на д҃, гла́съ и҃. А҆́ще ли слꙋчи́тсѧ пра́здникъ се́й въ сꙋббѡ́тꙋ: и҆ а҆́ще хра́мъ хрⷭ҇то́въ, и҆лѝ бцⷣы: и҆ пое́мъ канѡ́нъ хра́ма со i҆рмосо́мъ на д҃: и҆ крⷭ҇та̀ на s҃: и҆ ст҃ы́хъ на д҃. Катава́сiа, Крⷭ҇тъ начерта́въ: Канѡ́нъ крⷭ҇та̀, є҆гѡ́же краегране́сiе: Крⷭ҇тꙋ̀ покланѧ́юсѧ, вѣ́рныхъ спасе́нiю.

Гла́съ s҃. Пѣ́снь а҃. I҆рмо́съ:

Ꙗ҆́кѡ по сꙋ́хꙋ пѣшеше́ствовавъ i҆и҃ль по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь пои́мъ, вопiѧ́ше.

Крⷭ҇тꙋ̀ вѣ́рныхъ спасе́нiю покланѧ́юсѧ, и҆ те́плѣ ѡ҆блобыза́ю, и҆ ѡ҆бꙿе́млѧ вопiю̀: дре́во всеблаже́нное хрⷭ҇то́во, дꙋ́шꙋ мою̀ и҆ ѹ҆́мъ просвѣтѝ, молю́сѧ.

Побѣдоно́сно ꙗ҆ви́сѧ на стра̑сти и҆ бѣ́сы, дне́сь зна́менiе крⷭ҇та̀. тѣ́мже вѣ́рнiи всѝ свѣ́тлѡ просвѣ́щше дꙋ́шы, ны́нѣ ѡ҆блобыза́емъ.

Лꙋчеза̑рнаѧ ѡ҆блиста́етъ сiѧ̑нiѧ крⷭ҇тъ честны́й, и҆ просвѣща́етъ вѣ́рнѡ покланѧ́ющыѧсѧ є҆мꙋ̀ дне́сь, ѡ҆свѧща́ѧ дꙋ́шы на́шѧ и҆ тѣлеса̀.

Жизнода́тельный крⷭ҇тъ предлежа́щъ, и҆ зри́мь, свѣтови́днꙋю зарю̀ препосыла́етъ благода́тей: пристꙋ́пимъ и҆ прiи́мемъ просвѣще́нiе, весе́лiе, и҆ спасе́нiе, и҆ ѡ҆ставле́нiе, хвале́нiе гдⷭ҇еви приносѧ́ще.

Бг҃оро́диченъ:

Прест҃а́ѧ дв҃о, ꙗ҆́же хрⷭ҇та̀ пло́тiю ро́ждши, пострада́вшаго на́съ ра́ди во́лею на крⷭ҇тѣ̀, тѧ̀ блажа́щыѧ че́стнѡ, спаса́й мольба́ми твои́ми.

И҆́нъ канѡ́нъ мꙋ́ченикѡвъ, на д҃.

Гла́съ и҃. Пѣ́снь а҃. I҆рмо́съ:

Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ sла̀ и҆збѣжа́въ, i҆и҃льтѧнинъ вопiѧ́ше: и҆зба́вителю и҆ бг҃ꙋ на́шемꙋ пои́мъ.

Ли́къ седмочи́сленныхъ страда́лєцъ ꙗ҆́вльсѧ, є҆ди́нымъ  нра́вомъ въ лю́тыхъ, по ѹ҆твержде́нiю ѻ҆те́ческагѡ зако́на, ѹ҆мре́ти не ѿреко́шасѧ.

Сла́вꙋ презрѣ́вше, ꙗ҆́же на землѝ, жела́нiемъ бжⷭ҇твеннагѡ црⷭ҇твiѧ, всѧ́кꙋ болѣ́знь претерпѣ́ша бжⷭ҇твеннiи маккаве́и: тѣ́мже досто́йнѡ ны́нѣ чтꙋ́тсѧ.

Зако́на храни́телiе мѡѷсе́ева, вои́стиннꙋ до́блiи маккаве́и, бра́тiѧ дрꙋ́гъ со дрꙋ́гомъ ꙗ҆ви́шасѧ, внегда̀ попра́ти и҆̀мъ а҆нтiо́хово безбо́жiе.

Бг҃оро́диченъ:

Чи́ни тѧ̀ а҆́гг҃лъ и҆ человѣ̑къ, безневѣ́стнаѧ мт҃и, восхвалѧ́ютъ непреста́ннѡ: зижди́телѧ бо всѣ́хъ, ꙗ҆́кѡ младе́нца на рꙋкꙋ̀ твоє́ю понесла̀ є҆сѝ.

Катава́сiа: Крⷭ҇тъ начерта́въ мѡѷсе́й впрѧ́мѡ жезло́мъ чермно́е пресѣчѐ, i҆и҃лю пѣшоходѧ́щꙋ, то́же ѡ҆бра́тнѡ фараѡ́новымъ колесни́цамъ ѹ҆да́ривъ совокꙋпѝ, вопрекѝ написа́въ непобѣди́мое ѻ҆рꙋ́жiе. тѣ́мъ хрⷭ҇тꙋ̀ пои́мъ бг҃ꙋ на́шемꙋ, ꙗ҆́кѡ просла́висѧ.

Пѣ́снь г҃. I҆рмо́съ:

Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ѹ҆тверди́вый на́съ на ка́мени и҆сповѣ́данiѧ твоегѡ̀.

Ѻ҆рꙋ́жiе дре́вле жи́зни, блаже́нное дре́во дарова́сѧ храни́ти, за преслꙋша́нiе первозда́ннаго а҆да́ма: крⷭ҇тъ же семꙋ̀ пꙋ́ть сотворѝ.

Ѻ҆чи́ма, ѹ҆стна́ми и҆ дꙋша́ми, ли́цы и҆ сердцы̀, поклони́мсѧ всѝ прест҃о́мꙋ крⷭ҇тꙋ̀ жизнода́вца хрⷭ҇та̀, и҆́мже мíръ ве́сь ѡ҆свѧща́етсѧ.

Хра́мы бг҃ꙋ прⷪ҇ро́чески дне́сь бы́вше, покланѧ́ющесѧ дре́вꙋ прест҃а́гѡ крⷭ҇та̀, и҆ наслѣ̑дницы є҆гѡ̀ со стра́хомъ всѝ цѣлꙋ́емъ.

Пѣсносло́вимъ тѧ̀, крⷭ҇те, и҆ вѣ́рою молѧ́щiисѧ си́лѣ твое́й: и҆змѝ на́съ сѣте́й вра́жiихъ, и҆ ѹ҆пра́ви на́съ къ приста́нищꙋ всѣ́хъ спасе́нiѧ, пою́щихъ тѧ̀. 

Бг҃оро́диченъ:

Дв҃ою родила̀ є҆сѝ сн҃а, пре́жде тебє̀ рожде́ннаго ѿ ѻ҆ц҃а̀ пре́жде вѣ̑къ, безъ мт҃ре ѿ бг҃а, распѧ́таго пло́тiю, да спасе́тъ пре́жде согрѣ́шшыѧ.

И҆́нъ. I҆рмо́съ:

Нбⷭ҇нагѡ крꙋ́га верхотво́рче, гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нiй кра́ю, вѣ́рныхъ ѹ҆твержде́нiе, є҆ди́не чл҃вѣколю́бче.

По ѻ҆те́ческимъ ходѧ́ще и҆справле́нiємъ закѡ́ннымъ, блаже́ннiи хрⷭ҇то́вы страда́льцы, жи́знь нестарѣ́емꙋю, ва́шими стѧжа́сте кровьмѝ, прехва́льнiи.

Ни ѻ҆́гнь, ни ме́чь преврати́ти когда̀ возмо́же, до́блесть нра́ва, блаже́ннiи, ва́шꙋ, ꙗ҆́же въ вѣ́рѣ: въ не́йже ѹ҆праздни́сте мꙋчи́телей шата̑нiѧ.

Мꙋ̑ки претерпѣ́ша за хрⷭ҇та̀ бг҃а, прехва́льнiи мꙋ́чєницы, и҆ свы́ше прiѧ́ша побѣ́ды по́чєсти, непреста́ннѡ молѧ́щесѧ, спастѝ дꙋ́шы на́шѧ.

Бг҃оро́диченъ:

Дв҃ою родила̀ є҆сѝ неискꙋсобра́чнаѧ, и҆ дв҃ою пребыла̀ є҆сѝ, мт҃и безневѣ́стнаѧ, бцⷣе марíе, хрⷭ҇та̀ бг҃а на́шего молѝ, спасти́сѧ на́мъ.

Катава́сiа:

Же́злъ во ѻ҆́бразъ та́йны прiе́млетсѧ, прозѧбе́нiемъ бо предразсꙋжда́етъ свѧще́нника: неплодѧ́щей же пре́жде цр҃кви, ны́нѣ процвѣтѐ дре́во крⷭ҇та̀, въ держа́вꙋ и҆ ѹ҆твержде́нiе.

Конда́къ ст҃ы́хъ, гла́съ в҃. Подо́бенъ: Вы́шнихъ и҆щѧ̀:

Премꙋ́дрости бж҃iѧ столпѝ седмочи́сленнiи, и҆ бжⷭ҇твеннагѡ свѣ́та свѣти̑льницы седмосвѣ́щнiи, маккаве́и всемꙋ́дрiи, пре́жде мꙋ́ченикѡвъ преве́лiи мꙋ́чєницы: съ ни́миже всѣ́хъ бг҃ꙋ моли́тесѧ, спасти́сѧ почита́ющымъ ва́съ.

I҆́косъ:

Хвалѝ те́плѣ, сiѡ́не, бг҃а твоего̀, ꙗ҆́кѡ ѹ҆крѣпи́лъ є҆́сть се́й верєѝ вра́тъ твои́хъ, и҆ сы́ны твоѧ̀ благословѝ:  сíи бо, ꙗ҆́кѡ во́инство непобѣди́мое, ѡ҆полче́нiе вои́стиннꙋ до́блественно и҆ крѣпкомꙋ́дренно, проти́вꙋ кова́рствѡмъ sлочести́выхъ бг҃омꙋ́дреннѡ ста́ша, вкꙋ́пѣ побѣ́ды вѣнцы̀ нбⷭ҇нагѡ сiѡ́на прiе́млютъ, и҆ бжⷭ҇твенномꙋ престо́лꙋ предстоѧ́тъ, ѡ҆ всѣ́хъ непреста́ннѡ молѧ́щесѧ. проси́те спасти́сѧ пою́щымъ ва́съ.

Сѣда́ленъ, ст҃ы́хъ, гла́съ и҃. Подо́бенъ: Премꙋ́дрости:

Благоче́стнѡ наказа́вшесѧ, ѻ҆́троцы мꙋ́дрiи, мꙋ́ченически мꙋчи́телей прещє́нiѧ мꙋ́жески посрами́сте: ꙗ҆́кѡ зако́на побѡ́рницы, и҆ ѻ҆тцꙋ̀ послꙋ́шницы бы́сте, ст҃íи, съ ма́терiю бг҃омꙋ́дрою ѹ҆се́рднѡ пострада́сте. тѣ́мже и҆ сме́ртiю живо́тъ и҆скꙋ́пльше вои́стиннꙋ нбⷭ҇ный, вѣ́чнѡ ра́дꙋетесѧ маккаве́и крѣпкодꙋ́шнiи: моли́те хрⷭ҇та̀ бг҃а, согрѣше́нiй ѡ҆ставле́нiе дарова́ти, чтꙋ́щымъ любо́вiю свѧтꙋ́ю па́мѧть ва́шꙋ.

Сла́ва, и҆ ны́нѣ, крⷭ҇та̀, гла́съ s҃:

Крⷭ҇тъ тво́й, гдⷭ҇и, ѡ҆свѧти́сѧ, въ не́мъ бо быва́ютъ и҆сцѣлє́нiѧ немѡщны́мъ во грѣсѣ́хъ: є҆гѡ́же ра́ди припа́даемъ тѝ, поми́лꙋй на́съ.

Пѣ́снь д҃. I҆рмо́съ:

Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆ гдⷭ҇ѣ пра́зднꙋющи.

Да кропи́тъ всѧ̀ землѧ̀ ра́дованiе, да веселѧ́тсѧ древа̀ дꙋбра̑внаѧ, дне́сь ѡ҆божє́на всечестны́мъ крⷭ҇то́мъ, сiѧ́ющи концє́мъ.

Показа́вый ѻ҆рга́нъ ѹ҆мерщвле́нiѧ, живоно́сно мíрови, побѣдотво́рное ѻ҆рꙋ́жiе непобѣди́мое, пресла́вный крⷭ҇те, сердца̀ на̑ша просвѣтѝ.

Ты̀ бжⷭ҇твеннаѧ побѣ́да, ты̀ содѣ́лованiе на́шегѡ спасе́нiѧ, ты̀ вѣ̑рнымъ соѡдолѣ́нiе, и҆ бжⷭ҇твеннаѧ же́ртва, ѽ всечⷭ҇тны́й крⷭ҇те! пою́щыѧ тѧ̀ ѡ҆свѧтѝ.

Нб҃о все́й землѝ свесели́тсѧ, страстоте́рпцы,  мꙋ́чєницы, а҆пⷭ҇ли, дꙋ́шы пра́ведныхъ ра́достнѡ ны́нѣ ра́дꙋютсѧ: и҆ всѧ̑ спаса́етъ зри́мѡ предлежа́щее посредѣ̀ жизнода́тельное дре́во и҆ вѣ̑рныѧ ѡ҆свѧща́етъ благода́тiю.

Бг҃оро́диченъ:

Вои́стиннꙋ ты̀ ꙗ҆ви́ласѧ є҆сѝ: вои́стиннꙋ родила̀ є҆сѝ сн҃а вы́шнѧго, на крⷭ҇тѣ̀ рꙋ́цѣ просте́ршаго, дв҃о мт҃и марíе, и҆ мíръ призва́вшаго.

И҆́нъ. I҆рмо́съ:

И҆зъ горы̀ приѡсѣне́нныѧ, сло́ве, прⷪ҇ро́къ, є҆ди́ныѧ бцⷣы, хотѧ́ща воплоти́тисѧ, бг҃ови́днѡ ѹ҆смотрѝ, и҆ со стра́хомъ славосло́вѧше си́лꙋ твою̀.

Зако́нъ бл҃же́ннiи написа́вше, ꙗ҆́коже дре́вле мѡѷсе́й во свои́хъ скрижа́лѣхъ по́мысла: не престꙋпи́сте сегѡ̀ да́же до сме́рти, но тве́рдѡ подвиза́стесѧ.

Закѡ́нныѧ бг҃ꙋ приносѧ́ще жє́ртвы, и҆ мѡѷсе́йскомꙋ ревнꙋ́юще житiю̀, преѡби́дѣша всѧ́ко законоположе́нiе мꙋчи́тельское, страстоте́рпцы хрⷭ҇то́вы.

Ꙗ҆́коже ка́мень во́лненное стоѧ́нiе, си́це мно́ги мꙋ̑ки, страда́льцы, мꙋ́жескимъ ѹ҆мо́мъ, маккаве́и, да́же до сме́рти претерпѣ́сте.

Трⷪ҇ченъ:

Безнача́льнаѧ трⷪ҇це, є҆ди́нице покланѧ́емаѧ, сопресто́льнаѧ є҆ди́нице, трⷪ҇це воспѣва́емаѧ, мꙋ́чєникъ мольба́ми и҆зба́ви на́съ ѿ бѣ́дъ и҆ напа́стей, воспѣва́ющихъ тѧ̀.

Бг҃оро́диченъ:

Ра́дꙋйсѧ, ѿ на́съ, ст҃а́ѧ бцⷣе: ра́дꙋйсѧ, ра́дость ро́ждшаѧ мíрови: ра́дꙋйсѧ, є҆ди́на застꙋпле́нiе человѣ́кѡмъ, бл҃гослове́ннаѧ бцⷣе чⷭ҇таѧ.

Катава́сiа:

Ѹ҆слы́шахъ, гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.

Пѣ́снь є҃. I҆рмо́съ:

Бж҃iимъ свѣ́томъ твои́мъ, бл҃же, ѹ҆́тренюющихъ тѝ дꙋ́шы  любо́вiю ѡ҆зарѝ, молю́сѧ, тѧ̀ вѣ́дѣти, сло́ве бж҃iй, и҆́стиннаго бг҃а, ѿ мра́ка грѣхо́внагѡ взыва́юща.

Подꙿи́мемъ съ ра́достiю преблаже́нный крⷭ҇тъ, въ цр҃квахъ и҆ градѣ́хъ се́й предложе́нный, и҆ поклони́мсѧ, да долгѡ́въ прiи́мемъ ѡ҆ставле́нiе.

Ѹ҆мерщвлѧ́етсѧ sмíй лꙋка́вый ны́нѣ, и҆́же тмы̀ нача́льникъ, сiѧ́нiѧ не терпѧ̀, є҆́же ѡ҆блиста́етъ живоно́сный крⷭ҇тъ, бжⷭ҇твеннагѡ цр҃ѧ̀ ски́птро честно́е.

Ꙗ҆́кѡ пресвѣ́тла sвѣзда̀, и҆ ꙗ҆́кѡ би́серъ благолѣ́пенъ, и҆ пресiѧ́нное со́лнце, всѧ̑ ѡ҆зарѧ́етъ землѝ концы̀ крⷭ҇тъ гдⷭ҇ень, є҆го́же ѡ҆блобыза́емъ.

Воскли́кните ꙗ҆зы́цы, воспо́йте, и҆гра́йте колѣ̑на, и҆ по́йте бг҃ꙋ, да́вшемꙋ крⷭ҇та̀ нерꙋши́мое ѹ҆твержде́нiе, є҆́же ны́нѣ предлежи́тъ: всѝ вѣ́рнiи ра́дꙋемсѧ, ꙗ҆́кѡ тогѡ̀ ра́ди блага̑ѧ прiе́млюще.

Бг҃оро́диченъ:

Спасе́нiю тѧ̀ нача́ло всѝ вѣ́рнiи вѣ́дꙋще, ѹ҆блажа́емъ, чⷭ҇таѧ: ты́ бо пре́жде сꙋ́щаго пло́тiю родила̀ є҆сѝ, хотѣ́нiемъ свои́мъ пригвожде́нна на крⷭ҇тѣ̀.

И҆́нъ. I҆рмо́съ:

Ѿ но́щи невѣ́дѣнiѧ, бг҃овѣ́дѣнiемъ просвѣти́вый концы̀, просвѣти́ мѧ ѹ҆́тромъ чл҃вѣколю́бiѧ твоегѡ̀, гдⷭ҇и.

Ꙗ҆́коже ѻ҆те́ческiй зако́нъ не разо́рше, ст҃íи мꙋ́чєницы, вѣнцы̀ пра́ведными хрⷭ҇то́съ ва́съ са́мъ вѣнча̀.

Е҆леаза́рꙋ равноста́тни въ ра́зꙋмѣ ꙗ҆́вльшесѧ, блаже́ннiи дѣ́ти, и҆ принесо́стесѧ со ѻ҆́нѣмъ хрⷭ҇тꙋ̀, дꙋхо́вное всесожже́нiе.

И҆́же ст҃ы́ми свобожда́ѧй ѿ ле́сти всѧ́чєскаѧ, спасѝ на́съ, гдⷭ҇и, тѣ́хъ моли́твами, ꙗ҆́кѡ бл҃гоꙋтро́бенъ.

Бг҃оро́диченъ:

Херꙋвíмѡвъ ꙗ҆́вльшисѧ честнѣ́йши, дв҃о всепѣ́таѧ, моли́сѧ сн҃ꙋ твоемꙋ̀, спастѝ дꙋ́шы пою́щихъ тѧ̀. 

Катава́сiа:

Ѽ требл҃же́нное дре́во, на не́мже распѧ́сѧ хрⷭ҇то́съ, цр҃ь и҆ гдⷭ҇ь, и҆́мже падѐ дре́вомъ прельсти́вый, тобо́ю прельсти́всѧ, бг҃ꙋ пригвозди́вшꙋсѧ пло́тiю, подаю́щемꙋ ми́ръ дꙋша́мъ на́шымъ.

Пѣ́снь s҃. I҆рмо́съ:

Жите́йское мо́ре воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ, вопiю́ ти: возведѝ ѿ тлѝ живо́тъ мо́й, многоми́лостиве.

Ꙗ҆́кѡ бжⷭ҇твенъ сосꙋ́дъ, ꙗ҆́кѡ свѣти́льникъ свѣ́телъ въ цр҃квахъ дне́сь, и҆ въ хра́мѣхъ и҆ градѣ́хъ, крⷭ҇тъ предлежи́мь ви́дѧще, и҆ ѹ҆ѧсни́вшаго сего̀ воспое́мъ.

Ѹ҆мерщвлѧ́етсѧ сме́рть, и҆ ѹ҆морѧ́етсѧ тлѣ́нiе, и҆ бѣсо́встiи полцы̀ ѿбѣга́ютъ побѣ́дный и҆ стра́шный дне́сь предлежа́щь ви́дѧще крⷭ҇тъ хрⷭ҇то́въ, не смѣ́юще прикоснꙋ́тисѧ є҆мꙋ̀.

Воспѣва́юще тѧ̀ бг҃а, и҆ цр҃ѧ̀ и҆ гдⷭ҇а, ꙗ҆́кѡ дарова́лъ є҆сѝ на́мъ крⷭ҇тъ стѣ́нꙋ нерꙋши́мꙋ: є҆го́же ны́нѣ ѡ҆блобыза́емъ ра́достiю, и҆ лю́тыхъ ѿбѣга́емъ.

Бг҃оро́диченъ:

Ꙗ҆́домъ sмiи́нымъ, пра́баба пи́щею, ꙗ҆́же во є҆де́мѣ, пома́засѧ: дв҃а же, ро́ждши нача́льника жи́зни, и҆сточѝ мíрꙋ нетлѣ́нiе и҆ воскресе́нiе.

И҆́нъ. I҆рмо́съ:

Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ, ꙗ҆́кѡ ри́зою, многомлⷭ҇тиве хрⷭ҇тѐ бж҃е на́шъ.

Ри́зою себѐ мꙋ́ченическою ѡ҆дѣ́ѧвше ст҃íи, сiю̀ трꙋды̑ страда́нiѧ ва́шегѡ и҆спестри́сте.

Жела́юще бы́ти со хрⷭ҇то́мъ, всесла́внiи мꙋ́чєницы, тече́нiе страда́нiѧ неꙋкло́ннымъ по́мысломъ преидо́сте.

Зако́нъ, и҆́же предадѐ мѡѷсе́й, хранѧ́ще ст҃íи, зако́ннѡ пострада́ша, посра́мльше а҆нтiо́ха мꙋчи́телѧ. 

Бг҃оро́диченъ:

Е҆ди́на сло́вомъ пло́тiю сло́ва ро́ждшаѧ, и҆зба́ви, мо́лимсѧ, ѿ сѣте́й врага̀ дꙋ́шы на́шѧ.

Катава́сiа:

Во́днагѡ sвѣ́рѧ во ѹ҆тро́бѣ дла̑ни i҆ѡ́на крⷭ҇тови́днѡ распросте́ръ, спаси́тельнꙋю стрⷭ҇ть проѡбража́ше ꙗ҆́вѣ. тѣ́мъ тридне́венъ и҆зше́дъ, премíрное воскрⷭ҇нiе прописа́ше, пло́тiю пригвожде́ннагѡ хрⷭ҇та̀ бг҃а, и҆ тридне́внымъ воскрⷭ҇нiемъ мíръ просвѣ́щшагѡ.

Конда́къ, гла́съ д҃. Подо́бенъ:

Вознесы́йсѧ на крⷭ҇тъ во́лею, тезоимени́томꙋ твоемꙋ̀ но́вомꙋ жи́тельствꙋ, щедрѡ́ты твоѧ̑ да́рꙋй, хрⷭ҇тѐ бж҃е, возвеселѝ на́съ си́лою твое́ю, побѣ̑ды даѧ̀ на́мъ на сопоста́ты, посо́бiе и҆мꙋ́щымъ твоѐ, ѻ҆рꙋ́жiе ми́ра, непобѣди́мꙋю побѣ́дꙋ.

I҆́косъ:

И҆́же до тре́тiѧгѡ небесѐ восхище́нъ бы́сть въ ра́й, и҆ глаго́лы слы́шавъ неизречє́нныѧ, и҆ бжⷭ҇твєнныѧ, и҆́хже не лѣ́ть ѧ҆зы̑ки человѣ́ческими глаго́лати, что̀ гала́тѡмъ пи́шетъ, ꙗ҆́кѡ рачи́телiе писа́нiй, прочто́сте и҆ позна́сте: мнѣ̀, глаго́летъ, хвали́тисѧ да не бꙋ́детъ, то́кмѡ во є҆ди́номъ крⷭ҇тѣ̀ гдⷭ҇ни, на не́мже страда́въ, ѹ҆бѝ стра̑сти. того̀ ѹ҆̀бо и҆ мы̀ и҆звѣ́стнѡ да держи́мъ, крⷭ҇тъ гдⷭ҇ень, хвалꙋ̀ всѝ: є҆́сть бо на́мъ спаси́тельное сiѐ дре́во, ѻ҆рꙋ́жiе ми́ра, непобѣди́маѧ побѣ́да.

Пѣ́снь з҃. I҆рмо́съ:

Росода́тельнꙋ ѹ҆́бѡ пе́щь содѣ́ла а҆́гг҃лъ преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нiе бж҃iе мꙋчи́телѧ ѹ҆вѣща̀ вопи́ти: бл҃гослове́нъ є҆сѝ, бж҃е ѻ҆тє́цъ на́шихъ.

Спаси́тельномꙋ дре́вꙋ поклони́мсѧ, крⷭ҇тꙋ̀ прест҃о́мꙋ, є҆мꙋ́же слꙋ́жатъ а҆́гг҃льскаѧ всѧ̑ вѡ́инства, предлежа́щь ви́дѧще вѣ́рнiи, и҆сточа́ющъ на́мъ ѡ҆свѧще́нiе и҆ жи́знь. 

Побѣдоно́сный ꙗ҆ви́сѧ прест҃ы́й крⷭ҇тъ живода́вца хрⷭ҇та̀: свы́ше же бѣсѡ́въ всѣ́хъ мно́жество ѿгонѧ̀ ва́рварское шата́нiе, и҆ побѣди́телѧ ꙗ҆влѧ́ѧ во́инство на́ше.

Ꙗ҆́кѡ ѡ҆дꙋшевле́нꙋ тебѣ̀ припа́даѧ взыва́ю, крⷭ҇те мо́й прест҃ы́й: ты́ ми просвѣтѝ дꙋ́шꙋ, и҆ ѹ҆́мъ, и҆ слꙋ́хъ, и҆ ѹ҆стнѣ̀, и҆ ѧ҆зы́къ, и҆ дыха́нiе, и҆ ѻ҆́чи, къ пꙋтє́мъ црⷭ҇тва хрⷭ҇то́ва.

Пое́мъ, сла́вимъ и҆ покланѧ́емсѧ, и҆ велича́емъ твою̀, хрⷭ҇тѐ, держа́вꙋ: ꙗ҆́кѡ подадѐ на́мъ рабѡ́мъ твои̑мъ крⷭ҇тъ бжⷭ҇твенный сла́дость неисчерпа́емꙋю, и҆ храни́лище дꙋша́мъ и҆ тѣ́лѡмъ на́шымъ.

Бг҃оро́диченъ:

Ю҆́ношы трѝ пе́щь не ѡ҆палѝ, ржⷭ҇тво̀ проѡбразꙋ́ющи твоѐ: и҆́бо бжⷭ҇твенный ѻ҆́гнь тѧ̀ не ѡ҆палѝ, всели́всѧ въ тѧ̀, и҆ всѧ̑ наꙋчи́въ пѣ́ти: бл҃гослове́нъ бг҃ъ ѻ҆тє́цъ на́шихъ.

И҆́нъ. I҆рмо́съ:

Въ нача́лѣ зе́млю ѡ҆снова́вый, и҆ нб҃са̀ сло́вомъ ѹ҆тверди́вый, бл҃гослове́нъ є҆сѝ во вѣ́ки, гдⷭ҇и бж҃е ѻ҆тє́цъ на́шихъ.

Мч҃ническими пострада́вше болѣ́зньми, мꙋчи́тельскихъ не ѹ҆страши́стесѧ преще́нiй, хрⷭ҇тꙋ̀ вопiю́ще: бл҃гослове́нъ бг҃ъ ѻ҆тє́цъ на́шихъ.

Два́жды.

Терпѣ́нiѧ пожда́вше болѣ́зней, вра̑жiѧ лю̑таѧ побѣди́сте кова̑рства, хрⷭ҇тꙋ̀ вопiю́ще: бл҃гослове́нъ бг҃ъ ѻ҆тє́цъ на́шихъ.

Бг҃оро́диченъ:

И҆́же во ѹ҆тро́бꙋ дв҃ыѧ всели́выйсѧ, и҆ тоѧ̀ ра́ди а҆да́ма ѡ҆бно́вль, бл҃гослове́нъ бг҃ъ ѻ҆тє́цъ на́шихъ.

Катава́сiа:

Безꙋ́мное велѣ́нiе мꙋчи́телѧ sлочести́вагѡ лю́ди поколеба̀, ды́шꙋщее преще́нiе и҆ sлохꙋле́нiе бг҃оме́рзское: ѻ҆ба́че трѝ ѻ҆́троки не ѹ҆страшѝ ꙗ҆́рость sвѣ́рскаѧ, ни ѻ҆́гнь снѣда́ѧй, но противоды́шꙋщꙋ росоно́сномꙋ дх҃ꙋ, со ѻ҆гне́мъ сꙋ́ще поѧ́хꙋ: препѣ́тый ѻ҆тцє́въ и҆ на́съ бж҃е, бл҃гослове́нъ є҆сѝ. 

Пѣ́снь и҃. I҆рмо́съ:

Ѹ҆жасни́сѧ, боѧ́йсѧ нб҃о, и҆ да подви́жатсѧ ѡ҆снова̑нiѧ землѝ: се́ бо въ мертвецѣ́хъ вмѣнѧ́етсѧ въ вы́шнихъ живы́й, и҆ во гро́бъ ма́лъ страннопрiе́млетсѧ. є҆го́же ѻ҆́троцы благослови́те, свѧще́нницы воспо́йте, лю́дiе превозноси́те во всѧ̑ вѣ́ки.

Тво́й крⷭ҇тъ проѡбразꙋ́ѧ i҆а́кѡвъ и҆ногда̀, на внꙋ́ки поло́жь дла̑ни премѣ́ннѡ, и҆ благослови́въ и҆́хъ, благода́ти во ꙗ҆зы́цѣхъ наꙋча́ѧ: ѻ҆́троцы благослови́те, свѧще́ннiи по́йте, лю́дiе превозноси́те є҆го̀ во вѣ́ки.

Ѽ неизрече́ннагѡ твоегѡ̀, хрⷭ҇тѐ, сни́тiѧ, и҆ неизглаго́ланныхъ благи́хъ! воплоти́сѧ, и҆ ра́спѧтъ бы́въ, сме́рть прiе́мъ, и҆ рѣши́ши человѣ́ки ѿ клѧ́твы, и҆сточи́въ нетлѣ́нiе на треблаже́ннѣмъ дре́вѣ, препросла́вленный крⷭ҇тъ се́й во вѣ́ки.

Прест҃ы́й крⷭ҇тъ, бжⷭ҇твеннꙋю побѣ́дꙋ, жи́зни нача́льника, ле́сти потреби́телѧ, дне́сь похва́лимъ крⷭ҇тъ всест҃ы́й гдⷭ҇ень, бѣсѡ́въ гꙋби́телѧ, и҆ ва́рварѡвъ прогони́телѧ, вѣ́рныхъ побѣдотво́рца, и҆ покрови́телѧ.

Бг҃оро́диченъ:

Гвоздьмѝ пригвожде́на хрⷭ҇та̀, копiе́мъ прободе́на въ нетлѣ̑ннаѧ ре́бра, тро́стiемъ въ главꙋ̀ бiе́ма, же́лчь вкꙋша́юща зрѧ́щи, дв҃а вопiѧ́ше: гдѣ̀ твоѧ̀ добро́та за́йде, прекра́сное сло́во, препросла́вленне па́че сынѡ́въ человѣ́ческихъ.

И҆́нъ. I҆рмо́съ:

Безнача́льнаго цр҃ѧ̀ сла́вы, є҆гѡ́же трепе́щꙋтъ нбⷭ҇ныѧ си̑лы, по́йте свѧще́нницы, лю́дiе превозноси́те во всѧ̑ вѣ́ки.

И҆́стины рачи́телiе, и҆ зако́на и҆звѣ́стнiи храни́телiе бы́вше, прехва́льнiи мꙋ́чєницы, пое́те хрⷭ҇та̀ во вѣ́ки.

Седмора́сленный пло́дъ ст҃а́гѡ ко́рене, ꙗ҆́кѡ вои́стиннꙋ се́дмь маккаве́и, мꙋ́ченики гдⷭ҇ни почти́мъ досто́йнѡ.

Зако́нꙋ ревни́тели, є҆динодꙋ́шныѧ страда́льцы вѣ́рнiи, се́дмь маккаве́и съ ро́ждшею и҆̀хъ, почти́мъ досто́йнѡ. 

Трⷪ҇ченъ:

Трⷪ҇це нераздѣли́маѧ є҆ди́нице, въ бж҃ествѣ̀ сла́влю є҆ди́нꙋ, и҆ въ трiе́хъ пою́ тѧ ли́цѣхъ, є҆ди́нꙋ си́лꙋ.

Бг҃оро́диченъ:

Въ послѣ̑днѧѧ на́съ ра́ди, ѿ дв҃ы воплоще́ннаго бг҃а, свѧще́нницы по́йте, и҆ превозноси́те є҆го̀ во вѣ́ки.

Катава́сiа:

Благослови́те ѻ҆́троцы, трⷪ҇цы равночи́сленнiи, содѣ́телѧ ѻ҆ц҃а̀ бг҃а, по́йте снизше́дшее сло́во, и҆ ѻ҆́гнь въ ро́сꙋ претво́ршее, и҆ превозноси́те всѣ̑мъ жи́знь подава́ющаго, дх҃а всест҃а́го во вѣ́ки.

Пѣ́снь ѳ҃. I҆рмо́съ:

Бг҃а человѣ́кѡмъ не возмо́жно ви́дѣти, на него́же не смѣ́ютъ чи́ни а҆́гг҃льстiи взира́ти: тобо́ю бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно. є҆го́же велича́юще, съ нбⷭ҇ными вѡ́и, тѧ̀ ѹ҆блажа́емъ.

Тлѣ́нни ѿ преслꙋша́нiѧ бы́хомъ, бж҃iѧ за́повѣди престꙋ̑пницы ꙗ҆́вльшесѧ: сегѡ̀ ра́ди сме́рть прiи́де человѣ́кѡмъ. тѣ́мже безсме́ртiе процвѣтѐ дне́сь побѣ́дный крⷭ҇тъ хрⷭ҇то́въ, є҆го́же цѣлꙋ́емъ.

Сѐ дре́во прест҃о́е, крѣ́пкаѧ наде́жда вѣ̑рнымъ ꙗ҆ви́сѧ, клѧ́твы и҆збавле́нiе, человѣ́кѡвъ ра́дость предлежи́тъ, ѡ҆блича́ѧ тмы̀ нача́льника: семꙋ̀ поклони́мсѧ вѣ́рнiи съ весе́лiемъ.

Нача́ло благослове́нiѧ, и҆ ѹ҆твержде́нiе хрⷭ҇тiа́нъ и҆ стѣна̀, и҆ тве́рдое застꙋпле́нiе, и҆ клѧ́твы и҆збавле́нiе, ꙗ҆ви́сѧ на́мъ дре́во вожделѣ́нное, ѻ҆рꙋ́жiе непобѣди́мое: просвѣтѝ и҆ ѡ҆свѧтѝ на́съ покланѧ́ющихъ тебѣ̀.

Бг҃оро́диченъ:

Хра́ме и҆ две́ре ѡ҆свѧще́нiѧ, прⷭ҇то́ле бж҃iй, ѻ҆́блаче и҆ свѣ́щниче всесвѣ́тлый, и҆ ковче́же благода́ти, всенепоро́чнаѧ, че́стнѣ покланѧ́ющыѧсѧ ѻ҆́бразꙋ честно́мꙋ є҆диноро́днагѡ твоегѡ̀ сн҃а, покры́й и҆ сохранѝ. 

И҆́нъ. I҆рмо́съ:

Велича́емъ тѧ̀ мт҃рь бж҃iю, и҆ сла́вимъ тѧ̀, бцⷣе дв҃о, ꙗ҆́кѡ сп҃са ро́ждшꙋю дꙋ́шъ на́шихъ.

Сокро́вище бжⷭ҇твенныхъ дарова́нiй, вои́стиннꙋ показа́стесѧ, бога́тство неѿе́млемое, всехва́льнiи мꙋ́чєницы.

Моли́твєнницы до́блiи къ зижди́телю всѣ́хъ сꙋ́ще, и҆спроси́те невла́емꙋю жи́знь дꙋша́мъ на́шымъ.

И҆́же бжⷭ҇твенною ре́вностiю и҆ теплото́ю дꙋшѝ, творѧ́щыѧ ва́шꙋ па́мѧть, сохрани́те неснѣда́еми ѿ лꙋка́вагѡ.

Трⷪ҇ченъ:

Съ сн҃омъ ѻ҆ц҃ꙋ̀ и҆ дх҃ꙋ пра́вомꙋ поклони́мсѧ, со а҆́гг҃лы зовꙋ́ще: сла́ва въ вы́шнихъ бг҃ꙋ.

Бг҃оро́диченъ:

Ра́дꙋйсѧ, две́ре ст҃а́ѧ, бг҃ꙋ ѿве́рстаѧ, є҆ди́номꙋ премꙋ́дромꙋ, ю҆́же ѡ҆сѣнѝ дх҃ъ прест҃ы́й.

Катава́сiа:

Та́инъ є҆сѝ, бцⷣе, ра́й, невоздѣ́ланнѡ возрасти́вшiй хрⷭ҇та̀, и҆́мже крⷭ҇тное живоно́сное на землѝ насади́сѧ дре́во: тѣ́мъ ны́нѣ возноси́мꙋ, покланѧ́ющесѧ є҆мꙋ̀, тѧ̀ велича́емъ.

Свѣти́ленъ ѻ҆ктѡ́иха. Сла́ва, мꙋ́ченикѡвъ:

Чꙋ̑дныѧ воспое́мъ маккаве́и, є҆леаза́ра, ѻ҆́троки и҆ соломѡнíю: сíи бо низложи́ша шата̑нiѧ началоsло́бнагѡ sмíѧ, и҆ зако́на слꙋжи́телiе бы́вше, вѣнча́шасѧ.

И҆ ны́нѣ, крⷭ҇та̀:

Крⷭ҇тъ, храни́тель всеѧ̀ вселе́нныѧ: крⷭ҇тъ, красота̀ цр҃кве: крⷭ҇тъ, на́ша держа́ва: крⷭ҇тъ вѣ́рныхъ ѹ҆твержде́нiе: крⷭ҇тъ, а҆́гг҃лѡвъ сла́ва, и҆ де́мѡнѡвъ ꙗ҆́зва.

На хвали́техъ стiхи̑ры, на s҃, крⷭ҇та̀ г҃: гла́съ а҃:

Подо́бенъ: Нбⷭ҇ныхъ чинѡ́въ:

Нбⷭ҇наѧ шє́ствiѧ * крⷭ҇тъ честны́й гото́витъ всѣ̑мъ, * томꙋ̀ покланѧ́ющымсѧ вѣ́рою несꙋмнѣ́нною: * и҆ ликѡ́мъ  невеще́ственныхъ си́лъ, * и҆́же на не́мъ пригвозди́выйсѧ, * сочета́етъ любо́вiю пою́щыѧ того̀.

Кла́нѧющесѧ вѣ́рою крⷭ҇тꙋ̀ честно́мꙋ, * на не́мъ распе́ншагосѧ воспое́мъ влⷣкꙋ: тогѡ̀ манове́нiемъ * ѹ҆стнѣ̀ вкꙋ́пѣ и҆ дꙋ́шꙋ ѡ҆чища́юще, * и҆ сiѧ́нiи сегѡ̀ мы́сленными ѹ҆ѧсни́мсѧ, * хва́лѧще є҆го̀.

Го́ресть дре́вле ѹ҆слажда́ѧ мѡѷсе́й, * и҆зба́ви i҆и҃лѧ, * ѻ҆́бразъ крⷭ҇та̀ написꙋ́ѧ: * мы́ же сего̀ всѝ вѣ́рнiи, * та́йнѡ и҆ бжⷭ҇твеннѡ воѡбража́юще въ сердца́хъ на́шихъ, * всегда̀ спаса́емсѧ держа́вою є҆гѡ̀.

И҆ ст҃ы́хъ г҃, самогла́сны, гла́съ то́йже:

Многострада́льнаѧ ма́ти, къ подвигѡ́мъ созва́вши своѧ̑ дѣ́ти, глаго́лаше: а҆враа́мстѣй сѣди́нѣ послѣ́дꙋйте, да заколе́нiю i҆саа́ковꙋ причастите́сѧ. тíи же прiима́хꙋ наставлѧ́ющꙋю, предпостиза́хꙋ ѹ҆ча́щꙋю, дрꙋ́гъ по дрꙋ́зѣ томлє́нiѧ мꙋ́ки ви́дѧще: и҆́хже моли́твами, бж҃е, поми́лꙋй на́съ.

Гла́съ д҃:

Се́дмь столпѝ и҆збра́ннiи, ѿ є҆ди́нагѡ ка́мене слове́снагѡ ѹ҆сѣ́чены бы́ша, непоколеби́мь показа́ша зако́на сто́лпъ. тѣ́мже бл҃говолѝ, сп҃се, въ ми́рѣ сохрани́тисѧ дꙋша́мъ на́шымъ.

Гла́съ є҃:

И҆̀же зако́на храни́телiе, и҆ соломѡнíи сы́нове, на сꙋди́щи стра́ждꙋще, ко а҆нтiо́хꙋ вопiѧ́хꙋ: мы̀, а҆нтiо́ше, за ѻ҆те́ческiй зако́нъ терпи́мъ. не ѿлꙋчи́тъ же на́съ, ни ѻ҆́гнь, ни ме́чь, ни sвѣ́рiе, ни ра̑ны: но вкꙋ́пѣ ѹ҆́мремъ съ ма́терiю ста́рицею, и҆ ѹ҆чи́телемъ ѻ҆тце́мъ, живꙋ́ще и҆ сра́дꙋющесѧ въ неконча́ємыѧ вѣ́ки.

Сла́ва, гла́съ д҃:

На маккаве́и собра́вшꙋюсѧ ра́ть, прiиди́те, ѹ҆́зримъ  вѣ́рнiи мꙋ́жество: мꙋчи́тель бо ца́рь всѧ̑ ꙗ҆зы́ки ѹ҆держа́въ, держи́мь бѣ́ѧше ѿ ста́рца и҆ дѣте́й седьмѝ, и҆ є҆ди́ныѧ жены̀. тѣ́мже моли́твами и҆́хъ, бж҃е, поми́лꙋй на́съ.

И҆ ны́нѣ, крⷭ҇та̀, гла́съ то́йже:

Пособи́вый, гдⷭ҇и, кро́ткомꙋ дв҃дꙋ покори́ти и҆ноплеме́нника, вѣ́рномꙋ на́шемꙋ во́инствꙋ спобо́рствꙋй, и҆ ѻ҆рꙋ́жiемъ крⷭ҇та̀ низложѝ врагѝ на́шѧ. покажѝ, бл҃гоꙋтро́бне, на на́съ дрє́внiѧ ми́лѡсти твоѧ̑: и҆ да разꙋмѣ́ютъ вои́стиннꙋ, ꙗ҆́кѡ ты̀ є҆сѝ бг҃ъ, и҆ на тѧ̀ надѣ́ющiисѧ побѣжда́емъ, молѧ́щiисѧ ѻ҆бы́чнѡ пречⷭ҇тѣй твое́й мт҃ри, дарова́тисѧ на́мъ ве́лiей ми́лости.

Славосло́вiе вели́кое, ти́хѡ, со гла́сомъ. I҆ере́ю же ѡ҆болче́нꙋ сꙋ́щꙋ во всю̀ ѻ҆де́ждꙋ свѧще́нническꙋю, прихо́дитъ съ кади́ломъ къ ст҃ѣ́й трапе́зѣ, предходѧ́щꙋ є҆мꙋ̀ дiа́конꙋ съ лампа́дою, и҆ кади́тъ свѧтꙋ́ю трапе́зꙋ, и҆ честны́й крⷭ҇тъ, и҆ та́кѡ взима́етъ честны́й крⷭ҇тъ съ блю́домъ на главꙋ̀, и҆ и҆схо́дитъ сѣ́верными дверьмѝ и҆зъ ѻ҆лтарѧ̀, предꙿидꙋ́щымъ є҆мꙋ̀ со двѣма̀ лампа́дами и҆ съ кади́ломъ: прихо́дитъ же прѧ́мѡ ца́рскихъ двере́й, и҆ стои́тъ, ѡ҆жида́ѧ конца̀ трист҃а́гѡ. Кончава́емꙋ же трист҃о́мꙋ, возглаша́етъ i҆ере́й: Премꙋ́дрость, про́сти: И҆ кли́рiцы пою́тъ тропа́рь: Спасѝ, гдⷭ҇и, лю́ди твоѧ̑: три́жды. И҆ та́кѡ прихо́дитъ i҆ере́й, носѧ̀ на главѣ̀ честны́й крⷭ҇тъ, предъ ст҃ы́ѧ ца́рскiѧ двє́ри ко а҆нало́гiю, є҆мꙋ́же ѹ҆кра́шенꙋ сꙋ́щꙋ, полага́етъ на не́мъ честны́й крⷭ҇тъ. И҆ твори́тъ поклоне́нiе честно́мꙋ крⷭ҇тꙋ̀, три́жды, поѧ̀ тихогла́снѡ: Крⷭ҇тꙋ̀ твоемꙋ̀ покланѧ́емсѧ, влⷣко, и҆ ст҃о́е воскрⷭ҇нiе твоѐ сла́вимъ. И҆ ли́кове то́же пою́тъ велегла́снѡ, три́жды. Та́же цѣлꙋ́ютъ честны́й крⷭ҇тъ, и҆ покланѧ́ютсѧ па́ки є҆ди́ною.

Пою́ще стiхи̑ры самогла́сны, гла́съ в҃:

Прiиди́те, вѣ́рнiи, животворѧ́щемꙋ дре́вꙋ поклони́мсѧ, на не́мже хрⷭ҇то́съ цр҃ь сла́вы во́лею рꙋ́цѣ распросте́ръ, вознесѐ на́съ на пе́рвое блаже́нство, ꙗ҆̀же пре́жде вра́гъ  сла́стiю ѹ҆кра́дъ, и҆згна́ны ѿ бг҃а сотворѝ. прiиди́те, вѣ́рнiи, дре́вꙋ поклони́мсѧ, и҆́мже сподо́бихомсѧ неви́димыхъ вра̑гъ сокрꙋши́ти главы̑. прiиди́те, всѧ̑ ѻ҆те́чєствiѧ ꙗ҆зы́кѡвъ, крⷭ҇тъ гдⷭ҇ень пѣ́сньми почти́мъ: ра́дꙋйсѧ, крⷭ҇те, па́дшагѡ а҆да́ма соверше́нное и҆збавле́нiе, ѡ҆ тебѣ́ бо вѣ́рнѣйшiи ца́рiе на́ши хва́лѧтсѧ, ꙗ҆́кѡ твое́ю си́лою i҆сма́ильтєскiѧ лю́ди держа́внѡ покарѧ́юще. тѧ̀ ны́нѣ со стра́хомъ хрiстiа́не цѣлꙋ́юще, на тебѣ̀ пригвозди́вшагосѧ бг҃а сла́вимъ, глаго́люще: гдⷭ҇и, на то́мъ пригвозди́выйсѧ, поми́лꙋй на́съ, ꙗ҆́кѡ бл҃гъ и҆ чл҃вѣколю́бецъ.

Гла́съ є҃:

Зрѧ́щи тѧ̀ тва́рь всѧ̀ на крⷭ҇тѣ̀ на́га ви́сѧща, содѣ́телѧ и҆ зижди́телѧ всѣ́хъ, и҆змѣнѧ́шесѧ стра́хомъ, и҆ рыда́ше: со́лнце же свѣ́тъ ѡ҆мрачѝ, и҆ землѧ̀ колеба́шесѧ, ка́менiе же разсѣда́шесѧ, и҆ хра́ма свѣ́тлость раздира́шесѧ. ме́ртвiи воста́ша ѿ гробѡ́въ, и҆ а҆́гг҃льскiѧ си̑лы ѹ҆жасо́шасѧ, гл҃го́люще. ѽ чꙋдесѐ! сꙋдiѧ̀ сꙋ́дитсѧ, и҆ стра́ждетъ хотѧ̀ за спасе́нiе мíра и҆ ѡ҆бновле́нiе.

Гла́съ и҃:

Дне́сь влⷣка тва́ри, и҆ гдⷭ҇ь сла́вы, на крⷭ҇тѣ̀ пригвожда́етсѧ, и҆ въ рє́бра пробода́етсѧ! же́лчи и҆ ѻ҆́цта вкꙋша́етъ, сла́дость цр҃ко́внаѧ: вѣнце́мъ ѿ те́рнiѧ ѡ҆блага́етсѧ: покрыва́ѧй нб҃о ѻ҆́блаки, ѻ҆де́ждею ѡ҆блачи́тсѧ порꙋга́нiѧ: и҆ заꙋша́етсѧ бре́нною рꙋко́ю, рꙋко́ю созда́вый человѣ́ка: по плеще́ма бiе́нъ быва́етъ, ѡ҆дѣва́ѧй нб҃о ѻ҆́блаки: заплева̑нiѧ и҆ ра̑ны прiе́млетъ, поношє́нiѧ и҆ заꙋшє́нiѧ, и҆ всѧ̑ терпи́тъ менє̀ ра́ди ѡ҆сꙋжде́ннагѡ, и҆зба́витель мо́й и҆ бг҃ъ, да спасе́тъ мíръ ѿ пре́лести, ꙗ҆́кѡ бл҃гоꙋтро́бенъ.

Сла́ва, и҆ ны́нѣ, гла́съ то́йже.

Дне́сь неприкоснове́нный сꙋщество́мъ, прикоснове́нъ мнѣ̀ (с 24) быва́етъ, и҆ стра́ждетъ стрⷭ҇ти свобожда́ѧй мѧ̀ ѿ страсте́й: свѣ́тъ подава́ѧй слѣпы̑мъ, ѿ беззако́нныхъ ѹ҆сте́нъ ѡ҆плева́етсѧ, и҆ дае́тъ плещы̀ за плѣнє́нныѧ на ра̑ны. сего̀ чⷭ҇таѧ дв҃а и҆ мт҃и на крⷭ҇тѣ̀ зрѧ́щи, болѣ́зненнѡ вѣща́ше: ѹ҆вы̀ мнѣ̀, ча́до моѐ, что̀ сiѐ сотвори́лъ є҆сѝ; кра́сный добро́тою па́че всѣ́хъ человѣ̑къ, бездыха́нный и҆ беззра́чный ꙗ҆влѧ́ешисѧ, не и҆мѣ́ѧ ви́да, нижѐ добро́ты. ѹ҆вы̀ мнѣ̀, мо́й свѣ́те, не могꙋ̀ спѧ́ща зрѣ́ти тѧ̀, ѹ҆тро́бою ѹ҆ѧзвлѧ́юсѧ, и҆ лю́тое ѻ҆рꙋ́жiе се́рдце моѐ прохо́дитъ: воспѣва́ю твоѧ̑ стрⷭ҇ти, покланѧ́юсѧ бл҃гоꙋтро́бiю твоемꙋ̀, долготерпѣли́ве, сла́ва тебѣ̀.

Посе́мъ є҆ктєнiѝ: Поми́лꙋй на́съ, бж҃е: И҆ И҆спо́лнимъ ѹ҆́треннюю моли́твꙋ: Дiа́конъ: Премꙋ́дрость. I҆ере́й ѿпꙋ́стъ, и҆ пе́рвый ча́съ. На а҃-мъ часѣ̀, тропа́рь крⷭ҇та̀: Сла́ва, ст҃ы́хъ. И҆ ны́нѣ, бг҃оро́диченъ часѡ́въ. По Ѻ҆́ч҃е на́шъ, конда́къ крⷭ҇та̀: и҆ соверше́нный ѿпꙋ́стъ.

Въ сíй а҃-й де́нь а҆́ѵгꙋста, во ѻ҆би́телехъ и҆ прихо́дскихъ хра́мѣхъ, соверша́ютъ чи́нъ свѧще́нiѧ воды̀, и҆ быва́етъ си́це:

Приꙋгото́ванꙋ столꙋ̀ и҆ ѹ҆кра́шенꙋ, и҆ водѣ̀ въ ча́шѣ, и҆лѝ и҆схо́димъ на и҆сто́чники. И҆ благослови́вшꙋ i҆ере́ю, глаго́летсѧ трист҃о́е, и҆ ѱало́мъ рм҃в: Гдⷭ҇и, ѹ҆слы́ши моли́твꙋ мою̀: Та́же, Бг҃ъ гдⷭ҇ь, во гла́съ д҃. И҆ тропа́рь: Къ бцⷣѣ прилѣ́жнѡ: два́жды. Сла́ва, и҆ ны́нѣ: Не ѹ҆молчи́мъ никогда̀, бцⷣе: та́же ѱало́мъ н҃: Поми́лꙋй мѧ̀, бж҃е: Посе́мъ пою́тсѧ тропарѝ свѧще́нiѧ воды̀.

Гла́съ s҃:

Е҆́же ра́дꙋйсѧ, а҆́гг҃ломъ прiи́мшаѧ, и҆ ро́ждшаѧ зижди́телѧ твоего̀, дв҃о, спаса́й тѧ̀ велича́ющыѧ.

Два́жды.

Воспѣва́емъ сн҃а твоего̀, бцⷣе, и҆ вопiе́мъ: пречⷭ҇таѧ влⷣчце, всѧ́кiѧ бѣды̀ и҆зба́ви рабы̑ твоѧ̑. 

Царє́мъ, прⷪ҇ро́кѡмъ и҆ а҆пⷭ҇лѡмъ, и҆ мꙋ́ченикѡмъ ты̀ є҆сѝ похвала̀, и҆ предста́тельница мíрꙋ, всенепоро́чнаѧ.

Ѧ҆зы́къ всѧ́къ правосла́вныхъ похвалѧ́етъ, и҆ блажи́тъ и҆ сла́витъ пречⷭ҇тое ржⷭ҇тво̀ твоѐ, марíе бг҃оневѣ́стнаѧ.

Да́ждь, хрⷭ҇тѐ мо́й, и҆ мнѣ̀ недосто́йномꙋ долгѡ́въ ѡ҆ставле́нiе, молю́сѧ, тѧ̀ ро́ждшiѧ моли́твами, ꙗ҆́кѡ бл҃гоꙋтро́бенъ.

На тѧ̀ моѧ̑ ѹ҆пова̑нiѧ возложи́хъ, бцⷣе, спаси́ мѧ моли́твами твои́ми, и҆ да́рꙋй мѝ прегрѣше́нiй ѡ҆ставле́нiе.

Ѡ҆живи́ мѧ, ро́ждшаѧ жизнода́вца и҆ сп҃са, спасѝ моли́твами твои́ми, благослове́ннаѧ, наде́ждо дꙋ́шъ на́шихъ.

Зижди́телѧ всѣ́хъ во ѹ҆тро́бѣ твое́й заче́ншаѧ, дв҃о всенепоро́чнаѧ, моли́твами твои́ми спасѝ дꙋ́шы на́шѧ.

Бцⷣе, ро́ждшаѧ сло́вомъ па́че сло́ва сло́во, всепѣ́таѧ, того̀ молѝ спастѝ дꙋ́шы на́шѧ.

Ми́лостива мнѣ̀ сꙋдiю́ же и҆ сн҃а твоего̀, прегрѣши́вшемꙋ па́че всѧ́кагѡ человѣ́ка, твои́ми моли́твами содѣ́лай, влⷣчце.

По до́лгꙋ вопiе́мъ тѝ: ра́дꙋйсѧ, бцⷣе чⷭ҇таѧ приснодв҃о, молѧ́щесѧ, моли́твами твои́ми спасти́сѧ.

И҆зба́ви мѧ̀ ѻ҆гнѧ̀ вѣ́чнагѡ, и҆ мꙋ́къ предлежа́щихъ мнѣ̀, бг҃ороди́тельнице, ꙗ҆́кѡ да ѹ҆блажа́ю тѧ̀.

Не пре́зри моле́нiѧ твои́хъ рабѡ́въ, мо́лимсѧ, влⷣчце всепѣ́таѧ, ꙗ҆́кѡ да и҆зба́вимсѧ всѧ́кагѡ ѡ҆бстоѧ́нiѧ.

Недꙋ́гѡвъ и҆ всѧ́кихъ болѣ́зней, и҆ бѣ́дъ на́съ свободѝ, къ свѧще́нномꙋ твоемꙋ̀ покро́вꙋ прибѣга́ющихъ.

Стра́нное чꙋ́до, є҆́же въ тебѣ̀, бг҃ороди́тельнице: на́съ бо ра́ди по на́мъ роди́сѧ всѣ́хъ зижди́тель и҆зъ тебє̀, и҆ бг҃ъ на́шъ.

Хра́мъ тво́й, бцⷣе, показа́сѧ врачевство̀ недꙋ́гѡвъ безме́здное, и҆ ѡ҆скорблѧ́емыхъ дꙋ́шъ ѹ҆тѣше́нiе. 

Прест҃а́ѧ бцⷣе, ро́ждшаѧ сп҃са, ѿ бѣ́дъ спасѝ и҆ всѧ́кiѧ и҆ны́ѧ нꙋ́жды рабы̑ твоѧ̑.

И҆зба́ви ѿ всѧ́кагѡ преще́нiѧ, находѧ́щагѡ рабы̑ твоѧ̑, прест҃а́ѧ влⷣчце, и҆ всѧ́кагѡ вре́да дꙋше́внагѡ же и҆ тѣле́снагѡ.

Спасѝ всѣ́хъ моли́твами твои́ми, дв҃о бцⷣе, къ тебѣ̀ притека́ющихъ, и҆ и҆зба́ви всѧ́кiѧ нꙋ́жды и҆ ско́рби.

Кто̀ притека́ѧй въ хра́мъ тво́й, бцⷣе, не прiе́млетъ ско́рѡ и҆сцѣле́нiѧ дꙋше́внагѡ вкꙋ́пѣ и҆ тѣле́снагѡ, пречⷭ҇таѧ;

Ѿ всѣ́хъ ѹ҆молѧ́емь, ще́дре, ст҃ы́хъ и҆ го́рнихъ чинѡ́въ, ѡ҆чи́сти мѧ̀ ро́ждшею тѧ̀.

Пощадѝ, сп҃се, дꙋ́шы ѹ҆ме́ршихъ бра́тiй на́шихъ, въ наде́жди жи́зни, и҆ ѡ҆сла́би, ѡ҆ста́ви и҆̀мъ согрѣшє́нiѧ.

Ра́дꙋйсѧ, мíра ѡ҆чисти́лище, дв҃о, ра́дꙋйсѧ, рꙋ́чко и҆ свѣ́щниче всезлаты́й, бжⷭ҇твенныѧ ма́нны, и҆ свѣ́та, бг҃оневѣ́сто.

Пое́мъ тѧ̀ бг҃а є҆ди́наго въ трⷪ҇цѣ, вопiю́ще гла́съ трист҃ы́й, молѧ́щесѧ спасе́нiе полꙋчи́ти.

Сла́ва:

Ѽ дв҃о, ро́ждшаѧ сп҃са и҆ влⷣкꙋ мíра и҆ гдⷭ҇а! того̀ молѝ спастѝ дꙋ́шы на́шѧ.

И҆ ны́нѣ:

Ра́дꙋйсѧ, горо̀: ра́дꙋйсѧ, кꙋпино̀: ра́дꙋйсѧ, врата̀: ра́дꙋйсѧ, лѣ́ствице: ра́дꙋйсѧ, бжⷭ҇твеннаѧ трапе́зо: ра́дꙋйсѧ, всѣ́хъ по́моще, влⷣчце.

Моли́твами, ми́лостиве, мт҃ре твоеѧ̀ пречⷭ҇тыѧ, и҆ всѣ́хъ ст҃ы́хъ твои́хъ, твоѧ̑ ми́лѡсти лю́демъ твои̑мъ да́рꙋй.

Моли́твами сла́вныхъ а҆рха̑гг҃лъ и҆ а҆́гг҃лъ и҆ го́рнихъ чинѡ́въ, рабы̑ твоѧ̑, сп҃се, до́брѣ сохранѝ.

Моли́твами честна́гѡ и҆ сла́внагѡ крⷭ҇ти́телѧ твоегѡ̀, прⷪ҇ро́ка, прⷣте́чи, хрⷭ҇тѐ сп҃се мо́й, рабы̑ твоѧ̑ сохранѝ.

Моли́твами сла́вныхъ а҆пⷭ҇лѡвъ и҆ мꙋ́ченикѡвъ, и҆ всѣ́хъ ст҃ы́хъ твои́хъ, твоѧ̑ ми́лѡсти лю́демъ твои̑мъ да́рꙋй. 

Моли́твами сла́вныхъ безсре́брєникъ, бцⷣе, рабы̑ твоѧ̑ сохранѝ, ꙗ҆́кѡ предста́тельство мíра и҆ ѹ҆твержде́нiе.

Сла́ва:

Ѻ҆ц҃а̀ и҆ сн҃а славосло́вимъ, и҆ дх҃а ст҃а́го, глаго́люще: трⷪ҇це ст҃а́ѧ, спасѝ дꙋ́шы на́шѧ.

И҆ ны́нѣ:

Неизрече́ннѡ въ послѣ̑днѧѧ заче́ншаѧ, и҆ ро́ждшаѧ созда́телѧ твоего̀, дв҃о, спаса́й тѧ̀ велича́ющыѧ.

Та́же:

Милосе́рдiѧ двє́ри ѿве́рзи на́мъ, бл҃гослове́ннаѧ бцⷣе, надѣ́ющiисѧ на тѧ̀ да не поги́бнемъ, но да и҆зба́вимсѧ тобо́ю ѿ бѣ́дъ: ты́ бо є҆сѝ спасе́нiе ро́да хрⷭ҇тiа́нскагѡ.

Та́же, Гдⷭ҇ꙋ помо́лимсѧ. Свѧще́нникъ: Ꙗ҆́кѡ свѧ́тъ є҆сѝ, бж҃е на́шъ: Ли́къ: А҆ми́нь. Та́же, настоѧ́щыѧ тропарѝ, гла́съ s҃:

Ны́нѣ наста̀ вре́мѧ всѣ́хъ ѡ҆свѧща́ющее, и҆ пра́ведный на́съ жде́тъ сꙋдiѧ̀: но ѡ҆брати́сѧ, дꙋшѐ, къ покаѧ́нiю, ꙗ҆́кѡ блꙋдни́ца зовꙋ́щи со слеза́ми: гдⷭ҇и, поми́лꙋй мѧ̀.

Вода́ми ѡ҆дожди́вый, хрⷭ҇тѐ, и҆сто́чникъ и҆сцѣле́нiй, во всечестнѣ́мъ хра́мѣ дв҃ы дне́сь, твоегѡ̀ бл҃гослове́нiѧ ѡ҆кропле́нiемъ ѿгонѧ́еши недꙋ́ги немощствꙋ́ющихъ, врачꙋ̀ дꙋ́шъ и҆ тѣле́съ на́шихъ.

Дв҃а родила̀ є҆сѝ неискꙋсобра́чнаѧ, и҆ дв҃а пребыла̀ є҆сѝ, мт҃и безневѣ́стнаѧ, бцⷣе марíе, хрⷭ҇та̀ бг҃а на́шего молѝ спасти́сѧ на́мъ.

Прест҃а́ѧ бцⷣе дв҃о, рꙋ́къ на́шихъ дѣла̀ и҆спра́ви, и҆ проще́нiе прегрѣше́нiй на́шихъ и҆спросѝ, внегда̀ пѣ́ти на́мъ а҆́гг҃льское пѣ́нiе:

Ст҃ы́й бж҃е, ст҃ы́й крѣ́пкiй, ст҃ы́й безсме́ртный, поми́лꙋй на́съ.

Три́жды.

И҆ по трист҃о́мъ дiа́конъ глаго́летъ: Во́нмемъ: Свѧще́нникъ: Ми́ръ всѣ̑мъ. Ли́къ: И҆ дꙋ́хови твоемꙋ̀.  Чте́цъ, прокíменъ, гла́съ г҃: Гдⷭ҇ь просвѣще́нiе моѐ и҆ сп҃си́тель мо́й, когѡ̀ ѹ҆бою́сѧ; Стíхъ: Гдⷭ҇ь защи́титель живота̀ моегѡ̀, ѿ когѡ̀ ѹ҆страшꙋ́сѧ,

А҆пⷭ҇лъ къ є҆вре́ємъ, зача́ло т҃s:

Бра́тiе, ст҃ѧ́й и҆ ѡ҆свѧща́емiи ѿ є҆ди́нагѡ всѝ, є҆ѧ́же ра́ди вины̀ не стыди́тсѧ бра́тiю нарица́ти и҆̀хъ, глаго́лѧ: Возвѣщꙋ̀ и҆́мѧ твоѐ бра́тiи мое́й, посредѣ̀ цр҃кве воспою́ тѧ. И҆ па́ки: а҆́зъ бꙋ́дꙋ надѣ́ѧсѧ на́нь. И҆ па́ки: сѐ а҆́зъ и҆ дѣ́ти, ꙗ҆̀же мѝ да́лъ є҆́сть бг҃ъ. Поне́же ѹ҆́бѡ дѣ́ти приѡбщи́шасѧ пло́ти и҆ кро́ви, и҆ то́й прiи́скреннѣ приѡбщи́сѧ тѣ́хже, да сме́ртiю ѹ҆праздни́тъ и҆мꙋ́щаго держа́вꙋ сме́рти, си́рѣчь дiа́вола: И҆ и҆зба́витъ си́хъ, є҆ли́цы стра́хомъ сме́рти чрезъ всѐ житiѐ пови́нни бѣ́ша рабо́тѣ. Не ѿ а҆́гг҃лъ ѹ҆́бѡ когда̀ прiе́млетъ, но ѿ сѣ́мене а҆враа́мова прiе́млетъ: Ѿню́дꙋже до́лженъ бѣ̀ по всемꙋ̀ подо́битисѧ бра́тiи, да ми́лостивъ бꙋ́детъ и҆ вѣ́ренъ первосвѧще́нникъ ꙗ҆̀же къ бг҃ꙋ, во є҆́же ѡ҆чи́стити грѣхѝ людскíѧ. Въ не́мже бо пострада̀, са́мъ и҆скꙋше́нъ бы́въ, мо́жетъ и҆ и҆скꙋша́ємымъ помощѝ.

Свѧще́нникъ: Ми́ръ тѝ. А҆ллилꙋ́iа, гла́съ s҃: Стíхъ а҃: Ѿры́гнꙋ се́рдце моѐ сло́во бла́го. Стíхъ в҃: Глаго́лю а҆́зъ дѣла̀ моѧ̑ царе́ви.

Е҆ѵⷢ҇лiе ѿ i҆ѡа́нна, зача́ло д҃_i.

Во вре́мѧ ѻ҆́но, взы́де i҆и҃съ во i҆ерⷭ҇ли́мъ. є҆́сть же бо i҆ерⷭ҇ли́мѣхъ на ѻ҆́вчей кꙋпѣ́ли, ꙗ҆́же глаго́летсѧ є҆вре́йски виѳесда̀, пѧ́ть притвѡ́ръ и҆мꙋ́щи. въ тѣ́хъ слежа́ше мно́жество болѧ́щихъ, слѣпы́хъ, хромы́хъ, сꙋхи́хъ, ча́ющихъ движе́нiѧ воды̀. а҆́гг҃лъ бо гдⷭ҇ень на всѧ́ко лѣ́то схожда́ше въ кꙋпѣ́ль, и҆ возмꙋща́ше во́дꙋ: и҆ и҆́же пе́рвѣе вла́зѧше по возмꙋще́нiи воды̀, здра́въ быва́ше, ꙗ҆цѣ́мъ же недꙋ́гомъ ѡ҆держи́мь быва́ше. 

Та́же дiа́конъ є҆ктенiю̀:

Ми́ромъ гдⷭ҇ꙋ помо́лимсѧ.

Ѡ҆ свы́шнѣмъ ми́рѣ:

Ѡ҆ ми́рѣ всегѡ̀ мíра:

Ѡ҆ ст҃ѣ́мъ хра́мѣ се́мъ:

Ѡ҆ вели́комъ господи́нѣ и҆ ѻ҆тцѣ̀ на́шемъ:

Ѡ҆ бг҃охрани́мѣй странѣ̀ на́шей:

Ѡ҆ гра́дѣ се́мъ:

(А҆́ще въ монастырѣ̀:) Ѡ҆ ст҃ѣ́й ѻ҆би́тели се́й:

Ѡ҆ благорастворе́нiи воздꙋ́хѡвъ:

Ѡ҆ пла́вающихъ, пꙋтеше́ствꙋющихъ:

Ѡ҆ є҆́же ѡ҆свѧти́тисѧ вода́мъ си̑мъ си́лою и҆ дѣ́йствiѧмъ, и҆ наи́тiемъ ст҃а́гѡ дх҃а, гдⷭ҇ꙋ помо́лимсѧ.

Ѡ҆ є҆́же снизходи́ти на во́ды сiѧ̑ ѡ҆чисти́тельномꙋ пресꙋ́щныѧ трⷪ҇цы дѣ́йствꙋ:

Ѡ҆ є҆́же бы́ти водѣ̀ се́й цѣли́тельной дꙋ́шъ и҆ тѣле́съ, и҆ всѧ́кiѧ сопроти́вныѧ си́лы ѿгна́тельной:

Ѡ҆ є҆́же низпосла́ти гдⷭ҇ꙋ бг҃ꙋ благослове́нiе i҆ѻрда́ново, и҆ ѡ҆свѧти́ти во́ды сiѧ̑:

Ѡ҆ всѣ́хъ тре́бꙋющихъ ѿ бг҃а по́мощи и҆ застꙋпле́нiѧ:

Ѡ҆ є҆́же просвѣти́тисѧ на́мъ просвѣще́нiемъ ра́зꙋма, є҆диносꙋ́щною трⷪ҇цею:

Ꙗ҆́кѡ да гдⷭ҇ь бг҃ъ на́шъ пока́жетъ ны̀ сы́ны и҆ наслѣ́дники црⷭ҇твiѧ своегѡ̀ воды̀ сеѧ̀ причаще́нiемъ же и҆ кропле́нiемъ.

Ѡ҆ и҆зба́витисѧ на́мъ ѿ всѧ́кiѧ ско́рби, гнѣ́ва и҆ нꙋ́жды:

Застꙋпѝ, спасѝ, поми́лꙋй:

Прест҃ꙋ́ю, пречⷭ҇тꙋю:

Ли́къ: Тебѣ̀, гдⷭ҇и.

Возгла́съ: Ꙗ҆́кѡ подоба́етъ тебѣ̀ всѧ́каѧ сла́ва: 

Та́же моли́твꙋ сiю̀:

Гдⷭ҇и бж҃е на́шъ, вели́кiй въ совѣ́тѣ, и҆ ди́вный въ дѣ́лѣхъ, всеѧ̀ тва́ри содѣ́телю, хранѧ́й завѣ́тъ тво́й, и҆ ми́лость твою̀ лю́бѧщымъ тѧ̀, и҆ соблюда́ющымъ повелѣ̑нiѧ твоѧ̑, всѣ́хъ въ нꙋ́ждахъ ѹ҆миле́нныѧ прiе́млѧй сле́зы: сегѡ́ бо ра́ди прише́лъ є҆сѝ въ ра́бiи зра́цѣ, не привидѣ́нiи на́съ ѹ҆страша́ѧ, но здра́вiе тѣ́лꙋ и҆́стинное подава́ѧй, и҆ глаго́лѧй: сѐ здра́въ бы́лъ є҆сѝ, ктомꙋ̀ не согрѣша́й, но и҆ ѿ бре́нiѧ здра́вы ѻ҆́чи содѣ́лалъ є҆сѝ, и҆ ѹ҆мы́тисѧ повелѣ́въ, свѣ́тꙋ всели́тисѧ сотвори́лъ є҆сѝ сло́вомъ. сꙋпроти́вныхъ страсте́й во́лны смꙋща́ѧй, и҆ житiѧ̀ сегѡ̀ сла́ное мо́ре и҆зсꙋша́ѧй, и҆ тѧжелонѡ́сныѧ сласте́й ѹ҆кроща́ѧй во́лны. са́мъ, чл҃вѣколю́бче цр҃ю̀, да́вый на́мъ снѣгосвѣ́тлою ѡ҆дѣ́ѧтисѧ ѻ҆де́ждою, ѿ воды́ же и҆ дх҃а, и҆ прича́стiемъ же воды̀ сеѧ̀, и҆ ѡ҆кропле́нiемъ твоѐ бл҃гослове́нiе на́мъ низпослѝ, скве́рнꙋ страсте́й ѡ҆мыва́ющее. є҆́й, мо́лимсѧ, посѣтѝ на́шꙋ, бл҃же, не́мощь, и҆ и҆сцѣлѝ на́шѧ недꙋ́ги дꙋшє́вныѧ же и҆ тѣлє́сныѧ, ми́лостiю твое́ю, моли́твами всепречⷭ҇тыѧ, пребл҃гослове́нныѧ влⷣчцы на́шеѧ, бцⷣы и҆ приснодв҃ы марíи: си́лою честна́гѡ и҆ животворѧ́щагѡ крⷭ҇та̀: предста́тельствы честны́хъ нбⷭ҇ныхъ си́лъ безпло́тныхъ: честна́гѡ, сла́внагѡ прⷪ҇ро́ка, прⷣте́чи и҆ крⷭ҇ти́телѧ i҆ѡа́нна: ст҃ы́хъ сла́вныхъ и҆ всехва́льныхъ а҆пⷭ҇лъ: прпⷣбныхъ и҆ бг҃оно́сныхъ ѻ҆тє́цъ на́шихъ: и҆̀же во ст҃ы́хъ ѻ҆тє́цъ на́шихъ, вели́кихъ i҆ера́рхѡвъ и҆ вселе́нскихъ ѹ҆чи́телей, васíлiа вели́кагѡ, григо́рiа бг҃осло́ва, и҆ i҆ѡа́нна златоꙋ́стагѡ: и҆̀же во ст҃ы́хъ ѻ҆тє́цъ на́шихъ, а҆ѳана́сiа и҆ кѷрíлла, патрiа́рхѡвъ а҆леѯандрíйскихъ: и҆́же во ст҃ы́хъ ѻ҆тца̀ на́шегѡ спѷрiдѡ́на, трiмѷфꙋ́нтскагѡ чꙋдотво́рца: и҆́же во ст҃ы́хъ ѻ҆тца̀ на́шегѡ нiкола́а а҆рхiепíскопа, мѷрлѷкíйскагѡ чꙋдотво́рца. и҆̀же во ст҃ы́хъ ѻ҆тє́цъ на́шихъ,  меѳо́дiа и҆ кѷрíлла ѹ҆чи́телей слове́нскихъ; ст҃а́гѡ равноапо́стольнагѡ вели́кагѡ кнѧ́зѧ влади́мiра и҆ ст҃ы́ѧ равноапо́стольныѧ кнѧги́ни ѻ҆́льги: всеѧ̀ рѡссíи чꙋдотво́рцѡвъ, петра̀, а҆леѯíа, i҆ѡ́ны и҆ фiлíппа, є҆рмоге́на и҆ i҆нноке́нтiа: ст҃а́гѡ и҆ сла́внагѡ великомч҃ника геѡ́ргiа побѣдоно́сца: ст҃а́гѡ и҆ сла́внагѡ великомч҃ника дими́трiа мѷроточи́вагѡ: ст҃ы́хъ и҆ добропобѣ́дныхъ мч҃никѡвъ: прпⷣбныхъ и҆ бг҃оно́сныхъ ѻ҆тє́цъ на́шихъ: ст҃ы́хъ и҆ првⷣныхъ бг҃оѻц҃ъ i҆ѡакíма и҆ а҆́нны: ст҃ы́хъ сла́вныхъ чꙋдотво́рцѡвъ и҆ безсре́бреникѡвъ, космы̀ и҆ дамiа́на, кѵ́ра и҆ i҆ѡа́нна, пантелеи́мона и҆ є҆рмола́а, самѱѡ́на и҆ дiоми́да, мѡкíа и҆ а҆нiки́ты, ѳалале́а и҆ трѵ́фѡна: ст҃ы́хъ седмѝ мч҃никъ маккавє́й, а҆вíма, а҆нтѡнíна, гꙋ́рiа, є҆леаза́ра, є҆ѵсевѡ́на, а҆лíма и҆ марке́лла, и҆ ма́тере и҆́хъ соломѡнíи, и҆ ѹ҆чи́телѧ и҆́хъ ст҃а́гѡ мч҃ника є҆леаза́ра, и҆́хже и҆ па́мѧть соверша́емъ, и҆ всѣ́хъ ст҃ы́хъ твои́хъ.

Спасѝ, гдⷭ҇и, и҆ поми́лꙋй вели́каго господи́на и҆ ѻ҆тца̀ на́шего (и҆́мⷬ҇къ) свѧтѣ́йшаго патрiа́рха моско́вскаго и҆ всеѧ̀ рꙋсѝ, и҆ преѡсвѧще́ннѣйшаго є҆пíскопа (и҆́мⷬ҇къ, є҆гѡ́же є҆́сть ѻ҆́бласть), да́рꙋй и҆̀мъ дꙋше́вное и҆ тѣле́сное здра́вiе, и҆ рабо́тномꙋ тебѣ̀, семꙋ̀ хрⷭ҇тiа́нскомꙋ жи́тельствꙋ во все́мъ ми́лостивъ бꙋ́ди. Помѧнѝ, гдⷭ҇и, всѧ́кое є҆пíскопство правосла́вныхъ, пра́во пра́вѧщихъ сло́во твоеѧ̀ и҆́стины: и҆ ве́сь свѧще́нническiй и҆ мона́шескiй чи́нъ, и҆ спасе́нiе и҆́хъ. Помѧнѝ, гдⷭ҇и, ненави́дѧщихъ и҆ лю́бѧщихъ на́съ, слꙋжа́щихъ бра́тiй на́шихъ, предстоѧ́щихъ, и҆ благосло́вною вино́ю ѿше́дшихъ, и҆ заповѣ́давшихъ на́мъ недостѡ́йнымъ моли́тисѧ ѡ҆ ни́хъ. Помѧнѝ, гдⷭ҇и, въ плѣне́нiи и҆ ско́рбехъ сꙋ́щихъ бра́тiй на́шихъ, и҆ поми́лꙋй и҆́хъ по вели́цѣй ми́лости твое́й, всѧ́кiѧ нꙋ́жды и҆збавлѧ́ѧй: ꙗ҆́кѡ ты̀ є҆сѝ и҆сто́чникъ и҆сцѣле́нiй, хрⷭ҇тѐ бж҃е на́шъ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ съ  прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь. Свѧще́нникъ: Ми́ръ всѣ̑мъ. Ли́къ: И҆ дꙋ́хови твоемꙋ̀. Дiа́конъ: Главы̑ ва́шѧ гдⷭ҇еви приклони́те. Ли́къ: Тебѣ̀, гдⷭ҇и.

Свѧще́нникъ же моли́твꙋ та́йнѡ:

Приклонѝ, гдⷭ҇и, ѹ҆́хо твоѐ, и҆ ѹ҆слы́ши ны̀, и҆́же во i҆ѻрда́нѣ крⷭ҇ти́тисѧ и҆зво́ливый, и҆ ѡ҆свѧти́вый во́ды, благословѝ всѣ́хъ на́съ, и҆́же приклоне́нiемъ своеѧ̀ вы́и, назна́менꙋющихъ рабо́тное воѡбраже́нiе: и҆ сподо́би на́съ и҆спо́лнитисѧ ѡ҆свѧще́нiѧ твоегѡ̀ причаще́нiемъ воды̀ сеѧ̀: и҆ да бꙋ́детъ на́мъ, гдⷭ҇и, во здра́вiе дꙋшѝ и҆ тѣ́ла.

Возгла́съ:

Ты́ бо є҆сѝ ѡ҆свѧще́нiе на́ше, и҆ тебѣ̀ сла́вꙋ, и҆ благодаре́нiе, и҆ поклоне́нiе возсыла́емъ, со безнача́льнымъ твои́мъ ѻ҆ц҃е́мъ, и҆ прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Та́же взе́мъ честны́й крⷭ҇тъ, благословлѧ́етъ во́ды три́жды, крⷭ҇тоѻбра́знѡ низводѧ̀, и҆ возводѧ̀ и҆̀ пра́вѡ: и҆ поѧ̀ настоѧ́щiй тропа́рь, гла́съ а҃:

Спасѝ, гдⷭ҇и, лю́ди твоѧ̑, и҆ благословѝ достоѧ́нiе твоѐ, побѣ̑ды на сопроти̑вныѧ да́рꙋѧ, и҆ твоѐ сохранѧ́ѧ кресто́мъ твои́мъ жи́тельство.

Три́жды.

И҆ посе́мъ пою́тъ тропа́рь се́й, гла́съ в҃:

Твои́хъ дарѡ́въ досто́йны на́съ сотворѝ, бцⷣе дв҃о, презира́ющи согрѣшє́нiѧ на̑ша, и҆ подаю́щи и҆сцѣлє́нiѧ вѣ́рою прiе́млющымъ бл҃гослове́нiе твоѐ, пречⷭ҇таѧ.

Та́же цѣлꙋ́етъ i҆ере́й честны́й крⷭ҇тъ, та́кожде и҆ всѝ лю́дiе и҆ кропи́тъ всѣ́хъ свѧще́нною водо́ю, ѻ҆лта́рь же и҆ цр҃ковь всю̀: лю́дiе же пою́тъ настоѧ́щiй тропа́рь, гла́съ д҃: 

И҆сто́чникъ и҆сцѣле́нiй и҆мꙋ́ще, ст҃íи безсре́бреницы, и҆сцѣлє́нiѧ подава́ете всѣ̑мъ тре́бꙋющымъ, ꙗ҆́кѡ преве́лiихъ дарова́нiй сподо́бльшiисѧ ѿ приснотекꙋ́щагѡ и҆сто́чника сп҃са на́шегѡ. глаго́летъ бо къ ва́мъ гдⷭ҇ь, ꙗ҆́кѡ є҆диноревни́телємъ а҆пⷭ҇льскимъ: сѐ да́хъ ва́мъ вла́сть на дꙋ́хи нечи̑стыѧ, ꙗ҆́коже тѣ́хъ и҆згони́ти, и҆ цѣли́ти всѧ́кiй недꙋ́гъ и҆ всѧ́кꙋю ꙗ҆́зю: тѣ́мже въ повелѣ́нiихъ є҆гѡ̀ до́брѣ жи́тельствовавше, тꙋ́не прiѧ́сте, тꙋ́не подава́ете, и҆сцѣлѧ́юще стра̑сти дꙋ́шъ и҆ тѣле́съ на́шихъ.

При́зри на молє́нiѧ твои́хъ ра̑бъ, всенепоро́чнаѧ, ѹ҆толѧ́ющи лю̑таѧ на ны̀ воста̑нiѧ, всѧ́кiѧ ско́рби на́съ и҆змѣнѧ́ющи: тѧ́ бо є҆ди́нꙋ тве́рдое и҆ и҆звѣ́стное ѹ҆твержде́нiе и҆́мамы, и҆ твоѐ предста́тельство стѧжа́хомъ, да не постыди́мсѧ, влⷣчце, тѧ̀ призыва́ющiи. потщи́сѧ на ѹ҆моле́нiе тебѣ̀ вѣ́рнѡ вопiю́щихъ: ра́дꙋйсѧ, влⷣчце, всѣ́хъ по́моще, ра́досте и҆ покро́ве, и҆ сп҃се́нiе дꙋ́шъ на́шихъ.

Влⷣчце, прiимѝ моли̑твы рабѡ́въ твои́хъ, и҆ и҆зба́ви на́съ ѿ всѧ́кiѧ нꙋ́жды и҆ печа́ли.

По кропле́нiи же є҆ктенiа̀: Поми́лꙋй на́съ, бж҃е: Е҆щѐ мо́лимсѧ ѡ҆ є҆́же сохрани́тисѧ ст҃ѣ́й ѻ҆би́тели се́й. Гдⷭ҇и поми́лꙋй, м҃. I҆ере́й: Ѹ҆слы́ши ны̀, бж҃е, сп҃си́телю на́шъ: Ли́къ: А҆ми́нь. I҆ере́й: Ми́ръ всѣ̑мъ. Ли́къ: И҆ дꙋ́хови твоемꙋ̀. Дiа́конъ: Главы̑ ва́шѧ гдⷭ҇еви приклони́те. Ли́къ: Тебѣ̀, гдⷭ҇и. I҆ере́й же глаго́летъ моли́твꙋ велегла́снѡ: Влⷣко многоми́лостиве, гдⷭ҇и i҆и҃се хрⷭ҇тѐ бж҃е на́шъ: И҆ по моли́твѣ, ли́къ: А҆ми́нь. И҆ ѿпꙋ́стъ.

[Зрѝ] А҆ и҆дѣ́же чи́нъ ѡ҆свѧще́нiѧ воды̀ соверша́етсѧ на ѹ҆́трени, пое́мъ си́це: По славосло́вiи и҆ по трист҃о́мъ и҆ по тропарѣ̀, Спасѝ, гдⷭ҇и, лю́ди твоѧ̑: пою́тсѧ тропарѝ: Е҆́же ра́дꙋйсѧ: И҆ про́чее по рѧ́дꙋ свѧще́нiе воды̀, ꙗ҆́кѡ ѻ҆бы́чай. По ѡ҆свѧще́нiи же воды̀ и҆ по тропарѣ́хъ: И҆сто́чникъ и҆сцѣле́нiй: и҆ При́зри на молє́нiѧ: и҆  Влⷣчце, прiимѝ: твори́мъ и҆ поклоне́нiе честно́мꙋ крⷭ҇тꙋ̀, ꙗ҆́кѡ предписа́сѧ. На часѣ́хъ тропа́рь крⷭ҇та̀: Сла́ва, ст҃ы́хъ: И҆ ны́нѣ, бг҃оро́диченъ часѡ́въ. По трист҃о́мъ кондакѝ премѣнѧ́емъ. На лiтꙋргíи Бл҃жє́нна ѿ канѡ́на крⷭ҇та̀, пѣ́снь г҃-ѧ, на д҃: и҆ свѧты́хъ пѣ́снь s҃-ѧ, на д҃. По вхо́дѣ тропа́рь крⷭ҇та̀ и҆ мꙋ́ченикѡвъ: Сла́ва, конда́къ мꙋ́ченикѡвъ: И҆ ны́нѣ, крⷭ҇та̀. Трист҃о́е. Прокíменъ крⷭ҇та̀, гла́съ s҃: Спасѝ, гдⷭ҇и, лю́ди твоѧ̑, и҆ бл҃гословѝ достоѧ́нiе твоѐ. Стíхъ: Къ тебѣ̀, гдⷭ҇и, воззовꙋ̀, бж҃е мо́й: Дрꙋгíй мꙋ́ченикѡвъ, гла́съ д҃: Ст҃ы̑мъ, и҆̀же сꙋ́ть на землѝ є҆гѡ̀, ѹ҆дивѝ гдⷭ҇ь всѧ̑ хотѣ̑нiѧ своѧ̑ въ ни́хъ. А҆пⷭ҇лъ, крⷭ҇та̀, къ корíнѳѧнѡмъ, зача́ло рк҃є: ст҃ы́хъ, къ є҆вре́ємъ, зача́ло т҃л.  А҆ллилꙋ́iа, гла́съ д҃: Помѧнѝ со́нмъ тво́й, є҆гѡ́же стѧжа́лъ є҆сѝ и҆спе́рва. Стíхъ: Бг҃ъ же цр҃ь на́шъ пре́жде вѣ́ка: И҆ ст҃ы́хъ: Воззва́ша првⷣнiи, и҆ гдⷭ҇ь ѹ҆слы́ша и҆̀хъ. Е҆ѵⷢ҇лiе, крⷭ҇та̀, i҆ѡа́нна, зача́ло ѯ҃: И҆ ст҃ы́хъ, матѳе́а, зача́ло л҃и. Прича́стенъ крⷭ҇та̀: Зна́менасѧ на на́съ свѣ́тъ лица̀ твоегѡ̀, гдⷭ҇и. И҆ ст҃ы́хъ: Ра́дꙋйтесѧ, пра́веднiи ѡ҆ гдⷭ҇ѣ: Рѧ́дъ же вычита́емъ напре́дъ, и҆лѝ подъ зача́ло.

[Зрѝ] А҆́ще же а҃-й де́нь а҆́ѵгꙋста слꙋчи́тсѧ въ недѣ́лю:

Въ сꙋббѡ́тꙋ ве́чера, на ма́лѣй вече́рни стiхи̑ры воскрⷭ҇ны, и҆ бцⷣы, по ѻ҆бы́чаю. На вели́цѣй вече́рни, по каѳíсмѣ, на Гдⷭ҇и, воззва́хъ: стiхи̑ры воскрⷭ҇ны, г҃: и҆ @восто́ченъ@{@А҆нато́лiевъ@}, а҃: и҆ крⷭ҇та̀, г҃: и҆ мꙋ́ченикѡвъ, г҃: Сла́ва, крⷭ҇та̀: И҆ ны́нѣ, бг҃оро́диченъ, а҃-й, гла́са. На лiтíи стiхи́ра хра́ма, и҆ мч҃никѡвъ хвали́тныѧ: Сла́ва, мꙋ́ченикѡвъ: И҆ ны́нѣ, бг҃оро́диченъ. На стiхо́внѣ ѻ҆ктѡ́иха воскрⷭ҇ны, Сла́ва, мч҃никѡвъ: И҆ ны́нѣ, крⷭ҇та̀. На благослове́нiи хлѣ́бѡвъ, тропа́рь, Бцⷣе дв҃о: два́жды, и҆ крⷭ҇та̀, є҆ди́ножды. Та́же, Бꙋ́ди и҆́мѧ гдⷭ҇не: и҆ про́чее.

[Зрѝ] А҆́ще ли нѣ́сть бдѣ́нiѧ, по Ны́нѣ ѿпꙋща́еши: тропа́рь воскрⷭ҇нъ: Сла́ва, ст҃ы́хъ: И҆ ны́нѣ, крⷭ҇та̀. На повече́рiи, по Досто́йнѣ, конда́къ крⷭ҇та̀. На ѹ҆́трени, на Бг҃ъ гдⷭ҇ь, тропа́рь воскрⷭ҇нъ, два́жды. Сла́ва, мꙋ́ченикѡвъ: И҆ ны́нѣ, крⷭ҇та̀. Канѡ́нъ воскрⷭ҇нъ со  i҆рмосо́мъ на д҃, и҆ бцⷣы на два̀: и҆ крⷭ҇та̀ на д҃: и҆ мꙋ́ченикѡвъ на д҃. Катава́сiа: Крⷭ҇тъ начерта́въ: По г҃-й пѣ́сни конда́къ мꙋ́ченикѡвъ и҆ сѣда́ленъ, два́жды. Сла́ва, и҆ ны́нѣ, крⷭ҇та̀. По s҃-й пѣ́сни конда́къ крⷭ҇та̀, и҆ i҆́косъ. Свѣти́ленъ воскрⷭ҇нъ: Сла́ва мч҃никѡвъ: И҆ ны́нѣ, крⷭ҇та̀. На хвали́техъ стiхи̑ры воскрⷭ҇ны, д҃: и҆ крⷭ҇та̀, со сла́внымъ, д҃, со стiхѝ свои́ми: Возноси́те гдⷭ҇а бг҃а на́шего: Стíхъ: Бг҃ъ же цр҃ь на́шъ: Сла́ва, стiхи́ра є҆ѵⷢ҇льскаѧ. И҆ ны́нѣ, Пребл҃гослове́нна є҆сѝ: Славосло́вiе вели́кое. Тропа́рь воскрⷭ҇нъ то́чiю. И҆ быва́етъ водоѡсвѧще́нiе, и҆ поклоне́нiе крⷭ҇тꙋ̀, и҆ про́чее, ꙗ҆́коже вы́ше рече́сѧ. На лiтꙋргíи, блажє́нна воскрⷭ҇на, на д҃: и҆ крⷭ҇та̀, пѣ́снь г҃-ѧ, на д҃: и҆ мꙋ́ченикѡвъ, пѣ́снь s҃, на д҃. По вхо́дѣ тропа́рь воскрⷭ҇нъ, и҆ крⷭ҇та̀, и҆ мꙋ́ченикѡвъ. Та́же, конда́къ воскрⷭ҇нъ: Сла́ва, мꙋ́ченикѡвъ: И҆ ны́нѣ, крⷭ҇та̀. Прокíменъ, А҆ллилꙋ́iа, и҆ прича́стенъ крⷭ҇та̀, и҆ мч҃никѡвъ. А҆пⷭ҇лъ и҆ є҆ѵⷢ҇лiе рѧдово́е, и҆ крⷭ҇та̀, и҆ мч҃никѡвъ.

А҆́ще хра́мъ всеми́лостивагѡ сп҃са.

Ве́черъ, Блаже́нъ мꙋ́жъ, пе́рвый а҆нтiфѡ́нъ.

На Гдⷭ҇и, воззва́хъ, поста́вимъ стiхѡ́въ, и҃. И҆ пое́мъ стiхи̑ры пра́здника д҃, крⷭ҇та̀ д҃.

Стiхи̑ры всеми́лостивагѡ сп҃са, гла́съ д҃. Поⷣ: Да́лъ є҆сѝ зна́менiе:

Гра́дъ тво́й пресвѣ́тлѡ чти́мъ, * всеми́лостиве гдⷭ҇и, пра́зднество твоѐ ве́селѡ торжествꙋ́юще. * ты̀ ѹ҆́бѡ а҆пⷭ҇льскимъ ли́комъ ѹ҆ча̀ ны̀ бжⷭ҇твеннѡ, * мы́ же со стра́хомъ и҆ ра́достiю зрѧ́ще къ тебѣ̀, * про́симъ неизглаго́ланныѧ пи́щи: * ты́ бо са́мъ живо́тное пита́нiе, сше́дый съ небесѐ, * i҆и҃се всеси́льне, * сп҃се дꙋ́шъ на́шихъ.

Ѻ҆те́ческихъ не ѡ҆ста́вль нѣ́дръ, * ꙗ҆́кѡ всеми́лостивъ, со ѹ҆ч҃никѝ водворѧ́ѧсѧ: ты́ бо є҆сѝ живо́тный хлѣ́бъ, ѿ негѡ́же мíръ причаща́етсѧ, * и҆ пребыва́етъ на́мъ пи́ща  неѡскꙋдѣва́ема, * причаще́нiемъ же ѡ҆живлѧ́етъ на нетлѣ́нiе человѣ́чество, * сме́ртныѧ и҆змѣни́въ sло́бы, * i҆и҃се всеми́лостиве, * сп҃се дꙋ́шъ на́шихъ.

Хва́лимъ твоѐ пра́зднество вѣ́рнiи, всеми́лостиве хрⷭ҇тѐ, * ꙗ҆́кѡ ѿ ѻ҆ц҃а̀ прише́лъ є҆сѝ спасти́ ны. * тѣ́мже пое́мъ тѧ̀ пѣ́сньми благода́рными, * ꙗ҆́кѡ ты̀ ѡ҆бнажи́лъ є҆сѝ на́мъ бг҃олѣ́пнѡ бжⷭ҇твеннꙋю твою̀ си́лꙋ, * пресла́вно чꙋ́до творѧ̀, * на спасе́нiе на́мъ благотворѧ́щымъ. * тѣ́мже сла́вимъ, милосе́рде, смотре́нiе твоѐ, * i҆и҃се всемогíй, * сп҃се дꙋ́шъ на́шихъ.

И҆́ны стiхи̑ры крⷭ҇та̀, гла́съ то́йже. Подо́бенъ: Зва́нный свы́ше:

Дне́сь ра́дꙋетсѧ вѣ́рныхъ мно́жество бжⷭ҇твенное: * ꙗ҆влѧ́етсѧ бо нбⷭ҇ный кре́стъ концє́мъ, * ѡ҆сiѧва́етъ тве́рдь свѣ́томъ непристꙋ́пнымъ, * воздꙋ́хъ ѡ҆зарѧ́етъ, * и҆ землѝ лицѐ ѹ҆краша́етъ. пое́тъ бжⷭ҇твенными пѣ́сньми цр҃ковь хрⷭ҇то́ва, * слꙋ́житъ почита́ющи, * свы́ше ю҆̀ соблюда́ющiй * крⷭ҇тъ бжⷭ҇твенный и҆ пречꙋ́дный. * є҆гѡ́же си́лою ѹ҆крѣплѧ́еми, влⷣцѣ пристꙋ́пимъ зовꙋ́ще: ѹ҆мирѝ мíръ, и҆ просвѣтѝ дꙋ́шы на́шѧ.

Да ра́дꙋетсѧ тва́рь и҆ и҆гра́етъ: * дне́сь бо ѡ҆блиста̀ крⷭ҇тъ въ концѣ́хъ съ нб҃сѐ, * земна̑ѧ просвѣща́ѧ, * и҆ совокꙋ́плены показа̀ расточє́ныѧ. * дне́сь ликꙋ́ютъ съ ли́ки а҆́гг҃льскими человѣ́цы, * и҆́бо бранѧ́щее средогра́дiе * кресто́мъ разоре́но, * во є҆ди́но всѧ̑ ꙗ҆́вѣ совокꙋпѝ. * тѣ́мъ предсiѧ́ѧ па́че со́лнца, * всю̀ тва́рь просвѣща́етъ бл҃года́тiю, * и҆ ѹ҆ѧснѧ́етъ и҆ спаса́етъ * вѣ́рнѡ того̀ чтꙋ́щыѧ.

Па́че со́лнечныѧ зарѝ * хотѧ́й мíрови ꙗ҆́коже ски́птръ честны́й, * цр҃ѧ̀ хрⷭ҇та̀, * кончи́нꙋ показа́ти, * крⷭ҇тъ бжⷭ҇твенный сѐ предсiѧ́етъ ꙗ҆́снѡ въ концѣ́хъ. * се́й возведѐ и҆зъ а҆́да ро́дъ человѣ́чь, * а҆́да вельмѝ плѣни́въ, * врага̀ низложи́въ, * де́мѡнѡвъ горды́ню до конца̀ погꙋбѝ. * ны́нѣ  же проѧвлѧ́етъ воскрⷭ҇нiе сп҃сово, * и҆ спаса́етъ зовꙋ́щыѧ. ѹ҆мирѝ мíръ и҆ просвѣтѝ дꙋ́шы на́шѧ.

Сла́ва, гла́съ то́йже, самогла́сенъ:

Живонача́льный и҆сто́чникъ, всеми́лостивый хрⷭ҇то́съ сп҃съ на́шъ, и҆́же ѿ дв҃и́ческiѧ твоеѧ̀ роди́всѧ ѹ҆тро́бы пло́тски, цр҃ковь и҆ две́рь нбⷭ҇нꙋю показа̀ тебѐ хва́лѧщымъ. ты́ же не преста́й молѧ́щисѧ къ немꙋ̀ ѡ҆ пою́щихъ и҆ хва́лѧщихъ тѧ̀, моли́твами твои́ми и҆ ми́лостiю ѹ҆твержда́ющи ѻ҆те́чествiе и҆ вѣ́рное во́инство на́ше.

И҆ ны́нѣ, крⷭ҇та̀, гла́съ и҃. I҆ѡа́нна мона́ха:

Е҆го́же дре́вле мѡѷсе́й проѡбразова́въ собо́ю, а҆мали́ка низложи́въ побѣдѝ: и҆ дв҃дъ пѣснопѣ́вецъ, подно́жiю твоемꙋ̀, вопiѧ̀, кла́нѧтисѧ повелѣва́ше, честно́мꙋ крⷭ҇тꙋ̀ твоемꙋ̀, хрⷭ҇тѐ бж҃е, дне́сь грѣ́шнiи кла́нѧемсѧ, ѹ҆стна́ми недосто́йными, тѧ̀ и҆зво́лившаго пригвозди́тисѧ на не́мъ, воспѣва́юще мо́лимсѧ: гдⷭ҇и, съ разбо́йникомъ црⷭ҇твiѧ твоегѡ̀ сподо́би на́съ.

Вхо́дъ. Прокíменъ днѐ. Чтє́нiѧ трѝ.

При́тчей чте́нiе.

[Глава̀ г҃] Сы́не, не пренебрега́й наказа́нiѧ гдⷭ҇нѧ: нижѐ ѡ҆слабѣва́й ѿ негѡ̀ ѡ҆блича́емый. Е҆го́же бо лю́битъ гдⷭ҇ь, наказꙋ́етъ: бiе́тъ же всѧ́каго сы́на, є҆го́же прiе́млетъ. Блаже́нъ человѣ́къ, и҆́же ѡ҆брѣ́те премꙋ́дрость, и҆ сме́ртенъ, и҆́же ѹ҆вѣ́дѣ ра́зꙋмъ. Лꙋ́чше бо сiю̀ кꙋпова́ти, не́жели зла́та и҆ сребра̀ сокрѡ́вища. Честнѣ́йшаѧ же є҆́сть ка́менiй многоцѣ́нныхъ. Не сопротивлѧ́етсѧ є҆́й ничто́же лꙋка́вое, благоразꙋ́мна є҆́сть всѣ̑мъ лю́бѧщымъ ю҆̀: всѧ́кое же честно́е недосто́йно є҆ѧ̀ є҆́сть. Долгота́ бо житiѧ̀, и҆ лѣ̑та жи́зни въ десни́цѣ є҆ѧ̀: въ шꙋ́ицѣ же є҆ѧ̀ бога́тство и҆ сла́ва: ѿ ѹ҆́стъ є҆ѧ̀ и҆схо́дитъ пра́вда, зако́нъ же и҆ ми́лость на ѧ҆зы́цѣ но́ситъ. Пꙋтiѐ є҆ѧ̀, пꙋтiѐ  добры̑, и҆ всѧ̑ стєзѝ є҆ѧ̀ съ ми́ромъ. Дре́во живота̀ є҆́сть всѣ̑мъ держа́щымсѧ є҆ѧ̀, и҆ восклонѧ́ющымсѧ на ню̀, ꙗ҆́кѡ на гдⷭ҇а, тверда̀.

Прⷪ҇ро́чества и҆са́iина чте́нiе.

[Глава̀ ѯ҃] Та́кѡ глаго́летъ гдⷭ҇ь: ѿве́рзꙋтсѧ врата̀ твоѧ̑, i҆ерⷭ҇ли́ме, вы́нꙋ де́нь и҆ но́щь, и҆ не затворѧ́тсѧ, є҆́же ввестѝ къ тебѣ̀ си́лꙋ ꙗ҆зы́кѡвъ, и҆ царѝ и҆́хъ ведѡ́мыѧ. Ꙗ҆зы́цы бо и҆ ца́рiе, и҆̀же тебѣ̀ не порабо́таютъ, поги́бнꙋтъ: и҆ ꙗ҆зы́цы запꙋстѣ́нiемъ запꙋстѣ́ютъ. И҆ сла́ва лiва́нова къ тебѣ̀ прiи́детъ, въ кѷпарíсѣ и҆ пе́ѵкѣ и҆ ке́дрѣ, вкꙋ́пѣ просла́вити мѣ́сто ст҃о́е моѐ, и҆ мѣ́сто но́гъ мои́хъ просла́влю. И҆ по́йдꙋтъ къ тебѣ̀ боѧ́щiисѧ, сы́нове смири́вшихъ тѧ̀, и҆ прогнѣ́вавшихъ тѧ̀: и҆ покло́нѧтсѧ слѣда́мъ но́гъ твои́хъ всѝ прогнѣ́вавшiи тѧ̀, и҆ нарече́шисѧ гра́дъ гдⷭ҇ень сiѡ́нъ ст҃а́гѡ i҆и҃лева. За є҆́же бы́ти тебѣ̀ ѡ҆ста́вленꙋ и҆ возненави́дѣнꙋ, и҆ не бѣ̀ помога́ѧй тебѣ̀: и҆ положꙋ́ тѧ въ ра́дость вѣ́чнꙋю, весе́лiе родѡ́мъ родѡ́въ: И҆ и҆ссе́ши млеко̀ ꙗ҆зы́кѡвъ, и҆ бога́тство царе́й снѣ́си, и҆ разꙋмѣ́еши, ꙗ҆́кѡ а҆́зъ гдⷭ҇ь спаса́ѧй тѧ̀, и҆ и҆збавлѧ́ѧй тѧ̀ бг҃ъ i҆и҃левъ.

При́тчей чте́нiе.

[Глава̀ ѳ҃] Премꙋ́дрость созда̀ себѣ̀ до́мъ, и҆ ѹ҆твердѝ столпѡ́въ се́дмь. Закла̀ своѧ̑ же́ртвєннаѧ, и҆ растворѝ въ ча́ши свое́й вiно̀, и҆ ѹ҆гото́ва свою̀ трапе́зꙋ. Посла̀ своѧ̑ рабы̑ созыва́ющи съ высо́кимъ проповѣ́данiемъ на ча́шꙋ, глаго́лющи: и҆́же є҆́сть безꙋ́менъ, да ѹ҆клони́тсѧ ко мнѣ̀, и҆ тре́бꙋющымъ ѹ҆ма̀ речѐ: прiиди́те, ꙗ҆ди́те мо́й хлѣ́бъ, и҆ пíйте вiно̀, є҆́же раствори́хъ ва́мъ. Ѡ҆ста́вите безꙋ́мiе, и҆ жи́ви бꙋ́дете: и҆ взыщи́те ра́зꙋма, да поживетѐ, и҆ и҆спра́вите ра́зꙋмъ въ вѣ́дѣнiи. Наказꙋ́ѧй sлы̑ѧ, прiи́метъ себѣ̀ безче́стiе: ѡ҆блича́ѧй же нечести́ваго, ѡ҆поро́читъ себѐ: ѡ҆бличе́нiе бо нечести́вомꙋ, ра̑ны є҆мꙋ̀. Не ѡ҆блича́й sлы́хъ, да не  возненави́дѧтъ тебє̀, ѡ҆блича́й премꙋ́дра, и҆ возлю́битъ тѧ̀. Да́ждь премꙋ́дромꙋ винꙋ̀, и҆ премꙋ́дрѣйшiй бꙋ́детъ: сказꙋ́й пра́ведномꙋ, и҆ приложи́тъ прiима́ти. Нача́ло премꙋ́дрости, стра́хъ гдⷭ҇ень, и҆ совѣ́тъ ст҃ы́хъ, ра́зꙋмъ: разꙋмѣ́ти бо зако́нъ, по́мысла є҆́сть блага́гѡ: си́мъ бо ѻ҆́бразомъ мно́гое поживе́ши вре́мѧ, и҆ приложа́тсѧ тебѣ̀ лѣ̑та живота̀.

На лiтíи стiхи̑ры самогла́сны, гла́съ а҃. А҆ндре́а i҆ерꙋсали́мскагѡ:

Дне́сь ꙗ҆́кѡ вои́стиннꙋ свѧтовѣща́нный глаго́лъ дв҃довъ коне́цъ прiѧ́тъ, се́ бо ꙗ҆́вѣ пречⷭ҇тыхъ но́гъ твои́хъ покланѧ́емсѧ подно́жiю, и҆ на сѣ́нь крилꙋ̀ твоє́ю надѣ́ющесѧ, всеще́дрый, вопiе́мъ тѝ: да зна́менаетсѧ на на́съ свѣ́тъ лица̀ твоегѡ̀. правосла́вныхъ люде́й твои́хъ ро́гъ возвы́си честна́гѡ крⷭ҇та̀ твоегѡ̀ воздви́женiемъ, хрⷭ҇тѐ многоми́лостиве.

Насажде́нное въ кра́нiевѣ мѣ́стѣ дре́во сꙋ́щагѡ живота̀, на не́мже содѣ́ла спасе́нiе превѣ́чный цр҃ь, посредѣ̀ землѝ возноси́мо дне́сь, ѡ҆свѧща́етъ мíра концы̀, и҆ ѡ҆бновлѧ́етсѧ воскресе́нiѧ до́мъ, ра́дꙋютсѧ а҆́гг҃ли на нб҃сѝ, и҆ веселѧ́тсѧ человѣ́цы на землѝ, дв҃дски вопiю́ще, и҆ глаго́люще: возноси́те гдⷭ҇а бг҃а на́шего, и҆ покланѧ́йтесѧ подно́жiю но́гꙋ є҆гѡ̀, ꙗ҆́кѡ свѧ́то є҆́сть, подаѧ́й мíрꙋ ве́лiю ми́лость.

Проѡбразꙋ́ѧ крⷭ҇тъ тво́й, хрⷭ҇тѐ, патрiа́рхъ i҆а́кѡвъ, внꙋ́кѡмъ благослове́нiе да́рꙋѧ, на глава́хъ премѣне́ны рꙋ́ки сотворѝ, є҆го́же, сп҃се, мы̀ дне́сь возносѧ́ще взыва́емъ: да́рꙋй хрⷭ҇толюби́вымъ лю́демъ побѣ̑ды, ꙗ҆́кѡ кѡнстантíнꙋ ѡ҆долѣ́нiе.

Сла́ва, и҆ ны́нѣ, гла́съ є҃:

Зрѧ́щи тѧ̀ тва́рь всѧ̀ на крⷭ҇тѣ̀ на́га ви́сѧща, содѣ́телѧ и҆ зижди́телѧ всѣ́хъ, и҆змѣнѧ́шесѧ стра́хомъ, и҆ рыда́ше: со́лнце же свѣ́тъ ѡ҆мрачѝ, и҆ землѧ̀ колеба́шесѧ,  ка́менiе же разсѣда́шесѧ, и҆ хра́ма свѣ́тлость раздира́шесѧ. ме́ртвiи воста́ша ѿ гробѡ́въ, и҆ а҆́гг҃льскiѧ си̑лы ѹ҆жасо́шасѧ, глаго́люще: ѽ чꙋдесѐ! сꙋдiѧ̀ сꙋ́дитсѧ, и҆ стра́ждетъ хотѧ̀ за спасе́нiе мíра, и҆ ѡ҆бновле́нiе.

На стiхо́внѣ стiхи̑ры, гла́съ є҃. Подо́бенъ: Ра́дꙋйсѧ:

Ра́дꙋйсѧ, живоно́сный крⷭ҇те, благоче́стiѧ непобѣди́маѧ побѣ́да: две́рь ра́йскаѧ, вѣ́рныхъ ѹ҆твержде́нiе, цр҃кве ѡ҆гражде́нiе: и҆́мже тлѧ̀ разори́сѧ и҆ ѹ҆праздни́сѧ, и҆ попра́сѧ сме́ртнаѧ держа́ва, и҆ вознесо́хомсѧ ѿ землѝ къ нбⷭ҇нымъ, ѻ҆рꙋ́жiе непобѣди́мое, бѣсѡ́въ сопротивобо́рче, сла́ва мꙋ́ченикѡвъ, прпⷣбныхъ ꙗ҆́кѡ вои́стиннꙋ ѹ҆добре́нiе, приста́нище спасе́нiѧ,  да́рꙋѧй мíрꙋ ве́лiю ми́лость.

Стíхъ: Возноси́те гдⷭ҇а бг҃а на́шего, и҆ покланѧ́йтесѧ подно́жiю нѡ́гꙋ є҆гѡ̀, ꙗ҆́кѡ свѧ́то є҆́сть.

Ра́дꙋйсѧ, гдⷭ҇ень крⷭ҇те, и҆́мже разрѣши́сѧ ѿ клѧ́твы человѣ́чество, сꙋ́щiѧ ра́дости зна́менiе, прогонѧ́ѧй врагѝ во твое́мъ воздви́женiи, всече́стне, на́мъ помо́щниче, крѣ́пость пра́ведныхъ, свѧще́нникѡвъ благолѣ́пiе, воѡбража́емый, и҆ лю́тыхъ и҆збавлѧ́ѧй: же́злъ си́лы, и҆́мже пасе́мсѧ: ѻ҆рꙋ́жiе ми́ра, є҆го́же со стра́хомъ ѡ҆бстоѧ́тъ а҆́гг҃ли: хрⷭ҇та̀ бжⷭ҇твеннаѧ сла́ва, подаю́щагѡ мíрꙋ ве́лiю ми́лость.

Стíхъ: Бг҃ъ же цр҃ь на́шъ пре́жде вѣ́ка, содѣ́ла спасе́нiе посредѣ̀ землѝ.

Ра́дꙋйсѧ, слѣпы́хъ наста́вниче, немощны́хъ врачꙋ̀, воскресе́нiе всѣ́хъ ѹ҆ме́ршихъ, воздви́гнꙋвый ны̀ во тлю̀ па́дшыѧ, крⷭ҇те честны́й: и҆́мже разрꙋши́сѧ клѧ́тва, и҆ процвѣтѐ нетлѣ́нiе, и҆ земнíи ѡ҆божи́хомсѧ, и҆ дiа́волъ всеконе́чнѡ низве́ржесѧ. дне́сь воздвиза́ема тѧ̀ ви́дѧще рꙋка́ми а҆рхiере́йскими, возно́симъ вознесе́ннаго посредѣ̀ тебє̀ и҆ тебѣ̀ покланѧ́емсѧ, почерпа́юще бога́тнѡ ве́лiю ми́лость. 

Сла́ва, гла́съ д҃:

Ѻ҆ч҃ескихъ нѣ́дръ не ѡ҆ста́вль, ꙗ҆́кѡ всеми́лостивъ, со ѹ҆ч҃никѝ водворѧ́ѧсѧ: ты́ бо є҆сѝ живо́тный хлѣ́бъ, ѿ негѡ́же мíръ причаща́етсѧ, и҆ пребыва́етъ на́мъ пи́ща неѡскꙋдѣва́ема: причаще́нiемъ же ѡ҆живлѧ́етъ на нетлѣ́нiе человѣ́чество, смє́ртныѧ и҆змѣни́въ sло́бы, i҆и҃се всеми́лостиве, сп҃се дꙋ́шъ на́шихъ.

И҆ ны́нѣ, крⷭ҇та̀, гла́съ и҃:

Гла́съ прⷪ҇ро́ка твоегѡ̀ мѡѷсе́а, бж҃е, и҆спо́лнисѧ, глаго́лѧй: ѹ҆́зрите живо́тъ ва́шъ ви́сѧщъ предъ ѻ҆чесы̀ ва́шими. дне́сь крⷭ҇тъ воздвиза́етсѧ, и҆ мíръ ѿ ле́сти свобожда́етсѧ. дне́сь хрⷭ҇то́во воскрⷭ҇нiе ѡ҆бновлѧ́етсѧ, и҆ концы̀ землѝ ра́дꙋютсѧ, въ кѷмва́лѣхъ дв҃дски пѣ́снь тебѣ̀ приносѧ́ще, и҆ глаго́люще: содѣ́лалъ є҆сѝ спасе́нiе посредѣ̀ землѝ, бж҃е, крⷭ҇тъ и҆ воскрⷭ҇нiе: и҆́хже ра́ди на́съ спа́слъ є҆сѝ, бл҃же и҆ чл҃вѣколю́бче, всеси́льне гдⷭ҇и, сла́ва тебѣ̀.

Та́же, Ны́нѣ ѿпꙋща́еши: Трист҃о́е. По Ѻ҆́ч҃е на́шъ:

Тропа́рь, гла́съ и҃:

Съ вы́шнихъ призира́ѧ, ѹ҆бѡ́гiѧ прiе́млѧ, посѣтѝ на́съ ѡ҆sло́блєнныѧ грѣхи̑, влⷣко всеми́лостиве, моли́твами бцⷣы, да́рꙋй дꙋша́мъ на́шымъ ве́лiю ми́лость.

Сла́ва, и҆ ны́нѣ, крⷭ҇та̀, гла́съ а҃:

Спасѝ, гдⷭ҇и, лю́ди твоѧ̑, и҆ бл҃гословѝ достоѧ́нiе твоѐ. побѣ̑ды на сопроти̑вныѧ да́рꙋѧ, и҆ твоѐ сохранѧ́ѧ крⷭ҇то́мъ твои́мъ жи́тельство.

И҆ ѿпꙋ́стъ.

На ѹ҆́трени, на Бг҃ъ гдⷭ҇ь, тропа́рь пра́здника, два́жды. Сла́ва, и҆ ны́нѣ, крⷭ҇та̀.

По а҃-й стiхоло́гiи сѣда́ленъ, гла́съ s҃:

То́кмѡ водрꙋзи́сѧ дре́во, хрⷭ҇тѐ, крⷭ҇та̀ твоегѡ̀,  ѡ҆снова̑нiѧ поколеба́шасѧ сме́рти, гдⷭ҇и: є҆го́же бо пожрѐ жела́нiемъ а҆́дъ, ѿпꙋстѝ тре́петомъ. ꙗ҆ви́лъ є҆сѝ на́мъ спасе́нiе твоѐ, свѧты́й: и҆ славосло́вимъ тѧ̀, сн҃е бж҃iй, поми́лꙋй на́съ.

Сла́ва, и҆ ны́нѣ, то́йже. По в҃-й стiхоло́гiи сѣда́ленъ, гла́съ s҃:

Дне́сь прⷪ҇ро́ческое и҆спо́лнисѧ сло́во: се́ бо покланѧ́емсѧ на мѣ́сто, и҆дѣ́же стоѧ́ша но́ги твоѧ̑, гдⷭ҇и, и҆ дре́во спасе́нiѧ прiе́мше, грѣхо́вныхъ страсте́й свобо́дꙋ полꙋчи́хомъ, моли́твами бцⷣы, є҆ди́не чл҃вѣколю́бче.

Сла́ва, и҆ ны́нѣ, то́йже. И҆ чте́нiе во є҆ѵⷢ҇лiи толково́мъ. По полѷеле́и сѣда́ленъ, гла́съ и҃. Подо́бенъ: Повелѣ́нное та́йнѡ:

Въ раи́ мѧ пре́жде дре́во ѡ҆бнажѝ, ѡ҆ вкꙋше́нiи вра́гъ приносѧ̀ ѹ҆мерщвле́нiе: крⷭ҇та́ же дре́во, живота̀ ѡ҆дѣѧ́нiе человѣ́кѡмъ носѧ̀, водрꙋзи́сѧ на землѝ, и҆ мíръ ве́сь и҆спо́лнисѧ всѧ́кiѧ ра́дости. є҆го́же зрѧ́ще возвыша́ема, бг҃ꙋ вѣ́рою лю́дiе согла́снѡ возопiи́мъ: и҆спо́лнь сла́вы до́мъ тво́й.

Сла́ва, и҆ ны́нѣ, то́йже.

Степє́нна, а҃-й а҆нтiфѡ́нъ д҃-гѡ гла́са. Прокíменъ, гла́съ д҃: Ви́дѣша всѝ концы̀ землѝ спасе́нiе бг҃а на́шегѡ. Стíхъ: Воспо́йте гдⷭ҇еви пѣ́снь но́вꙋ, ꙗ҆́кѡ ди̑вна сотворѝ гдⷭ҇ь. Всѧ́кое дыха́нiе: Е҆ѵⷢ҇лiе i҆ѡа́нна, зача́ло м҃в, ѿ полꙋ̀: Ѻ҆́ч҃е, просла́ви и҆́мѧ твоѐ:

По н҃-мъ ѱалмѣ̀ стiхи́ра, гла́съ s҃:

Крⷭ҇те хрⷭ҇то́въ, хрⷭ҇тiа́нъ ѹ҆пова́нiе, заблꙋ́ждшихъ наста́вниче, ѡ҆бꙋрева́емыхъ приста́нище, въ бране́хъ побѣ́да, вселе́нныѧ ѹ҆твержде́нiе, недꙋ́жныхъ врачꙋ̀, ме́ртвыхъ воскресе́нiе, поми́лꙋй на́съ.

Канѡ́нъ пра́здника со i҆рмосо́мъ на и҃, i҆рмо́съ по два́жды, тропарѝ на s҃, и҆ креста̀ на s҃. Катава́сiа: Кре́стъ начерта́въ: Канѡ́нъ всеми́лостивагѡ сп҃са.

Гла́съ и҃. Пѣ́снь а҃. I҆рмо́съ:

Мо́ре ѡ҆гꙋсти́лъ є҆сѝ, погрꙋзи́вый со ѻ҆рꙋ́жiемъ го́рдаго  фараѡ́на, и҆ лю́ди спа́слъ є҆сѝ немо́креннѡ, гдⷭ҇и, и҆ вве́лъ є҆сѝ ѧ҆̀ въ го́рꙋ свѧты́ни, вопiю́щыѧ: пои́мъ тебѣ̀ бг҃ꙋ на́шемꙋ пѣ́снь побѣ́днꙋю, ꙗ҆́кѡ просла́висѧ.

Грѧди́те вѣ́рнiи, хвала́ми и҆ пѣ́сньми свѣтоно́снꙋю це́рковь ѹ҆блажа́юще, благоче́стiѧ держа́телємъ просiѧ́вшꙋю, въ не́йже всеми́лостиваго хрⷭ҇та̀ бг҃а на́шего да просла́вимъ, вопiю́ще: пое́мъ тебѣ̀ бг҃ꙋ на́шемꙋ, ꙗ҆́кѡ просла́висѧ.

Ѹ҆́мъ да возвыша́етсѧ всѣ́хъ вѣ́рныхъ къ нб҃сѝ, вы́спрь сѣдѧ́щемꙋ, въ пребжⷭ҇твеннѣй є҆гѡ̀ цр҃кви, и҆ ликовствꙋ́юще вѣ́рнѡ, почти́мъ бж҃е́ственное пра́зднество, смири́вшагѡ земна̑ѧ съ нбⷭ҇ными.

Скрижа́ль бг҃опи́санна ѹ҆тро́ба твоѧ̀, бцⷣе, въ не́йже сло́во ѻ҆́ч҃ее написа́сѧ: є҆го́же чꙋ́вственнѡ на́мъ поро́ждши, къ немꙋ̀ моли́сѧ, и҆зба́вити ны̀ ѿ всѧ́кiѧ нꙋ́жды и҆ ско́рби.

Бг҃оро́диченъ:

Весели́тсѧ свѣ́тлѡ ве́рхъ прⷪ҇ро́ческiй ѡ҆ тебѣ̀, дв҃о, и҆са́iа безмꙋ́жное твоѐ ржⷭ҇тво̀ ви́дѧ, прⷪ҇ро́чествꙋетъ: ѻ҆́ч҃ее бо сло́во ро́ждши на́мъ, и҆ по ржⷭ҇твѣ̀ дв҃а пребыла̀ є҆сѝ.

И҆́нъ канѡ́нъ крⷭ҇та̀.

Гла́съ s҃. Пѣ́снь а҃. I҆рмо́съ:

Ꙗ҆́кѡ по сꙋ́хꙋ пѣшеше́ствовавъ i҆и҃ль, по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь, пои́мъ, вопiѧ́ше.

Крⷭ҇тꙋ̀, вѣ́рныхъ спасе́нiю покланѧ́юсѧ, и҆ те́плѣ ѡ҆блобыза́ю, и҆ ѡ҆бꙿе́млѧ вопiю̀: дре́во всеблаже́нное хрⷭ҇то́во, дꙋ́шꙋ мою̀ и҆ ѹ҆́мъ просвѣтѝ, молю́сѧ.

Побѣдоно́сно ꙗ҆ви́сѧ на стра̑сти и҆ бѣ́сы, дне́сь зна́менiе крⷭ҇та̀. тѣ́мже вѣ́рнiи всѝ свѣ́тлѡ просвѣ́щше дꙋ́шы, ны́нѣ ѡ҆блобыза́емъ.

Лꙋчеза̑рнаѧ ѡ҆блиста́етъ сiѧ̑нiѧ крⷭ҇тъ честны́й, и҆ просвѣща́етъ вѣ́рнѡ покланѧ́ющыѧсѧ є҆мꙋ̀ дне́сь, ѡ҆свѧща́ѧ дꙋ́шы на́шѧ и҆ тѣлеса̀. 

Бг҃оро́диченъ:

Прест҃а́ѧ дв҃о, ꙗ҆́же хрⷭ҇та̀ пло́тiю ро́ждши, пострада́вшаго на́съ ра́ди во́лею на крⷭ҇тѣ̀, тѧ̀ блажа́щыѧ, че́стнѡ спаса́й мольба́ми твои́ми.

Пѣ́снь г҃. I҆рмо́съ:

Ѹ҆тверди́сѧ се́рдце моѐ во гдⷭ҇ѣ, вознесе́сѧ ро́гъ мо́й въ бз҃ѣ мое́мъ, разшири́шасѧ на врагѝ моѧ̑ ѹ҆ста̀ моѧ̑, возвесели́хсѧ ѡ҆ спасе́нiи твое́мъ.

Ликовствꙋ́ютъ съ на́ми дне́сь кꙋ́пнѡ всѧ̑ а҆́гг҃льскаѧ чинонача̑лiѧ, не чꙋ́вственнѡ, но дꙋхо́внѡ ѡ҆бстꙋпа́юще, влⷣко, твою̀ ст҃ꙋ́ю цр҃ковь, ты́ же свы́ше ми́ръ тво́й пода́ждь на́мъ, ꙗ҆́кѡ всеми́лостивъ.

Ликꙋ́етъ дне́сь съ на́ми ли́къ прⷪ҇ро́ческiй, кꙋ́пнѡ же и҆ а҆пⷭ҇льскiй, сп҃се, и҆ всѝ мꙋ́ченичестiи ли́цы, дꙋ́хомъ прозрѧ́ще тебѐ многоимени́таго бг҃а, вѣ́рными сла́вима.

Бг҃оро́диченъ:

Дв҃дски ты̀ и҆менова́ласѧ є҆сѝ, ѹ҆сыре́ннаѧ гора̀, дв҃о, безлѣ́тное сло́во ѻ҆́ч҃ее, ѡ҆младѣ́вшеесѧ во ѹ҆тро́бѣ твое́й прiе́мши, и҆ ро́ждши пло́тiю бж҃iю ѵ҆поста́снꙋю мꙋ́дрость.

Бг҃оро́диченъ:

Мы́сленный сокрꙋши́сѧ томи́тель, ѿ го́рнѧгѡ неисцѣ́льнꙋю ꙗ҆́звꙋ прiе́мь ка́мене, ѿ чре́ва твоегѡ̀ хрⷭ҇та̀ бг҃а на́шегѡ проше́дшагѡ, и҆ зємна́ѧ съ нбⷭ҇ными совокꙋ́пльшагѡ.

И҆́нъ. I҆рмо́съ:

Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ѹ҆тверди́вый на́съ на ка́мени и҆сповѣ́данiѧ твоегѡ̀.

Ѻ҆рꙋ́жiе дре́вле жи́зни, блаже́нное дре́во дарова́сѧ храни́ти, за преслꙋша́нiе первозда́ннагѡ а҆да́ма: крⷭ҇тъ же семꙋ̀ пꙋ́ть сотворѝ.

Ѻ҆чи́ма, ѹ҆стна́ми и҆ дꙋша́ми, ли́цы и҆ сердцы̀,  поклони́мсѧ всѝ прест҃о́мꙋ крⷭ҇тꙋ̀ жизнода́вца хрⷭ҇та̀, и҆́мже мíръ ве́сь ѡ҆свѧща́етсѧ.

Хра́мы бг҃ꙋ прⷪ҇ро́чески дне́сь бы́вше, покланѧ́ющесѧ дре́вꙋ прест҃а́гѡ крⷭ҇та̀, и҆ наслѣ̑дницы є҆гѡ̀ со стра́хомъ всѝ цѣлꙋ́емъ.

Бг҃оро́диченъ:

Дв҃ою родила̀ є҆сѝ сн҃а, пре́жде тебє̀ рожде́ннаго ѿ ѻ҆ц҃а̀ пре́жде вѣ̑къ, безъ мт҃ре ѿ бг҃а, распѧ́таго пло́тiю, да спасе́тъ пре́жде согрѣ́шшыѧ.

Конда́къ пра́здника, гла́съ д҃. Подо́бенъ: Ꙗ҆ви́лсѧ є҆сѝ дне́сь:

Всѧ́кiѧ скве́рны, всеми́лостивый сп҃се, а҆́зъ бы́хъ дѣ́латель, и҆ во ѿча́ѧнiѧ ро́въ впа́дсѧ, но стеню̀ ѿ се́рдца, и҆ вопiю̀ къ тебѣ̀, сло́ве: ѹ҆скорѝ, ще́дрый, и҆ потщи́сѧ на по́мощь на́шꙋ, ꙗ҆́кѡ ми́лостивъ.

I҆́косъ:

И҆мꙋ́ще тебѐ, всеми́лостивый сп҃се, крѣ́пкое ѹ҆твержде́нiе, и҆ пречⷭ҇тꙋю мт҃рь твою̀, стѣ́нꙋ неразори́мꙋ, и҆ ти́хое приста́нище, никогда́же ѹ҆бои́мсѧ вра́жiихъ воста́нiй: твои́мъ бо неви́димымъ про́мысломъ сохранѧ́еми и҆ покро́вомъ, ви́димыѧ и҆ неви́димыѧ врагѝ побѣжда́емъ. твою̀ пречⷭ҇тꙋю мт҃рь и҆мѣ́юще помо́щницꙋ, вра́жiихъ ко́зней ꙗ҆́кѡ ѿ сѣ́тей и҆збѣга́емъ, ра́достiю воспѣва́емъ прера́дѡваннаѧ: ѹ҆скорѝ, ще́дрый, и҆ потщи́сѧ на по́мощь на́шꙋ, ꙗ҆́кѡ ми́лостивъ.

Сѣда́ленъ пра́здника, гла́съ д҃:

Ско́рое и҆ тве́рдое и҆ крѣ́пкое ѹ҆тѣше́нiе, всеми́лостиве, послѝ на́мъ, да тѝ во гла́сѣ хвале́нiѧ трист҃ꙋ́ю пѣ́снь возсыла́емъ, дꙋше́ю сокрꙋше́нною припа́дающе мо́лимсѧ: сп҃се всегѡ̀ мíра, ты̀ є҆сѝ бг҃ъ ка́ющихсѧ.

Сла́ва, и҆ ны́нѣ, крⷭ҇та̀, гла́съ и҃. Подо́бенъ: Повелѣ́нное:

Проѡбража́ше та́йнѡ дре́вле i҆и҃съ наѵи́нъ крⷭ҇та̀ ѻ҆́бразъ, є҆гда̀ рꙋ́цѣ прострѐ крⷭ҇тови́днѡ, сп҃се мо́й, и҆ ста̀  со́лнце, до́ндеже врагѝ низложѝ противостоѧ́щыѧ тѝ бг҃ꙋ: ны́нѣ бо за́йде на крⷭ҇тѣ́ тѧ зрѧ̀, и҆ держа́вꙋ сме́ртнꙋю разрꙋши́въ, ве́сь мíръ совоздви́глъ є҆сѝ.

Пѣ́снь д҃. I҆рмо́съ:

Прⷪ҇ро́къ а҆ввакꙋ́мъ ѹ҆́мныма ѻ҆чи́ма прови́дѣ, гдⷭ҇и, прише́ствiе твоѐ, тѣ́мъ и҆ вопiѧ́ше: ѿ ю҆́га прiи́детъ бг҃ъ. сла́ва си́лѣ твое́й, сла́ва снизхожде́нiю твоемꙋ̀.

Шестокри́льнiи, ми́лостиве, и҆ многоѻчи́тiи херꙋвíми, влⷣко, твоемꙋ̀ прⷭ҇то́лꙋ предстоѧ́ще сла́вѧтъ. и҆̀хже послѝ на́мъ вѣ̑рнымъ, и҆ ѡ҆свѧтѝ твою̀ бжⷭ҇твеннꙋю цр҃ковь съ вопiю́щими: сла́ва си́лѣ твое́й, сла́ва, хрⷭ҇тѐ, снизхожде́нiю твоемꙋ̀.

Дв҃дъ возвели́чисѧ, сп҃се, твои́мъ бжⷭ҇твеннымъ просiѧ̀ дх҃омъ, проповѣ́давый ѿ дв҃ы твоѐ ржⷭ҇тво̀: ты́ же, ꙗ҆́кѡ всеми́лостивъ, возвели́чи и҆ возвы́си твою̀ свѧтолѣ́пнꙋю цр҃ковь бжⷭ҇твеннꙋю.

Бг҃оро́диченъ:

Лꙋ́къ крѣ́пкагѡ мiроде́ржца твои́мъ чревоноше́нiемъ, влⷣчце, сокрꙋши́сѧ: ты́ бо пло́ть бжⷭ҇твеннагѡ воплоще́нiѧ свѣтоно́снѣ подала̀ є҆сѝ ѹ҆́дицѣ ѻ҆́ч҃ꙋ сло́вꙋ, є҆́же пра́дѣднѧ ѹ҆ловѝ на́шего врага̀. тѣ́мъ є҆мꙋ̀ вопiе́мъ: сла́ва си́лѣ твое́й, гдⷭ҇и.

Бг҃оро́диченъ:

Дв҃дски возвели́чиласѧ є҆сѝ, и҆ гла̑сы прⷪ҇ро́чески гора̀ бж҃iѧ ѹ҆сыре́на ꙗ҆ви́ласѧ є҆сѝ, дв҃о, ка́мень ѹ҆сѣ́ченный ѿ чре́ва твоегѡ̀ ражда́етсѧ хрⷭ҇то́съ бг҃ъ, є҆мꙋ́же пое́мъ: сла́ва си́лѣ твое́й, сла́ва, хрⷭ҇тѐ, снизхожде́нiю твоемꙋ̀.

И҆́нъ. I҆рмо́съ:

Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ взыва́ющи, ѿ смы́сла чи́ста ѡ҆ гдⷭ҇ѣ пра́зднꙋющи.

Да кропи́тъ всѧ̀ землѧ̀ ра́дованiе, да веселѧ́тсѧ древа̀ дꙋбра̑внаѧ, дне́сь ѡ҆божє́на всечестны́мъ крⷭ҇то́мъ, сiѧ́ющи концє́мъ. 

Показа́вый ѻ҆рга́нъ ѹ҆мерщвле́нiѧ, живоно́сно мíрови, побѣдотво́рное ѻ҆рꙋ́жiе непобѣди́мое, пресла́вный крⷭ҇те, сердца̀ на̑ша просвѣтѝ.

Ты̀ бжⷭ҇твеннаѧ побѣ́да, ты̀ содѣ́лованiе на́шегѡ спасе́нiѧ, ты̀ вѣ̑рнымъ ѡ҆долѣ́нiе, и҆ бжⷭ҇твеннаѧ же́ртва, ѽ всечⷭ҇тны́й крⷭ҇те! пою́щыѧ тѧ̀ ѡ҆свѧтѝ.

Бг҃оро́диченъ:

Вои́стиннꙋ ты̀ ꙗ҆ви́ласѧ є҆сѝ, вои́стиннꙋ родила̀ є҆сѝ сн҃а вы́шнѧго, на крⷭ҇тѣ̀ рꙋ́цѣ просте́ршаго, дв҃о мт҃и марíе, и҆ мíръ призва́вшаго.

Пѣ́снь є҃. I҆рмо́съ:

Гдⷭ҇и бж҃е на́шъ, ми́ръ да́ждь на́мъ, гдⷭ҇и бж҃е на́шъ, стѧжи́ ны, гдⷭ҇и, ра́звѣ тебє̀, и҆но́гѡ не вѣ́мы, и҆́мѧ твоѐ и҆менꙋ́емъ.

Ца́рствꙋетъ при́снѡ твоѐ пребжⷭ҇твенное и҆́мѧ, ѻ҆́ч҃е, сло́ве же и҆ дш҃е, лю́бѧщымъ тѧ̀ свы́ше, ꙗ҆́кѡ ми́лостивъ, ми́рнꙋю ѹ҆правлѧ́й жи́знь.

Вѣкѡ́въ сы́й творе́цъ, смотре́нiемъ твои́мъ пло́ти прибли́жилсѧ є҆сѝ: да пло́ть ѡ҆божи́въ возведе́ши на высотꙋ̀ ко ѻ҆ц҃ꙋ̀, и҆ къ твоемꙋ̀ хотѣ́нiю.

Бг҃оро́диченъ:

Трапе́зꙋ сло́ва жи́зненнагѡ, неискꙋсобра́чнаѧ марíе, разꙋмѣ́хомъ тѧ̀ вѣ́рнiи, ѿ плода̀ попо́лзшiисѧ: плодо́мъ же чре́ва твоегѡ̀ къ свѣ́тꙋ разꙋ́мномꙋ приведе́ни бы́хомъ.

Бг҃оро́диченъ:

Сiѧ́ютъ прⷪ҇ро́честiи гла́си, ꙗ҆́кѡ со́лнце лꙋчы̀ пресвѣ́тлыѧ пꙋща́юще, твоѐ провозвѣща́юще безмꙋ́жное, дв҃о, ржⷭ҇тво̀. ѻ҆ц҃ъ и҆зво́ли, сн҃ъ же хотѣ́нiемъ во чре́вѣ твое́мъ млⷣнствꙋетъ, дѣ́йствомъ дх҃а, и҆ пребыва́еши дв҃а.

И҆́нъ. I҆рмо́съ:

Бж҃iимъ свѣ́томъ твои́мъ, бл҃же, ѹ҆́тренюющихъ тѝ дꙋ́шы любо́вiю ѡ҆зарѝ, молю́сѧ, тѧ̀ вѣ́дѣти, сло́ве бж҃iй, и҆́стиннаго бг҃а, ѿ мра́ка грѣхо́внагѡ взыва́юща. 

Подꙿи́мемъ съ ра́достiю преблаже́нный крⷭ҇тъ, въ цр҃квахъ и҆ градѣ́хъ се́й предложе́нный, и҆ поклони́мсѧ, да долгѡ́въ прiи́мемъ ѡ҆ставле́нiе.

Ѹ҆мерщвлѧ́етсѧ sмíй лꙋка́вый ны́нѣ, и҆́же тмы̀ нача́льникъ, сiѧ́нiѧ не терпѧ̀, є҆́же ѡ҆блиста́етъ живоно́сный крⷭ҇тъ, бжⷭ҇твеннагѡ цр҃ѧ̀ ски́птро честно́е.

Ꙗ҆́кѡ пресвѣ́тла sвѣзда̀, и҆ ꙗ҆́кѡ би́серъ благолѣ́пенъ, и҆ пресiѧ́нное со́лнце, всѧ̑ ѡ҆зарѧ́етъ землѝ концы̀ крⷭ҇тъ гдⷭ҇ень, є҆го́же ѡ҆блобыза́емъ.

Бг҃оро́диченъ:

Спасе́нiю тѧ̀ нача́ло всѝ вѣ́рнiи вѣ́дꙋще, ѹ҆блажа́емъ, чⷭ҇таѧ: ты́ бо пре́жде сꙋ́щаго пло́тiю родила̀ є҆сѝ, хотѣ́нiемъ свои́мъ пригвожде́нна на крⷭ҇тѣ̀.

Пѣ́снь s҃. I҆рмо́съ:

Ꙗ҆́кѡ во́ды морскȋѧ чл҃вѣколю́бче, волна́ми жите́йскими ѡ҆бꙋрева́юсѧ. тѣ́мже, ꙗ҆́кѡ i҆ѡ́на, та́кѡ вопiю́ ти: возведѝ ѿ тлѝ живо́тъ мо́й, бл҃гоꙋтро́бне гдⷭ҇и.

Торжествꙋ́етъ ве́село дне́сь великоимени́тый гра́дъ, хрⷭ҇тоимени́тiи лю́дiе ѿ тебє̀ свы́ше про́сѧтъ вели́кихъ дарѡ́въ, сп҃се: ты́ же ꙗ҆́кѡ бл҃гъ и҆ всеми́лостивъ, ста́до твоѐ сохранѧ́й.

Крѣ́пкое ѹ҆твержде́нiе свы́ше послѝ, хрⷭ҇тѐ сп҃се, крѣ́пкаго тѧ̀ свѣ́дꙋщымъ и҆ всеми́лостиваго бг҃а, и҆ хрⷭ҇тоимени́тꙋю цр҃ковь ѹ҆твердѝ, ꙗ҆́кѡ всемогíй.

Бг҃оро́диченъ:

И҆зба́ви мѧ̀ лю́тыхъ, дв҃о, ѹ҆молѧ́ющи побѣди́телѧ лю́тагѡ врага̀, и҆ сподо́би мѧ̀ досто́йнѡ ѡ҆деснꙋ́ю ста́ти твоегѡ̀ сн҃а.

Бг҃оро́диченъ:

Ты̀ ѡ҆божи́ла є҆сѝ мѧ̀, влⷣчце, бг҃а ро́ждши: ты̀ ме́ртвенное сꙋщество̀ моѐ ѿ сме́рти къ жи́зни возвела̀ є҆сѝ, да моегѡ̀ престꙋпле́нiѧ клѧ́тва потреби́тсѧ, бжⷭ҇твенною любо́вiю тѧ̀ ѹ҆блажа́ющагѡ.

И҆́нъ. I҆рмо́съ:

Жите́йское мо́ре воздвиза́емое зрѧ̀ напа́стей бꙋ́рею, къ  ти́хомꙋ приста́нищꙋ твоемꙋ̀ прите́къ, вопiю́ ти: возведѝ ѿ тлѝ живо́тъ мо́й, многоми́лостиве.

Ꙗ҆́кѡ бжⷭ҇твенъ сосꙋ́дъ, ꙗ҆́кѡ свѣти́льникъ свѣ́телъ въ цр҃квахъ дне́сь, и҆ въ хра́мѣхъ и҆ градѣ́хъ, крⷭ҇тъ предлежа́щъ ви́дѧще, и҆ ѹ҆ѧсни́вшаго сего̀ воспое́мъ.

Ѹ҆мерщвлѧ́етсѧ сме́рть, и҆ ѹ҆морѧ́етсѧ тлѣ́нiе, и҆ бѣсо́встiи полцы̀ ѿбѣга́ютъ, побѣ́дный и҆ стра́шный дне́сь предлежа́щъ ви́дѧще крⷭ҇тъ хрⷭ҇то́въ, не смѣ́юще прикоснꙋ́тисѧ є҆мꙋ̀.

Бг҃оро́диченъ:

Ꙗ҆́домъ sмiи́нымъ, пра́баба пи́щею, ꙗ҆́же во є҆де́мѣ, пома́засѧ: дв҃а же, ро́ждши нача́льника жи́зни, и҆сточѝ мíрꙋ нетлѣ́нiе и҆ воскресе́нiе.

Конда́къ, гла́съ д҃. Подо́бенъ:

Вознесы́йсѧ на крⷭ҇тъ во́лею, тезоимени́томꙋ твоемꙋ̀ но́вомꙋ жи́тельствꙋ, щедрѡ́ты твоѧ̑ да́рꙋй, хрⷭ҇тѐ бж҃е, возвеселѝ на́съ си́лою твое́ю, побѣ̑ды даѧ̀ на́мъ на сопоста́ты, посо́бiе и҆мꙋ́щымъ твоѐ, ѻ҆рꙋ́жiе ми́ра, непобѣди́мꙋю побѣ́дꙋ.

I҆́косъ:

И҆́же до тре́тiѧгѡ небесѐ восхище́нъ бы́сть въ ра́й, и҆ глаго́лы слы́шавъ неизречє́нныѧ, и҆ бжⷭ҇твєнныѧ, и҆́хже не лѣ́ть ѧ҆зы̑ки человѣ́ческими глаго́лати, что̀ гала́тѡмъ пи́шетъ, ꙗ҆́кѡ рачи́телiе писа́нiй, прочто́сте и҆ позна́сте: мнѣ̀, глаго́летъ, хвали́тисѧ да не бꙋ́детъ, то́кмѡ во є҆ди́номъ крⷭ҇тѣ̀ гдⷭ҇ни, на не́мже страда́въ, ѹ҆бѝ стра̑сти. того̀ ѹ҆̀бо и҆ мы̀ и҆звѣ́стнѡ да держи́мъ, крⷭ҇тъ гдⷭ҇ень, хвалꙋ̀ всѝ: є҆́сть бо на́мъ спаси́тельное сiѐ дре́во, ѻ҆рꙋ́жiе ми́ра, непобѣди́маѧ побѣ́да.

Пѣ́снь з҃. I҆рмо́съ:

Халде́йскаѧ пе́щь, ѻ҆гне́мъ распала́емаѧ, ѡ҆роша́шесѧ дх҃омъ, бж҃iимъ предстоѧ́нiемъ, ѻ҆́троцы поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ. 

Ты̀ є҆сѝ нбⷭ҇нагѡ крꙋ́га верхотво́рче гдⷭ҇и, тѧ̀ вѣ́дꙋще всеми́лостиваго, припа́даемъ тѝ вопiю́ще: ѹ҆скорѝ, ще́дрый, и҆ потщи́сѧ на по́мощь на́съ, ѻ҆́трочески пою́щихъ: бл҃гослове́нъ бг҃ъ ѻ҆тє́цъ на́шихъ.

Две́рь милосе́рдiемъ ѿве́рзлъ є҆сѝ на́мъ неизгл҃го́ланныѧ пи́щи, ѿве́рзи и҆ ны́нѣ, всеми́лостиве сп҃се, твоѧ̑ свы́ше бжⷭ҇твєнныѧ да́ры тебѣ̀ вѣ́рнѡ вопiю́щымъ: бл҃гослове́нъ бг҃ъ ѻ҆тє́цъ на́шихъ.

Трⷪ҇ченъ:

Ѻ҆ц҃а̀ просла́вимъ, и҆ сн҃а, и҆ дх҃а, во є҆ди́номъ бж҃ествѣ̀, трiѷпоста́сное є҆стество̀, сꙋщество̀ нераздѣ́льно, несозда́нно, безнача́льно и҆ пресꙋ́щественно.

Бг҃оро́диченъ:

Проѡбрази́ша твою̀ неѡпали́мꙋю ѹ҆тро́бꙋ, неѡпали́мiи въ пещѝ ѻ҆́гненнѣй ю҆́ношы, ѻ҆гне́мъ бжⷭ҇тва̀ прохлажда́еми. є҆го́же прiи́мше породила̀ є҆сѝ бг҃а сло́ва пою́щымъ: бл҃гослове́нъ бг҃ъ ѻ҆тє́цъ на́шихъ.

И҆́нъ. I҆рмо́съ:

Росода́тельнꙋ ѹ҆́бѡ пе́щь содѣ́ла а҆́гг҃лъ преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нiе бж҃iе мꙋчи́телѧ ѹ҆вѣща̀ вопи́ти: бл҃гослове́нъ є҆сѝ, бж҃е ѻ҆тє́цъ на́шихъ.

Спаси́тельномꙋ дре́вꙋ поклони́мсѧ, крⷭ҇тꙋ̀ прест҃о́мꙋ, є҆мꙋ́же слꙋ́жатъ а҆́гг҃льскаѧ всѧ̑ вѡ́инства, предлежа́щiй ви́дѧще вѣ́рнiи, и҆сточа́ющiй на́мъ ѡ҆свѧще́нiе и҆ жи́знь.

Побѣдоно́сный ꙗ҆ви́сѧ прест҃ы́й крⷭ҇тъ животода́вца хрⷭ҇та̀: свы́ше же бѣсѡ́въ всѣ́хъ мно́жество ѿгонѧ̀ ва́рварское шата́нiе, и҆ побѣди́телѧ ꙗ҆влѧ́ѧ во́инство на́ше.

Ꙗ҆́кѡ ѡ҆дꙋшевле́ннꙋ тебѣ̀ припа́даѧй взыва́ю: крⷭ҇те мо́й прест҃ы́й, ты́ ми просвѣтѝ дꙋ́шꙋ, и҆ ѹ҆́мъ, и҆ слꙋ́хъ, и҆ ѹ҆стнѣ̀, и҆ ѧ҆зы́къ, и҆ дыха́нiе, и҆ ѻ҆́чи, къ пꙋтє́мъ црⷭ҇тва хрⷭ҇то́ва.

Бг҃оро́диченъ:

Ю҆́ношы трѝ пе́щь не ѡ҆палѝ, ржⷭ҇тво̀ проѡбразꙋ́ющи  твоѐ: и҆́бо бжⷭ҇твенный ѻ҆́гнь тѧ̀ не ѡ҆палѝ, всели́всѧ въ тѧ̀, и҆ всѧ̑ наꙋчи́въ пѣ́ти: бл҃гослове́нъ бг҃ъ ѻ҆тє́цъ на́шихъ.

Пѣ́снь и҃. I҆рмо́съ:

А҆́гг҃ли и҆ небеса̀ на престо́лѣ сла́вы сѣдѧ́щаго, и҆ ꙗ҆́кѡ бг҃а непреста́ннѡ сла́вимаго, благослови́те, по́йте и҆ превозноси́те є҆го̀ во вѣ́ки.

Странꙋ̀ на́шꙋ сохранѧ́й, сло́ве, ꙗ҆́кѡ всеми́лостивъ, пра́ѻтєцъ моли́твами, крѣ́пкою твое́ю си́лою: крѣ́пость же и҆ си́лꙋ неѡскꙋ́днѡ на проти̑вныѧ пода́ждь, да вопiе́мъ: благослови́те, всѧ̑ дѣла̀ гдⷭ҇нѧ, гдⷭ҇а.

Пѣ́снь бжⷭ҇твеннꙋю приносѧ́ще тебѣ̀, всеми́лостиве, въ пречⷭ҇тѣй цр҃кви, и҆збра́ннiи лю́дiе твоѝ тебѐ хва́лѧтъ. ты́ же, ꙗ҆́кѡ всеми́лостивъ, ѡ҆сѣнѝ вы́шнею твое́ю си́лою, да вопiе́мъ тѝ: благослови́те, всѧ̑ дѣла̀ гдⷭ҇нѧ, гдⷭ҇а.

Бг҃оро́диченъ:

Кла́съ живо́тенъ недѣ́ланенъ возрасти́вши бжⷭ҇твенный, чⷭ҇таѧ дв҃о, тричи́сленна бж҃ества̀ сiѧ́нiе, ѻ҆́ч҃ее безлѣ́тное сло́во въ лѣ́то поро́ждши: къ немꙋ́же за ны̀, ꙗ҆́кѡ мт҃и, моли́сѧ ѡ҆ пою́щихъ тѧ̀.

Бг҃оро́диченъ:

Безнача́льна роди́телѧ нѣ́дръ не ѿстꙋ́пль, въ нѣ́дрѣхъ дв҃ы водвори́сѧ, и҆ роди́сѧ пло́тiю, ѡ҆чища́ѧ мою̀ пло́ть и҆ дꙋ́шꙋ па́дшꙋю. є҆мꙋ́же пое́мъ: благослови́те, хвали́те и҆ превозноси́те є҆го̀ во вѣ́ки.

И҆́нъ. I҆рмо́съ:

Ѹ҆жасни́сѧ, боѧ́йсѧ нб҃о, и҆ да подви́жатсѧ ѡ҆снова̑нiѧ землѝ: се́ бо въ мертвецѣ́хъ вмѣнѧ́етсѧ въ вы́шнихъ живы́й, и҆ во гро́бъ ма́лъ страннопрiе́млетсѧ. є҆го́же ѻ҆́троцы благослови́те, свѧще́нницы воспо́йте, лю́дiе превозноси́те во всѧ̑ вѣ́ки.

Тво́й крⷭ҇тъ проѡбразꙋ́ѧ i҆а́кѡвъ и҆ногда̀, на внꙋ́ки поло́жь дла̑ни премѣ́ннѡ, и҆ благослови́въ и҆̀хъ, благода́ти  во ꙗ҆зы́цѣхъ наꙋча́ѧ: дѣ́ти благослови́те, свѧще́ннiи по́йте, лю́дiе превозноси́те є҆го̀ во вѣ́ки.

Ѽ неизрече́ннагѡ твоегѡ̀, хрⷭ҇тѐ, сни́тiѧ, и҆ неизглаго́ланныхъ благи́хъ! воплоти́сѧ, и҆ ра́спѧтъ бы́въ, сме́рть прiе́мъ, и҆ рѣши́ши человѣ́ки ѿ клѧ́твы, и҆сточи́въ нетлѣ́нiе на треблаже́ннѣмъ дре́вѣ, препросла́вленный крⷭ҇тъ се́й во вѣ́ки.

Прест҃ы́й крⷭ҇тъ, бжⷭ҇твеннꙋю побѣ́дꙋ, жи́зни нача́льника, ле́сти потреби́телѧ, дне́сь похва́лимъ крⷭ҇тъ всесвѧты́й гдⷭ҇ень, бѣсѡ́въ гꙋби́телѧ, и҆ ва́рварѡвъ прогони́телѧ, вѣ́рныхъ побѣдотво́рца и҆ покрови́телѧ.

Бг҃оро́диченъ:

Гвоздьмѝ пригвожде́на хрⷭ҇та̀, копiе́мъ прободе́на въ нетлѣ̑ннаѧ ре́бра, тро́стiемъ въ главꙋ̀ бiе́ма, же́лчь вкꙋша́юща зрѧ́щи, дв҃а вопiѧ́ше: гдѣ̀ твоѧ̀ добро́та за́йде, прекра́сное сло́во, препросла́вленне па́че сынѡ́въ чл҃вѣ́ческихъ;

Пѣ́снь ѳ҃. I҆рмо́съ:

Чꙋ́жде ма́терємъ дѣ́вство, и҆ стра́нно дѣ́вамъ дѣторожде́нiе: на тебѣ̀, бцⷣе, ѻ҆боѧ̑ ѹ҆стро́ишасѧ. тѣ́мъ тѧ̀ всѧ̑ племена̀ земна̑ѧ непреста́ннѡ велича́емъ.

Чꙋ́вственнѡ, влⷣко, дне́сь хва́лѧтъ тѧ̀ бжⷭ҇твеннiи ли́цы въ пречꙋ́днѣй твое́й це́ркви, мона́си, кꙋ́пнѡ и҆ лю́ди, и҆ свѧще́нныхъ собо́ри. ты́ же, ꙗ҆́кѡ ми́лостивъ, спаса́й, да тѧ̀ всѧ̑ колѣ̑на зємна́ѧ непреста́ннѡ велича́емъ.

Пѣ́снь возсыла́емъ дне́сь вѣ́рнiи многоимени́томꙋ тебѣ̀ хрⷭ҇тꙋ̀ бг҃ꙋ всѣ́хъ, и҆ твоѐ, всеми́лостиве, дꙋхо́внѡ пра́зднꙋюще пра́зднество, про́симъ ѿ тебє̀, да ѹ҆тверди́ши ѻ҆те́чество недви́жимо на́ше.

Бг҃оро́диченъ:

Е҆мманꙋ́ила бг҃а же и҆ чл҃вѣ́ка, ѻ҆ц҃а̀ безнача́льнагѡ сло́ва, ꙗ҆ви́ласѧ є҆сѝ мт҃и дв҃о, влады́чество призыва́ющее  тѧ̀ при́зри и҆ ѹ҆твержда́й, проти̑вныѧ покарѧ́ющи въ де́нь бра́ни, рꙋко́ю во́инства на́шегѡ.

Бг҃оро́диченъ:

Ѿимѝ, ѽ дв҃о, ве́щь тлѣ́ннꙋю ѹ҆ма̀ моегѡ̀, сло́во ѻ҆́ч҃ее пло́тiю ро́ждшаѧ, просвѣтѝ глꙋбо́кꙋю тмꙋ̀ моегѡ̀ неразꙋ́мiѧ, и҆ преити́ мѧ сподо́би крило́ма разꙋ́мныма въ тишинꙋ̀ бжⷭ҇твеннагѡ хотѣ́нiѧ.

И҆́нъ. I҆рмо́съ:

Бг҃а человѣ́кѡмъ не возмо́жно ви́дѣти, на него́же не смѣ́ютъ чи́ни а҆́гг҃льстiи взира́ти: тобо́ю бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно. є҆го́же велича́юще, съ нбⷭ҇ными вѡ́и тѧ̀ ѹ҆бл҃жа́емъ.

Тлѣ́нни ѿ преслꙋша́нiѧ бы́хомъ, бж҃iѧ за́повѣди престꙋ̑пницы ꙗ҆́вльшесѧ: сегѡ̀ ра́ди сме́рть прiи́де человѣ́кѡмъ. тѣ́мже безсме́ртiе процвѣтѐ дне́сь побѣ́дный крⷭ҇тъ хрⷭ҇то́въ, є҆го́же цѣлꙋ́емъ.

Сѐ дре́во прест҃о́е, крѣ́пкаѧ наде́жда вѣ̑рнымъ ꙗ҆ви́сѧ, клѧ́твы и҆збавле́нiе, человѣ́кѡмъ ра́дость предлежи́тъ, ѡ҆блича́ѧ тмы̀ нача́льника: семꙋ̀ поклони́мсѧ вѣ́рнiи съ весе́лiемъ.

Нача́ло благослове́нiѧ, и҆ ѹ҆твержде́нiе хрⷭ҇тiа́нъ и҆ стѣна̀, и҆ тве́рдое застꙋпле́нiе, и҆ клѧ́твы и҆збавле́нiе ꙗ҆ви́сѧ на́мъ дре́во вожделѣ́нное, ѻ҆рꙋ́жiе непобѣди́мое: просвѣтѝ и҆ ѡ҆свѧтѝ на́съ покланѧ́ющихсѧ тебѣ̀.

Бг҃оро́диченъ:

Хра́ме и҆ две́ре ѡ҆свѧще́нiѧ, престо́ле бж҃iй, ѻ҆́блаче и҆ свѣ́щниче всесвѣ́тлый, и҆ ковче́же благода́ти, всенепоро́чнаѧ, че́стнѣ покланѧ́ющыѧсѧ ѻ҆́бразꙋ честно́мꙋ є҆диноро́днагѡ твоегѡ̀ сн҃а покры́й и҆ сохранѝ.

Свѣти́ленъ сп҃са. Подо́бенъ: Жєны̀ ѹ҆слы́шите:

Свѣ́тъ невече́рнiй, хрⷭ҇тѐ, просвѣтѝ на́съ лица̀ твоегѡ̀ зра́комъ, и҆ свѣ́тлости ст҃ы́хъ сподо́би, є҆гда̀ сѧ́деши  возда́ти комꙋ́ждо по дѣлѡ́мъ, моли́твами ро́ждшiѧ тѧ̀ бцⷣы.

Два́жды.

Сла́ва, и҆ ны́нѣ, крⷭ҇та̀:

Крⷭ҇тъ, храни́тель всеѧ̀ вселе́нныѧ: крⷭ҇тъ, красота̀ цр҃кве: крⷭ҇тъ, на́ша держа́ва: крⷭ҇тъ вѣ́рныхъ ѹ҆твержде́нiе: крⷭ҇тъ, а҆́гг҃лѡвъ сла́ва, и҆ де́мѡнѡвъ ꙗ҆́зва.

На хвали́техъ стiхи̑ры на s҃: пра́здника г҃. Гла́съ д҃:

Подо́бенъ: Да́лъ є҆сѝ зна́менiе:

Гра́дъ тво́й пресвѣ́тлѡ чти́мъ, * всеми́лостиве гдⷭ҇и, * пра́зднество твоѐ ве́селѡ торжествꙋ́юще. * ты̀ ѹ҆́бѡ а҆пⷭ҇льскимъ ли́комъ ѹ҆ча̀ ны̀ бжⷭ҇твеннѡ, * мы́ же со стра́хомъ и҆ ра́достiю зрѧ́ще къ тебѣ̀, * про́симъ неизглаго́ланныѧ пи́щи: * ты́ бо са́мъ живо́тное пита́нiе, * сше́дый съ нб҃сѐ, * i҆и҃се всеси́льне, * сп҃се дꙋ́шъ на́шихъ.

Ѻ҆ч҃ескихъ не ѡ҆ста́вль нѣ́дръ, * ꙗ҆́кѡ всеми́лостивъ со ѹ҆ченикѝ водворѧ́ѧсѧ, * ты́ бо є҆сѝ живо́тный хлѣ́бъ, * ѿ негѡ́же мíръ причаща́етсѧ, * и҆ пребыва́етъ на́мъ пи́ща неѡскꙋдѣва́ема, * причаще́нiемъ же ѡ҆живлѧ́етъ * на нетлѣ́нiе человѣ́чество, * сме́ртныѧ и҆змѣни́въ sло́бы, * i҆и҃се всеми́лостиве, * сп҃се дꙋ́шъ на́шихъ.

Хва́лимъ твоѐ пра́зднство вѣ́рнiи, всеми́лостиве хрⷭ҇тѐ, ꙗ҆́кѡ ѿ ѻ҆ц҃а̀ прише́лъ є҆сѝ спастѝ ны̀, * тѣ́мже пое́мъ тѧ̀ пѣ́сньми благода́рными, * ꙗ҆́кѡ ты̀ ѡ҆бнажи́лъ є҆сѝ на́мъ бг҃олѣ́пнѡ бжⷭ҇твеннꙋю твою̀ си́лꙋ, * пресла́вно чꙋ́до творѧ̀, * на спасе́нiе на́мъ благотворѧ́щымъ. * тѣ́мже сла́вимъ, милосе́рде, смотре́нiе твоѐ, * i҆и҃се всемогíй, * сп҃се дꙋ́шъ на́шихъ.

И҆́ны стiхи̑ры крⷭ҇та̀, гла́съ а҃. Подо́бенъ: Нбⷭ҇ныхъ чинѡ́въ:

Нбⷭ҇наѧ шє́ствiѧ, * крⷭ҇тъ честны́й гото́витъ всѣ̑мъ, * томꙋ̀ покланѧ́ющымсѧ вѣ́рою несꙋмнѣ́нною: * и҆ ликѡ́мъ невеще́ственныхъ си́лъ, * и҆́же на не́мъ пригвозди́выйсѧ, * сочета́етъ любо́вiю пою́щыѧ того̀. 

Кла́нѧющесѧ вѣ́рою крⷭ҇тꙋ̀ честно́мꙋ, * на не́мъ распе́ншагосѧ воспое́мъ влⷣкꙋ: * тогѡ̀ манове́нiемъ * ѹ҆стнѣ̀ вкꙋ́пѣ и҆ дꙋ́шꙋ ѡ҆чища́юще, * и҆ сiѧ́нiи сегѡ̀ мы́сленными ѹ҆ѧсни́мсѧ, * хва́лѧще є҆го̀.

Го́ресть дре́вле ѹ҆слажда́ѧ мѡѷсе́й, * и҆зба́ви i҆и҃лѧ, * ѻ҆́бразъ крⷭ҇та̀ написꙋ́ѧ: * мы́ же сего̀ всѝ вѣ́рнiи, * та́йнѡ и҆ бжⷭ҇твеннѡ воѡбража́юще въ сердца́хъ на́шихъ, * всегда̀ спаса́емсѧ держа́вою є҆гѡ̀.

Сла́ва, и҆ ны́нѣ, гла́съ д҃:

Пособи́вый, гдⷭ҇и, кро́ткомꙋ дв҃дꙋ покори́ти и҆ноплеме́нника, вѣ́рномꙋ на́шемꙋ во́инствꙋ спобо́рствꙋй, и҆ ѻ҆рꙋ́жiемъ крⷭ҇та̀ низложѝ врагѝ на́шѧ. покажѝ, бл҃гоꙋтро́бне, на на́съ дрє́внiѧ ми́лѡсти твоѧ̑: и҆ да разꙋмѣ́ютъ вои́стиннꙋ, ꙗ҆́кѡ ты̀ є҆сѝ бг҃ъ, и҆ на тѧ̀ надѣ́ющiисѧ побѣжда́емъ, молѧ́щiисѧ ѻ҆бы́чнѡ пречⷭ҇тѣй твое́й мт҃ри, дарова́тисѧ на́мъ вели́цѣй ми́лости.

Славосло́вiе вели́кое. Та́же, Свѧще́нiе воды̀, и҆ поклоне́нiе честно́мꙋ крⷭ҇тꙋ̀, и҆ є҆ктєнiѝ, и҆ ѿпꙋ́стъ, и҆ ча́съ пе́рвый. На а҃-мъ часѣ̀ тропа́рь сп҃са: Сла́ва, крⷭ҇та̀. И҆ ны́нѣ, бг҃оро́диченъ часѡ́въ. По трист҃о́мъ во всѣ́хъ часѣ́хъ, кондакѝ пра́здника, и҆ крⷭ҇та̀ глаго́лемъ премѣнѧ́юще: и҆ соверше́нный ѿпꙋ́стъ.

На лiтꙋргíи, бл҃жє́нна, пе́рвагѡ канѡ́на пѣ́снь г҃- ѧ, и҆ крⷭ҇та̀ пѣ́снь s҃-ѧ и҆ трист҃о́е. Прокíменъ, гла́съ s҃: Спасѝ, гдⷭ҇и, лю́ди твоѧ̑, и҆ благословѝ достоѧ́нiе твоѐ. Стíхъ: Къ тебѣ̀, гдⷭ҇и, воззовꙋ̀, бж҃е мо́й, да не премолчи́ши ѿ менє̀. А҆пⷭ҇лъ къ корíнѳѧнѡмъ, зача́ло рк҃є. А҆ллилꙋ́iа, гла́съ а҃: Помѧнѝ со́нмъ тво́й, є҆го́же стѧжа́лъ є҆сѝ и҆спе́рва. Стíхъ: Бг҃ъ же цр҃ь на́шъ пре́жде вѣ́ка, содѣ́ла спасе́нiе посредѣ̀ землѝ. Е҆ѵⷢ҇лiе i҆ѡа́нна, зача́ло ѯ҃. На лiтꙋргíи пое́мъ Досто́йно, а҆ не i҆рмо́съ крⷭ҇та̀. Прича́стенъ: Зна́менасѧ на на́съ свѣ́тъ лица̀ твоегѡ̀, гдⷭ҇и.


