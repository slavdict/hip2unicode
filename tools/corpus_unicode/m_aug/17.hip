        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ з҃_i-й де́нь.

Ст҃а́гѡ мꙋ́ченика мѵ́рѡна.

На Гдⷭ҇и, воззва́хъ, стiхи̑ры пра́здника, гла́съ д҃. Подо́бенъ: Зва́нный свы́ше:

Ю҆́же жи́знь, бцⷣе, заче́ншаѧ, * ѹ҆мира́еши зако́номъ є҆стества̀, * и҆ прехо́диши ѿ землѝ къ нбⷭ҇нымъ, * ма́нiемъ вопло́щшагѡсѧ * ѿ пречⷭ҇тыхъ и҆ бжⷭ҇твенныхъ крове́й  твои́хъ. * тѣ́мже ѿ конє́цъ тебѣ̀ всѝ предста́ша, * бг҃огла́снiи а҆пⷭ҇ли тѧ̀ погребстѝ, * пѣ́сненнѡ тебѣ̀ вѣща́юще: * ѡ҆дꙋшевле́нный прⷭ҇то́ле всѣ́хъ цр҃ѧ̀, * и҆ чⷭ҇тны́ѧ ст҃ы́ни ковче́же, * ра́дꙋйсѧ, є҆ди́на ро́ждшаѧ * сп҃са дꙋ́шъ на́шихъ.

Свѣ́та чистѣ́йшагѡ прiѧ́тєлища, * свѣти̑льницы, разо́ршiи но́щь многобо́жнꙋю, * сп҃совы а҆пⷭ҇ли, * ѻ҆́блакъ бжⷭ҇твенный, * и҆зъ негѡ́же незаходи́мый свѣ́тъ возсiѧ̀, * є҆гда̀ дꙋ́хомъ преста́вленꙋ тѧ̀ ѿ мiрски́хъ * ѹ҆вѣ́дѣша, бл҃гослове́ннаѧ, * къ премíрнѣй ра́дости * ѻ҆́блакомъ преидо́ша, * и҆схо́дными пѣ́сньми тѧ̀ проводи́вше * ко гро́бꙋ живоно́сномꙋ, * бцⷣе, ѹ҆пова́нiе на́ше.

Да пра́зднꙋетъ тва́рь моле́бнѡ, * всѣ́хъ цр҃и́ца * къ ца́рствꙋ мы́сленномꙋ пре́йде * сцⷭ҇ртвовати црⷭ҇твꙋющемꙋ * все́ю тва́рiю. * є҆ѧ́же ра́ди разрꙋши́сѧ а҆́дово ца́рство, * и҆ мы̀ ѿ землѝ вознесо́хомсѧ, * и҆ со а҆́гг҃лы жи́ти сподо́бихомсѧ. * є҆ѧ́же ѹ҆спе́нiемъ собра́сѧ * мы́сленное є҆стество̀ всѐ, * патрiа́рси, прⷪ҇ро́цы * и҆ съ мꙋ́чєники а҆пⷭ҇ли.

Стiхи̑ры ст҃а́гѡ, гла́съ в҃. Подо́бенъ: Е҆гда̀ ѿ дре́ва:

Е҆гда̀ безбо́жное разжже́нiе всѧ́кꙋ попалѧ́ше странꙋ̀, пребл҃же́нне, тогда̀ разжже́сѧ теплото́ю дх҃а, ѿ дв҃ы бг҃оѻтрокови́цы проповѣ́далъ є҆сѝ сло́ва въ пло́ть ѡ҆бле́кшасѧ за бла́гость. тѣ́мъ и҆ ѻ҆гнѧ̀ и҆ мꙋ́къ претерпѣ́лъ є҆сѝ лю̑таѧ томлє́нiѧ, си́лою ѹ҆крѣплѧ́емь благода́ти.

Е҆гда̀ sлоимени́тый вра́гъ тща́шесѧ ласка́ньми ѹ҆кра́сти твою̀ мы́сль, тогда̀ мꙋ́жествомъ ѹ҆добрѧ́емь, сопроти́вилсѧ є҆сѝ тве́рдѣ, и҆ претерпѣ́лъ є҆сѝ бѡлѣ́зни, къ неболѣ́зненномꙋ поко́ю приводѧ́щыѧ тѧ̀, мꙋ́чениче достохва́льне мѵ́рѡне, небе́сномꙋ црⷭ҇твiю и҆ вѣ́чномꙋ наслажде́нiю.

Е҆гда̀ волꙋ́ѧми жи́лами тѧ̀ вра́гъ бiѧ́ше, строга̑нiи непреста́нными и҆знꙋрѧ́ѧ, мꙋ́чениче, пло́ть твою̀ свѧще́ннꙋю, ко хрⷭ҇тꙋ̀ взира́лъ є҆сѝ подвигополо́жникꙋ, рꙋ́кꙋ тебѣ̀  простира́ющꙋ бжⷭ҇твенныѧ си́лы. тѣ́мже, сконча́въ тече́нiе, ѹ҆лꙋчи́лъ є҆сѝ по́чєсти вели́ки, мѵ́рѡне страда́льче предо́блiй.

Сла́ва, и҆ ны́нѣ, гла́съ то́йже. Самогла́сенъ:

Ꙗ҆́же нб҃съ вы́шшаѧ сꙋ́щи, и҆ херꙋвȋмъ сла́внѣйшаѧ, и҆ всеѧ̀ тва́ри чⷭ҇тнѣ́йша, ꙗ҆́же премно́гiѧ ра́ди чистоты̀, прⷭ҇носꙋ́щнагѡ сꙋщества̀ прiѧ́телище бы́вши, въ сн҃о́внѣ рꙋ́цѣ дне́сь всест҃ꙋ́ю предае́тъ дꙋ́шꙋ, и҆ съ не́ю и҆сполнѧ́ютсѧ всѧ́чєскаѧ ра́дости, и҆ на́мъ да́рꙋетъ ве́лiю ми́лость.

На стiхо́внѣ стiхи̑ры самогла́сны, гла́съ в҃. Поⷣ: До́ме є҆ѵфра́ѳовъ:

Пѣ́сньми твоѐ честно́е, * и҆ бг҃опрiѧ́тное тѣ́ло, * провожда́юще бжⷭ҇твеннiи * а҆пⷭ҇ли, вопiѧ́хꙋ: * гдѣ̀ ны́нѣ ѿхо́диши, влⷣчце;

Стíхъ: Воскрⷭ҇нѝ, гдⷭ҇и, въ поко́й тво́й, ты̀ и҆ кiвѡ́тъ свѧты́ни твоеѧ̀.

Прiиди́те, земноро́днiи, * соста́вимъ ли́къ, * и҆схо́дное вопiю́ще * на преставле́нiе бцⷣы дне́сь.

Стíхъ: Клѧ́тсѧ гдⷭ҇ь дв҃дꙋ и҆́стиною, и҆ не ѿве́ржетсѧ є҆ѧ̀.

Землѧ̀ ѹ҆́бѡ твои́мъ погребе́нiемъ * благослови́сѧ, дв҃о: * воздꙋ́хъ же восхожде́нiемъ * ѡ҆свѧти́сѧ стра́ннымъ, * зако́номъ ѹ҆ме́рши є҆стества̀.

Сла́ва, и҆ ны́нѣ, гла́съ то́йже. Самогла́сенъ:

Всенепоро́чнаѧ невѣ́ста, и҆ мт҃и бл҃говоле́нiѧ ѻ҆́ч҃а, ꙗ҆́же бг҃ꙋ пронарече́ннаѧ во своѐ є҆мꙋ̀ жили́ще, несли́тнагѡ соедине́нiѧ, дне́сь пречⷭ҇тꙋю дꙋ́шꙋ творцꙋ̀ и҆ бг҃ꙋ предае́тъ: ю҆́же безпло́тныхъ си̑лы бг҃олѣ́пнѡ подꙿе́млютъ, и҆ къ животꙋ̀ преставлѧ́етсѧ, сꙋ́щаѧ мт҃и живота̀, свѣща̀ непристꙋ́пнагѡ свѣ́та, спасе́нiе вѣ́рныхъ, и҆ ѹ҆пова́нiе дꙋ́шъ на́шихъ.

Тропа́рь пра́здника, гла́съ а҃:

Въ ржⷭ҇твѣ̀ дѣ́вство сохрани́ла є҆сѝ, во ѹ҆спе́нiи мíра не ѡ҆ста́вила є҆сѝ, бцⷣе. преста́виласѧ є҆сѝ къ животꙋ̀, мт҃и сꙋ́щи живота̀, и҆ моли́твами твои́ми и҆збавлѧ́еши ѿ сме́рти дꙋ́шы на́шѧ. 

На ѹ҆́трени, по а҃-й стiхоло́гiи сѣда́ленъ, гла́съ г҃.

Подо́бенъ: Красотѣ̀ дѣ́вства:

Въ нбⷭ҇наѧ мы́слєннаѧ твоѧ̀ дꙋша̀, въ ра́й чⷭ҇тое твоѐ тѣ́ло преста́висѧ, ѿ тлѝ, пренепоро́чнаѧ, въ мѣ́сто свѣ́тло: сегѡ̀ ра́ди возда́стъ беззакѡ́ннымъ гдⷭ҇и, ле́сть бо содѣ́лаша честно́мꙋ твоемꙋ̀ тѣ́лꙋ. тѣ́мже со а҆пⷭ҇лы вопiе́мъ: ра́дꙋйсѧ, бл҃года́тнаѧ.

Сла́ва, и҆ ны́нѣ, то́йже:

По в҃-й стiхоло́гiи сѣда́ленъ, гла́съ д҃. Поⷣ: Ѹ҆диви́сѧ i҆ѡ́сифъ:

Въ рꙋ́цѣ на́съ ра́ди вочл҃вѣ́чшагѡсѧ и҆зъ тебє̀, преда́вши дꙋ́шꙋ, ꙗ҆́кѡ зижди́телю твоемꙋ̀ и҆ бг҃ꙋ, къ жи́зни нетлѣ́ннѣй преста́виласѧ є҆сѝ. тѣ́мже тѧ̀ че́стнѡ ѹ҆блажа́емъ, є҆ди́нꙋ чи́стꙋю и҆ нескве́рнꙋю, бцⷣꙋ всѝ и҆́стиннѡ и҆сповѣ́дающе, взыва́емъ: хрⷭ҇та̀ молѝ къ немꙋ́же преста́виласѧ є҆сѝ, спастѝ дꙋ́шы на́шѧ.

Сла́ва, и҆ ны́нѣ, то́йже.

Канѡ́нъ пра́здника, со i҆рмосо́мъ на и҃. Кѵ́ръ i҆ѡа́нна дамаскина̀.

Гла́съ а҃. Пѣ́снь а҃. I҆рмо́съ:

Ѿве́рзꙋ ѹ҆ста̀ моѧ̑, и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ, свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀ ѹ҆спе́нiе.

Дѣ̑вы ѻ҆трокови̑цы съ марiамíею прⷪ҇ро́чицею пѣ́снь и҆схо́днꙋю ны́нѣ воскли́кните: дв҃а бо и҆ є҆ди́на бг҃ома́ти ко прiѧ́тiю нбⷭ҇номꙋ преставлѧ́етсѧ.

Досто́йно ꙗ҆́кѡ ѡ҆дꙋшевле́нное тѧ̀ не́бо, прiѧ́ша нбⷭ҇наѧ, пречⷭ҇таѧ, бжⷭ҇твєннаѧ селє́нiѧ: и҆ предста̀ свѣ́тлѡ ѹ҆кра́шена, ꙗ҆́кѡ невѣ́ста всенепоро́чнаѧ, цр҃ю̀ и҆ бг҃ꙋ.

Канѡ́нъ ст҃а́гѡ, на д҃, є҆гѡ́же краегране́сiе:

Пою̀, мѵ́рѡне, твою̀ мѷродохнове́ннꙋю бл҃года́ть. I҆ѡ́сифъ.

Гла́съ в҃. Пѣ́снь а҃. I҆рмо́съ:

Грѧди́те, лю́дiе, пои́мъ пѣ́снь хрⷭ҇тꙋ̀ бг҃ꙋ, раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ и҆зꙿ рабо́ты є҆гѵ́петскiѧ, ꙗ҆́кѡ просла́висѧ. 

Хвалꙋ̀ бг҃ꙋ, въ па́мѧти ликꙋ́юще страда́льца мѵ́рѡна, дне́сь воспое́мъ, ѹ҆крѣ́пльшемꙋ сего̀, держа́вꙋ погꙋби́ти борца̀.

Да́ръ са́мъ себѐ благодѣ́телю прине́слъ є҆сѝ, и҆ свѧще́нно возложе́нiе, и҆ добро̀ заколе́нiе, и҆ благово́ннꙋ же́ртвꙋ, зако́ннѡ пострада́въ, мꙋ́чениче многострада́льне.

Ꙗ҆́кѡ мꙋ́дръ, ꙗ҆́кѡ чи́стъ хра́мъ, сла́вне, ѿ дв҃ы возсiѧ́вшагѡ, ѹ҆стреми́вшагосѧ возмꙋти́ти бжⷭ҇твенное ста́до, дꙋшетлѣ́ннаго во́лка ѿгна́лъ є҆сѝ.

Бг҃оро́диченъ:

Е҆ди́на бг҃а неискꙋсобра́чнѡ родила̀ є҆сѝ, є҆го́же страстоте́рпцы мꙋ́чєницы и҆сповѣ́давше на́мъ ѹ҆подо́бльшасѧ, ѹ҆праздни́ша пре́лесть, чⷭ҇таѧ влⷣчце.

Пѣ́снь г҃. I҆рмо́съ:

Твоѧ̑ пѣсносло́вцы, бцⷣе, живы́й и҆ незави́стный и҆сто́чниче, ли́къ себѣ̀ совокꙋ́пльшыѧ, дꙋхо́внѡ ѹ҆твердѝ, въ бж҃е́ственнѣй па́мѧти твое́й вѣнцє́въ сла́вы сподо́би.

Ѿ ме́ртвыхъ чре́слъ произве́дшисѧ, є҆стество́мъ подо́бна, чⷭ҇таѧ, и҆схожде́нiе разрѣшѝ: ро́ждши же сꙋ́щꙋю жи́знь, къ жи́зни преста́висѧ бжⷭ҇твеннѣй и҆ ѵ҆поста́снѣй.

Ли́къ бг҃осло́вѡвъ ѿ конє́цъ, свы́ше же а҆́гг҃лъ мно́жєства къ сiѡ́нꙋ и҆дѧ́хꙋ, всеси́льнымъ манове́нiемъ, достодо́лжнѡ, влⷣчце, твоемꙋ̀ погребе́нiю слꙋжа́ще.

И҆́нъ. I҆рмо́съ:

На ка́мени мѧ̀ вѣ́ры ѹ҆тверди́въ, разшири́лъ є҆сѝ ѹ҆ста̀ моѧ̑ на врагѝ моѧ̑, возвесели́босѧ дꙋ́хъ мо́й, внегда̀ пѣ́ти: нѣ́сть свѧ́тъ, ꙗ҆́коже бг҃ъ на́шъ, и҆ нѣ́сть пра́веденъ, па́че тебє̀, гдⷭ҇и.

Возвы́сивъ твоѐ жела́нiе серде́чное ко гдⷭ҇ꙋ, на крⷭ҇тъ возне́сшемꙋсѧ, вознесе́нъ бы́лъ є҆сѝ, пресла́вне, на дре́вѣ стрꙋ́жемь, ѹ҆се́рднѡ же вопiѧ̀: ꙗ҆́кѡ нѣ́сть пра́веденъ па́че тебє̀, гдⷭ҇и. 

Глагѡ́лъ твои́хъ стрѣла́ми ѻ҆́стрыми пронзи́лъ є҆сѝ мꙋчи́телѧ въ се́рдце, до́блiй во́ине цр҃ѧ̀ хрⷭ҇та̀, всехва́льне, и҆ поѧ̀ глаго́лалъ є҆сѝ: нѣ́сть пра́веденъ па́че тебє̀, гдⷭ҇и.

Ꙗ҆́кѡ ѹ҆́тро, ꙗ҆́кѡ де́нь возсiѧ́въ, разори́лъ є҆сѝ мра́къ невѣ́дѣнiѧ, просвѣти́лъ є҆сѝ пою́щыѧ всегда̀, мѵ́рѡне многострада́льне: ты̀ є҆сѝ бг҃ъ на́шъ, и҆ нѣ́сть пра́веденъ па́че тебє̀, гдⷭ҇и.

Бг҃оро́диченъ:

Недꙋ́гꙋющꙋю безбо́жiемъ тва́рь всю̀, бг҃а ро́ждши и҆сцѣли́телѧ, дв҃о, и҆сцѣли́ла є҆сѝ пресла́внѡ. тѣ́мже благодарѧ́ще взыва́емъ тѝ: нѣ́сть пречⷭ҇ты па́че тебє̀, влⷣчце.

Конда́къ ст҃а́гѡ, гла́съ д҃. Подо́бенъ: Вознесы́йсѧ:

И҆змла́да хрⷭ҇та̀ возлюби́въ, пресла́вне, и҆ тогѡ̀ соблюда́ѧ бжⷭ҇твєнныѧ за́пѡвѣди, къ томꙋ̀ прите́клъ є҆сѝ ве́сь цѣ́лъ, мѵ́рѡне всече́стне, и҆ со а҆́гг҃лы мо́лишисѧ прилѣ́жнѡ. просѝ всѣ̑мъ почита́ющымъ па́мѧть твою̀ ѡ҆ставле́нiѧ грѣхѡ́въ.

Сѣда́ленъ, гла́съ а҃. Подо́бенъ: Гро́бъ тво́й, сп҃се:

Ѻ҆гнедохнове́нно показа́лсѧ є҆сѝ благово́нiе, страда́нiемъ ѡ҆бонева́еши на̑ша тезоиме́ннѡ сердца̀, мꙋ́ченикѡвъ ѹ҆краше́нiе, и҆ вѣ́рныхъ ѹ҆добре́нiе. тѣ́мже дне́сь всесвѧтꙋ́ю твою̀ па́мѧть пра́зднꙋюще, ѡ҆свѧща́емсѧ всѝ любо́вiю чтꙋ́щiи тѧ̀.

Сла́ва, и҆ ны́нѣ, гла́съ и҆ подо́бенъ то́йже:

Всечестны́й ли́къ премꙋ́дрыхъ а҆пⷭ҇лъ, собра́сѧ чꙋ́днѡ, погребстѝ сла́внѡ тѣ́ло твоѐ пречⷭ҇тое, бцⷣе всепѣ́таѧ: съ ни́миже воспѣ́ша и҆ а҆́гг҃лъ мно́жество, преставле́нiе твоѐ че́стнѡ хва́лѧще, є҆́же вѣ́рою пра́зднꙋемъ.

Пѣ́снь д҃. I҆рмо́съ:

Неизслѣ́дный бж҃iй совѣ́тъ, є҆́же ѿ дв҃ы воплоще́нiѧ тебє̀ вы́шнѧгѡ, прⷪ҇ро́къ а҆ввакꙋ́мъ ѹ҆смотрѧ́ѧ, зовѧ́ше: сла́ва си́лѣ твое́й, гдⷭ҇и. 

Чꙋ́до бѧ́ше зрѣ́ти, нб҃о всѣ́хъ цр҃ѧ̀ ѡ҆дꙋшевле́нное, и҆спражднє́нiѧ преходѧ́щее земна̑ѧ, ꙗ҆́кѡ чꙋ́дна дѣла̀ твоѧ̑. сла́ва си́лѣ твое́й, гдⷭ҇и.

А҆́ще и҆ непости́жный сеѧ̀ пло́дъ, и҆́мже нб҃са̀ бы́ша, погребе́нiе прiѧ́тъ во́лею, ꙗ҆́кѡ ме́ртвъ: ка́кѡ погребе́нiѧ ѿве́ржетсѧ, неискꙋсобра́чнѡ ро́ждшаѧ;

Въ преставле́нiи твое́мъ, мт҃и бж҃iѧ, простра́ннѣйшее тѣ́ло твоѐ и҆ бг҃опрiѧ́тное, а҆́гг҃льскаѧ вѡ́инства свѧще́нными кри́лы, тре́петомъ и҆ ра́достiю покрыва́хꙋ.

И҆́нъ. I҆рмо́съ:

Пою́ тѧ, слꙋ́хомъ бо, гдⷭ҇и, ѹ҆слы́шахъ и҆ ѹ҆жасо́хсѧ: до менє́ бо и҆́деши, менѐ и҆щѧ̀ заблꙋ́ждшаго. тѣ́мъ мно́гое твоѐ снизхожде́нiе, є҆́же на мѧ̀, прославлѧ́ю, многоми́лостиве.

Сп҃са и҆ бг҃а и҆ гдⷭ҇а возсiѧ́вшаго ѿ дв҃ы, и҆сповѣ́дꙋѧ, сла́вне, посредѝ сꙋди́ща, мꙋчи́телей шата́нiе терпѣ́нiемъ смири́лъ є҆сѝ, и҆ многобо́жiе потреби́лъ є҆сѝ.

Ника́коже ѹ҆страши́всѧ стрꙋ́жемь и҆ бiе́мь, доблемꙋ́дренне, а҆́гг҃лы ѹ҆диви́лъ є҆сѝ зрѧ́щыѧ твоѐ терпѣ́нiе: и҆́мже врагѝ безплѡ́тныѧ погꙋби́въ, побѣдоно́сенъ мч҃никъ бы́лъ є҆сѝ.

Сы́й бжⷭ҇твенныѧ росы̀ и҆спо́лненъ, проше́лъ є҆сѝ доблемꙋ́дреннѡ ѻ҆́гненнꙋю пе́щь, зри́мь въ не́й, мѵ́рѡне мꙋ́дре, со а҆́гг҃лы ра́дꙋющсѧ, и҆ ника́коже, бл҃же́нне, ѡ҆палѧ́емь.

Бг҃оро́диченъ:

Ве́лiе и҆ стра́шное та́инство ржⷭ҇тва̀ твоегѡ̀ ѹ҆дивлѧ́етъ всѧ́къ, чⷭ҇таѧ, ѹ҆́мъ: ꙗ҆́кѡ бг҃ъ вочл҃вѣ́читисѧ и҆зъ тебє̀ бл҃гостiю и҆зво́ли, во спасе́нiе мíра и҆ назда́нiе.

Пѣ́снь є҃. I҆рмо́съ:

Ѹ҆жасо́шасѧ всѧ́чєскаѧ ѡ҆ честнѣ́мъ ѹ҆спе́нiи твое́мъ: ты́ бо, неискꙋсобра́чнаѧ дв҃о, ѿ землѝ, преста́виласѧ є҆сѝ къ вѣ̑чнымъ ѻ҆би́телемъ, и҆ къ безконе́чнѣй жи́зни, всѣ̑мъ воспѣва́ющымъ тѧ̀ спасе́нiе подава́ющаѧ. 

Да возгласѧ́тъ трꙋбы̑ бг҃осло́вѡвъ дне́сь: ѧ҆зы́къ же многовѣща́нный человѣ́ческiй ны́нѣ да восхва́литъ: да ѡ҆гласи́тъ же воздꙋ́хъ, безмѣ́рнымъ сiѧ́ѧ свѣ́томъ: а҆́гг҃ли да пою́тъ пречⷭ҇тыѧ дв҃ы ѹ҆спе́нiе.

Сосꙋ́дъ подоба́ше и҆збра́нный, пѣ́нiемъ тѝ ве́сь ѹ҆дивлѧ́емь, дв҃и́це, и҆схо́денъ, ве́сь ѡ҆сщ҃е́нъ бг҃ꙋ, всѣ̑мъ бг҃опрiѧ́тенъ, и҆ се́й и҆́стиннѡ ꙗ҆влѧ́емый, бцⷣе всепѣ́таѧ.

И҆́нъ. I҆рмо́съ:

Просвѣще́нiе во тмѣ̀ лежа́щихъ, спасе́нiе ѿча́ѧнныхъ, хрⷭ҇тѐ сп҃се мо́й, къ тебѣ̀ ѹ҆́тренюю, цр҃ю̀ ми́ра, просвѣти́ мѧ сiѧ́нiемъ твои́мъ: и҆но́гѡ бо, ра́звѣ тебє̀, бо́га не зна́ю.

Бг҃оза́рнаѧ и҆ свѣтоно́снаѧ твоѧ̀ па́мѧть, ст҃а́гѡ дх҃а си́лою въ ве́сь мíръ простира́ема, просвѣще́нiемъ благоче́стiѧ ѡ҆зарѧ́етъ сiю̀ чтꙋ́щыѧ, и҆ до́блєсти твоѧ̑ возвѣща́ющыѧ.

Ю҆́ношски гѡ́рькаѧ томлє́нiѧ претерпѣ́лъ є҆сѝ, ꙗ҆́кѡ безпло́тенъ, до́блiй мꙋ́чениче: ѡ҆дира́емѣ бо ко́жѣ терпѣ́лъ є҆сѝ, ꙗ҆́коже и҆но́мꙋ стра́ждꙋщꙋ, сла́вне, си́лою неви́димою ꙗ҆́вѣ ѹ҆крѣплѧ́емь.

Мѵ́ро твоѧ̑ и҆ска́паше бѡлѣ́зни, мꙋ́чениче, благово́нно, всѧ́къ смра́дъ ѿгонѧ̀ безбо́жiѧ, хрⷭ҇то́вꙋ же ст҃ꙋ́ю цр҃ковь благово́нствꙋѧ при́снѡ, вѣ́рнѡ тѧ̀ и҃ любо́вiю ꙗ҆́вѣ бл҃жа́щꙋю.

Бг҃оро́диченъ:

Ѡ҆ на́съ и҆зъ тебє̀ воплоще́ннагѡ неизглаго́ланнымъ сло́вомъ, пречи́стаѧ, молѝ, бл҃гослове́ннаѧ, ꙗ҆́кѡ да и҆зба́вимсѧ ви́димыхъ всѣ́хъ и҆ неви́димыхъ вра̑гъ, всенепоро́чнаѧ, тѧ̀ бцⷣꙋ при́снѡ и҆сповѣ́дающiи.

Пѣ́снь s҃. I҆рмо́съ:

Бж҃е́ственное сiѐ и҆ всечестно́е соверша́юще пра́зднество, бг҃омꙋ́дрiи, бг҃ома́тере, прiиди́те, рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ. 

И҆зъ тебє̀ жи́знь возсiѧ̀, ключѝ дѣ́вства не рꙋши́вши: ка́кѡ ѹ҆́бѡ пречи́стое и҆ живонача́льное твоѐ тѣ́ло и҆скꙋше́нiѧ сме́рти бы́сть прича́стно;

Жи́зни бы́вши хра́мъ, жи́знь присносꙋ́щнꙋю ѹ҆лꙋчи́ла є҆сѝ: сме́ртiю бо къ животꙋ̀ преминꙋ́ла є҆сѝ, ꙗ҆́же жи́знь ро́ждши воѷпоста́снꙋю.

И҆́нъ. I҆рмо́съ:

Ко гдⷭ҇ꙋ ѿ ки́та i҆ѡ́на возопѝ: ты́ мѧ возведѝ и҆зъ глꙋбины̀ а҆́да, молю́сѧ, да ꙗ҆́кѡ и҆зба́вителю во гла́сѣ хвале́нiѧ, и҆́стины же дꙋ́хомъ пожрꙋ̀ тебѣ̀.

Кропле́нiемъ твои́хъ крове́й свѧще́нныхъ, потопи́лъ є҆сѝ де́мѡнскiѧ полкѝ, во́ине до́блiй: и҆ вѣне́цъ носѧ̀, къ бг҃ꙋ восте́клъ є҆сѝ, побѣдоно́сецъ бы́въ и҆зрѧ́денъ.

Ви́дѣвше твоѐ лицѐ просвѣти́вшеесѧ мꙋчи́тели, бж҃е́ственными свѣтлостьмѝ, страстоте́рпче, ѹ҆диви́шасѧ, не позна́вше же бг҃а, тмꙋ̀ прiѧ́ша, въ вѣ́чнꙋю мꙋ́кꙋ ѿсыла́еми.

Повелѣ́нiемъ сꙋро́вагѡ мꙋчи́телѧ, терпѣ́лъ є҆сѝ ко́жи ѿѧ́тiе, па́че є҆стества̀, достохва́льне, показа́въ є҆́же къ бг҃ꙋ чи́стое твоѐ жела́нiе, и҆ при́сное, всеблаже́нне, воззрѣ́нiе.

Бг҃оро́диченъ:

Зако́ны въ тебѣ̀ ѡ҆бновлѧ́ютсѧ, дв҃о, є҆стества̀: па́че бо є҆стества̀, є҆стество́мъ непостижи́маго, бг҃а є҆мманꙋ́ила пресла́внѡ родила̀ є҆сѝ, въ на́ше вѣ́рныхъ порожде́нiе.

Конда́къ пра́здника гла́съ, в҃:

Въ моли́твахъ неꙋсыпа́ющꙋю бцⷣꙋ, и҆ въ предста́тельствахъ непрело́жное ѹ҆пова́нiе, гро́бъ и҆ ѹ҆мерщвле́нiе не ѹ҆держа́ста: ꙗ҆́коже бо живота̀ мт҃рь, къ животꙋ̀ преста́ви, во ѹ҆тро́бꙋ всели́выйсѧ приснодѣ́вственнꙋю.

I҆́косъ:

Ѡ҆градѝ моѧ̑ помышлє́нiѧ хрⷭ҇тѐ мо́й, и҆́бо стѣ́нꙋ мíра воспѣ́ти дерза́ю, чи́стꙋю мт҃рь твою̀, на столпѣ̀ глагѡ́лъ ѹ҆крѣпи́ мѧ, и҆ въ тѧ́жкихъ мы́слехъ застꙋпи́ мѧ: ты́  бо взыва́ющымъ, и҆ просѧ́щымъ вѣ́рою, молє́нiѧ и҆сполнѧ́еши. ты̀ мнѣ̀ ѹ҆́бѡ да́рꙋй ѧ҆зы́къ доброрѣ́чивъ, и҆ по́мыслъ непосты́денъ: всѧ́кое бо даѧ́нiе сiѧ́нiѧ ѿ тебє̀ низпосыла́етсѧ, свѣтопода́телю, во ѹ҆тро́бꙋ всели́выйсѧ приснодѣ́вственнꙋю.

Пѣ́снь з҃. I҆рмо́съ:

Не послꙋжи́ша тва́ри бг҃омꙋ́дрiи па́че созда́вшагѡ, но ѻ҆́гненное преще́нiе мꙋ́жески попра́вше, ра́довахꙋсѧ пою́ще: препѣ́тый ѻ҆ц҃є́въ гдⷭ҇ь и҆ бг҃ъ, благослове́нъ є҆сѝ.

Ю҆́ношы и҆ дѣ́вы, дв҃ыѧ же и҆ бг҃ома́тере па́мѧть чтꙋ́ще, ста́рцы и҆ мона́си, ца́рiе и҆ сꙋдiи̑ по́йте: ѻ҆тє́цъ на́шихъ гдⷭ҇и и҆ бж҃е, бл҃гослове́нъ є҆сѝ.

Да вострꙋ́бѧтъ трꙋбо́ю дх҃о́вною го́ры нбⷭ҇ныѧ. да ра́дꙋютсѧ хо́лми, и҆ да и҆гра́ютъ бжⷭ҇твеннiи а҆пⷭ҇ли: цр҃и́ца къ сн҃ꙋ преставлѧ́етсѧ, съ ни́мъ ца́рствꙋющи.

Всесвѧще́нное преставле́нiе, бжⷭ҇твенныѧ твоеѧ̀ и҆ нетлѣ́нныѧ мт҃ре, премíрныѧ вы́шнихъ си́лъ совокꙋпѝ чи́ны, весели́тисѧ съ сꙋ́щими на землѝ тебѣ̀ пою́щими: бж҃е, бл҃гослове́нъ є҆сѝ.

И҆́нъ. I҆рмо́съ:

Ѻ҆́бразꙋ злато́мꙋ, на по́лѣ деи́рѣ слꙋжи́мꙋ, трiѐ твоѝ ѻ҆́троцы небрего́ша безбо́жнагѡ велѣ́нiѧ, посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ: бл҃гослове́нъ є҆сѝ, бж҃е ѻ҆ц҃ъ на́шихъ.

Ѹ҆́мъ тво́й свѣ́тлѡ распалѧ́емь, мꙋ́дре, бжⷭ҇твеннымъ жела́нiемъ ра́довашесѧ и҆ веселѧ́шесѧ посредѝ пла́мене стоѧ́щꙋ тебѣ̀, ꙗ҆́коже трiе́мъ ю҆́ношамъ, съ ни́миже вѣ́рнѡ взыва́лъ є҆сѝ: бл҃гослове́нъ є҆сѝ, бж҃е ѻ҆тє́цъ на́шихъ.

Зрѧ́ще въ пла́мени стоѧ́ща тѧ̀, мꙋ́дре, посредѝ а҆́гг҃лъ, зра́комъ неизглаго́ланнымъ блиста́юща, зри́тели ѹ҆диви́шасѧ, и҆ къ пѣ́нiю прело́жшесѧ, влⷣцѣ взыва́хꙋ: бл҃гослове́нъ є҆сѝ, бж҃е ѻ҆тє́цъ на́шихъ.

Ѹ҆мо́мъ чи́стымъ стоѧ̀ со ѹ҆́мными пое́ши а҆́гг҃лы, посредѝ пе́щи ра́дꙋѧсѧ, преблага́го гдⷭ҇а, ꙗ҆́коже  ѡ҆бꙋзда́юща пла́мень, и҆ пою́ща тѧ̀ спаса́юща: бл҃гослове́нъ є҆сѝ, бж҃е ѻ҆тє́цъ на́шихъ.

Бг҃оро́диченъ:

Вмѣсти́лище бж҃iе, и҆ пала́та красна̀, и҆ бжⷭ҇твенный престо́лъ, на не́мже сѣ́де, ѹ҆гото́ва всѣ̑мъ сѣдѣ́нiе нбⷭ҇ное, ꙗ҆ви́ласѧ є҆сѝ, пречⷭ҇таѧ дв҃о. сегѡ̀ ра́ди взыва́емъ: бл҃гослове́ннаѧ, ꙗ҆́же бг҃а пло́тiю ро́ждшаѧ.

Пѣ́снь и҃. I҆рмо́съ:

Ѻ҆́троки бл҃гочести̑выѧ въ пещѝ ржⷭ҇тво̀ бг҃оро́дичо спасло̀ є҆́сть: тогда̀ ѹ҆́бѡ ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а по́йте, дѣла̀, и҆ превозноси́те є҆го̀ во всѧ̑ вѣ́ки.

Па́мѧть твою̀, чⷭ҇таѧ дв҃о, нача̑ла же и҆ вла̑сти и҆ си̑лы, а҆́гг҃ли, а҆рха́гг҃ли, прⷭ҇то́ли, гдⷭ҇ьства, херꙋвíми сла́вѧтъ, и҆ стра́шнiи серафíми: человѣ́ческiй же ро́дъ пое́мъ и҆ превозно́симъ во всѧ̑ вѣ́ки.

И҆́же стра́ннѡ всели́выйсѧ, бцⷣе, въ чи́стое чре́во твоѐ воплоща́емь, се́й всесщ҃е́нный дх҃ъ тво́й прiе́мъ, ѹ҆ себє̀ ѹ҆поко́и: ꙗ҆́кѡ должни́къ сн҃ъ. тѣ́мже тѧ̀ пое́мъ, дв҃о, и҆ превозно́симъ во всѧ̑ вѣ́ки.

Ѽ вы́ше ѹ҆ма̀ чꙋде́съ приснодв҃ы же и҆ бг҃ома́тере! во гро́бъ бо все́льшисѧ, показа̀ ра́й, є҆мꙋ́же предстоѧ́ще дне́сь, ра́дꙋющесѧ пое́мъ: гдⷭ҇а по́йте дѣла̀, и҆ превозноси́те є҆го̀ во всѧ̑ вѣ́ки.

И҆́нъ. I҆рмо́съ:

Въ пещѝ ѻ҆́трочестѣй проѡбрази́лъ є҆сѝ и҆ногда̀ твою̀ мт҃рь, гдⷭ҇и, ѻ҆́бразъ же сiѧ̀ и҆зъ ѻ҆гнѧ̀ и҆зꙿима́ше, неѡпа́льнѡ входѧ́щыѧ: ю҆́же пое́мъ ꙗ҆́вльшꙋюсѧ тобо́ю концє́мъ дне́сь, и҆ превозно́симъ во всѧ̑ вѣ́ки.

Непобѣди́ма зрѧ̀ безꙋ́мный мꙋчи́тель, тѧ̀ доблемꙋ́дренне, є҆гда̀ реме́нiе кроѧ́ще да́же до са́мыхъ косте́й, приложѝ ногтьмѝ терза́ти тѧ̀, ꙗ҆́звами нестерпи́мыми ѹ҆ѧзви́всѧ неисцѣ́льнѡ. 

Глаго́лъ бж҃iй съ нб҃сѐ, во ѹ҆слы́шанiе всегѡ̀ наро́да, мꙋ́чениче, принесе́сѧ тебѣ̀, мѵ́рѡне, ко ѻ҆́нѣмъ тѧ̀ призыва́ющь неизречє́ннымъ поко́ищємъ, сла́вне, и҆ а҆́гг҃льскимъ кра̑снымъ ликостоѧ́нiємъ.

Стоѧ́лъ є҆сѝ ꙗ҆́коже данiи́лъ посредѝ sвѣре́й, стыдѧ́щихсѧ блаже́нныѧ стра́сти, и҆ подвигѡ́въ твои́хъ, преблаже́нне, неизче́тнагѡ вели́чества, живы́мъ же гла́сомъ твои́мъ застꙋпа́емыхъ.

Бг҃оро́диченъ:

Ѹ҆стрѣле́нъ стрѣло́ю врага̀, дꙋ́шꙋ до конца̀ ѹ҆ѧзви́хъ, и҆ неисцѣ́льнѡ страждꙋ̀: ꙗ҆́же сп҃са хрⷭ҇та̀ неизрече́ннѡ ро́ждши, пренепоро́чнаѧ, и҆сцѣли́ мѧ и҆ спасѝ, ѹ҆пова́нiе ненаде́ждныхъ.

Пѣ́снь ѳ҃. I҆рмо́съ:

Всѧ́къ земноро́дный да взыгра́етсѧ, дх҃омъ просвѣща́емь, да торжествꙋ́етъ же безпло́тныхъ ѹ҆мѡ́въ є҆стество̀, почита́ющее сщ҃е́нное преставле́нiе бг҃ома́тере, и҆ да вопiе́тъ: ра́дꙋйсѧ, всеблаже́ннаѧ бцⷣе, чⷭ҇таѧ приснодв҃о.

Прiиди́те въ сiѡ́нъ, на бжⷭ҇твеннꙋю и҆ тꙋ́чнꙋю го́рꙋ жива́гѡ бг҃а, возра́дꙋемсѧ, бцⷣꙋ зрѧ́ще: къ sѣлѡ́ бо лꙋ́чшей и҆ бжⷭ҇твеннѣй сѣ́ни, ꙗ҆́кѡ мт҃рь, сiю̀ во ст҃а̑ѧ ст҃ы́хъ хрⷭ҇то́съ преста́ви.

Прiиди́те, вѣ́рнiи, ко гро́бꙋ пристꙋ́пимъ бж҃iѧ мт҃ре, и҆ ѡ҆бꙿи́мемъ сердцы̀ и҆ ѹ҆стна́ми, ѻ҆чесы̀ и҆ лице́мъ чи́стѡ прикаса́ющесѧ, и҆ почерпа́юще и҆сцѣле́нiй незави̑стныѧ да́ры ѿ и҆сто́чника приснотекꙋ́щагѡ.

Прiимѝ ѿ на́съ пѣ́снь и҆схо́днꙋю, мт҃и жива́гѡ бг҃а, и҆ свѣтоно́сною твое́ю и҆ бжⷭ҇твенною ѡ҆сѣнѝ бл҃года́тiю, во́инствꙋ побѣди́тєльнаѧ, хрⷭ҇толю̑бнымъ лю́демъ ми́ръ, ѡ҆ставле́нiе пою́щымъ, и҆ дꙋша́мъ спасе́нiе подаю́щи.

И҆́нъ. I҆рмо́съ:

Ѿ бг҃а бг҃а сло́ва, неизрече́нною мꙋ́дростiю прише́дшаго ѡ҆бнови́ти а҆да́ма, ꙗ҆́дiю въ тлѣ́нiе па́дшаго лю́тѣ, ѿ ст҃ы́ѧ дв҃ы  неизрече́ннѡ воплоти́вшагосѧ на́съ ра́ди, вѣ́рнiи є҆диномꙋ́дреннѡ пѣ́сньми велича́емъ.

Да бꙋ́дꙋщꙋю сла́вꙋ и҆ несказа́ннꙋю добро́тꙋ, хрⷭ҇та̀ подвигополо́жника ви́дѣти сподо́бишисѧ до́блественнѣ, прекланѧ́еши вы́ю, и҆ прiе́млеши ме́чное ѹ҆сѣче́нiе, и҆ ра́дости мꙋ́чєникъ и҆сполнѧ́еши бжⷭ҇твєнныѧ полкѝ.

Ꙗ҆́коже сладкодохнове́нное мѵ́ро, достохва́льне мѵ́рѡне, благово́нствꙋющее сердца̀ вѣ́рныхъ, достохва́льнаѧ па́мѧть твоѧ̀ жела́ющымъ наста̀, въ не́йже торжествꙋ́ющихъ на́съ благово́нiѧ бжⷭ҇твеннагѡ твои́ми моли́твами и҆спо́лни.

Твои́ми а҆ха́iа хва́литсѧ пелена́ми и҆ страда́нiи, до́блiй гдⷭ҇нь страда́льче: мно́жае же кра́ситсѧ кѵ́зiкъ, многострада́льное тѣ́ло держа̀, ꙗ҆́кѡ бога́тство и҆́стинное, и҆ и҆сто́чникъ и҆сцѣле́нiй, и҆ недꙋ́гѡвъ ѡ҆чисти́лище.

Ст҃ы́хъ всѣ́хъ, и҆збра́нный въ вы́шнихъ, ма́ти градѡ́въ сiѡ́нъ мы́сленный, пе́рвенецъ, ꙗ҆́коже пи́шетъ, кра́снаѧ цр҃ковь, ꙗ҆́кѡ мꙋ́ченика ѡ҆ на́съ молѧ́щасѧ, тѧ̀ и҆́мать мꙋ́ченикѡвъ ве́рхъ.

Бг҃оро́диченъ:

Гла́съ вопiе́мъ тѝ всѝ а҆́гг҃ловъ, дв҃о, пала́то, и҆ престо́ле бж҃iй, ра́дꙋйсѧ, є҆́юже сподо́бихомсѧ нбⷭ҇нагѡ ца́рствiѧ, дре́вле ѿринове́ннiи тлѣ́нiемъ, и҆ добро́тꙋ пе́рвꙋю несмы́сленнѡ погꙋби́вшiи.

Свѣти́ленъ пра́здника. Подо́бенъ: Ѹ҆ченикѡ́мъ зрѧ́щымъ:

Ѿ землѝ на нб҃са̀ преста́вльшисѧ, твоегѡ̀ наслѣ́дiѧ, чⷭ҇таѧ, не ѡ҆ста́ви: ро́ди хрⷭ҇тiа́нстiи ѹ҆твердѝ, ꙗ҆зы́ки ѹ҆кротѝ, и҆ проле́й ми́ръ въ концы̀ мíра.

Сла́ва, и҆ ны́нѣ, то́йже.

На стiхо́внѣ стiхи́ра, гла́съ s҃. Подо́бенъ: Тридне́венъ:

Глаго́лѡмъ бжⷭ҇твеннагѡ гаврiи́ла послѣ́дꙋюще, * ра́дꙋйсѧ, тебѣ̀ зове́мъ, чⷭ҇таѧ. * ты̀ ѹ҆́бѡ прест҃а́ѧ и҆ мт҃и  гдⷭ҇нѧ, * къ семꙋ̀ преста́вльшисѧ, * помина́й ѡ҆ воспѣва́ющихъ тѧ̀.

Стíхъ: Воскрⷭ҇нѝ, гдⷭ҇и, въ поко́й тво́й, ты̀, и҆ кiвѡ́тъ ст҃ы́ни твоеѧ̀.

Неизмѣ́рнаѧ премꙋ́дрость бж҃iѧ, * хра́мъ себѣ̀ па́че ѹ҆ма̀, бцⷣе, созда̀ * и҆зъ тебє̀ дх҃омъ ст҃ы́мъ: * и҆ ны́нѣ тѧ̀ къ невеще́ствєннымъ селе́нiємъ * преста́ви, всепѣ́таѧ.

Стíхъ: Клѧ́тсѧ гдⷭ҇ь дв҃дꙋ и҆́стиною, и҆ не ѿве́ржетсѧ є҆ѧ̀.

Ра́бъ ны́нѣ прихождꙋ̀ къ тебѣ̀ мт҃ри всѣ́хъ бг҃а, ѿ всѧ́ческихъ и҆зба́витисѧ напа́стей молѧ́сѧ. но, ѽ бг҃ороди́тельнице, црⷭ҇твꙋющи съ сн҃омъ твои́мъ, хрⷭ҇тiа́нскiй ро́дъ сохранѧ́й.

Сла́ва, и҆ ны́нѣ, гла́съ г҃:

Прiиди́те, всѝ концы̀ земнíи, честно́е преставле́нiе бг҃ома́тере восхва́лимъ: въ рꙋ́цѣ бо сн҃а дꙋ́шꙋ непоро́чнꙋю положѝ. тѣ́мже ст҃ы́мъ ѹ҆спе́нiемъ є҆ѧ̀ мíръ ѡ҆животвори́сѧ: во ѱалмѣ́хъ и҆ пѣ́нiихъ и҆ пѣ́снехъ дꙋхо́вныхъ, со безпло́тными и҆ а҆пⷭ҇лы пра́зднꙋетъ свѣ́тлѡ.

На лiтꙋргíи блажє́нна пра́здника, пѣ́снь г҃, ѻ҆бою̀ канѡ́нѡвъ, со i҆рмосо́мъ на s҃.


