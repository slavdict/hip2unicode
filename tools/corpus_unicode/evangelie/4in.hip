        OCR:

        Библиотека святоотеческой литературы

        http://orthlib.ru



Ѡ\Т I҆ѠА́ННА СТ҃О́Е БЛАГОВѢСТВОВА́НIЕ

Глава̀ а҃.

(пнⷣе) (заⷱ а҃) а҃ Въ{Во ст҃ꙋ́ю и҆ вели́кꙋю недѣ́лю па́схи, на лiтꙋргíи.} нача́лѣ бѣ̀ сло́во, и҆ сло́во, бѣ̀ @къ бг҃ꙋ@{@ѹ҆ бг҃а@}, и҆ бг҃ъ бѣ̀ сло́во. в҃ Се́й бѣ̀ и҆сконѝ @къ бг҃ꙋ@{@ѹ҆ бг҃а@}. г҃ Всѧ̑ тѣ́мъ бы́ша, и҆ безꙿ негѡ̀ ничто́же бы́сть, є҆́же бы́сть. д҃ Въ то́мъ живо́тъ бѣ̀, и҆ живо́тъ бѣ̀ свѣ́тъ чл҃вѣ́кѡмъ. є҃ И҆ свѣ́тъ во тмѣ̀ свѣ́титсѧ, и҆ тма̀ є҆гѡ̀ не ѡ҆бꙿѧ́тъ. s҃ Бы́сть человѣ́къ по́сланъ ѿ бг҃а, и҆́мѧ є҆мꙋ̀ i҆ѡа́ннъ. з҃ Се́й прiи́де во свидѣ́тельство, да свидѣ́тельствꙋетъ ѡ҆ свѣ́тѣ, *да всѝ вѣ́рꙋ и҆́мꙋтъ є҆мꙋ̀. и҃ Не бѣ̀ то́й свѣ́тъ, но да свидѣ́тельствꙋетъ ѡ҆ свѣ́тѣ. ѳ҃ Бѣ̀ свѣ́тъ и҆́стинный, и҆́же просвѣща́етъ всѧ́каго человѣ́ка грѧдꙋ́щаго въ мíръ. _i҃ Въ мíрѣ бѣ̀, и҆ мíръ тѣ́мъ бы́сть, и҆ мíръ є҆гѡ̀ не позна̀. а҃_i Во своѧ̑ прiи́де, и҆ своѝ є҆гѡ̀ не прiѧ́ша. в҃_i Е҆ли́цы же прiѧ́ша є҆го̀, дадѐ и҆̀мъ ѻ҆́бласть ча́дѡмъ бж҃iимъ бы́ти, вѣ́рꙋющымъ во и҆́мѧ є҆гѡ̀: (л. рн҃а ѡ҆б.) г҃_i И҆̀же не ѿ кро́ве, ни ѿ по́хоти плотскíѧ, ни ѿ по́хоти мꙋ́жескiѧ, но ѿ бг҃а роди́шасѧ. д҃_i И҆ сло́во пло́ть бы́сть, и҆ всели́сѧ въ ны̀: и҆ ви́дѣхомъ сла́вꙋ є҆гѡ̀, сла́вꙋ ꙗ҆́кѡ є҆диноро́днагѡ ѿ ѻ҆ц҃а̀, и҆спо́лнь благода́ти и҆ и҆́стины. є҃_i I҆ѡа́ннъ свидѣ́тельствꙋетъ ѡ҆ не́мъ, и҆ воззва̀, глаго́лѧ: се́й бѣ̀, є҆го́же рѣ́хъ, и҆́же по мнѣ̀ грѧды́й, предо мно́ю бы́сть: ꙗ҆́кѡ пе́рвѣе менѐ бѣ̀. s҃_i И҆ ѿ и҆сполне́нiѧ є҆гѡ̀ мы̀ всѝ прiѧ́хомъ, и҆ благода́ть возꙿ благода́ть. з҃_i Ꙗ҆́кѡ зако́нъ мѡѷсе́омъ да́нъ бы́сть: благода́ть же и҆ и҆́стина i҆и҃съ хрⷭ҇то́мъ бы́сть.

Коне́цъ па́сцѣ.

(заⷱ в҃) и҃_i Бг҃а никто́же ви́дѣ нигдѣ́же: є҆диноро́дный сн҃ъ, сы́й въ ло́нѣ ѻ҆́ч҃и, то́й и҆сповѣ́да. ѳ҃_i И҆ сiѐ є҆́сть свидѣ́тельство i҆ѡа́нново, є҆гда̀ посла́ша жи́дове ѿ i҆ерꙋсали́ма i҆ерє́и и҆ леѵíты, да вопро́сѧтъ є҆го̀: ты̀ кто́ є҆си; к҃ И҆ и҆сповѣ́да, и҆ не ѿве́ржесѧ, и҆ и҆сповѣ́да, ꙗ҆́кѡ нѣ́смь а҆́зъ хрⷭ҇то́съ. к҃а И҆ вопроси́ша є҆го̀: что̀ ѹ҆́бѡ; и҆лiа́ ли є҆сѝ ты̀; и҆ глаго́ла: нѣ́смь. проро́къ ли є҆сѝ; и҆ ѿвѣща̀: нѝ. к҃в Рѣ́ша же є҆мꙋ̀: кто̀ є҆сѝ; да ѿвѣ́тъ да́мы посла́вшымъ ны̀; что̀ глаго́леши ѡ҆ тебѣ̀ само́мъ; к҃г Речѐ: а҆́зъ гла́съ вопiю́щагѡ въ пꙋсты́ни, и҆спра́вите пꙋ́ть гдⷭ҇нь, ꙗ҆́коже речѐ и҆са́iа проро́къ. к҃д И҆ по́сланнiи бѣ́хꙋ ѿ фарiсє́й. к҃є И҆ вопроси́ша є҆го̀, и҆ рѣ́ша є҆мꙋ̀: что̀ ѹ҆́бѡ креща́еши, а҆́ще ты̀ нѣ́си хрⷭ҇то́съ, ни и҆лiа̀, ни проро́къ; к҃s Ѿвѣща̀ (л. рн҃в) и҆̀мъ i҆ѡа́ннъ, глаго́лѧ: а҆́зъ креща́ю водо́ю: посредѣ́ же ва́съ стои́тъ, є҆гѡ́же вы̀ не вѣ́сте. к҃з То́й є҆́сть грѧды́й по мнѣ̀, и҆́же предо мно́ю бы́сть: є҆мꙋ́же нѣ́смь а҆́зъ досто́инъ, да ѿрѣшꙋ̀ реме́нь сапогꙋ̀ є҆гѡ̀. к҃и Сiѧ̑ въ виѳава́рѣ бы́ша ѡ҆бꙿ ѻ҆́нъ по́лъ i҆ѻрда́на, и҆дѣ́же бѣ̀ i҆ѡа́ннъ крестѧ̀.

Коне́цъ понедѣ́льникꙋ.

(заⷱ г҃) к҃ѳ Во ѹ҆́трiй же ви́дѣ i҆ѡа́ннъ i҆и҃са грѧдꙋ́ща къ себѣ̀, и҆ глаго́ла: сѐ а҆́гнецъ бж҃iй, взе́млѧй грѣхѝ мíра. л҃ Се́й є҆́сть, ѡ҆ не́мже а҆́зъ рѣ́хъ: по мнѣ̀ грѧде́тъ мꙋ́жъ, и҆́же предо мно́ю бы́сть, ꙗ҆́кѡ пе́рвѣе менѐ бѣ̀. л҃а И҆ а҆́зъ не вѣ́дѣхъ є҆гѡ̀: но да ꙗ҆ви́тсѧ i҆и҃леви, сегѡ̀ ра́ди прiидо́хъ а҆́зъ въ водѣ̀ крестѧ̀. л҃в И҆ свидѣ́тельствова i҆ѡа́ннъ, глаго́лѧ: ꙗ҆́кѡ ви́дѣхъ дх҃ъ сходѧ́щъ ꙗ҆́кѡ го́лꙋбь съ небесѐ, и҆ пребы́сть на не́мъ. л҃г И҆ а҆́зъ не вѣ́дѣхъ є҆гѡ̀: но посла́вый мѧ̀ крести́ти водо́ю, то́й мнѣ̀ речѐ: надꙿ него́же ѹ҆́зриши дх҃ъ сходѧ́щъ, и҆ пребыва́ющъ на не́мъ, то́й є҆́сть крⷭ҇тѧ́й дх҃омъ ст҃ы́мъ. л҃д И҆ а҆́зъ ви́дѣхъ, и҆ свидѣ́тельствовахъ, ꙗ҆́кѡ се́й є҆́сть сн҃ъ бж҃iй.

Коне́цъ i҆ѡа́ннꙋ предте́чи.

(заⷱ д҃) л҃є Во ѹ҆́трiй же па́ки стоѧ́ше i҆ѡа́ннъ, и҆ ѿ ѹ҆ч҃нкъ є҆гѡ̀ два̀. л҃s И҆ ѹ҆зрѣ́въ i҆и҃са грѧдꙋ́ща, глаго́ла: сѐ (л. рн҃в ѡ҆б.) а҆́гнецъ бж҃iй. л҃з И҆ слы́шаста є҆го̀ ѻ҆́ба ѹ҆ченика̀ глаго́люща, и҆ по i҆и҃сѣ и҆до́ста. л҃и Ѡ҆бра́щсѧ же i҆и҃съ, и҆ ви́дѣвъ ѧ҆̀ по себѣ̀ и҆дꙋ́ща, глаго́ла и҆́ма: чесѡ̀ и҆́щета; ѻ҆́на же рѣ́ста є҆мꙋ̀: раввì, є҆́же глаго́летсѧ сказа́емо, ѹ҆чи́телю, гдѣ̀ живе́ши; л҃ѳ И҆ глаго́ла и҆́ма: прiиди́та, и҆ ви́дита. прiидо́ста же и҆ ви́дѣста гдѣ̀ живѧ́ше, и҆ ѹ҆ негѡ̀ пребы́ста де́нь то́й: бѣ́ же ча́съ ꙗ҆́кѡ десѧ́тый. м҃ Бѣ́ же а҆ндре́й бра́тъ сíмѡна петра̀, є҆ди́нъ ѿ ѻ҆бою̀ слы́шавшею ѿ i҆ѡа́нна, и҆ по не́мъ ше́дшею. м҃а Ѡ҆брѣ́те се́й пре́жде бра́та своего̀ сíмѡна, и҆ глаго́ла є҆мꙋ̀: ѡ҆брѣто́хомъ мессíю, є҆́же є҆́сть сказа́емо, хрⷭ҇то́съ. м҃в И҆ приведѐ є҆го̀ ко i҆и҃сови. воззрѣ́въ же на́нь i҆и҃съ речѐ: ты̀ є҆сѝ сíмѡнъ, сн҃ъ i҆ѡ́нинъ: ты̀ нарече́шисѧ ки́фа, є҆́же сказа́етсѧ пе́тръ.

(заⷱ є҃) м҃г Во ѹ҆́трiй же восхотѣ̀ и҆зы́ти въ галiле́ю, и҆ ѡ҆брѣ́те фiлíппа, и҆ глаго́ла є҆мꙋ̀: грѧдѝ по мнѣ̀. м҃д Бѣ́ же фiлíппъ ѿ виѳсаíды, ѿ гра́да а҆ндре́ова и҆ петро́ва. м҃є Ѡ҆брѣ́те фiлíппъ наѳана́ила, и҆ глаго́ла є҆мꙋ̀: є҆го́же писа̀ мѡѷсе́й въ зако́нѣ и҆ проро́цы, ѡ҆брѣто́хомъ i҆и҃са сн҃а i҆ѡ́сифова, и҆́же ѿ назаре́та. м҃s И҆ глаго́ла є҆мꙋ̀ наѳана́илъ: ѿ назаре́та мо́жетъ ли что̀ добро̀ бы́ти; глаго́ла є҆мꙋ̀ фiлíппъ: прiидѝ и҆ ви́ждь. м҃з Ви́дѣ же i҆и҃съ наѳана́ила грѧдꙋ́ща къ себѣ̀, и҆ глаго́ла ѡ҆ не́мъ: сѐ вои́стиннꙋ i҆и҃льтѧнинъ, въ не́мже льстѝ нѣ́сть. м҃и Глаго́ла є҆мꙋ̀ наѳана́илъ: ка́кѡ мѧ̀ зна́еши; ѿвѣща̀ i҆и҃съ, и҆ речѐ є҆мꙋ̀: пре́жде да́же не возгласѝ (л. рн҃г) тебѐ фiлíппъ, сꙋ́ща подꙿ смоко́вницею ви́дѣхъ тѧ̀. м҃ѳ Ѿвѣща̀ наѳана́илъ и҆ глаго́ла є҆мꙋ̀: раввì, ты̀ є҆сѝ сн҃ъ бж҃iй, ты̀ є҆сѝ цр҃ь i҆и҃левъ. н҃ Ѿвѣща̀ i҆и҃съ, и҆ речѐ є҆мꙋ̀: занѐ рѣ́хъ тѝ, ꙗ҆́кѡ ви́дѣхъ тѧ̀ подꙿ смоко́вницею, вѣ́рꙋеши: бѡ́льша си́хъ ѹ҆́зриши. н҃а И҆ глаго́ла є҆мꙋ̀: а҆ми́нь а҆ми́нь глаго́лю ва́мъ, ѿсе́лѣ ѹ҆́зрите нб҃о ѿве́рсто, и҆ а҆́гг҃лы бж҃iѧ восходѧ́щѧ, и҆ нисходѧ́щѧ надꙿ сн҃а человѣ́ческаго.

Коне́цъ средѣ̀ и҆ недѣ́ли, а҆ндре́ю и҆ фiлíппꙋ.

Глава̀ в҃.

(заⷱ s҃) [а҃] а҃ И҆ въ тре́тiй де́нь бра́къ бы́сть въ ка́нѣ галiле́йстѣй: и҆ бѣ̀ мт҃и i҆и҃сова тꙋ̀. в҃ Зва́нъ же бы́сть i҆и҃съ и҆ ѹ҆ченицы̀ є҆гѡ̀ на бра́къ. г҃ И҆ не доста́вшꙋ вiнꙋ̀, глаго́ла мт҃и i҆и҃сова къ немꙋ̀: вiна̀ не и҆́мꙋтъ. д҃ Глаго́ла є҆́й i҆и҃съ: что́ є҆сть мнѣ̀ и҆ тебѣ̀ же́но; не ѹ҆̀ прiи́де ча́съ мо́й. є҃ Глаго́ла мт҃и є҆гѡ̀ слꙋга́мъ: є҆́же а҆́ще глаго́летъ ва́мъ, сотвори́те. s҃ Бѣ́хꙋ же тꙋ̀ водоно́сы ка́менни ше́сть, лежа́ще по ѡ҆чище́нiю i҆ꙋде́йскꙋ, вмѣстѧ́щыѧ по двѣма̀ и҆лѝ трiе́мъ мѣ́рамъ. з҃ Глаго́ла и҆̀мъ i҆и҃съ: напо́лните водоно́сы воды̀. и҆ напо́лниша и҆̀хъ до верха̀. и҃ И҆ глаго́ла и҆̀мъ: почерпи́те ны́нѣ, и҆ принеси́те а҆рхiтрiклíнови. и҆ принесо́ша. ѳ҃ Ꙗ҆́коже вкꙋсѝ а҆рхiтрiклíнъ вiна̀ бы́вшагѡ ѿ воды̀, [и҆ не вѣ́дѧше ѿкꙋ́дꙋ є҆́сть: слꙋги́ же вѣ́дѧхꙋ поче́рпшiи во́дꙋ,] пригласѝ жениха̀ а҆рхiтрiклíнъ. _i҃ И҆ глаго́ла є҆мꙋ̀: всѧ́къ человѣ́къ пре́жде (л. рн҃г ѡ҆б.) до́брое вiно̀ полага́етъ, и҆ є҆гда̀ ѹ҆пiю́тсѧ, тогда̀ хꙋ́ждшее: ты́ же соблю́лъ є҆сѝ до́брое вiно̀ досе́лѣ. а҃_i Сѐ сотворѝ нача́токъ зна́менiємъ i҆и҃съ въ ка́нѣ галiле́йстѣй, и҆ ꙗ҆вѝ сла́вꙋ свою̀: и҆ вѣ́роваша въ него̀ ѹ҆чн҃цы̀ є҆гѡ̀.

Коне́цъ понедѣ́льникꙋ.

(заⷱ з҃) [в҃] в҃_i Посе́мъ сни́де въ капернаꙋ́мъ са́мъ, и҆ мт҃и є҆гѡ̀, и҆ бра́тiѧ є҆гѡ̀, и҆ ѹ҆чн҃цы̀ є҆гѡ̀: и҆ тꙋ̀ не мно́ги днѝ пребы́ша. г҃_i И҆ бли́зъ бѣ̀ па́сха i҆ꙋде́йска, и҆ взы́де во i҆ерꙋсали́мъ i҆и҃съ: д҃_i И҆ ѡ҆брѣ́те въ цр҃кви продаю́щыѧ ѻ҆́вцы и҆ волы̀ и҆ го́лꙋби, и҆ пѣ́нѧжники сѣдѧ́щыѧ. є҃_i И҆ сотворѝ би́чь ѿ ве́рвiй, всѧ̑ и҆згна̀ и҆зꙿ цр҃кве, ѻ҆́вцы и҆ волы̀, и҆ торжникѡ́мъ разсы́па пѣ́нѧзи, и҆ дски̑ ѡ҆прове́рже. s҃_i И҆ продаю́щымъ го́лꙋби речѐ: возꙿми́те сiѧ̑ ѿсю́дꙋ, и҆ не твори́те до́мꙋ ѻ҆ц҃а̀ моегѡ̀, до́мꙋ @кꙋ́пленагѡ@{@кꙋ́пли@}. з҃_i Помѧнꙋ́ша же ѹ҆ченицы̀ є҆гѡ̀, ꙗ҆́кѡ пи́сано є҆́сть: *жа́лость до́мꙋ твоегѡ̀ снѣ́сть мѧ̀. и҃_i Ѿвѣща́ша же i҆ꙋде́є, и҆ рѣ́ша є҆мꙋ̀: ко́е зна́менiе ꙗ҆влѧ́еши на́мъ, ꙗ҆́кѡ сiѧ̑ твори́ши; ѳ҃_i Ѿвѣща̀ i҆и҃съ, речѐ и҆̀мъ: разоритѐ цр҃ковь сiю̀, и҆ тре́ми де́ньми воздви́гнꙋ ю҆̀. к҃ Рѣ́ша же i҆ꙋде́є: четы́редесѧть и҆ шестiю̀ лѣ́тъ создана̀ бы́сть це́рковь сiѧ̀, и҆ ты́ ли тре́ми де́ньми воздви́гнеши ю҆̀; к҃а Ѻ҆́нъ же глаго́лаше ѡ҆ це́ркви тѣ́ла своегѡ̀. к҃в Е҆гда̀ ѹ҆́бѡ воста̀ ѿ ме́ртвыхъ, помѧнꙋ́ша ѹ҆ченицы̀ є҆гѡ̀, ꙗ҆́кѡ сѐ (л. рн҃д) глаго́лаше: и҆ вѣ́роваша писа́нiю, и҆ словесѝ, є҆́же речѐ i҆и҃съ.

Коне́цъ пѧткꙋ̀.

к҃г Е҆гда́ же бѣ̀ во i҆еросолѵ́мѣхъ въ пра́здникъ па́схи, мно́зи вѣ́роваша во и҆́мѧ є҆гѡ̀, ви́дѧще зна́мєнiѧ є҆гѡ̀, ꙗ҆̀же творѧ́ше. к҃д Са́мъ же i҆и҃съ не вдаѧ́ше себѐ въ вѣ́рꙋ и҆́хъ, и҆́мже са́мъ вѣ́дѧше всѧ̑: к҃є И҆ ꙗ҆́кѡ не тре́боваше, да кто̀ свидѣ́тельствꙋетъ ѡ҆ человѣ́цѣ, са́мъ бо вѣ́дѧше, что̀ бѣ̀ въ человѣ́цѣ.

Глава̀ г҃.

(заⷱ и҃) [г҃] а҃ Бѣ́ же человѣ́къ ѿ фарiсє́й, нiкоди́мъ и҆́мѧ є҆мꙋ̀, кнѧ́зь жидо́вскiй. в҃ Се́й прiи́де ко i҆и҃сꙋ но́щiю, и҆ речѐ є҆мꙋ̀: раввì, вѣ́мъ, ꙗ҆́кѡ ѿ бг҃а прише́лъ є҆сѝ ѹ҆чи́тель. никто́же бо мо́жетъ зна́менiй си́хъ твори́ти, и҆́хже ты̀ твори́ши, а҆́ще не бꙋ́детъ бг҃ъ съ ни́мъ. г҃ Ѿвѣща̀ i҆и҃съ, и҆ речѐ є҆мꙋ̀: а҆ми́нь а҆ми́нь глаго́лю тебѣ̀, а҆́ще кто̀ не роди́тсѧ свы́ше, не мо́жетъ ви́дѣти црⷭ҇твiѧ бж҃iѧ. д҃ Глаго́ла къ немꙋ̀ нiкоди́мъ: ка́кѡ мо́жетъ человѣ́къ роди́тисѧ ста́ръ сы́й; є҆да̀ мо́жетъ второ́е вни́ти во ѹ҆тро́бꙋ ма́тере своеѧ̀, и҆ роди́тисѧ; є҃ Ѿвѣща̀ i҆и҃съ: а҆ми́нь а҆ми́нь глаго́лю тебѣ̀, а҆́ще кто̀ не роди́тсѧ водо́ю и҆ дх҃омъ, не мо́жетъ вни́ти во ца́рствiе бж҃iе. s҃ Рожде́нное ѿ пло́ти, пло́ть є҆́сть, и҆ рожде́нное ѿ (л. рн҃д ѡ҆б.) дх҃а, дх҃ъ є҆́сть. з҃ Не диви́сѧ, ꙗ҆́кѡ рѣ́хъ тѝ: подоба́етъ ва́мъ роди́тисѧ свы́ше. и҃ Дх҃ъ и҆дѣ́же хо́щетъ, ды́шетъ, и҆ гла́съ є҆гѡ̀ слы́шиши: но не вѣ́си ѿкꙋ́дꙋ прихо́дитъ, и҆ ка́мѡ и҆́детъ: та́кѡ є҆́сть всѧ́къ человѣ́къ, рожде́нный ѿ дх҃а. ѳ҃ Ѿвѣща̀ нiкоди́мъ, и҆ речѐ є҆мꙋ̀: ка́кѡ мо́гꙋтъ сiѧ̑ бы́ти; _i҃ Ѿвѣща̀ i҆и҃съ, и҆ речѐ є҆мꙋ̀: ты̀ є҆сѝ ѹ҆чи́тель i҆и҃левъ, и҆ си́хъ ли не вѣ́си; а҃_i А҆ми́нь а҆ми́нь глаго́лю тебѣ̀, ꙗ҆́кѡ є҆́же вѣ́мы, глаго́лемъ: и҆ є҆́же ви́дѣхомъ, свидѣ́тельствꙋемъ: и҆ свидѣ́тельства на́шегѡ не прiе́млете. в҃_i А҆́ще земна̑ѧ реко́хъ ва́мъ, и҆ не вѣ́рꙋете: ка́кѡ а҆́ще рекꙋ̀ ва́мъ нбⷭ҇наѧ, вѣ́рꙋете;

(заⷱ ѳ҃) г҃_i И҆ никто́же взы́де на нб҃о, то́кмѡ сше́дый съ нб҃сѐ, сн҃ъ человѣ́ческiй, сы́й на нб҃сѝ. д҃_i И҆ ꙗ҆́коже мѡѷсе́й вознесѐ sмiю̀ въ пꙋсты́ни: та́кѡ подоба́етъ вознести́сѧ сн҃ꙋ человѣ́ческомꙋ: є҃_i Да всѧ́къ вѣ́рꙋѧй во́нь, не поги́бнетъ, но и҆́мать живо́тъ вѣ́чный.

Коне́цъ четверткꙋ̀.

(заⷱ _i҃) s҃_i Та́кѡ бо* возлюбѝ бг҃ъ мíръ, ꙗ҆́кѡ и҆ сн҃а своего̀ є҆диноро́днаго да́лъ є҆́сть, да всѧ́къ вѣ́рꙋѧй во́нь, не поги́бнетъ: но и҆́мать живо́тъ вѣ́чный. з҃_i Не посла́ бо бг҃ъ сн҃а своего̀ въ мíръ, да сꙋ́дитъ мíрови: но да спасе́тсѧ и҆́мъ мíръ.

Коне́цъ недѣ́ли предꙿ воздви́женiемъ. (л. рн҃є)

и҃_i Вѣ́рꙋѧй во́нь, @не бꙋ́детъ@{@нѣ́сть@} ѡ҆сꙋжде́нъ: а҆ не вѣ́рꙋѧй, ѹ҆жѐ ѡ҆сꙋжде́нъ є҆́сть, ꙗ҆́кѡ не вѣ́рова во и҆́мѧ є҆диноро́днагѡ сн҃а бж҃iѧ. ѳ҃_i Се́й же є҆́сть сꙋ́дъ, ꙗ҆́кѡ свѣ́тъ прiи́де въ мíръ, и҆ возлюби́ша человѣ́цы па́че тмꙋ̀, не́же свѣ́тъ: бѣ́ша бо и҆́хъ дѣла̀ sла̀. к҃ Всѧ́къ бо дѣ́лаѧй sла̑ѧ, ненави́дитъ свѣ́та, и҆ не прихо́дитъ къ свѣ́тꙋ, да не ѡ҆блича́тсѧ дѣла̀ є҆гѡ̀, ꙗ҆́кѡ лꙋка̑ва сꙋ́ть. к҃а Творѧ́й же и҆́стинꙋ, грѧде́тъ къ свѣ́тꙋ, да ꙗ҆вѧ́тсѧ дѣла̀ є҆гѡ̀, ꙗ҆́кѡ ѡ҆ бз҃ѣ сꙋ́ть содѣ́лана.

Коне́цъ вто́рникꙋ.

(заⷱ а҃_i) к҃в По си́хъ же прiи́де i҆и҃съ и҆ ѹ҆чн҃цы̀ є҆гѡ̀ въ жидо́вскꙋю зе́млю: и҆ тꙋ̀ живѧ́ше съ ни́ми, и҆ креща́ше. к҃г Бѣ́ же i҆ѡа́ннъ крестѧ̀ во є҆нѡ́нѣ бли́зъ салíма, ꙗ҆́кѡ во́ды мно́ги бѧ́хꙋ тꙋ̀: и҆ прихожда́хꙋ и҆ креща́хꙋсѧ. к҃д Не ѹ҆́ бо бѣ̀ всажде́нъ въ темни́цꙋ i҆ѡа́ннъ. [д҃] к҃є Бы́сть же стѧза́нiе ѿ ѹ҆чєни́къ i҆ѡа́нновыхъ со i҆ꙋдє́и ѡ҆ ѡ҆чище́нiи. к҃s И҆ прiидо́ша ко i҆ѡа́ннꙋ, и҆ реко́ша є҆мꙋ̀: раввì, и҆́же бѣ̀ съ тобо́ю ѡ҆бꙿ ѻ҆́нъ по́лъ i҆ѻрда́на, є҆мꙋ́же ты̀ свидѣ́тельствовалъ є҆сѝ, сѐ се́й креща́етъ, и҆ всѝ грѧдꙋ́тъ къ немꙋ̀. к҃з Ѿвѣща̀ i҆ѡа́ннъ, и҆ речѐ: не мо́жетъ человѣ́къ прiима́ти ничесѡ́же, а҆́ще не бꙋ́детъ дано̀ є҆мꙋ̀ съ небесѐ. к҃и Вы̀ са́ми мнѣ̀ свидѣ́тельствꙋете, ꙗ҆́кѡ рѣ́хъ: нѣ́смь а҆́зъ хрⷭ҇то́съ, но ꙗ҆́кѡ по́сланъ є҆́смь предꙿ ни́мъ. к҃ѳ И҆мѣ́ѧй невѣ́стꙋ, жени́хъ є҆́сть: а҆ дрꙋ́гъ женихо́въ стоѧ̀ и҆ послꙋ́шаѧ є҆гѡ̀, ра́достiю (л. рн҃є ѡ҆б.) ра́дꙋетсѧ за гла́съ женихо́въ: сiѧ̀ ѹ҆́бѡ ра́дость моѧ̀ и҆спо́лнисѧ. л҃ Ѻ҆́номꙋ подоба́етъ растѝ, мнѣ́ же ма́литисѧ. л҃а Грѧды́й свы́ше, надꙿ всѣ́ми є҆́сть: сы́й ѿ землѝ, ѿ землѝ є҆́сть, и҆ ѿ землѝ глаго́летъ: грѧды́й съ небесѐ, надꙿ всѣ́ми є҆́сть. л҃в И҆ є҆́же ви́дѣ и҆ слы́ша, сiѐ свидѣ́тельствꙋетъ: и҆ свидѣ́тельства є҆гѡ̀ никто́же прiе́млетъ. л҃г Прiе́мый є҆гѡ̀ свидѣ́тельство, @вѣ́рова@{@ѹ҆твердѝ@}, ꙗ҆́кѡ бг҃ъ и҆́стиненъ є҆́сть.

Коне́цъ сꙋббѡ́тѣ.

л҃д Е҆го́же бо посла̀ бг҃ъ, глаго́лы бж҃iѧ глаго́летъ: не въ мѣ́рꙋ бо бг҃ъ дае́тъ дх҃а. л҃є Ѻ҆ц҃ъ бо лю́битъ сн҃а, и҆ всѧ̑ да́стъ въ рꙋ́цѣ є҆гѡ̀. л҃s Вѣ́рꙋѧй въ сн҃а, и҆́мать живо́тъ вѣ́чный: а҆ и҆́же не вѣ́рꙋетъ въ сн҃а, не ѹ҆́зритъ живота̀: но гнѣ́въ бж҃iй пребыва́етъ на не́мъ.

Глава̀ д҃.

а҃ Е҆гда̀ ѹ҆́бѡ разꙋмѣ̀ i҆и҃съ, ꙗ҆́кѡ ѹ҆слы́шаша фарiсе́є, ꙗ҆́кѡ i҆и҃съ мно́жайшѧ ѹ҆ченикѝ твори́тъ и҆ креща́етъ, не́же i҆ѡа́ннъ: в҃ I҆и҃съ же са́мъ не креща́ше, но ѹ҆ченицы̀ є҆гѡ̀: г҃ Ѡ҆ста́ви i҆ꙋде́ю, и҆ и҆́де па́ки въ галiле́ю. д҃ Подоба́ше же є҆мꙋ̀ проитѝ сквозѣ̀ самарíю.

(заⷱ в҃_i) є҃ Прiи́де ѹ҆́бѡ во гра́дъ самарíйскiй глаго́лемый сiха́рь, бли́зъ ве́си, ю҆́же дадѐ i҆а́кѡвъ i҆ѡ́сифꙋ (л. рн҃s) сы́нꙋ своемꙋ̀. s҃ Бѣ́ же тꙋ̀ и҆сто́чникъ i҆а́кѡвль. i҆и҃съ же трꙋ́ждсѧ ѿ пꙋтѝ, сѣдѧ́ше та́кѡ на и҆сто́чницѣ: бѣ́ же ꙗ҆́кѡ ча́съ шесты́й. [є҃] з҃ Прiи́де жена̀ ѿ самарíи почерпа́ти во́дꙋ. глаго́ла є҆́й i҆и҃съ: да́ждь мѝ пи́ти. и҃ Ѹ҆ченицы́ бо є҆гѡ̀ ѿшлѝ бѧ́хꙋ во гра́дъ, да бра́шно кꙋ́пѧтъ. ѳ҃ Глаго́ла є҆мꙋ̀ жена̀ самарѧны́нѧ: ка́кѡ ты̀ жидови́нъ сы́й ѿ менѐ пи́ти про́сиши, жены̀ самарѧны́ни сꙋ́щей; не прикаса́ютъ бо сѧ жи́дове самарѧ́нѣхъ. _i҃ Ѿвѣща̀ i҆и҃съ, и҆ речѐ є҆́й: а҆́ще бы вѣ́дала да́ръ бж҃iй, и҆ кто̀ є҆́сть глаго́лѧй тѝ: да́ждь мѝ пи́ти: ты́ бы проси́ла ѹ҆ негѡ̀, и҆ да́лъ бы тѝ во́дꙋ жи́вꙋ. а҃_i Глаго́ла є҆мꙋ̀ жена̀: гдⷭ҇и, ни почерпа́ла и҆́маши, и҆ стꙋдене́цъ є҆́сть глꙋбо́къ: ѿкꙋ́дꙋ ѹ҆́бѡ и҆́маши во́дꙋ жи́вꙋ; в҃_i Е҆да̀ ты̀ бо́лiй є҆сѝ ѻ҆ц҃а̀ на́шегѡ i҆а́кѡва, и҆́же дадѐ на́мъ стꙋдене́цъ се́й, и҆ то́й и҆зꙿ негѡ̀ пи́тъ, и҆ сы́нове є҆гѡ̀, и҆ ско́ти є҆гѡ̀; г҃_i Ѿвѣща̀ i҆и҃съ и҆ речѐ є҆́й: всѧ́къ пiѧ́й ѿ воды̀ сеѧ̀, вжа́ждетсѧ па́ки. д҃_i А҆ и҆́же пiе́тъ ѿ воды̀, ю҆́же а҆́зъ да́мъ є҆мꙋ̀, не вжа́ждетсѧ во вѣ́ки: но вода̀, ю҆́же а҆́зъ да́мъ є҆мꙋ̀, бꙋ́детъ въ не́мъ и҆сто́чникъ воды̀ текꙋ́щъ въ живо́тъ вѣ́чный. є҃_i Глаго́ла къ немꙋ̀ жена̀: гдⷭ҇и, да́ждь мѝ сiю̀ во́дꙋ: да ни жа́ждꙋ, ни прихождꙋ̀ сѣ́мѡ почерпа́ти. s҃_i Глаго́ла є҆́й i҆и҃съ: и҆дѝ, пригласѝ мꙋ́жа твоего̀, и҆ прiидѝ сѣ́мѡ. з҃_i Ѿвѣща̀ жена̀ и҆ речѐ є҆мꙋ̀: не и҆́мамъ мꙋ́жа. глаго́ла є҆́й i҆и҃съ: до́брѣ речѐ, ꙗ҆́кѡ мꙋ́жа не и҆́мамъ. и҃_i Пѧ́ть бо мꙋже́й и҆мѣ́ла є҆сѝ: и҆ ны́нѣ є҆го́же и҆́маши, нѣ́сть тѝ мꙋ́жъ: сѐ вои́стиннꙋ рекла̀ є҆сѝ. ѳ҃_i Глаго́ла є҆мꙋ̀ жена̀: гдⷭ҇и, ви́жꙋ ꙗ҆́кѡ проро́къ є҆сѝ ты̀. к҃ Ѻ҆ц҃ы̀ на́ши въ горѣ̀ се́й поклони́шасѧ: (л. рн҃s ѡ҆б.) и҆ вы̀ глаго́лете, ꙗ҆́кѡ во i҆ерꙋсали́мѣхъ є҆́сть мѣ́сто, и҆дѣ́же кла́нѧтисѧ подоба́етъ. к҃а Глаго́ла є҆́й i҆и҃съ: же́но, вѣ́рꙋ мѝ и҆мѝ, ꙗ҆́кѡ грѧде́тъ ча́съ, є҆гда̀ ни въ горѣ̀ се́й, ни во i҆ерꙋсали́мѣхъ покло́нитесѧ ѻ҆ц҃ꙋ̀. к҃в Вы̀ кла́нѧетесѧ, є҆гѡ́же не вѣ́сте: мы̀ кла́нѧемсѧ, є҆го́же вѣ́мы: ꙗ҆́кѡ спасе́нiе ѿ i҆ꙋдє́й є҆́сть. к҃г Но грѧде́тъ ча́съ, и҆ ны́нѣ є҆́сть, є҆гда̀ и҆́стиннiи покло́нницы покло́нѧтсѧ ѻ҆ц҃ꙋ̀ дх҃омъ и҆ и҆́стиною: и҆́бо ѻ҆ц҃ъ таковы́хъ и҆́щетъ покланѧ́ющихсѧ є҆мꙋ̀. к҃д Дх҃ъ є҆́сть бг҃ъ, и҆ и҆́же кла́нѧетсѧ є҆мꙋ̀, дх҃омъ и҆ и҆́стиною досто́итъ кла́нѧтисѧ. к҃є Глаго́ла є҆мꙋ̀ жена̀: вѣ́мъ, ꙗ҆́кѡ мессíа прiи́детъ глаго́лемый хрⷭ҇то́съ, є҆гда̀ то́й прiи́детъ, возвѣсти́тъ на́мъ всѧ̑. к҃s Глаго́ла є҆́й i҆и҃съ: а҆́зъ є҆́смь, глаго́лѧй съ тобо́ю. к҃з И҆ тогда̀ прiидо́ша ѹ҆ченицы̀ є҆гѡ̀, и҆ чꙋжда́хꙋсѧ, ꙗ҆́кѡ съ жено́ю глаго́лаше. никто́же бо речѐ: чесѡ̀ и҆́щеши; и҆лѝ что̀ глаго́леши съ не́ю; к҃и Ѡ҆ста́ви же водоно́съ сво́й жена̀, и҆ и҆́де во гра́дъ, и҆ глаго́ла человѣ́кѡмъ: к҃ѳ Прiиди́те, и҆ ви́дите чл҃вѣ́ка, и҆́же рече́ ми всѧ̑, є҆ли̑ка сотвори́хъ: є҆да̀ то́й є҆́сть хрⷭ҇то́съ; л҃ И҆зыдо́ша же и҆зꙿ гра́да, и҆ грѧдѧ́хꙋ къ немꙋ̀. л҃а Междꙋ́ же си́мъ, молѧ́хꙋ є҆го̀ ѹ҆ченицы̀ є҆гѡ̀, глаго́люще: раввì, ꙗ҆́ждь. л҃в Ѻ҆́нъ же речѐ и҆̀мъ: а҆́зъ бра́шно и҆́мамъ ꙗ҆́сти, є҆гѡ́же вы̀ не вѣ́сте. л҃г Глаго́лахꙋ же ѹ҆ченицы̀ къ себѣ̀: є҆да̀ кто̀ принесѐ є҆мꙋ̀ ꙗ҆́сти; л҃д Глаго́ла и҆̀мъ i҆и҃съ: моѐ бра́шно є҆́сть, да сотворю̀ во́лю посла́вшагѡ мѧ̀, и҆ совершꙋ̀ дѣ́ло є҆гѡ̀. л҃є Не вы́ ли глаго́лете, ꙗ҆́кѡ є҆щѐ четы́ри мѣ́сѧцы сꙋ́ть, и҆ жа́тва прiи́детъ; сѐ глаго́лю ва́мъ: возведи́те ѻ҆́чи ва́ши, и҆ ви́дите ни̑вы, ꙗ҆́кѡ пла́вы сꙋ́ть къ (л. рн҃з) жа́твѣ ѹ҆жѐ. л҃s И҆ жнѧ́й мздꙋ̀ прiе́млетъ, и҆ собира́етъ пло́дъ въ живо́тъ вѣ́чный: да сѣ́ѧй вкꙋ́пѣ ра́дꙋетсѧ и҆ жнѧ́й. л҃з Ѡ҆ се́мъ бо сло́во є҆́сть и҆́стинное, ꙗ҆́кѡ и҆́нъ є҆́сть сѣ́ѧй, и҆ и҆́нъ є҆́сть жнѧ́й. л҃и А҆́зъ посла́хъ вы̀ жа́ти, и҆дѣ́же вы̀ не трꙋди́стесѧ: и҆нíи трꙋди́шасѧ, и҆ вы̀ въ трꙋ́дъ и҆́хъ внидо́сте. л҃ѳ Ѿ гра́да же тогѡ̀, мно́зи вѣ́роваша во́нь ѿ самарѧ́нъ, за сло́во жены̀ свидѣ́тельствꙋющiѧ, ꙗ҆́кѡ рече́ ми всѧ̑, є҆ли̑ка сотвори́хъ. м҃ Е҆гда́ же прiидо́ша къ немꙋ̀ самарѧ́не, молѧ́хꙋ є҆го̀, да бы̀ пребы́лъ ѹ҆ ни́хъ: и҆ пребы́сть тꙋ̀ два̀ днѝ. м҃а И҆ мно́гѡ па́че вѣ́роваша за сло́во є҆гѡ̀. м҃в Женѣ́ же глаго́лахꙋ, ꙗ҆́кѡ не ктомꙋ̀ за твою̀ бесѣ́дꙋ вѣ́рꙋемъ: са́ми бо слы́шахомъ, и҆ вѣ́мы, ꙗ҆́кѡ се́й є҆́сть вои́стиннꙋ сп҃съ мíрꙋ хрⷭ҇то́съ.

Коне́цъ недѣ́ли.

м҃г По двою́ же дню̀, и҆зы́де ѿтꙋ́дꙋ, и҆ и҆́де въ галiле́ю: м҃д Са́мъ бо i҆и҃съ свидѣ́тельствова, ꙗ҆́кѡ проро́къ во свое́мъ ѻ҆те́чествiи че́сти не и҆́мать. м҃є Е҆гда́ же прiи́де въ галiле́ю, прiѧ́ша є҆го̀ галiле́ане, всѧ̑ ви́дѣвше, ꙗ҆̀же сотворѝ во i҆ерꙋсали́мѣхъ въ пра́здникъ: и҆ тíи бо прiидо́ша въ пра́здникъ. м҃s Прiи́де же па́ки i҆и҃съ въ ка́нꙋ галiле́йскꙋю, и҆дѣ́же сотворѝ во́дꙋ въ вiно̀.

(заⷱ г҃_i) [s҃] И҆ бѣ̀ нѣ́кiй царе́въ мꙋ́жъ, є҆гѡ́же сы́нъ болѧ́ше, въ капернаꙋ́мѣ. м҃з Се́й слы́шавъ, ꙗ҆́кѡ i҆и҃съ прiи́де (л. рн҃з ѡ҆б.) ѿ i҆ꙋде́и въ галiле́ю, и҆́де къ немꙋ̀, и҆ молѧ́ше є҆го̀, да сни́детъ, и҆ и҆сцѣли́тъ сы́на є҆гѡ̀: хотѧ́ше бо ѹ҆мре́ти. м҃и Речѐ ѹ҆́бѡ i҆и҃съ къ немꙋ̀: а҆́ще зна́менiй и҆ чꙋде́съ не ви́дите, не и҆́мате вѣ́ровати. м҃ѳ Глаго́ла къ немꙋ̀ царе́въ мꙋ́жъ: гдⷭ҇и, сни́ди пре́жде да́же не ѹ҆́мретъ ѻ҆троча̀ моѐ. н҃ Глаго́ла є҆мꙋ̀ i҆и҃съ: и҆дѝ, сы́нъ тво́й жи́въ є҆́сть. и҆ вѣ́рова человѣ́къ словесѝ, є҆́же речѐ є҆мꙋ̀ i҆и҃съ, и҆ и҆дѧ́ше. н҃а А҆́бiе же входѧ́щꙋ є҆мꙋ̀, сѐ рабѝ є҆гѡ̀ срѣто́ша є҆го̀, и҆ возвѣсти́ша є҆мꙋ̀ глаго́люще: ꙗ҆́кѡ сы́нъ тво́й жи́въ є҆́сть. н҃в Вопроша́ше ѹ҆́бѡ ѿ ни́хъ ча́съ, въ кото́рый легча́е є҆мꙋ̀ бы́сть; и҆ рѣ́ша є҆мꙋ̀, ꙗ҆́кѡ вчера̀ въ ча́съ седмы́й ѡ҆ста́ви є҆го̀ ѻ҆́гнь. н҃г Разꙋмѣ́ же ѻ҆те́цъ, ꙗ҆́кѡ то́й бѣ̀ ча́съ, во́ньже речѐ є҆мꙋ̀ i҆и҃съ, ꙗ҆́кѡ сы́нъ тво́й жи́въ є҆́сть: и҆ вѣ́рова са́мъ, и҆ ве́сь до́мъ є҆гѡ̀. н҃д Сiѐ па́ки второ́е зна́менiе сотворѝ i҆и҃съ, прише́дъ ѿ i҆ꙋде́и въ галiле́ю.

Коне́цъ понедѣ́льникꙋ.

Глава̀ є҃.

(заⷱ д҃_i) а҃ По си́хъ же бѣ̀ пра́здникъ i҆ꙋде́йскiй, и҆ взы́де i҆и҃съ во i҆ерꙋсали́мъ. в҃ Е҆́сть же во i҆ерꙋсали́мѣхъ на ѻ҆́вчей @кꙋпѣ́ли@{@кꙋпѣ́ль@}, ꙗ҆́же глаго́летсѧ є҆вре́йски виѳесда̀: пѧ́ть притвѡ́ръ и҆мꙋ́щи: г҃ Въ тѣ́хъ слежа́ше мно́жество болѧ́щихъ, слѣпы́хъ, хромы́хъ, сꙋхи́хъ, ча́ющихъ движе́нiѧ воды̀. д҃ А҆́гг҃лъ бо гдⷭ҇нь на всѧ́ко лѣ́то схожда́ше въ кꙋпѣ́ль, и҆ возмꙋща́ше во́дꙋ: и҆ (л. рн҃и) и҆́же пе́рвѣе вла́зѧше по возмꙋще́нiи воды̀ здра́въ быва́ше, ꙗ҆цѣ́мъ же недꙋ́гомъ ѡ҆держи́мь быва́ше.

Коне́цъ ѡ҆сщ҃е́нiю.

[з҃] є҃ Бѣ́ же тꙋ̀ нѣ́кiй человѣ́къ, три́десѧть и҆ ѻ҆́смь лѣ́тъ и҆мы́й въ недꙋ́зѣ свое́мъ. s҃ Сего̀ ви́дѣвъ i҆и҃съ лежа́ща, и҆ разꙋмѣ́въ, ꙗ҆́кѡ мнѡ́га лѣ́та ѹ҆жѐ и҆мѧ́ше въ недꙋ́зѣ, глаго́ла є҆мꙋ̀: хо́щеши ли цѣ́лъ бы́ти; з҃ Ѿвѣща̀ є҆мꙋ̀ недꙋ́жный: є҆́й гдⷭ҇и, человѣ́ка не и҆́мамъ, да є҆гда̀ возмꙋти́тсѧ вода̀, вве́ржетъ мѧ̀ въ кꙋпѣ́ль: є҆гда́ же прихождꙋ̀ а҆́зъ, и҆́нъ пре́жде менѐ сла́зитъ. и҃ Глаго́ла є҆мꙋ̀ i҆и҃съ: воста́ни, возꙿмѝ ѻ҆́дръ тво́й, и҆ ходѝ. ѳ҃ И҆ а҆́бiе здра́въ бы́сть человѣ́къ, и҆ взе́мъ ѻ҆́дръ сво́й, и҆ хожда́ше: бѣ́ же сꙋббѡ́та въ то́й де́нь. _i҃ Глаго́лахꙋ же жи́дове и҆сцѣлѣ́вшемꙋ: сꙋббѡ́та є҆́сть, и҆ не досто́итъ тѝ взѧ́ти ѻ҆дра̀ твоегѡ̀. а҃_i Ѻ҆́нъ же ѿвѣща̀ и҆̀мъ: и҆́же мѧ̀ сотворѝ цѣ́ла, то́й мнѣ̀ речѐ: возꙿмѝ ѻ҆́дръ тво́й, и҆ ходѝ. в҃_i Вопроси́ша же є҆го̀: кто́ є҆сть человѣ́къ рекíй тѝ, возꙿмѝ ѻ҆́дръ тво́й, и҆ ходѝ; г҃_i И҆сцѣлѣ́вый же не вѣ́дѧше кто́ є҆сть: i҆и҃съ бо ѹ҆кло́ньсѧ, наро́дꙋ сꙋ́щꙋ на мѣ́стѣ. д҃_i Пото́мъ же ѡ҆брѣ́те є҆го̀ i҆и҃съ въ це́ркви, и҆ речѐ є҆мꙋ̀: сѐ здра́въ бы́сть, ктомꙋ̀ не согрѣша́й, да не го́рше тѝ что̀ бꙋ́детъ. є҃_i И҆́де же человѣ́къ, и҆ повѣ́да i҆ꙋде́ѡмъ, ꙗ҆́кѡ i҆и҃съ є҆́сть, и҆́же мѧ̀ сотворѝ цѣ́ла.

Коне́цъ недѣ́ли.

s҃_i И҆ сегѡ̀ ра́ди гонѧ́хꙋ i҆и҃са i҆ꙋде́є, и҆ и҆ска́хꙋ є҆го̀ ѹ҆би́ти, занѐ сiѧ̑ творѧ́ше въ сꙋббѡ́тꙋ. з҃_i I҆и҃съ же ѿвѣщава́ше и҆̀мъ: (л. рн҃и ѡ҆б.)

(заⷱ є҃_i)  Ѻ҆ц҃ъ мо́й досе́лѣ дѣ́лаетъ, и҆ а҆́зъ дѣ́лаю. и҃_i Сегѡ́ же ра́ди па́че и҆ска́хꙋ є҆го̀ i҆ꙋде́є ѹ҆би́ти, ꙗ҆́кѡ не то́кмѡ разорѧ́ше сꙋббѡ́тꙋ, но и҆ ѻ҆ц҃а̀ своего̀ глаго́лаше бг҃а, ра́венъ сѧ̀ творѧ̀ бг҃ꙋ. ѳ҃_i Ѿвѣща́въ же i҆и҃съ, и҆ речѐ и҆̀мъ: а҆ми́нь а҆ми́нь глаго́лю ва́мъ: не мо́жетъ сн҃ъ твори́ти ѡ҆ себѣ̀ ничесѡ́же, а҆́ще не є҆́же ви́дитъ ѻ҆ц҃а̀ творѧ́ща: ꙗ҆̀же бо ѻ҆́нъ твори́тъ, сiѧ̑ и҆ сн҃ъ та́коже твори́тъ. к҃ Ѻ҆ц҃ъ бо лю́битъ сн҃а, и҆ всѧ̑ показꙋ́етъ є҆мꙋ̀, ꙗ҆̀же са́мъ твори́тъ: и҆ бѡ́льша си́хъ пока́жетъ є҆мꙋ̀ дѣла̀, да вы̀ чꙋдите́сѧ. к҃а Ꙗ҆́коже бо ѻ҆ц҃ъ воскреша́етъ ме́ртвыѧ, и҆ живи́тъ: та́кѡ и҆ сн҃ъ, и҆̀хже хо́щетъ, живи́тъ. к҃в Ѻ҆ц҃ъ бо не сꙋ́дитъ никомꙋ́же, но сꙋ́дъ ве́сь да́стъ сн҃ови: (втоⷬ҇) к҃г Да всѝ чтꙋ́тъ сн҃а, ꙗ҆́коже чтꙋ́тъ ѻ҆ц҃а̀: а҆ и҆́же не чти́тъ сн҃а, не чти́тъ ѻ҆ц҃а̀ посла́вшаго є҆го̀.

(заⷱ s҃_i) к҃д * А҆ми́нь а҆ми́нь глаго́лю ва́мъ: ꙗ҆́кѡ слꙋ́шаѧй словесѐ моегѡ̀, и҆ вѣ́рꙋѧй посла́вшемꙋ мѧ̀, и҆́мать живо́тъ вѣ́чный, и҆ на сꙋ́дъ не прiи́детъ: но пре́йдетъ ѿ сме́рти въ живо́тъ.

Коне́цъ средѣ̀.

к҃є А҆ми́нь а҆ми́нь глаго́лю ва́мъ: ꙗ҆́кѡ грѧде́тъ ча́съ, и҆ ны́нѣ є҆́сть, є҆гда̀ ме́ртвiи ѹ҆слы́шатъ гла́съ сн҃а (л. рн҃ѳ) бж҃iѧ, и҆ ѹ҆слы́шавше ѡ҆живꙋ́тъ. к҃s Ꙗ҆́коже бо ѻ҆ц҃ъ и҆́мать живо́тъ въ себѣ̀, та́кѡ да́стъ и҆ сн҃ови живо́тъ и҆мѣ́ти въ себѣ̀. к҃з И҆ ѻ҆́бласть да́стъ є҆мꙋ̀ и҆ сꙋ́дъ твори́ти: ꙗ҆́кѡ сн҃ъ чл҃вѣ́чь є҆́сть, не диви́тесѧ семꙋ̀. к҃и Ꙗ҆́кѡ грѧде́тъ ча́съ, во́ньже всѝ сꙋ́щiи во гробѣ́хъ, ѹ҆слы́шатъ гла́съ сн҃а бж҃iѧ: к҃ѳ И҆ и҆зы́дꙋтъ сотво́ршiи блага̑ѧ въ воскреше́нiе живота̀: а҆ сотво́ршiи sла̑ѧ въ воскреше́нiе сꙋда̀. л҃ Не могꙋ̀ а҆́зъ ѡ҆ себѣ̀ твори́ти ничесо́же.

(заⷱ з҃_i)  Ꙗ҆́коже слы́шꙋ, сꙋждꙋ̀: и҆ сꙋ́дъ мо́й пра́веденъ є҆́сть: ꙗ҆́кѡ не и҆щꙋ̀ во́ли моеѧ̀ но во́ли посла́вшагѡ мѧ̀ ѻ҆ц҃а̀.

Коне́цъ четверткꙋ̀, и҆ мє́ртвымъ.

л҃а А҆́ще а҆́зъ свидѣ́тельствꙋю ѡ҆ мнѣ̀, свидѣ́тельство моѐ нѣ́сть и҆́стинно. л҃в И҆́нъ є҆́сть свидѣ́тельствꙋѧй ѡ҆ мнѣ̀, и҆ вѣ́мъ, ꙗ҆́кѡ и҆́стинно є҆́сть свидѣ́тельство, є҆́же свидѣ́тельствꙋетъ ѡ҆ мнѣ̀. л҃г Вы̀ посла́сте ко i҆ѡа́ннꙋ, и҆ свидѣ́тельствова ѡ҆ и҆́стинѣ. л҃д А҆́зъ же не ѿ человѣ́ка свидѣ́тєльства прiе́млю: но сiѧ̑ глаго́лю, да вы̀ спасе́ни бꙋ́дете. л҃є Ѻ҆́нъ бѣ̀ свѣти́льникъ, горѧ̀ и҆ свѣтѧ̀: вы́ же хотѣ́сте возра́доватисѧ @въ ча́съ свѣтѣ́нiѧ є҆гѡ̀@{@до вре́мене въ свѣтѣ́нiи є҆гѡ̀@}. л҃s А҆́зъ же и҆́мамъ свидѣ́тельство бо́ле i҆ѡа́ннова: дѣла́ бо, ꙗ҆̀же дадѐ мнѣ̀ ѻ҆ц҃ъ, да совершꙋ̀ ѧ҆̀, та̀ дѣла̀, ꙗ҆̀же а҆́зъ творю̀, свидѣ́тельствꙋютъ ѡ҆ мнѣ̀, ꙗ҆́кѡ ѻ҆ц҃ъ мѧ̀ посла̀. л҃з И҆ посла́вый мѧ̀ ѻ҆ц҃ъ, (л. рн҃ѳ ѡ҆б.) то́й свидѣ́тельствова ѡ҆ мнѣ̀. ни гла́са є҆гѡ̀ нигдѣ́же слы́шасте, ни видѣ́нiѧ є҆гѡ̀ ви́дѣсте: л҃и И҆ словесѐ є҆гѡ̀ не и҆́мате пребыва́юща въ ва́съ. занѐ є҆го́же то́й посла̀, семꙋ̀ вы̀ вѣ́рꙋ не є҆́млете. л҃ѳ И҆спыта́йте писа̑нiѧ, ꙗ҆́кѡ вы̀ мнитѐ въ ни́хъ и҆мѣ́ти живо́тъ вѣ́чный: и҆ та̀ сꙋ́ть свидѣ́тєльствꙋющаѧ ѡ҆ мнѣ̀. м҃ И҆ не хо́щете прiитѝ ко мнѣ̀, да живо́тъ и҆́мате. м҃а Сла́вы ѿ человѣ̑къ не прiе́млю, м҃в Но разꙋмѣ́хъ вы̀, ꙗ҆́кѡ любвѐ бж҃iѧ не и҆́мате въ себѣ̀. м҃г А҆́зъ прiидо́хъ во и҆́мѧ ѻ҆ц҃а̀ моегѡ̀, и҆ не прiе́млете менѐ: а҆́ще и҆́нъ прiи́детъ во и҆́мѧ своѐ, того̀ прiе́млете. м҃д Ка́кѡ вы̀ мо́жете вѣ́ровати, сла̑вы дрꙋ́гъ ѿ дрꙋ́га прiе́млюще, и҆ сла́вꙋ, ꙗ҆́же ѿ є҆ди́нагѡ бг҃а, не и҆́щете; м҃є Не мни́те, ꙗ҆́кѡ а҆́зъ на вы̀ рекꙋ̀ ко ѻ҆ц҃ꙋ̀: є҆́сть, и҆́же на вы̀ глаго́летъ, мѡѷсе́й, на́ньже вы̀ ѹ҆пова́ете. м҃s А҆́ще бо бы́сте вѣ́ровали мѡѷсе́ови, вѣ́ровали бы́сте ѹ҆́бѡ и҆ мнѣ̀: ѡ҆ мнѣ́ бо то́й писа̀. м҃з А҆́ще ли тогѡ̀ писа́нiємъ не вѣ́рꙋете, ка́кѡ мои́мъ глаго́лѡмъ вѣ́рꙋ и҆́мете;

Глава̀ s҃.

а҃ По си́хъ и҆́де i҆и҃съ на ѻ҆́нъ по́лъ мо́рѧ галiле́и тiверiа́дска: в҃ И҆ по не́мъ и҆дѧ́ше наро́дъ мно́гъ, ꙗ҆́кѡ ви́дѧхꙋ зна́мєнiѧ є҆гѡ̀, ꙗ҆̀же творѧ́ше на недꙋ́жныхъ.

Коне́цъ пѧткꙋ̀.

г҃ Взы́де же на горꙋ̀ i҆и҃съ, и҆ тꙋ̀ сѣдѧ́ше со ѹ҆ченикѝ свои́ми. д҃ Бѣ́ же бли́зъ фа́ска, пра́здникъ жидо́вскiй. (л. р҃ѯ)

(заⷱ и҃_i) [и҃] є҃ Возве́дъ ѹ҆́бѡ i҆и҃съ ѻ҆́чи, и҆ ви́дѣвъ, ꙗ҆́кѡ мно́гъ наро́дъ грѧде́тъ къ немꙋ̀, глаго́ла къ фiлíппꙋ: чи́мъ кꙋ́пимъ хлѣ́бы, да ꙗ҆дѧ́тъ сíи; s҃ Сiе́ же глаго́лаше и҆скꙋша́ѧ є҆го̀: са́мъ бо вѣ́дѧше, что̀ хо́щетъ сотвори́ти. з҃ Ѿвѣща̀ є҆мꙋ̀ фiлíппъ: двѣма̀ сто́ма пѣ̑нѧзь хлѣ́бы не довлѣ́ютъ и҆̀мъ, да ко́ждо и҆́хъ ма́ло что̀ прiи́метъ. и҃ Глаго́ла є҆мꙋ̀ є҆ди́нъ ѿ ѹ҆чєни́къ є҆гѡ̀ а҆ндре́й, бра́тъ сíмѡна петра̀: ѳ҃ Е҆́сть ѻ҆́трочищь здѣ̀ є҆ди́нъ, и҆́же и҆́мать пѧ́ть хлѣ́бъ ꙗ҆чме́нныхъ, и҆ двѣ̀ ры́бѣ: но сíи что̀ сꙋ́ть въ сели́ко; _i҃ Рече́ же i҆и҃съ: сотвори́те человѣ́ки возлещѝ. бѣ́ же трава̀ мно́га на мѣ́стѣ. возлежѐ ѹ҆́бѡ мꙋже́й число́мъ ꙗ҆́кѡ пѧ́ть ты́сѧщъ. а҃_i Прiѧ́тъ же хлѣ́бы i҆и҃съ, и҆ хвалꙋ̀ возда́въ, подадѐ ѹ҆ченикѡ́мъ, ѹ҆ченицы́ же возлежа́щымъ: та́кожде и҆ ѿ ры́бꙋ, є҆ли́кѡ хотѧ́хꙋ. в҃_i И҆ ꙗ҆́кѡ насы́тишасѧ, глаго́ла ѹ҆ченикѡ́мъ свои́мъ: собери́те и҆збы́тки ѹ҆крꙋ̑хъ, да не поги́бнетъ ничто́же. г҃_i Собра́ша же, и҆ и҆спо́лниша двана́десѧте кѡ́шѧ ѹ҆крꙋ́хъ ѿ пѧти́хъ хлѣ̑бъ ꙗ҆чме́нныхъ, и҆̀же и҆збы́ша ꙗ҆́дшымъ.

(заⷱ ѳ҃_i) д҃_i Человѣ́цы же ви́дѣвше* зна́менiе, є҆́же сотворѝ i҆и҃съ, глаго́лахꙋ: ꙗ҆́кѡ се́й є҆́сть вои́стиннꙋ проро́къ, грѧды́й въ мíръ.

Коне́цъ средѣ̀.

є҃_i I҆и҃съ же разꙋмѣ́въ, ꙗ҆́кѡ хотѧ́тъ прiитѝ, да восхи́тѧтъ є҆го̀ и҆ сотворѧ́тъ є҆го̀ цр҃ѧ̀, ѿи́де па́ки (л. р҃ѯ ѡ҆б.) въ го́рꙋ є҆ди́нъ. s҃_i Ꙗ҆́кѡ по́здѣ бы́сть, снидо́ша ѹ҆ченицы̀ є҆гѡ̀ на мо́ре. з҃_i И҆ влѣзо́ша въ кора́бль, и҆ и҆дѧ́хꙋ на ѻ҆́нъ по́лъ мо́рѧ въ капернаꙋ́мъ: и҆ тма̀ а҆́бiе бы́сть, и҆ не ѹ҆̀ бѣ̀ прише́лъ къ ни́мъ i҆и҃съ. [ѳ҃] и҃_i Мо́ре же вѣ́трꙋ ве́лiю дыха́ющꙋ, воздвиза́шесѧ. ѳ҃_i Гре́бше же ꙗ҆́кѡ ста́дiй два́десѧть и҆ пѧ́ть, и҆лѝ три́десѧть, ѹ҆зрѣ́ша i҆и҃са ходѧ́ща по мо́рю, и҆ бли́зъ кораблѧ̀ бы́вша, и҆ ѹ҆боѧ́шасѧ. к҃ Ѻ҆́нъ же глаго́ла и҆̀мъ: а҆́зъ є҆́смь, не бо́йтесѧ. к҃а Хотѧ́хꙋ же прiѧ́ти є҆го̀ въ кора́бль, и҆ а҆́бiе кора́бль бы́сть на землѝ, въ ню́же и҆дѧ́хꙋ. к҃в Во ѹ҆́трiй же наро́дъ, и҆́же стоѧ́ше ѡ҆бꙿ ѻ҆́нъ по́лъ мо́рѧ, ви́дѣвъ ꙗ҆́кѡ кораблѧ̀ и҆но́гѡ не бѣ̀ тꙋ̀, то́кмѡ є҆ди́нъ то́й, во́ньже внидо́ша ѹ҆ченицы̀ є҆гѡ̀, и҆ ꙗ҆́кѡ не вни́де со ѹ҆ченикѝ свои́ми i҆и҃съ въ кора́бль, но є҆ди́ни ѹ҆чн҃цы̀ є҆гѡ̀ и҆до́ша: к҃г И҆ и҆́ни прiидо́ша кораблѝ ѿ тiверiа́ды бли́зъ мѣ́ста, и҆дѣ́же ꙗ҆до́ша хлѣ́бы, хвалꙋ̀ возда́вше гдⷭ҇ви. к҃д Е҆гда́ же ви́дѣша наро́ди, ꙗ҆́кѡ i҆и҃са не бы́сть тꙋ̀, ни ѹ҆чени̑къ є҆гѡ̀, влѣзо́ша са́ми въ кораблѝ, и҆ прiидо́ша въ капернаꙋ́мъ, и҆́щꙋще i҆и҃са. к҃є И҆ ѡ҆брѣто́ша є҆го̀ ѡ҆бꙿ ѻ҆́нъ по́лъ мо́рѧ, рѣ́ша є҆мꙋ̀: раввì, @когда̀ здѣ̀ бы́сть@{@когда̀ сѣ́мѡ прише́лъ є҆сѝ@}; к҃s Ѿвѣща̀ и҆́мъ i҆и҃съ, и҆ речѐ: а҆ми́нь а҆ми́нь глаго́лю ва́мъ, и҆́щете менѐ не ꙗ҆́кѡ ви́дѣсте зна́менiе, но ꙗ҆́кѡ ꙗ҆́ли є҆стѐ хлѣ́бы, и҆ насы́тистесѧ.

(заⷱ к҃) к҃з  Дѣ́лайте не бра́шно ги́блющее, но бра́шно пребыва́ющее въ животѣ̀ вѣ́чнѣмъ, є҆́же сн҃ъ (л. рѯ҃а) человѣ́ческiй ва́мъ да́стъ: сего́ бо ѻ҆ц҃ъ зна́мена бг҃ъ.

Коне́цъ сꙋббѡ́тѣ.

к҃и Рѣ́ша же къ немꙋ̀: что̀ сотвори́мъ, да дѣ́лаемъ дѣла̀ бж҃iѧ; к҃ѳ Ѿвѣща̀ i҆и҃съ, и҆ речѐ и҆̀мъ: сѐ є҆́сть дѣ́ло бж҃iе, да вѣ́рꙋете въ того̀, є҆го́же посла̀ ѻ҆́нъ. л҃ Рѣ́ша же є҆мꙋ̀: ко́е ѹ҆́бѡ ты̀ твори́ши зна́менiе, да ви́димъ, и҆ вѣ́рꙋ и҆́мемъ тебѣ̀; что̀ дѣ́лаеши; л҃а Ѻ҆тцы̀ на́ши ꙗ҆до́ша ма́ннꙋ въ пꙋсты́ни, ꙗ҆́коже є҆́сть пи́сано: хлѣ́бъ съ небесѐ да́стъ и҆̀мъ ꙗ҆́сти. л҃в Речѐ ѹ҆́бѡ и҆̀мъ i҆и҃съ: а҆ми́нь а҆ми́нь глаго́лю ва́мъ, не мѡѷсе́й дадѐ ва́мъ хлѣ́бъ съ небесѐ: но ѻ҆ц҃ъ мо́й да́стъ ва́мъ хлѣ́ба и҆́стиннагѡ съ небесѐ. л҃г Хлѣ́бъ бо бж҃iй є҆́сть сходѧ́й съ небесѐ, и҆ даѧ́й живо́тъ мíрꙋ.

Коне́цъ вто́рникꙋ.

л҃д Рѣ́ша ѹ҆́бѡ къ немꙋ̀: гдⷭ҇и, всегда̀ да́ждь на́мъ хлѣ́бъ се́й. л҃є Рече́ же и҆̀мъ i҆и҃съ:

(заⷱ к҃а)  А҆́зъ є҆́смь хлѣ́бъ живо́тный, грѧды́й ко мнѣ̀ не и҆́мать взалка́тисѧ: и҆ вѣ́рꙋѧй въ мѧ̀ не и҆́мать вжажда́тисѧ никогда́же. л҃s Но рѣ́хъ ва́мъ, ꙗ҆́кѡ и҆ ви́дѣсте мѧ̀, и҆ не вѣ́рꙋете. л҃з Всѐ, є҆́же да́стъ мнѣ̀ ѻ҆ц҃ъ, ко мнѣ̀ прiи́детъ: и҆ грѧдꙋ́щаго ко мнѣ̀ не и҆зженꙋ̀ во́нъ. л҃и Ꙗ҆́кѡ снидо́хъ съ нб҃сѐ, не да творю̀ (л. рѯ҃а ѡ҆б.) во́лю мою̀, но во́лю посла́вшагѡ мѧ̀ ѻ҆ц҃а̀. л҃ѳ Се́ же є҆́сть во́лѧ посла́вшагѡ мѧ̀ ѻ҆ц҃а̀, да всѐ є҆́же да́стъ мѝ, не погꙋблю̀ ѿ негѡ̀, но воскрешꙋ̀ є҆̀ въ послѣ́днiй де́нь.

Коне́цъ средѣ̀, и҆ мє́ртвымъ.

(заⷱ к҃в) м҃ Се́ же є҆́сть во́лѧ посла́вшагѡ мѧ̀, да всѧ́къ ви́дѧй сн҃а, и҆ вѣ́рꙋѧй въ него̀, и҆́мать живо́тъ вѣ́чный, и҆ воскрешꙋ̀ є҆го̀ а҆́зъ въ послѣ́днiй де́нь. м҃а Ропта́хꙋ ѹ҆́бѡ i҆ꙋде́є ѡ҆ не́мъ, ꙗ҆́кѡ речѐ: а҆́зъ є҆́смь хлѣ́бъ сше́дый съ небесѐ. м҃в И҆ глаго́лахꙋ: не се́й ли є҆́сть i҆и҃съ сы́нъ i҆ѡ́сифовъ, є҆мꙋ́же мы̀ зна́емъ ѻ҆тца̀ и҆ мт҃рь; ка́кѡ ѹ҆́бѡ глаго́летъ се́й, ꙗ҆́кѡ съ небесѐ снидо́хъ; м҃г Ѿвѣща̀ ѹ҆́бѡ i҆и҃съ, и҆ речѐ и҆̀мъ: не ропщи́те междꙋ̀ собо́ю: м҃д Никто́же мо́жетъ прiитѝ ко мнѣ̀, а҆́ще не ѻ҆ц҃ъ посла́вый мѧ̀ привлече́тъ є҆го̀, и҆ а҆́зъ воскрешꙋ̀ є҆го̀ въ послѣ́днiй де́нь.

Коне́цъ четверткꙋ̀.

м҃є Е҆́сть пи́сано во проро́цѣхъ: и҆ бꙋ́дꙋтъ всѝ ѹ҆че́ни бг҃ꙋ. всѧ́къ слы́шавый ѻ҆ц҃а̀, и҆ навы́къ, прiи́детъ ко мнѣ̀: м҃s Не ꙗ҆́кѡ ѻ҆ц҃а̀ ви́дѣлъ є҆́сть кто̀, то́кмѡ сы́й ѿ бг҃а, се́й ви́дѣ ѻ҆ц҃а̀. м҃з А҆ми́нь а҆ми́нь глаго́лю ва́мъ: вѣ́рꙋѧй въ мѧ̀, и҆́мать живота̀ вѣ́чнагѡ.

(заⷱ к҃г) м҃и * А҆́зъ є҆́смь хлѣ́бъ живо́тный. м҃ѳ Ѻ҆тцы̀ ва́ши ꙗ҆до́ша ма́ннꙋ въ пꙋсты́ни, и҆ ѹ҆мро́ша: н҃ Се́й є҆́сть хлѣ́бъ, (л. рѯ҃в) сходѧ́й съ небесѐ, да а҆́ще кто̀ ѿ негѡ̀ ꙗ҆́стъ, не ѹ҆́мретъ. н҃а А҆́зъ є҆́смь хлѣ́бъ живо́тный, и҆́же сше́дый съ небесѐ: а҆́ще кто̀ снѣ́сть ѿ хлѣ́ба сегѡ̀, жи́въ бꙋ́детъ во вѣ́ки: и҆ хлѣ́бъ, є҆го́же а҆́зъ да́мъ, пло́ть моѧ̀ є҆́сть, ю҆́же а҆́зъ да́мъ за живо́тъ мíра. н҃в Прѧ́хꙋсѧ же междꙋ̀ собо́ю жи́дове, глаго́люще: ка́кѡ мо́жетъ се́й на́мъ да́ти пло́ть свою̀ ꙗ҆́сти; н҃д Рече́ же и҆̀мъ i҆и҃съ: а҆ми́нь а҆ми́нь глаго́лю ва́мъ, а҆́ще не снѣ́сте пло́ти сн҃а человѣ́ческагѡ, ни пiе́те кро́ве є҆гѡ̀, живота̀ не и҆́мате въ себѣ̀. н҃є Ꙗ҆ды́й мою̀ пло́ть, и҆ пiѧ́й мою̀ кро́вь, и҆́мать живо́тъ вѣ́чный: и҆ а҆́зъ воскрешꙋ̀ є҆го̀ въ послѣ́днiй де́нь.

Коне́цъ пѧткꙋ̀.

н҃є Пло́ть бо моѧ̀ и҆́стинно є҆́сть бра́шно, и҆ кро́вь моѧ̀ и҆́стинно є҆́сть пи́во.

(заⷱ к҃д) н҃s  Ꙗ҆ды́й мою̀ пло́ть, и҆ пiѧ́й мою̀ кро́вь, во мнѣ̀ пребыва́етъ, и҆ а҆́зъ въ не́мъ. н҃з Ꙗ҆́коже посла̀ мѧ̀ живы́й ѻ҆ц҃ъ, и҆ а҆́зъ живꙋ̀ ѻ҆ц҃а̀ ра́ди: и҆ ꙗ҆ды́й мѧ̀, и҆ то́й жи́въ бꙋ́детъ менѐ ра́ди. н҃и Се́й є҆́сть хлѣ́бъ сше́дый съ небесѐ: не ꙗ҆́коже ꙗ҆до́ша ѻ҆тцы̀ ва́ши ма́ннꙋ, и҆ ѹ҆мро́ша: ꙗ҆ды́й хлѣ́бъ се́й, жи́въ бꙋ́детъ во вѣ́ки. н҃ѳ Сiѧ̑ речѐ на со́нмищи, ѹ҆чѧ̀ въ капернаꙋ́мѣ. ѯ҃ Мно́зи ѹ҆́бѡ слы́шавше ѿ ѹ҆чєни́къ є҆гѡ̀ рѣ́ша: же́стоко є҆́сть сло́во сiѐ, и҆ кто̀ мо́жетъ є҆гѡ̀ послꙋ́шати; ѯ҃а Вѣ́дый же i҆и҃съ въ себѣ̀, ꙗ҆́кѡ ро́пщꙋтъ (л. рѯ҃в ѡ҆б.) ѡ҆ се́мъ ѹ҆ченицы̀ є҆гѡ̀, речѐ и҆̀мъ: сiе́ ли вы̀ блазни́тъ; ѯ҃в А҆́ще ѹ҆́бѡ ѹ҆́зрите сн҃а человѣ́ческаго восходѧ́ща, и҆дѣ́же бѣ̀ пре́жде, ѯ҃г Дх҃ъ є҆́сть и҆́же ѡ҆живлѧ́етъ: пло́ть не по́льзꙋетъ ничто́же. глаго́лы, ꙗ҆̀же а҆́зъ глаго́лахъ ва́мъ, дх҃ъ сꙋ́ть и҆ живо́тъ сꙋ́ть. ѯ҃д Но сꙋ́ть ѿ ва́съ нѣ́цыи, и҆̀же не вѣ́рꙋютъ: вѣ́дѧше бо и҆сконѝ i҆и҃съ, кто̀ сꙋ́ть невѣ́рꙋющiи, и҆ кто̀ є҆́сть предаѧ́й є҆го̀. ѯ҃є И҆ глаго́лаше: сегѡ̀ ра́ди рѣ́хъ ва́мъ, ꙗ҆́кѡ никто́же мо́жетъ прiитѝ ко мнѣ̀, а҆́ще не бꙋ́детъ є҆мꙋ̀ дано̀ ѿ ѻ҆ц҃а̀ моегѡ̀. ѯ҃s Ѿ сегѡ̀ мно́зи ѿ ѹ҆чєни́къ є҆гѡ̀ и҆до́ша вспѧ́ть, и҆ ктомꙋ̀ не хожда́хꙋ съ ни́мъ. ѯ҃з Рече́ же i҆и҃съ ѻ҆бѣмана́десѧте: є҆да̀ и҆ вы̀ хо́щете и҆тѝ; ѯ҃и Ѿвѣща̀ ѹ҆́бѡ є҆мꙋ̀ сíмѡнъ пе́тръ: гдⷭ҇и, къ комꙋ̀ и҆́демъ; глаго́лы живота̀ вѣ́чнагѡ и҆́маши. ѯ҃ѳ И҆ мы̀ вѣ́ровахомъ и҆ позна́хомъ, ꙗ҆́кѡ ты̀ є҆сѝ хрⷭ҇то́съ сн҃ъ бг҃а жива́гѡ.

Коне́цъ понедѣ́льникꙋ.

ѻ҃ Ѿвѣща̀ и҆̀мъ: не а҆́зъ ли ва́съ двана́десѧте и҆збра́хъ, и҆ є҆ди́нъ ѿ ва́съ дiа́волъ є҆́сть; ѻ҃а Глаго́лаше же i҆ꙋ́дꙋ сíмѡнова i҆скарiѡ́та: се́й бо хотѧ́ше преда́ти є҆го̀, є҆ди́нъ сы́й ѿ ѻ҆боюна́десѧте.

Глава̀ з҃.

(заⷱ к҃є) а҃ И҆ хожда́ше i҆и҃съ по си́хъ въ галiле́и: не хотѧ́ше бо во i҆ꙋде́и ходи́ти, ꙗ҆́кѡ и҆ска́хꙋ є҆го̀ i҆ꙋде́є ѹ҆би́ти. в҃ Бѣ́ же бли́зъ пра́здникъ i҆ꙋде́йскiй, потче́нiе сѣ́ни. г҃ Рѣ́ша же къ немꙋ̀ бра́тiѧ (л. рѯ҃г) є҆гѡ̀: прейдѝ ѿсю́дꙋ, и҆ и҆дѝ во i҆ꙋде́ю, да и҆ ѹ҆ченицы̀ твоѝ ви́дѧтъ дѣла̀ твоѧ̀, ꙗ҆̀же твори́ши. д҃ Никто́же бо въ та́йнѣ ничесо́же твори́тъ, и҆ и҆́щетъ са́мъ ꙗ҆́вѣ бы́ти: а҆́ще сiѧ̑ твори́ши, ꙗ҆вѝ себѐ мíрови. є҃ Ни бра́тiѧ бо є҆гѡ̀ вѣ́ровахꙋ въ него̀. s҃ Глаго́ла ѹ҆́бѡ и҆̀мъ i҆и҃съ: вре́мѧ моѐ не ѹ҆̀ прiи́де, вре́мѧ же ва́ше всегда̀ гото́во є҆́сть. з҃ Не мо́жетъ мíръ ненави́дѣти ва́съ: мене́ же ненави́дитъ, ꙗ҆́кѡ а҆́зъ свидѣ́тельствꙋю ѡ҆ не́мъ, ꙗ҆́кѡ дѣла̀ є҆гѡ̀ sла̀ сꙋ́ть. и҃ Вы̀ взы́дите въ пра́здникъ се́й: а҆́зъ @не взы́дꙋ@{@не ѹ҆̀ взы́дꙋ@} въ пра́здникъ се́й, ꙗ҆́кѡ вре́мѧ моѐ не ѹ҆̀ и҆спо́лнисѧ. ѳ҃ Сiѧ̑ ре́къ и҆̀мъ, ѡ҆ста̀ въ галiле́и. _i҃ Е҆гда́ же взыдо́ша бра́тiѧ є҆гѡ̀ въ пра́здникъ, тогда̀ и҆ са́мъ взы́де, не ꙗ҆́вѣ, но ꙗ҆́кѡ та́й. а҃_i Жи́довє же и҆ска́хꙋ є҆го̀ въ пра́здникъ, и҆ глаго́лахꙋ: гдѣ̀ є҆́сть ѻ҆́нъ; в҃_i И҆ ро́потъ мно́гъ бѣ̀ ѡ҆ не́мъ въ наро́дѣхъ. ѻ҆́вiи глаго́лахꙋ, ꙗ҆́кѡ бла́гъ є҆́сть: и҆нíи же глаго́лахꙋ: нѝ, но льсти́тъ наро́ды. г҃_i Ни кото́рый же ѹ҆́бѡ ꙗ҆́вѣ глаго́лаше ѡ҆ не́мъ, стра́ха ра́ди i҆ꙋде́йскагѡ.

Коне́цъ вто́рникꙋ.

(заⷱ к҃s) д҃_i А҆́бiе же къ преполове́нiе пра́здника взы́де i҆и҃съ во це́рковь, и҆ ѹ҆ча́ше. є҃_i И҆ дивлѧ́хꙋсѧ i҆ꙋде́є, глаго́люще: ка́кѡ се́й кни́ги вѣ́сть, не ѹ҆чи́всѧ; s҃_i Ѿвѣща̀ ѹ҆́бѡ и҆̀мъ i҆и҃съ, и҆ речѐ: моѐ ѹ҆че́нiе нѣ́сть моѐ, но посла́вшагѡ мѧ̀. з҃_i А҆́ще кто̀ хо́щетъ во́лю є҆гѡ̀ твори́ти, разꙋмѣ́етъ ѡ҆ ѹ҆че́нiи, ко́е ѿ бг҃а є҆́сть: и҆лѝ (л. рѯ҃г ѡ҆б.) а҆́зъ ѡ҆ себѣ̀ глаго́лю. и҃_i Глаго́лѧй ѡ҆ себѣ̀, сла́вы своеѧ̀ и҆́щетъ: а҆ и҆щѧ́й сла́вы посла́вшагѡ є҆го̀, се́й и҆́стиненъ є҆́сть, и҆ нѣ́сть непра́вды въ не́мъ. ѳ҃_i Не мѡѷсе́й ли дадѐ ва́мъ зако́нъ; и҆ никто́же ѿ ва́съ твори́тъ зако́на. что̀ менѐ и҆́щете ѹ҆би́ти; к҃ Ѿвѣща̀ наро́дъ и҆ речѐ: бѣ́са ли и҆́маши; кто̀ тебѐ и҆́щетъ ѹ҆би́ти; к҃а Ѿвѣща̀ i҆и҃съ, и҆ речѐ и҆̀мъ: є҆ди́но дѣ́ло сотвори́хъ, и҆ всѝ дивите́сѧ. к҃в Сегѡ̀ ра́ди мѡѷсе́й дадѐ ва́мъ ѡ҆брѣ́занiе, [не ꙗ҆́кѡ ѿ мѡѷсе́а є҆́сть, но ѿ ѻ҆тє́цъ,] и҆ въ сꙋббѡ́тꙋ ѡ҆брѣ́заете человѣ́ка. к҃г А҆́ще ѡ҆брѣ́занiе прiе́млетъ человѣ́къ въ сꙋббѡ́тꙋ, да не разори́тсѧ зако́нъ мѡѷсе́овъ: на мѧ́ ли гнѣ́ваетесѧ, ꙗ҆́кѡ всего̀ человѣ́ка здра́ва сотвори́хъ въ сꙋббѡ́тꙋ; к҃д Не сꙋди́те на лица̀, но пра́ведный сꙋ́дъ сꙋди́те. к҃є Глаго́лахꙋ ѹ҆́бѡ нѣ́цыи ѿ i҆ерꙋсали́млѧнъ: не се́й ли є҆́сть, є҆го́же и҆́щꙋтъ ѹ҆би́ти; к҃s И҆ сѐ не ѡ҆бинꙋ́ѧсѧ глаго́летъ, и҆ ничесѡ́же є҆мꙋ̀ не глаго́лютъ: є҆да̀ @ка́кѡ@{@вои́стиннꙋ@} разꙋмѣ́ша кнѧ́зи, ꙗ҆́кѡ се́й є҆́сть хрⷭ҇то́съ; к҃з Но сего̀ вѣ́мы, ѿкꙋ́дꙋ є҆́сть: хрⷭ҇то́съ же є҆гда̀ прiи́детъ, никто́же вѣ́сть, ѿкꙋ́дꙋ бꙋ́детъ. к҃и Воззва̀ ѹ҆́бѡ въ це́ркви ѹ҆чѧ̀ i҆и҃съ, и҆ глаго́лѧ: и҆ менѐ вѣ́сте, и҆ вѣ́сте ѿкꙋ́дꙋ є҆́смь, и҆ ѡ҆ себѣ̀ не прiидо́хъ: но є҆́сть и҆́стиненъ посла́вый мѧ̀, є҆гѡ́же вы̀ не вѣ́сте. к҃ѳ А҆́зъ вѣ́мъ є҆го̀, ꙗ҆́кѡ ѿ негѡ̀ є҆́смь, и҆ то́й мѧ̀ посла̀. л҃ И҆ска́хꙋ же да и҆́мꙋтъ є҆го̀: и҆ никто́же возложѝ на́нь рꙋкѝ, ꙗ҆́кѡ не ѹ҆̀ бѣ̀ прише́лъ ча́съ є҆гѡ̀.

Коне́цъ средѣ̀.

л҃а Мно́зи же ѿ наро́да вѣ́роваша въ него̀, и҆ глаго́лахꙋ: ꙗ҆́кѡ хрⷭ҇то́съ є҆гда̀ прiи́детъ, є҆да̀ бѡ́льша (л. рѯ҃д) зна́мєнiѧ сотвори́тъ, ꙗ҆̀же се́й твори́тъ; л҃в Слы́шаша фарiсе́є наро́дъ ро́пщꙋщъ ѡ҆ не́мъ сiѧ̑, и҆ посла́ша фарiсе́є и҆ а҆рхiере́є слꙋги̑, да и҆́мꙋтъ є҆го̀. л҃г Рече́ же i҆и҃съ: є҆щѐ ма́ло вре́мѧ съ ва́ми є҆́смь, и҆ и҆дꙋ̀ къ посла́вшемꙋ мѧ̀. л҃д Пои́щете менѐ, и҆ не ѡ҆брѧ́щете: и҆ и҆дѣ́же є҆́смь а҆́зъ, вы̀ не мо́жете прiитѝ. л҃є Рѣ́ша же i҆ꙋде́є къ себѣ̀: ка́мѡ се́й хо́щетъ и҆тѝ, ꙗ҆́кѡ мы̀ не ѡ҆брѧ́щемъ є҆гѡ̀; є҆да̀ въ разсѣ́ѧнiе є҆́ллинское хо́щетъ и҆тѝ, и҆ ѹ҆чи́ти є҆́ллины; л҃s Что́ є҆сть сiѐ сло́во, є҆́же речѐ: взы́щете менѐ, и҆ не ѡ҆брѧ́щете, и҆ и҆дѣ́же є҆́смь а҆́зъ, вы̀ не мо́жете прiитѝ;

(заⷱ к҃з) л҃з Въ послѣ́днiй же де́нь вели́кiй пра́здника стоѧ́ше i҆и҃съ, и҆ зва́ше глаго́лѧ: а҆́ще кто̀ жа́ждетъ, да прiи́детъ ко мнѣ̀, и҆ пiе́тъ. л҃и Вѣ́рꙋѧй въ мѧ̀, ꙗ҆́коже речѐ писа́нiе, рѣ́ки ѿ чре́ва є҆гѡ̀ и҆стекꙋ́тъ воды̀ жи́вы. л҃ѳ Сiе́ же речѐ ѡ҆ дс҃ѣ, є҆го́же хотѧ́хꙋ прiима́ти вѣ́рꙋющiи во и҆́мѧ є҆гѡ̀: не ѹ҆́ бо бѣ̀ дх҃ъ ст҃ы́й, ꙗ҆́кѡ i҆и҃съ не ѹ҆̀ бѣ̀ просла́вленъ. м҃ Мно́зи же ѿ наро́да слы́шавше сло́во, глаго́лахꙋ: се́й є҆́сть вои́стиннꙋ проро́къ. м҃а Дрꙋзíи глаго́лахꙋ: се́й є҆́сть хрⷭ҇то́съ. ѻ҆́вiи же глаго́лахꙋ: є҆да̀ ѿ галiле́и хрⷭ҇то́съ прихо́дитъ; м҃в Не писа́нiе ли речѐ, ꙗ҆́кѡ ѿ сѣ́мене давíдова, и҆ ѿ виѳлее́мскiѧ ве́си, и҆дѣ́же бѣ̀ давíдъ, хрⷭ҇то́съ прiи́детъ; м҃г Ра́спрѧ же бы́сть въ наро́дѣ є҆гѡ̀ ра́ди. м҃д Нѣ́цыи же ѿ ни́хъ хотѧ́хꙋ ꙗ҆́ти є҆го̀: но никто́же возложѝ на́нь рꙋ́цѣ. м҃є Прiидо́ша же слꙋгѝ ко а҆рхiере́ѡмъ и҆ фарiсе́ѡмъ: и҆ рѣ́ша и҆̀мъ тíи: почто̀ не приведо́сте є҆гѡ̀; (л. рѯ҃д ѡ҆б.) м҃s Ѿвѣща́ша слꙋгѝ: николи́же та́кѡ є҆́сть глаго́лалъ человѣ́къ, ꙗ҆́кѡ се́й человѣ́къ. м҃з Ѿвѣща́ша ѹ҆́бѡ и҆̀мъ фарiсе́є: є҆да̀ и҆ вы̀ прельще́ни бы́сте. м҃и Е҆да̀ кто̀ ѿ кнѧ̑зь вѣ́рова во́нь, и҆лѝ ѿ фарiсє́й; м҃ѳ Но наро́дъ се́й, и҆́же не вѣ́сть зако́на, про́клѧти сꙋ́ть. н҃ Глаго́ла нiкоди́мъ къ ни́мъ, и҆́же прише́дый къ немꙋ̀ но́щiю, є҆ди́нъ сы́й ѿ ни́хъ: н҃а Е҆да̀ зако́нъ на́шъ сꙋ́дитъ человѣ́кꙋ, а҆́ще не слы́шитъ ѿ негѡ̀ пре́жде, и҆ разꙋмѣ́етъ что̀ твори́тъ; н҃в Ѿвѣща́ша и҆ реко́ша є҆мꙋ̀: є҆да̀ и҆ ты̀ ѿ галiле́и є҆сѝ, и҆спыта́й и҆ ви́ждь, ꙗ҆́кѡ проро́къ ѿ галiле́и не прихо́дитъ.

Престꙋпѝ недѣ́ли и҃ напре́дъ.

н҃г И҆ и҆́де ко́ждо въ до́мъ сво́й.

Глава̀ и҃.

а҃ I҆и҃съ же и҆́де въ го́рꙋ є҆леѡ́нскꙋ. в҃ Заꙋ́тра же па́ки прiи́де въ це́рковь, и҆ всѝ лю́дiе и҆дѧ́хꙋ къ немꙋ̀, и҆ сѣ́дъ ѹ҆ча́ше и҆̀хъ.

(заⷱ к҃и) г҃ Приведо́ша же кни́жницы и҆ фарiсе́є къ немꙋ̀ женꙋ̀, въ прелюбодѣѧ́нiи ꙗ҆́тꙋ, и҆ поста́виша ю҆̀ посредѣ̀. д҃ Глаго́лаша є҆мꙋ̀: ѹ҆чи́телю, сiѧ̀ жена̀ ꙗ҆́та є҆́сть ны́нѣ къ прелюбодѣѧ́нiи. є҃ Въ зако́нѣ же на́мъ мѡѷсе́й повелѣ̀ такѡвы́ѧ ка́менiемъ побива́ти: ты́ же что̀ глаго́леши; s҃ Сiе́ же рѣ́ша и҆скꙋша́юще є҆го̀, да бы́ша и҆мѣ́ли что̀ глаго́лати на́нь. i҆и҃съ же до́лꙋ (л. рѯ҃є) прекло́ньсѧ, пе́рстомъ писа́ше на землѝ, не слага́ѧ и҆̀мъ. з҃ Ꙗ҆́коже прилѣжа́хꙋ вопроша́юще є҆го̀, воскло́ньсѧ речѐ къ ни́мъ: и҆́же є҆́сть безꙿ грѣха̀ въ ва́съ, @пре́жде@{@пе́рвый@} ве́рзи ка́мень на ню̀. и҃ И҆ па́ки до́лꙋ прекло́ньсѧ, писа́ше на землѝ. ѳ҃ Ѻ҆ни́ же слы́шавше, и҆ со́вѣстiю ѡ҆блича́еми и҆схожда́хꙋ є҆ди́нъ по є҆ди́номꙋ, наче́нше ѿ ста́рєцъ до послѣ́днихъ: и҆ ѡ҆ста̀ є҆ди́нъ i҆и҃съ, и҆ жена̀ посредѣ̀ сꙋ́щи. _i҃ Воскло́ньсѧ же i҆и҃съ, и҆ ниеди́наго ви́дѣвъ, то́чiю женꙋ̀, речѐ є҆́й: же́но, гдѣ̀ сꙋ́ть, и҆̀же важда́хꙋ на тѧ̀; никíйже ли тебѐ ѡ҆сꙋдѝ; а҃_i Ѻ҆на́ же речѐ: никто́же гдⷭ҇и. рече́ же є҆́й i҆и҃съ: ни а҆́зъ тебѐ ѡ҆сꙋжда́ю: и҆дѝ, и҆ ѿсе́лѣ ктомꙋ̀ не согрѣша́й.

Коне́цъ ст҃ы́мъ жена́мъ.

Чтѝ недѣ́ли и҃:

(заⷱ к҃ѳ) в҃_i Па́ки же и҆̀мъ i҆и҃съ речѐ, глаго́лѧ: а҆́зъ є҆́смь свѣ́тъ мíрꙋ. ходѧ́й по мнѣ̀, не. и҆́мать ходи́ти во тмѣ̀, но и҆́мать свѣ́тъ живо́тный.

Коне́цъ недѣ́ли и҃.

г҃_i Рѣ́ша же є҆мꙋ̀ фарiсе́є: ты̀ ѡ҆ себѣ̀ са́мъ свидѣ́тельствꙋеши: свидѣ́тельство твоѐ нѣ́сть и҆́стинно. д҃_i Ѿвѣща̀ i҆и҃съ и҆ речѐ и҆̀мъ: а҆́ще а҆́зъ свидѣ́тельствꙋю ѡ҆ себѣ̀, и҆́стинно є҆́сть свидѣ́тельство моѐ: ꙗ҆́кѡ вѣ́мъ, ѿкꙋ́дꙋ прiидо́хъ, и҆ ка́мѡ и҆дꙋ̀. вы́ же не вѣ́сте, ѿкꙋ́дꙋ прихождꙋ̀, и҆ ка́мѡ грѧдꙋ̀. є҃_i Вы̀ по (л. рѯ҃є ѡ҆б.) пло́ти сꙋ́дите: а҆́зъ не сꙋждꙋ̀ никомꙋ́же. s҃_i И҆ а҆́ще сꙋждꙋ̀ а҆́зъ, сꙋ́дъ мо́й и҆́стиненъ є҆́сть: ꙗ҆́кѡ є҆ди́нъ нѣ́смь, но а҆́зъ, и҆ посла́вый мѧ̀ ѻ҆ц҃ъ. з҃_i И҆ въ зако́нѣ же ва́шемъ пи́сано є҆́сть, ꙗ҆́кѡ двою̀ человѣ́кꙋ свидѣ́тельство и҆́стинно є҆́сть. и҃_i А҆́зъ є҆́смь свидѣ́тельствꙋѧй ѡ҆ мнѣ̀ само́мъ, и҆ свидѣ́тельствꙋетъ ѡ҆ мнѣ̀ посла́вый мѧ̀ ѻ҆ц҃ъ. ѳ҃_i Глаго́лахꙋ же є҆мꙋ̀: гдѣ̀ є҆́сть ѻ҆ц҃ъ тво́й; ѿвѣща̀ i҆и҃съ: ни менѐ вѣ́сте, ни ѻ҆ц҃а̀ моегѡ̀: а҆́ще мѧ̀ бы́сте вѣ́дали, и҆ ѻ҆ц҃а̀ моего̀ вѣ́дали бы́сте. к҃ Сiѧ̑ глаго́лы глаго́ла i҆и҃съ въ газофѷлакíи, ѹ҆чѧ̀ въ це́ркви, и҆ никто́же ꙗ҆́тъ є҆го̀, ꙗ҆́кѡ не ѹ҆̀ бѣ̀ прише́лъ ча́съ є҆гѡ̀.

Коне́цъ четверткꙋ̀.

(заⷱ л҃) к҃а Рече́ же и҆̀мъ па́ки i҆и҃съ: а҆́зъ и҆дꙋ̀, и҆ взы́щете менѐ, и҆ во грѣсѣ̀ ва́шемъ ѹ҆́мрете: а҆́може а҆́зъ и҆дꙋ̀, вы̀ не мо́жете прiитѝ. к҃в Глаго́лахꙋ ѹ҆́бѡ i҆ꙋде́є: є҆да́ сѧ са́мъ ѹ҆бiе́тъ, ꙗ҆́кѡ глаго́летъ: а҆́може а҆́зъ и҆дꙋ̀, вы̀ не мо́жете прiитѝ; к҃г И҆ речѐ и҆̀мъ: вы̀ ѿ ни́жнихъ є҆стѐ, а҆́зъ ѿ вы́шнихъ є҆́смь: вы̀ ѿ мíра сегѡ̀ є҆стѐ, а҆́зъ нѣ́смь ѿ мíра сегѡ̀. к҃д Рѣ́хъ ѹ҆́бѡ ва́мъ, ꙗ҆́кѡ ѹ҆́мрете во грѣсѣ́хъ ва́шихъ: а҆́ще бо не и҆́мете вѣ́ры, ꙗ҆́кѡ а҆́зъ є҆́смь, ѹ҆́мрете во грѣсѣ́хъ ва́шихъ. к҃є Глаго́лахꙋ же є҆мꙋ̀: ты̀ кто̀ є҆сѝ; и҆ речѐ и҆̀мъ i҆и҃съ: нача́токъ, ꙗ҆́кѡ и҆ глаго́лю ва́мъ. к҃s Мнѡ́га и҆́мамъ ѡ҆ ва́съ (л. рѯ҃s) глаго́лати и҆ сꙋди́ти, но посла́вый мѧ̀ и҆́стиненъ є҆́сть и҆ а҆́зъ, ꙗ҆̀же слы́шахъ ѿ негѡ̀, сiѧ̑ глаго́лю въ мíрѣ. к҃з Не разꙋмѣ́ша ѹ҆́бѡ, ꙗ҆́кѡ ѻ҆ц҃а̀ и҆̀мъ глаго́лаше. к҃и Рече́ же и҆̀мъ i҆и҃съ: є҆гда̀ вознесе́те сн҃а человѣ́ческаго, тогда̀ разꙋмѣ́ете, ꙗ҆́кѡ а҆́зъ є҆́смь, и҆ ѡ҆ себѣ̀ ничесо́же творю̀: но ꙗ҆́коже наꙋчи́ мѧ ѻ҆ц҃ъ мо́й, сiѧ̑ глаго́лю. (срⷣе) к҃ѳ И҆ посла́вый мѧ̀, со мно́ю є҆́сть: не ѡ҆ста́ви менѐ є҆ди́наго ѻ҆ц҃ъ, ꙗ҆́кѡ а҆́зъ ѹ҆гѡ́днаѧ є҆мꙋ̀ всегда̀ творю̀. л҃ Сiѧ̑ є҆мꙋ̀ глаго́лющꙋ, мно́зи вѣ́роваша въ него̀.

Коне́цъ пѧткꙋ̀, и҆ сꙋббѡ́тѣ по воздви́женiи.

(заⷱ л҃а) л҃а Глаго́лаше же i҆и҃съ къ вѣ́ровавшымъ къ немꙋ̀ i҆ꙋде́ѡмъ: а҆́ще вы̀ пребꙋ́дете во словесѝ мое́мъ, вои́стиннꙋ ѹ҆ченицы̀ моѝ бꙋ́дете: л҃в И҆ разꙋмѣ́ете и҆́стинꙋ, и҆ и҆́стина свободи́тъ вы̀. л҃г Ѿвѣща́ша и҆ рѣ́ша є҆мꙋ̀: сѣ́мѧ а҆враа́мле є҆смы̀, и҆ никомꙋ́же рабо́тахомъ николи́же: ка́кѡ ты̀ глаго́леши, ꙗ҆́кѡ свобо́дни бꙋ́дете; л҃д Ѿвѣща̀ и҆̀мъ i҆и҃съ: а҆ми́нь а҆ми́нь глаго́лю ва́мъ, ꙗ҆́кѡ всѧ́къ творѧ́й грѣ́хъ, ра́бъ є҆́сть грѣха̀. л҃є Ра́бъ же не пребыва́етъ въ домꙋ̀ во вѣ́къ: сн҃ъ пребыва́етъ во вѣ́къ. л҃s А҆́ще ѹ҆́бѡ сн҃ъ вы̀ свободи́тъ, вои́стиннꙋ свобо́дни бꙋ́дете. л҃з Вѣ́мъ, ꙗ҆́кѡ сѣ́мѧ а҆враа́мле є҆стѐ, но и҆́щете менѐ ѹ҆би́ти, ꙗ҆́кѡ сло́во моѐ не вмѣща́етсѧ въ вы̀. л҃и А҆́зъ є҆́же ви́дѣхъ ѹ҆ ѻ҆ц҃а̀ моегѡ̀, глаго́лю: и҆ вы̀ ѹ҆́бѡ є҆́же ви́дѣсте ѹ҆ ѻ҆тца̀ ва́шегѡ, творитѐ. л҃ѳ Ѿвѣща́ша и҆ рѣ́ша є҆мꙋ̀: ѻ҆ц҃ъ на́шъ а҆враа́мъ є҆́сть. глаго́ла (л. рѯ҃s ѡ҆б.) и҆̀мъ i҆и҃съ: а҆́ще ча̑да а҆враа́млѧ бы́сте бы́ли, дѣла̀ а҆враа́млѧ бы́сте твори́ли. м҃ Ны́нѣ же и҆́щете менѐ ѹ҆би́ти, человѣ́ка, и҆́же и҆́стинꙋ ва́мъ глаго́лахъ, ю҆́же слы́шахъ ѿ бг҃а: сегѡ̀ а҆враа́мъ нѣ́сть сотвори́лъ. м҃а Вы̀ творитѐ дѣла̀ ѻ҆тца̀ ва́шегѡ. рѣ́ша же є҆мꙋ̀: мы̀ ѿ любодѣѧ́нiѧ нѣ́смы рожде́ни, є҆ди́наго ѻ҆ц҃а̀ и҆́мамы бг҃а.

(заⷱ л҃в) м҃в Рече́ же и҆̀мъ i҆и҃съ: а҆́ще бг҃ъ ѻ҆ц҃ъ ва́шъ бы̀ бы́лъ, люби́ли бы́сте ѹ҆́бѡ менѐ, а҆́зъ бо ѿ бг҃а и҆зыдо́хъ, и҆ прiидо́хъ.

Коне́цъ сꙋббѡ́тѣ.

не ѡ҆ себѣ́ бо прiидо́хъ, но то́й мѧ̀ посла̀. м҃г Почто̀ бесѣ́ды моеѧ̀ не разꙋмѣ́ете, ꙗ҆́кѡ не мо́жете слы́шати словесѐ моегѡ̀; м҃д Вы̀ ѻ҆тца̀ ва́шегѡ дiа́вола є҆стѐ, и҆ по́хѡти ѻ҆ц҃а̀ ва́шегѡ хо́щете твори́ти. ѻ҆́нъ человѣкоꙋбíйца бѣ̀ и҆сконѝ, и҆ во и҆́стинѣ не стои́тъ: ꙗ҆́кѡ нѣ́сть и҆́стины къ не́мъ. є҆гда̀ глаго́летъ лжꙋ̀, ѿ свои́хъ глаго́летъ, ꙗ҆́кѡ ло́жъ є҆́сть, и҆ ѻ҆те́цъ лжѝ. м҃є А҆́зъ же занѐ и҆́стинꙋ глаго́лю, не вѣ́рꙋете мнѣ̀. м҃s Кто̀ ѿ ва́съ ѡ҆блича́етъ мѧ̀ ѡ҆ грѣсѣ̀; а҆́ще ли и҆́стинꙋ глаго́лю, почто̀ вы̀ не вѣ́рꙋете мнѣ̀; м҃з И҆́же є҆́сть ѿ бг҃а, глаго́лы бж҃iѧ послꙋ́шаетъ: сегѡ̀ ра́ди бы̀ не послꙋ́шаете, ꙗ҆́кѡ ѿ бг҃а нѣ́сте. м҃и Ѿвѣща́ша же i҆ꙋде́є, и҆ рѣ́ша є҆мꙋ̀: не до́брѣ ли мы̀ глаго́лемъ, ꙗ҆́кѡ самарѧни́нъ є҆сѝ ты̀, и҆ бѣ́са и҆́маши; м҃ѳ Ѿвѣща̀ i҆и҃съ: а҆́зъ бѣ́са не и҆́мамъ, но чтꙋ̀ ѻ҆ц҃а̀ моего̀, и҆ вы̀ не чте́те (л. рѯ҃з) менѐ. н҃ А҆́зъ же не и҆щꙋ̀ сла́вы моеѧ̀: є҆́сть и҆щѧ̀ и҆ сꙋдѧ̀.

(заⷱ л҃г) н҃а  А҆ми́нь а҆ми́нь глаго́лю ва́мъ, а҆́ще кто̀ сло́во моѐ соблюде́тъ, сме́рти не и҆́мать ви́дѣти во вѣ́ки.

Коне́цъ понедѣ́льникꙋ.

н҃в Рѣ́ша ѹ҆́бѡ є҆мꙋ̀ жи́дове: ны́нѣ разꙋмѣ́хомъ, ꙗ҆́кѡ бѣ́са и҆́маши. а҆враа́мъ ѹ҆́мре, и҆ проро́цы, и҆ ты̀ глаго́леши: а҆́ще кто̀ сло́во моѐ соблюде́тъ, сме́рти не и҆́мать вкꙋси́ти во вѣ́ки. н҃г Е҆да̀ ты̀ бо́лiй є҆сѝ ѻ҆ц҃а̀ на́шегѡ а҆враа́ма, и҆́же ѹ҆́мре, и҆ проро́цы ѹ҆мро́ша, кого́ сѧ са́мъ ты̀ твори́ши; н҃д Ѿвѣща̀ i҆и҃съ: а҆́ще а҆́зъ сла́влюсѧ са́мъ, сла́ва моѧ̀ ничесо́же є҆́сть: є҆́сть ѻ҆ц҃ъ мо́й сла́вѧй мѧ̀, є҆го́же вы̀ глаго́лете, ꙗ҆́кѡ бг҃ъ на́шъ є҆́сть. н҃є И҆ не позна́сте є҆гѡ̀, а҆́зъ же вѣ́мъ є҆го̀: и҆ а҆́ще рекꙋ̀, ꙗ҆́кѡ не вѣ́мъ є҆гѡ̀, бꙋ́дꙋ подо́бенъ ва́мъ, ло́жъ: но вѣ́мъ є҆го̀, и҆ сло́во є҆гѡ̀ соблюда́ю. н҃s А҆враа́мъ ѻ҆те́цъ ва́шъ ра́дъ бы бы́лъ, да бы̀ ви́дѣлъ де́нь мо́й: и҆ ви́дѣ, и҆ возра́довасѧ. н҃з Рѣ́ша же i҆ꙋде́є къ немꙋ̀: пѧти́десѧть лѣ́тъ не ѹ҆̀ и҆́маши, и҆ а҆враа́ма ли є҆сѝ ви́дѣлъ; н҃и Рече́ же и҆̀мъ i҆и҃съ: а҆ми́нь а҆ми́нь глаго́лю ва́мъ, пре́жде да́же а҆враа́мъ не бы́сть, а҆́зъ є҆́смь. н҃ѳ Взѧ́ша же ка́менiе, да ве́ргꙋтъ на́нь: i҆и҃съ же скры́сѧ, и҆ и҆зы́де и҆зꙿ цр҃кве, проше́дъ посредѣ̀ и҆́хъ, и҆ мимохожда́ше та́кѡ.

Коне́цъ вто́рникꙋ. (л. рѯ҃з ѡ҆б.)

Глава̀ ѳ҃.

(заⷱ л҃д) [_i҃] а҃ И҆ мимоиды́й ви́дѣ человѣ́ка слѣ́па ѿ рождества̀. в҃ И҆ вопроси́ша є҆го̀ ѹ҆ченицы̀ є҆гѡ̀, глаго́люще: раввì, кто̀ согрѣшѝ; се́й ли, и҆лѝ роди́тєлѧ є҆гѡ̀, да слѣ́пъ роди́сѧ; г҃ Ѿвѣща̀ i҆и҃съ: ни се́й согрѣшѝ, ни роди́тєлѧ є҆гѡ̀, но да ꙗ҆вѧ́тсѧ дѣла̀ бж҃iѧ на не́мъ. д҃ Мнѣ̀ подоба́етъ дѣ́лати дѣла̀ посла́вшагѡ мѧ̀, до́ндеже де́нь є҆́сть: прiи́детъ но́щь, є҆гда̀ никто́же мо́жетъ дѣ́лати. є҃ Е҆гда̀ въ мíрѣ є҆́смь, свѣ́тъ є҆́смь мíрꙋ. s҃ Сiѧ̑ ре́къ, плю́нꙋ на зе́млю, и҆ сотворѝ бре́нiе ѿ плюнове́нiѧ, и҆ пома́за ѻ҆́чи бре́нiемъ слѣпо́мꙋ. з҃ И҆ речѐ є҆мꙋ̀: и҆дѝ, ѹ҆мы́йсѧ въ кꙋпѣ́ли сiлѡа́мстѣ, є҆́же сказа́етсѧ по́сланъ. и҆́де же и҆ ѹ҆мы́сѧ, и҆ прiи́де ви́дѧ. и҃ Сосѣ́ди же и҆ и҆̀же бѧ́хꙋ ви́дѣли є҆го̀ пре́жде, ꙗ҆́кѡ слѣ́пъ бѣ̀, глаго́лахꙋ: не се́й ли є҆́сть сѣдѧ́й и҆ просѧ́й; ѳ҃ Ѻ҆́вiи глаго́лахꙋ, ꙗ҆́кѡ се́й є҆́сть: и҆нíи же глаго́лахꙋ, ꙗ҆́кѡ подо́бенъ є҆мꙋ̀ є҆́сть: ѻ҆́нъ же глаго́лаше, ꙗ҆́кѡ а҆́зъ є҆́смь. _i҃ Глаго́лахꙋ же є҆мꙋ̀: ка́кѡ тѝ ѿверзо́стѣсѧ ѻ҆́чи; а҃_i Ѿвѣща̀ ѻ҆́нъ и҆ речѐ: человѣ́къ нарица́емый i҆и҃съ бре́нiе сотворѝ, и҆ пома́за ѻ҆́чи моѝ, и҆ рече́ ми: и҆дѝ въ кꙋпѣ́ль сiлѡа́млю, и҆ ѹ҆мы́йсѧ. ше́дъ же и҆ ѹ҆мы́всѧ, прозрѣ́хъ. в҃_i Рѣ́ша же є҆мꙋ̀: @кто̀ то́й є҆́сть@{@гдѣ̀ то́й є҆́сть@}; глаго́ла, не вѣ́мъ. г҃_i Ведо́ша же є҆го̀ къ фарiсе́ѡмъ, и҆́же бѣ̀ и҆ногда̀ слѣ́пъ. д҃_i Бѣ́ же сꙋббѡ́та, є҆гда̀ сотворѝ бре́нiе i҆и҃съ, и҆ ѿве́рзе є҆мꙋ̀ ѻ҆́чи. є҃_i Па́ки же вопроша́хꙋ є҆го̀ и҆ фарiсе́є: ка́кѡ (л. рѯ҃и) прозрѣ̀; ѻ҆́нъ же речѐ и҆̀мъ: бре́нiе положѝ мнѣ̀ на ѻ҆́чи, и҆ ѹ҆мы́хсѧ, и҆ ви́жꙋ. s҃_i Глаго́лахꙋ же ѿ фарiсє́й нѣ́цыи: нѣ́сть се́й ѿ бг҃а человѣ́къ, ꙗ҆́кѡ сꙋббѡ́тꙋ не храни́тъ. ѻ҆́вiи глаго́лахꙋ: ка́кѡ мо́жетъ человѣ́къ грѣ́шенъ сицєва̀ зна́мєнiѧ твори́ти; и҆ ра́спрѧ бѣ̀ въ ни́хъ. з҃_i Глаго́лахꙋ ѹ҆́бѡ слѣпцꙋ̀ па́ки: ты̀ что̀ глаго́леши ѡ҆ не́мъ, ꙗ҆́кѡ ѿве́рзе ѻ҆́чи твоѝ; ѻ҆́нъ же речѐ, ꙗ҆́кѡ проро́къ є҆́сть. и҃_i Не ꙗ҆́ша ѹ҆́бѡ вѣ́ры i҆ꙋде́є ѡ҆ не́мъ, ꙗ҆́кѡ слѣ́пъ бѣ̀, и҆ прозрѣ̀, до́ндеже возгласи́ша роди́тєлѧ тогѡ̀ прозрѣ́вшагѡ. ѳ҃_i И҆ вопроси́ша ѧ҆̀, глаго́люще: се́й ли є҆́сть сы́нъ ва́ю, є҆го́же вы̀ глаго́лете, ꙗ҆́кѡ слѣ́пъ роди́сѧ; ка́кѡ ѹ҆́бѡ ны́нѣ ви́дитъ; к҃ Ѿвѣща́ста же и҆́ма роди́тєлѧ є҆гѡ̀ и҆ рѣ́ста: вѣ́мы, ꙗ҆́кѡ се́й є҆́сть сы́нъ на́ю, и҆ ꙗ҆́кѡ слѣ́пъ роди́сѧ. к҃а Ка́кѡ же ны́нѣ ви́дитъ, не вѣ́мы, и҆лѝ кто̀ ѿве́рзе є҆мꙋ̀ ѻ҆́чи, мы̀ не вѣ́мы. са́мъ во́зрастъ и҆́мать, самого̀ вопроси́те: са́мъ ѡ҆ себѣ̀ да глаго́летъ. к҃в Сiѧ̑ реко́ста роди́тєлѧ є҆гѡ̀, ꙗ҆́кѡ боѧ́стасѧ жидѡ́въ: ѹ҆же́ бо бѧ́хꙋ сложи́лисѧ жи́дове, да а҆́ще кто̀ є҆го̀ и҆сповѣ́сть хрⷭ҇та̀, ѿлꙋче́нъ со́нмища да бꙋ́детъ. к҃г Сегѡ̀ ра́ди роди́тєлѧ є҆гѡ̀ реко́ста: ꙗ҆́кѡ во́зрастъ и҆́мать, самого̀ вопроси́те. к҃д Возгласи́ша же втори́цею человѣ́ка, и҆́же бѣ̀ слѣ́пъ, и҆ рѣ́ша є҆мꙋ̀: да́ждь сла́вꙋ бг҃ꙋ, мы̀ вѣ́мы, ꙗ҆́кѡ человѣ́къ се́й грѣ́шенъ є҆́сть. к҃є Ѿвѣща́ же ѻ҆́нъ, и҆ речѐ: а҆́ще грѣ́шенъ є҆́сть, не вѣ́мъ: є҆ди́но вѣ́мъ, ꙗ҆́кѡ слѣ́пъ бѣ́хъ, ны́нѣ же ви́жꙋ. к҃s Рѣ́ша же є҆мꙋ̀ па́ки: что̀ сотворѝ тебѣ̀; ка́кѡ ѿве́рзе ѻ҆́чи твоѝ; к҃з Ѿвѣща̀ и҆̀мъ: реко́хъ ва́мъ ѹ҆жѐ, и҆ не слы́шасте: что̀ па́ки хо́щете слы́шати; є҆да̀ и҆ вы̀ (л. рѯ҃и ѡ҆б.) ѹ҆ченицы̀ є҆гѡ̀ хо́щете бы́ти; к҃и Ѻ҆ни́ же ѹ҆кори́ша є҆го̀, и҆ рѣ́ша є҆мꙋ̀: ты̀ ѹ҆чени́къ є҆сѝ тогѡ̀, мы́ же мѡѷсе́овы є҆смы̀ ѹ҆ченицы̀. к҃ѳ Мы̀ вѣ́мы, ꙗ҆́кѡ мѡѷсе́ови глаго́ла бг҃ъ: сегѡ́ же не вѣ́мы, ѿкꙋ́дꙋ є҆́сть. л҃ Ѿвѣща̀ человѣ́къ, и҆ речѐ и҆̀мъ: ѡ҆ се́мъ бо ди́вно є҆́сть, ꙗ҆́кѡ вы̀ не вѣ́сте, ѿкꙋ́дꙋ є҆́сть, и҆ ѿве́рзе ѻ҆́чи моѝ. л҃а Вѣ́мъ же, ꙗ҆́кѡ грѣ́шники бг҃ъ не послꙋ́шаетъ: но а҆́ще кто̀ бг҃очте́цъ є҆́сть, и҆ во́лю є҆гѡ̀ твори́тъ, тогѡ̀ послꙋ́шаетъ. л҃в Ѿ вѣ́ка нѣ́сть слы́шано, ꙗ҆́кѡ кто̀ ѿве́рзе ѻ҆́чи слѣ́пꙋ рожде́нꙋ. л҃г А҆́ще не бы̀ бы́лъ се́й ѿ бг҃а, не мо́глъ бы твори́ти ничесѡ́же. л҃д Ѿвѣща́ша и҆ рѣ́ша є҆мꙋ̀: во грѣсѣ́хъ ты̀ роди́лсѧ є҆сѝ ве́сь, и҆ ты́ ли ны̀ ѹ҆чи́ши; и҆ и҆згна́ша є҆го̀ во́нъ. л҃є Ѹ҆слы́ша i҆и҃съ, ꙗ҆́кѡ и҆згна́ша є҆го̀ во́нъ, и҆ ѡ҆брѣ́тъ є҆го̀, речѐ є҆мꙋ̀: ты̀ вѣ́рꙋеши ли въ сн҃а бж҃iѧ; л҃s Ѿвѣща̀ ѻ҆́нъ, и҆ речѐ: и҆ кто́ є҆сть гдⷭ҇и, да вѣ́рꙋю въ него̀; л҃з Рече́ же є҆мꙋ̀ i҆и҃съ: и҆ ви́дѣлъ є҆сѝ є҆го̀, и҆ глаго́лѧй съ тобо́ю, то́й є҆́сть. л҃и Ѻ҆́нъ же речѐ: вѣ́рꙋю гдⷭ҇и, и҆ поклони́сѧ є҆мꙋ̀.

Коне́цъ недѣ́ли.

(заⷱ л҃є) л҃ѳ И҆ речѐ i҆и҃съ: на сꙋ́дъ а҆́зъ въ мíръ се́й прiидо́хъ, да неви́дѧщiи ви́дѧтъ, и҆ ви́дѧщiи слѣ́пи бꙋ́дꙋтъ. м҃ И҆ слы́шаша ѿ фарiсє́й сiѧ̑ сꙋ́щiи съ ни́мъ, и҆ рѣ́ша є҆мꙋ̀: є҆да̀ и҆ мы̀ слѣ́пи є҆смы̀; м҃а Речѐ и҆̀мъ i҆и҃съ: а҆́ще бы́сте слѣ́пи бы́ли, не бы́сте и҆мѣ́ли грѣха̀: ны́нѣ (л. рѯ҃ѳ) же глаго́лете, ꙗ҆́кѡ ви́димъ, и҆ грѣ́хъ ва́шъ пребыва́етъ.

Глава̀ _i҃.

(заⷱ) а҃  А҆ми́нь а҆ми́нь глаго́лю ва́мъ: не входѧ́й две́рьми во дво́ръ ѻ҆́вчiй, но прела́зѧ и҆́нꙋдѣ, то́й та́ть є҆́сть и҆ разбо́йникъ. в҃ А҆ входѧ́й две́рьми, па́стырь є҆́сть ѻ҆вца́мъ. г҃ Семꙋ̀ две́рникъ ѿверза́етъ, и҆ ѻ҆́вцы гла́съ є҆гѡ̀ слы́шатъ, и҆ своѧ̀ ѻ҆́вцы глаша́етъ по и҆́мени, и҆ и҆зго́нитъ и҆̀хъ. д҃ И҆ є҆гда̀ своѧ̀ ѻ҆́вцы и҆ждене́тъ, предꙿ ни́ми хо́дитъ, и҆ ѻ҆́вцы по не́мъ и҆́дꙋтъ, ꙗ҆́кѡ вѣ́дѧтъ гла́съ є҆гѡ̀. є҃ По чꙋжде́мъ же не и҆́дꙋтъ, но бѣжа́тъ ѿ негѡ̀, ꙗ҆́кѡ не зна́ютъ чꙋжда́гѡ гла́са. s҃ Сiю̀ при́тчꙋ речѐ и҆̀мъ i҆и҃съ: ѻ҆ни́ же не разꙋмѣ́ша, что̀ бѧ́ше ꙗ҆̀же глаго́лаше и҆̀мъ. з҃ Рече́ же па́ки и҆̀мъ i҆и҃съ: а҆ми́нь а҆ми́нь глаго́лю ва́мъ, ꙗ҆́кѡ а҆́зъ є҆́смь две́рь ѻ҆вца́мъ. и҃ Всѝ, є҆ли́кѡ и҆́хъ прiи́де пре́жде менѐ, та́тiе сꙋ́ть и҆ разбо́йницы: но не послꙋ́шаша и҆́хъ ѻ҆́вцы.

(заⷱ л҃s) ѳ҃ * А҆́зъ є҆́смь две́рь: мно́ю а҆́ще кто̀ вни́детъ, спасе́тсѧ, и҆ вни́детъ, и҆ и҆зы́детъ, и҆ па́жить ѡ҆брѧ́щетъ.

Коне́цъ четверткꙋ̀ и҆ ст҃и́телємъ на ѹ҆́трени.

_i҃ Та́ть не прихо́дитъ, ра́звѣ да ѹ҆кра́детъ, и҆ ѹ҆бiе́тъ, и҆ погꙋби́тъ: а҆́зъ прiидо́хъ, да живо́тъ и҆́мꙋтъ, (л. рѯ҃ѳ) и҆ ли́шше и҆́мꙋтъ. а҃_i А҆́зъ є҆́смь па́стырь до́брый: па́стырь до́брый дꙋ́шꙋ свою̀ полага́етъ за ѻ҆́вцы. в҃_i А҆ нае́мникъ, и҆́же нѣ́сть па́стырь, є҆мꙋ́же не сꙋ́ть ѻ҆́вцы своѧ̀, ви́дитъ во́лка грѧдꙋ́ща, и҆ ѡ҆ставлѧ́етъ ѻ҆́вцы, и҆ бѣ́гаетъ, и҆ во́лкъ расхи́титъ и҆̀хъ, и҆ распꙋ́дитъ ѻ҆́вцы. г҃_i А҆ нае́мникъ бѣжи́тъ, ꙗ҆́кѡ нае́мникъ є҆́сть, и҆ не ради́тъ ѡ҆ ѻ҆вца́хъ. д҃_i А҆́зъ є҆́смь па́стырь до́брый, и҆ зна́ю моѧ̑, и҆ зна́ютъ мѧ̀ моѧ̑. є҃_i Ꙗ҆́коже зна́етъ мѧ̀ ѻ҆ц҃ъ, и҆ а҆́зъ зна́ю ѻ҆ц҃а̀: и҆ дꙋ́шꙋ мою̀ полага́ю за ѻ҆́вцы. s҃_i И҆ и҆́ны ѻ҆́вцы и҆́мамъ, ꙗ҆̀же не сꙋ́ть ѿ двора̀ сегѡ̀: и҆ ты̑ѧ мѝ подоба́етъ привестѝ: и҆ гла́съ мо́й ѹ҆слы́шатъ, и҆ бꙋ́детъ є҆ди́но ста́до, и҆ є҆ди́нъ па́стырь.

Коне́цъ ст҃и́телємъ.

(заⷱ л҃з) з҃_i  Сегѡ̀ ра́ди мѧ̀ ѻ҆ц҃ъ лю́битъ, ꙗ҆́кѡ а҆́зъ дꙋ́шꙋ мою̀ полага́ю, да па́ки прiимꙋ̀ ю҆̀. и҃_i Никто́же во́зꙿметъ ю҆̀ ѿ менѐ, но а҆́зъ полага́ю ю҆̀ ѡ҆ себѣ̀: ѻ҆́бласть и҆́мамъ положи́ти ю҆̀, и҆ ѻ҆́бласть и҆́мамъ па́ки прiѧ́ти ю҆̀: сiю̀ за́повѣдь прiѧ́хъ ѿ ѻ҆ц҃а̀ моегѡ̀. ѳ҃_i Ра́спрѧ же па́ки бы́сть во i҆ꙋде́ехъ за словеса̀ сiѧ̀. к҃ Глаго́лахꙋ же мно́зи ѿ ни́хъ: бѣ́са и҆́мать, и҆ неи́стовъ є҆́сть, что̀ є҆гѡ̀ послꙋ́шаете; к҃а И҆нíи глаго́лахꙋ: сíи глаго́ли не сꙋ́ть бѣснꙋ́ющагѡсѧ: є҆да̀ мо́жетъ бѣ́съ слѣпо́мꙋ ѻ҆́чи ѿве́рсти;

(заⷱ) к҃в Бы́ша же тогда̀* ѡ҆бновлє́нiѧ во i҆еросолѵ́мѣхъ, и҆ зима̀ бѣ̀. к҃г И҆ хожда́ше i҆и҃съ въ цр҃кви, въ (л. р҃ѻ) притво́рѣ соломѡ́ни. к҃д Ѡ҆быдо́ша же є҆го̀ i҆ꙋде́є, и҆ глаго́лахꙋ є҆мꙋ̀: доко́лѣ дꙋ́шы на́шѧ взе́млеши; а҆́ще ты̀ є҆сѝ хрⷭ҇то́съ, рцы̀ на́мъ не ѡ҆бинꙋ́ѧсѧ. к҃є Ѿвѣща̀ и҆̀мъ i҆и҃съ: рѣ́хъ ва́мъ, и҆ не вѣ́рꙋете: дѣла̀, ꙗ҆̀же а҆́зъ творю̀ ѡ҆ и҆́мени ѻ҆ц҃а̀ моегѡ̀, та̀ свидѣ́тельствꙋютъ ѡ҆ мнѣ̀. к҃s Но вы̀ не вѣ́рꙋете: нѣ́сте бо ѿ ѻ҆ве́цъ мои́хъ, ꙗ҆́коже рѣ́хъ ва́мъ.

(заⷱ л҃и) к҃з  Ѻ҆́вцы моѧ̀ гла́са моегѡ̀ слꙋ́шаютъ: и҆ а҆́зъ зна́ю и҆̀хъ, и҆ по мнѣ̀ грѧдꙋ́тъ. к҃и И҆ а҆́зъ живо́тъ вѣ́чный да́мъ и҆̀мъ,

Коне́цъ пѧткꙋ̀ и҆ ѡ҆сщ҃е́нiю.

и҆ не поги́бнꙋтъ во вѣ́ки, и҆ не восхи́титъ и҆́хъ никто́же ѿ рꙋкѝ моеѧ̀. к҃ѳ Ѻ҆ц҃ъ мо́й, и҆́же дадѐ мнѣ̀, бо́лiй всѣ́хъ є҆́сть: и҆ никто́же мо́жетъ восхи́тити и҆̀хъ ѿ рꙋкѝ ѻ҆ц҃а̀ моегѡ̀. л҃ А҆́зъ и҆ ѻ҆ц҃ъ є҆ди́но є҆сма̀. л҃а Взѧ́ша же ка́менiе па́ки i҆ꙋде́є, да побiю́тъ є҆го̀. л҃в Ѿвѣща̀ и҆̀мъ i҆и҃съ: мнѡ́га добра̀ дѣла̀ ꙗ҆ви́хъ ва́мъ ѿ ѻ҆ц҃а̀ моегѡ̀, за ко́е и҆́хъ дѣ́ло ка́менiе ме́щете на мѧ̀; л҃г Ѿвѣща́ша є҆мꙋ̀ i҆ꙋде́є, глаго́люще: ѡ҆ добрѣ̀ дѣ́лѣ ка́менiе не ме́щемъ на тѧ̀, но ѡ҆ хꙋлѣ̀, ꙗ҆́кѡ ты̀ человѣ́къ сы́й, твори́ши себѐ бг҃а. л҃д Ѿвѣща̀ и҆̀мъ i҆и҃съ: нѣ́сть ли пи́сано въ зако́нѣ ва́шемъ: а҆́зъ рѣ́хъ, бо́зи є҆стѐ; л҃є А҆́ще ѻ҆́ны речѐ бо́ги, къ ни́мже сло́во бж҃iе бы́сть, и҆ не мо́жетъ разори́тисѧ писа́нiе: л҃s Е҆го́же ѻ҆ц҃ъ свѧтѝ и҆ посла̀ въ мíръ, вы̀ глаго́лете, (л. р҃ѻ ѡ҆б.) ꙗ҆́кѡ хꙋлꙋ̀ глаго́леши, занѐ рѣ́хъ: сн҃ъ бж҃iй є҆́смь. л҃з А҆́ще не творю̀ дѣла̀ ѻ҆ц҃а̀ моегѡ̀, не и҆ми́те мѝ вѣ́ры. л҃и А҆́ще ли творю̀, а҆́ще и҆ мнѣ̀ не вѣ́рꙋете, дѣлѡ́мъ мои́мъ вѣ́рꙋйте: да разꙋмѣ́ете и҆ вѣ́рꙋете, ꙗ҆́кѡ во мнѣ̀ ѻ҆ц҃ъ и҆ а҆́зъ въ не́мъ.

Коне́цъ сꙋббѡ́тѣ.

л҃ѳ И҆ска́хꙋ ѹ҆́бѡ па́ки ꙗ҆́ти є҆го̀: и҆ и҆зы́де ѿ рꙋ́къ и҆́хъ. м҃ И҆ и҆́де па́ки на ѻ҆́нъ по́лъ i҆ѻрда́на, на мѣ́сто, и҆дѣ́же бѣ̀ i҆ѡа́ннъ пре́жде крестѧ̀: и҆ пребы́сть тꙋ̀. м҃а И҆ мно́зи прiидо́ша къ немꙋ̀, и҆ глаго́лахꙋ, ꙗ҆́кѡ i҆ѡа́ннъ ѹ҆́бѡ зна́менiѧ не сотворѝ ни є҆ди́нагѡ: всѧ̑ же є҆ли̑ка речѐ i҆ѡа́ннъ ѡ҆ се́мъ, и҆́стина бѣ̀. м҃в И҆ мно́зи вѣ́роваша въ него̀ тꙋ̀.

Глава̀ а҃_i.

(заⷱ л҃ѳ) [а҃_i] а҃  Бѣ̀ нѣ́кто болѧ̀ ла́зарь ѿ виѳа́нiи, ѿ ве́си марíины и҆ ма́рѳы сестры̀ є҆ѧ̀. в҃ Бѣ́ же марíа пома́завшаѧ гдⷭ҇а мѵ́ромъ, и҆ ѡ҆те́рши но́зѣ є҆гѡ̀ власы̀ свои́ми: є҆ѧ́же бра́тъ ла́зарь болѧ́ше. г҃ Посла́стѣ ѹ҆́бѡ сєстрѣ̀ къ немꙋ̀ глаго́лющѣ: гдⷭ҇и, сѐ є҆го́же лю́биши, боли́тъ. д҃ Слы́шавъ же i҆и҃съ, речѐ: сiѧ̀ болѣ́знь нѣ́сть къ сме́рти, но ѡ҆ сла́вѣ бж҃iи, да просла́витсѧ сн҃ъ бж҃iй є҆ѧ̀ ра́ди. є҃ Люблѧ́ше же i҆и҃съ ма́рѳꙋ, и҆ сестрꙋ̀ є҆ѧ̀, и҆ ла́зарѧ. s҃ Е҆гда́ же ѹ҆слы́ша, ꙗ҆́кѡ боли́тъ, тогда̀ пребы́сть на не́мже бѣ̀ мѣ́стѣ два̀ днѝ. з҃ Пото́мъ же глаго́ла ѹ҆ченикѡ́мъ: и҆́демъ во i҆ꙋде́ю па́ки. (л. рѻ҃а) и҃ Глаго́лаша є҆мꙋ̀ ѹ҆ченицы̀: раввì, ны́нѣ и҆ска́хꙋ тебѐ ка́менiемъ поби́ти i҆ꙋде́є, и҆ па́ки ли и҆́деши та́мѡ; ѳ҃ Ѿвѣща̀ i҆и҃съ: не два́ ли на́десѧте часа̀ є҆ста̀ во днѐ; а҆́ще кто̀ хо́дитъ во днѐ, не по́ткнетсѧ, ꙗ҆́кѡ свѣ́тъ мíра сегѡ̀ ви́дитъ. _i҃ А҆́ще кто̀ хо́дитъ въ нощѝ, по́ткнетсѧ, ꙗ҆́кѡ нѣ́сть свѣ́та въ не́мъ. а҃_i Сiѧ̑ речѐ, и҆ посе́мъ глаго́ла и҆̀мъ: ла́зарь дрꙋ́гъ на́шъ ѹ҆́спе, но и҆дꙋ̀ да возбꙋжꙋ̀ є҆го̀. в҃_i Рѣ́ша же ѹ҆ченицы̀ є҆гѡ̀: гдⷭ҇и, а҆́ще ѹ҆́спе, спасе́нъ бꙋ́детъ. г҃_i Рече́ же i҆и҃съ ѡ҆ сме́рти є҆гѡ̀: ѻ҆ни́ же мнѣ́ша, ꙗ҆́кѡ ѡ҆ ѹ҆спе́нiи сна̀ глаго́летъ. д҃_i Тогда̀ речѐ и҆̀мъ i҆и҃съ не ѡ҆бинꙋ́ѧсѧ: ла́зарь ѹ҆́мре. є҃_i И҆ ра́дꙋюсѧ ва́съ ра́ди, да вѣ́рꙋете, ꙗ҆́кѡ не бѣ́хъ та́мѡ: но и҆́демъ къ немꙋ̀. s҃_i Рече́ же ѳѡма̀, глаго́лемый близне́цъ, ѹ҆ченикѡ́мъ: и҆́демъ и҆ мы̀, да ѹ҆́мремъ съ ни́мъ. з҃_i Прише́дъ же i҆и҃съ, ѡ҆брѣ́те є҆го̀ четы́ри днѝ ѹ҆жѐ и҆мꙋ́ща во гро́бѣ. и҃_i Бѣ́ же виѳа́нiа бли́зъ i҆ерꙋсали́ма ꙗ҆́кѡ. ста́дiй пѧтьна́десѧть. ѳ҃_i И҆ мно́зи ѿ i҆ꙋдє́й бѧ́хꙋ пришлѝ къ ма́рѳѣ и҆ марíи, да ѹ҆тѣ́шатъ и҆̀хъ ѡ҆ бра́тѣ є҆ю̀. к҃ Ма́рѳа же є҆гда̀ ѹ҆слы́ша, ꙗ҆́кѡ i҆и҃съ грѧде́тъ, срѣ́те є҆го̀: марíа же до́ма сѣдѧ́ше. к҃а Рече́ же ма́рѳа ко i҆и҃сꙋ: гдⷭ҇и, а҆́ще бы здѣ̀ бы́лъ, не бы̀ бра́тъ мо́й ѹ҆́мерлъ. к҃в Но и҆ ны́нѣ вѣ́мъ, ꙗ҆́кѡ є҆ли̑ка а҆́ще про́сиши ѿ бг҃а, да́стъ тебѣ̀ бг҃ъ. к҃г Глаго́ла є҆́й i҆и҃съ: воскре́снетъ бра́тъ тво́й. к҃д Глаго́ла є҆мꙋ̀ ма́рѳа: вѣ́мъ, ꙗ҆́кѡ воскре́снетъ въ воскреше́нiе, въ послѣ́днiй де́нь. к҃є Рече́ же є҆́й i҆и҃съ: а҆́зъ є҆́смь воскреше́нiе и҆ живо́тъ: вѣ́рꙋѧй въ мѧ̀, а҆́ще и҆ ѹ҆́мретъ, ѡ҆живе́тъ. к҃s И҆ всѧ́къ живы́й, и҆ вѣ́рꙋѧй въ мѧ̀, не ѹ҆́мретъ во вѣ́ки: є҆́млеши ли вѣ́рꙋ семꙋ̀; к҃з Глаго́ла є҆мꙋ̀: є҆́й гдⷭ҇и. а҆́зъ (л. рѻ҃а ѡ҆б.) вѣ́ровахъ, ꙗ҆́кѡ ты̀ є҆сѝ хрⷭ҇то́съ сн҃ъ бж҃iй, и҆́же въ мíръ грѧды́й. к҃и И҆ сiѧ̑ ре́кши, и҆́де, и҆ пригласѝ марíю сестрꙋ̀ свою̀ та́й, ре́кши: ѹ҆чи́тель прише́лъ є҆́сть, и҆ глаша́етъ тѧ̀. к҃ѳ Ѻ҆на́ же ꙗ҆́кѡ ѹ҆слы́ша, воста̀ ско́рѡ, и҆ и҆́де къ немꙋ̀: л҃ Не ѹ҆же́ бо бѣ̀ прише́лъ i҆и҃съ въ ве́сь, но бѣ̀ на мѣ́стѣ, и҆дѣ́же срѣ́те є҆го̀ ма́рѳа. л҃а I҆ꙋде́є же ѹ҆́бѡ сꙋ́щiи съ не́ю въ домꙋ̀, и҆ ѹ҆тѣша́юще ю҆̀, ви́дѣвше марíю, ꙗ҆́кѡ ско́рѡ воста̀, и҆ и҆зы́де, по не́й и҆до́ша, глаго́люще: ꙗ҆́кѡ и҆́детъ на гро́бъ, да пла́четъ та́мѡ. л҃в Марíа же ꙗ҆́кѡ прiи́де, и҆дѣ́же бѣ̀ i҆и҃съ, ви́дѣвши є҆го̀, падѐ є҆мꙋ̀ на ногꙋ̀, глаго́лющи є҆мꙋ̀: гдⷭ҇и, а҆́ще бы бы́лъ здѣ̀, не бы̀ ѹ҆́мерлъ мо́й бра́тъ. л҃г I҆и҃съ же ꙗ҆́кѡ ви́дѣ ю҆̀ пла́чꙋщꙋсѧ, и҆ прише́дшыѧ съ не́ю i҆ꙋдє́и пла́чꙋщѧ, запретѝ дꙋ́хꙋ, и҆ возмꙋти́сѧ са́мъ, л҃д И҆ речѐ: гдѣ̀ положи́сте є҆го̀; глаго́лаша є҆мꙋ̀: гдⷭ҇и, прiидѝ и҆ ви́ждь. л҃є Прослези́сѧ i҆и҃съ. л҃s Глаго́лахꙋ ѹ҆́бѡ жи́дове: ви́ждь, ка́кѡ люблѧ́ше є҆го̀. л҃з Нѣ́цыи же ѿ ни́хъ рѣ́ша: не можа́ше ли се́й ѿве́рзый ѻ҆́чи слѣпо́мꙋ, сотвори́ти, да и҆ се́й не ѹ҆́мретъ; л҃и I҆и҃съ же па́ки претѧ̀ въ себѣ̀, прiи́де ко гро́бꙋ: бѣ́ же пеще́ра, и҆ ка́мень лежа́ше на не́й. л҃ѳ Глаго́ла i҆и҃съ: возꙿми́те ка́мень. глаго́ла є҆мꙋ̀ сестра̀ ѹ҆ме́ршагѡ, ма́рѳа: гдⷭ҇и, ѹ҆жѐ смерди́тъ, четверодне́венъ бо є҆́сть. м҃ Глаго́ла є҆́й i҆и҃съ: не рѣ́хъ ли тѝ, ꙗ҆́кѡ а҆́ще вѣ́рꙋеши, ѹ҆́зриши сла́вꙋ бж҃iю; м҃а Взѧ́ша же ка́мень, и҆дѣ́же бѣ̀ ѹ҆ме́рый лежѧ̀. i҆и҃съ же возве́дъ ѻ҆́чи горѣ̀, и҆ речѐ: ѻ҆́ч҃е, хвалꙋ̀ тебѣ̀ воздаю̀, ꙗ҆́кѡ ѹ҆слы́шалъ є҆сѝ мѧ̀. м҃в А҆́зъ же вѣ́дѣхъ, ꙗ҆́кѡ всегда́ мѧ послꙋ́шаеши: но наро́да ра́ди стоѧ́щагѡ ѻ҆́крестъ рѣ́хъ, да вѣ́рꙋ и҆́мꙋтъ, ꙗ҆́кѡ (л. рѻ҃в) ты́ мѧ посла́лъ є҆сѝ. м҃г И҆ сiѧ̑ ре́къ, гла́сомъ вели́кимъ воззва̀: ла́заре, грѧдѝ во́нъ. м҃д И҆ и҆зы́де ѹ҆ме́рый, ѡ҆бѧ́занъ рꙋка́ма и҆ нога́ма ѹ҆кро́емъ, и҆ лицѐ є҆гѡ̀ ѹ҆брꙋ́сомъ ѡ҆бѧ́зано. глаго́ла и҆̀мъ i҆и҃съ: разрѣши́те є҆го̀, и҆ ѡ҆ста́вите и҆тѝ. м҃є Мно́зи бо ѿ i҆ꙋдє́й прише́дшiи къ марíи, и҆ ви́дѣвше ꙗ҆̀же сотворѝ i҆и҃съ, вѣ́роваша въ него̀.

Коне́цъ сꙋббѡ́тѣ ла́заревѣ.

м҃s Нѣ́цыи же ѿ ни́хъ и҆до́ша къ фарiсе́ѡмъ, и҆ реко́ша и҆̀мъ, ꙗ҆̀же сотворѝ i҆и҃съ.

(заⷱ м҃) м҃з Собра́ша ѹ҆́бѡ а҆рхiере́є и҆ фарiсе́є со́нмъ, и҆ глаго́лахꙋ: что̀ сотвори́мъ, ꙗ҆́кѡ человѣ́къ се́й мнѡ́га зна́мєнiѧ твори́тъ; м҃и А҆́ще ѡ҆ста́вимъ є҆го̀ та́кѡ, всѝ вѣ́рꙋютъ въ него̀: и҆ прiи́дꙋтъ ри́млѧне, и҆ во́зꙿмꙋтъ мѣ́сто, и҆ ꙗ҆зы́къ на́шъ. м҃ѳ Е҆ди́нъ же нѣ́кто ѿ ни́хъ каiа́фа, а҆рхiере́й сы́й лѣ́тꙋ томꙋ̀, речѐ и҆̀мъ: вы̀ не вѣ́сте ничесѡ́же, н҃ Ни помышлѧ́ете, ꙗ҆́кѡ ѹ҆́не є҆́сть на́мъ, да є҆ди́нъ человѣ́къ ѹ҆́мретъ за лю́ди, а҆ не ве́сь ꙗ҆зы́къ поги́бнетъ. н҃а Сегѡ́ же ѡ҆ себѣ̀ не речѐ: но а҆рхiере́й сы́й лѣ́тꙋ томꙋ̀, проречѐ, ꙗ҆́кѡ хотѧ́ше i҆и҃съ ѹ҆мре́ти за лю́ди: н҃в И҆ не то́кмѡ за лю́ди, но да и҆ ча̑да бж҃iѧ расточє́ннаѧ собере́тъ во є҆ди́но. н҃г Ѿ тогѡ́же днѐ совѣща́ша, да ѹ҆бiю́тъ є҆го̀. н҃д I҆и҃съ же ктомꙋ̀ не ꙗ҆́вѣ хожда́ше во i҆ꙋде́ехъ: но и҆́де ѿтꙋ́дꙋ во странꙋ̀ бли́зъ пꙋсты́ни, во є҆фре́мъ нарица́емый (л. рѻ҃в ѡ҆б.) гра́дъ, и҆ тꙋ̀ хожда́ше со ѹ҆ченикѝ свои́ми. н҃є Бѣ́ же бли́зъ фа́ска i҆ꙋде́йска: и҆ взыдо́ша мно́зи во i҆еросолѵ́мъ ѿ стра́нъ пре́жде па́схи да ѡ҆чи́стѧтсѧ. н҃s И҆ска́хꙋ ѹ҆́бѡ i҆и҃са, и҆ глаго́лахꙋ къ себѣ̀ въ це́ркви стоѧ́ще: что̀ мни́тсѧ ва́мъ, ꙗ҆́кѡ не и҆́мать ли прiитѝ въ пра́здникъ; н҃з Да́ша ѹ҆́бѡ а҆рхiере́є и҆ фарiсе́є за́повѣдь, да а҆́ще кто̀ ѡ҆щꙋти́тъ є҆го̀, гдѣ̀ бꙋ́детъ, повѣ́сть, ꙗ҆́кѡ да и҆́мꙋтъ є҆го̀.

Коне́цъ понедѣ́льникꙋ.

Глава̀ в҃_i.

(заⷱ м҃а) а҃ I҆и҃съ же пре́жде шестѝ днíй па́схи, прiи́де въ виѳа́нiю, и҆дѣ́же бѣ̀ ла́зарь ѹ҆ме́рый, є҆го́же воскресѝ ѿ ме́ртвыхъ. в҃ Сотвори́ша же є҆мꙋ̀ ве́черю тꙋ̀, и҆ ма́рѳа слꙋжа́ше: ла́зарь же є҆ди́нъ бѣ̀ ѿ возлежа́щихъ съ ни́мъ. [в҃_i] г҃ Марíа же прiе́мши лíтрꙋ мѵ́ра на́рда пiстíки многоцѣ́нны, пома́за но́зѣ i҆и҃совѣ, и҆ ѡ҆трѐ власы̀ свои́ми но́зѣ є҆гѡ̀. хра́мина же и҆спо́лнисѧ ѿ вонѝ ма́сти благово́нныѧ. [г҃_i] д҃ Глаго́ла же є҆ди́нъ ѿ ѹ҆чени̑къ є҆гѡ̀, i҆ꙋ́да сíмѡновъ i҆скарiѡ́тскiй, и҆́же хотѧ́ше є҆го̀ преда́ти: є҃ Чесѡ̀ ра́ди мѵ́ро сiѐ не продано̀ бы́сть на тре́хъ стѣ́хъ пѣ̑нѧзь, и҆ дано̀ ни́щымъ; s҃ Сiе́ же речѐ, не ꙗ҆́кѡ ѡ҆ ни́щихъ печа́шесѧ, но ꙗ҆́кѡ та́ть бѣ̀, и҆ ковче́жецъ и҆мѣ́ѧше, и҆ вмета́ємаѧ ноша́ше. з҃ Рече́ же i҆и҃съ: не дѣ́йте є҆ѧ̀, да въ де́нь погребе́нiѧ моегѡ̀ соблюде́тъ є҆̀. и҃ Ни́щыѧ (л. рѻ҃г) бо всегда̀ и҆́мате съ собо́ю: мене́ же не всегда̀ и҆́мате. ѳ҃ Разꙋмѣ́ же наро́дъ мно́гъ ѿ i҆ꙋдє́й, ꙗ҆́кѡ тꙋ̀ є҆́сть: и҆ прiидо́ша не i҆и҃са ра́ди то́кмѡ, но да и҆ ла́зарѧ ви́дѧтъ, є҆го́же воскресѝ ѿ ме́ртвыхъ. _i҃ Совѣща́ша же а҆рхiере́є, да и҆ ла́зарѧ ѹ҆бiю́тъ: а҃_i Ꙗ҆́кѡ мно́зи є҆гѡ̀ ра́ди и҆дѧ́хꙋ ѿ i҆ꙋдє́й, и҆ вѣ́ровахꙋ во i҆и҃са. в҃_i Во ѹ҆́трiй же де́нь наро́дъ мно́гъ прише́дый въ пра́здникъ, слы́шавше ꙗ҆́кѡ i҆и҃съ грѧде́тъ во i҆ерꙋсали́мъ, г҃_i Прiѧ́ша ва̑iа ѿ фȋнiкъ, и҆ и҆зыдо́ша въ срѣ́тенiе є҆мꙋ̀, и҆ зва́хꙋ глаго́люще: ѡ҆са́нна, благослове́нъ грѧды́й во и҆́мѧ гдⷭ҇не, цр҃ь i҆и҃левъ. [д҃_i] д҃_i Ѡ҆брѣ́тъ же i҆и҃съ ѻ҆слѧ̀, всѣ́де на нѐ, ꙗ҆́коже є҆́сть пи́сано: є҃_i Не бо́йсѧ дщѝ сiѡ́нѧ, сѐ цр҃ь тво́й грѧде́тъ, сѣдѧ̀ на жребѧ́ти ѻ҆́сли. s҃_i Си́хъ же не разꙋмѣ́ша ѹ҆ченицы̀ є҆гѡ̀ пре́жде: но є҆гда̀ просла́висѧ i҆и҃съ, тогда̀ помѧнꙋ́ша, ꙗ҆́кѡ сiѧ̑ бы́ша ѡ҆ не́мъ пи́сана, и҆ сiѧ̑ сотвори́ша є҆мꙋ̀.

(заⷱ) з҃_i Свидѣ́тельствоваше же наро́дъ, и҆́же бѣ̀ пре́жде съ ни́мъ, є҆гда̀ ла́зарѧ возгласѝ ѿ гро́ба, и҆ воскресѝ є҆го̀ ѿ ме́ртвыхъ. (че\к) и҃_i Сегѡ̀ ра́ди и҆ срѣ́те є҆го̀ наро́дъ, ꙗ҆́кѡ слы́шаша є҆го̀ сiѐ сотво́рша зна́менiе.

Коне́цъ недѣ́ли цвѣтно́й.

(заⷱ м҃в) [є҃_i] ѳ҃_i Фарiсе́є же рѣ́ша* къ себѣ̀: ви́дите, ꙗ҆́кѡ ника́ѧже по́льза є҆́сть, сѐ мíръ по не́мъ и҆́детъ. к҃ Бѧ́хꙋ же (л. рѻ҃г ѡ҆б.) нѣ́цыи є҆́ллини ѿ вше́дшихъ, да покло́нѧтсѧ въ пра́здникъ. к҃а Сíи ѹ҆̀бо пристꙋпи́ша къ фiлíппꙋ, и҆́же бѣ̀ ѿ виѳсаíды галiле́йскiѧ, и҆ молѧ́хꙋ є҆го̀, глаго́люще: гдⷭ҇и, хо́щемъ i҆и҃са ви́дѣти. к҃в Прiи́де фiлíппъ и҆ глаго́ла а҆ндре́ови: и҆ па́ки а҆ндре́й и҆ фiлíппъ глаго́ласта i҆и҃сови. к҃г I҆и҃съ же ѿвѣща̀ и҆́ма, глаго́лѧ: прiи́де ча́съ, да просла́витсѧ сн҃ъ человѣ́ческiй. к҃д А҆ми́нь а҆ми́нь глаго́лю ва́мъ, а҆́ще зе́рно пшени́чно па́дъ на землѝ не ѹ҆́мретъ, то̀ є҆ди́но пребыва́етъ: а҆́ще ли ѹ҆́мретъ, мно́гъ пло́дъ сотвори́тъ. к҃є Любѧ́й дꙋ́шꙋ свою̀ погꙋби́тъ ю҆̀: и҆ ненави́дѧй дꙋ́шꙋ свою̀ въ мíрѣ се́мъ, въ животѣ̀ вѣ́чнѣмъ сохрани́тъ ю҆̀. к҃s А҆́ще кто̀ мнѣ̀ слꙋ́житъ, мнѣ̀ да послѣ́дствꙋетъ: и҆ и҆дѣ́же є҆́смь а҆́зъ, тꙋ̀ и҆ слꙋга̀ мо́й бꙋ́детъ. и҆ а҆́ще кто̀ мнѣ̀ слꙋ́житъ, почти́тъ є҆го̀ ѻ҆ц҃ъ мо́й. к҃з Ны́нѣ дꙋша̀ моѧ̀ возмꙋти́сѧ, и҆ что̀ рекꙋ̀; ѻ҆́ч҃е, спаси́ мѧ ѿ часа̀ сегѡ̀: но сегѡ̀ ра́ди прiидо́хъ на ча́съ се́й.

(заⷱ) к҃и  Ѻ҆́ч҃е, просла́ви и҆́мѧ твоѐ. прiи́де же гла́съ съ нб҃сѐ: и҆ просла́вихъ, и҆ па́ки просла́влю. к҃ѳ Наро́дъ же стоѧ́й слы́шавъ, глаго́лахꙋ: гро́мъ бы́сть. и҆нíи глаго́лахꙋ: а҆́гг҃лъ глаго́ла є҆мꙋ̀. л҃ Ѿвѣща̀ i҆и҃съ, и҆ речѐ: не менѐ ра́ди гла́съ се́й бы́сть, но наро́да ра́ди. л҃а Ны́нѣ сꙋ́дъ є҆́сть мíрꙋ семꙋ̀: ны́нѣ кнѧ́зь мíра сегѡ̀ и҆згна́нъ бꙋ́детъ во́нъ. л҃в И҆ а҆́ще а҆́зъ вознесе́нъ бꙋ́дꙋ ѿ землѝ, всѧ̑ привлекꙋ̀ къ себѣ̀. л҃г Сiе́ же глаго́лаше, назна́менꙋѧ, кое́ю сме́ртiю хотѧ́ше ѹ҆мре́ти. л҃д Ѿвѣща̀ є҆мꙋ̀ наро́дъ: мы̀ слы́шахомъ ѿ зако́на, ꙗ҆́кѡ хрⷭ҇то́съ (л. рѻ҃д) пребыва́етъ во вѣ́ки: ка́кѡ ты̀ глаго́леши, вознести́сѧ подоба́етъ сн҃ꙋ человѣ́ческомꙋ; кто̀ є҆́сть се́й сн҃ъ человѣ́ческiй; л҃є Рече́ же и҆̀мъ i҆и҃съ: є҆щѐ ма́ло вре́мѧ свѣ́тъ въ ва́съ є҆́сть. ходи́те до́ндеже свѣ́тъ и҆́мате, да тма̀ ва́съ не и҆́метъ: и҆ ходѧ́й во тмѣ̀, не вѣ́сть, ка́мѡ и҆́детъ.

(заⷱ м҃г) л҃s  До́ндеже свѣ́тъ и҆́мате, вѣ́рꙋйте во свѣ́тъ, да сы́нове свѣ́та бꙋ́дете.

Коне́цъ вто́рникꙋ, и҆ крⷭ҇тꙋ̀.

сiѧ̑ глаго́ла i҆и҃съ, и҆ ѿше́дъ скры́сѧ ѿ ни́хъ. л҃з Толи̑ка зна́мєнiѧ сотво́ршꙋ є҆мꙋ̀ предꙿ ни́ми, не вѣ́ровахꙋ въ него̀. л҃и Да сбꙋ́детсѧ сло́во и҆са́iи проро́ка, є҆́же речѐ: гдⷭ҇и, кто̀ вѣ́рова слꙋ́хꙋ на́шемꙋ; и҆ мы́шца гдⷭ҇нѧ комꙋ̀ ѿкры́сѧ; л҃ѳ Сегѡ̀ ра́ди не можа́хꙋ вѣ́ровати, ꙗ҆́кѡ па́ки речѐ и҆са́iа: м҃ Ѡ҆слѣпѝ ѻ҆́чи и҆́хъ, и҆ ѡ҆ка́менилъ є҆́сть сердца̀ и҆́хъ, да не ви́дѧтъ ѻ҆чи́ма, ни разꙋмѣ́ютъ се́рдцемъ, и҆ ѡ҆братѧ́тсѧ, и҆ и҆сцѣлю̀ и҆̀хъ. м҃а Сiѧ̑ речѐ и҆са́iа, є҆гда̀ ви́дѣ сла́вꙋ є҆гѡ̀, и҆ глаго́ла ѡ҆ не́мъ. м҃в Ѻ҆ба́че ѹ҆́бѡ и҆ ѿ кнѧ̑зь мно́зи вѣ́роваша въ него̀, но фарiсє́й ра́ди не и҆сповѣ́довахꙋ, да не и҆зꙿ со́нмищъ и҆згна́ни бꙋ́дꙋтъ. м҃г Возлюби́ша бо па́че сла́вꙋ человѣ́ческꙋю, не́же сла́вꙋ бж҃iю. м҃д I҆и҃съ же воззва̀, и҆ речѐ: вѣ́рꙋѧй въ мѧ̀, не вѣ́рꙋетъ въ мѧ̀, но въ посла́вшаго мѧ̀. м҃є И҆ ви́дѧй мѧ̀, ви́дитъ посла́вшаго мѧ̀. м҃s А҆́зъ свѣ́тъ въ мíръ прiидо́хъ, да (л. рѻ҃д ѡ҆б.) всѧ́къ вѣ́рꙋѧй въ мѧ̀, во тмѣ̀ не пребꙋ́детъ. м҃з И҆ а҆́ще кто̀ ѹ҆слы́шитъ глаго́лы моѧ̀ и҆ не вѣ́рꙋетъ, а҆́зъ не сꙋждꙋ̀ є҆мꙋ̀: не прiидо́хъ бо, да сꙋждꙋ̀ мíрови, но да спасꙋ̀ мíръ.

Коне́цъ средѣ̀.

м҃и Ѿмета́ѧйсѧ менѐ и҆ не прiе́млѧй глагѡ́лъ мои́хъ, и҆́мать сꙋдѧ́щаго є҆мꙋ̀: сло́во, є҆́же глаго́лахъ, то̀ сꙋ́дитъ є҆мꙋ̀ въ послѣ́днiй де́нь. м҃ѳ Ꙗ҆́кѡ а҆́зъ ѡ҆ себѣ̀ не глаго́лахъ: но посла́вый мѧ̀ ѻ҆ц҃ъ, то́й мнѣ̀ за́повѣдь дадѐ, что̀ рекꙋ̀, и҆ что̀ возглаго́лю. н҃ И҆ вѣ́мъ, ꙗ҆́кѡ за́повѣдь є҆гѡ̀ живо́тъ вѣ́чный є҆́сть: ꙗ҆̀же ѹ҆́бѡ а҆́зъ глаго́лю, ꙗ҆́коже речѐ мнѣ̀ ѻ҆ц҃ъ, та́кѡ глаго́лю.

Коне́цъ вели́кой средѣ̀ на ѹ҆́трени.

Глава̀ г҃_i.

(заⷱ м҃д) [s҃_i] а҃ Пре́жде же пра́здника па́схи, вѣ́дый i҆и҃съ, ꙗ҆́кѡ прiи́де є҆мꙋ̀ ча́съ, да пре́йдетъ ѿ мíра сегѡ̀ ко ѻ҆ц҃ꙋ̀, возлю́бль своѧ̑ сꙋ́щыѧ въ мíрѣ, до конца̀ возлюбѝ ѧ҆̀. в҃ И҆ ве́чери бы́вши, дiа́волꙋ ѹ҆жѐ вложи́вшꙋ въ се́рдце i҆ꙋ́дѣ сíмѡновꙋ и҆скарiѡ́тскомꙋ, да є҆го̀ преда́стъ,

Чтѝ въ четверто́къ вели́кiй, на лiтꙋргíи:

г҃ Вѣ́дый i҆и҃съ, ꙗ҆́кѡ всѧ̑ дадѐ є҆мꙋ̀ ѻ҆ц҃ъ въ рꙋ́цѣ, (л. рѻ҃є) и҆ ꙗ҆́кѡ ѿ бг҃а и҆зы́де, и҆ къ бг҃ꙋ грѧде́тъ: д҃ Воста́въ съ ве́чери, и҆ положѝ ри̑зы, и҆ прiе́мъ ле́нтiонъ, препоѧ́сасѧ. є҃ Пото́мъ же влiѧ̀ во́дꙋ во ѹ҆мыва́льницꙋ, и҆ нача́тъ ѹ҆мыва́ти но́ги ѹ҆ченикѡ́мъ, и҆ ѡ҆тира́ти ле́нтiемъ, и҆́мже бѣ̀ препоѧ́санъ. s҃ Прiи́де же къ сíмѡнꙋ петрꙋ̀, и҆ глаго́ла є҆мꙋ̀ то́й: гдⷭ҇и, ты́ ли моѝ ѹ҆мы́еши но́зѣ; з҃ Ѿвѣща̀ i҆и҃съ, и҆ речѐ є҆мꙋ̀: є҆́же а҆́зъ творю̀, ты̀ не вѣ́си ны́нѣ, разꙋмѣ́еши же по си́хъ. и҃ Глаго́ла є҆мꙋ̀ пе́тръ: не ѹ҆мы́еши нѡ́гꙋ мое́ю во вѣ́ки. ѿвѣща̀ є҆мꙋ̀ i҆и҃съ: а҆́ще не ѹ҆мы́ю тебѐ, не и҆́маши ча́сти со мно́ю. ѳ҃ Глаго́ла є҆мꙋ̀ сíмѡнъ пе́тръ: гдⷭ҇и, не но́зѣ моѝ то́кмѡ, но и҆ рꙋ́цѣ и҆ главꙋ̀. _i҃ Глаго́ла є҆мꙋ̀ i҆и҃съ: и҆змове́нный не тре́бꙋетъ, то́кмѡ но́зѣ ѹ҆мы́ти, є҆́сть бо ве́сь чи́стъ: и҆ вы̀ чи́сти є҆стѐ, но не всѝ. а҃_i Вѣ́дѧше бо предаю́щаго є҆го̀ сегѡ̀ ра́ди речѐ: ꙗ҆́кѡ не всѝ чи́сти є҆стѐ.

Коне́цъ пе́рвомꙋ є҆ѵⷢ҇лiю, на ѹ҆мове́нiи.

(заⷱ м҃є) в҃_i Е҆гда́ же ѹ҆мы̀ но́ги и҆́хъ, прiѧ́тъ ри̑зы своѧ̀, возле́гъ па́ки, речѐ и҆̀мъ: вѣ́сте ли что̀ сотвори́хъ ва́мъ; г҃_i Вы̀ глаша́ете мѧ̀ ѹ҆чи́телѧ и҆ гдⷭ҇а: и҆ до́брѣ глаго́лете, є҆́смь бо. д҃_i А҆́ще ѹ҆́бѡ а҆́зъ ѹ҆мы́хъ ва́ши но́зѣ, гдⷭ҇ь и҆ ѹ҆чи́тель: и҆ вы̀ до́лжни є҆стѐ дрꙋ́гъ дрꙋ́гꙋ ѹ҆мыва́ти но́зѣ. є҃_i Ѻ҆́бразъ бо да́хъ ва́мъ, да ꙗ҆́коже а҆́зъ сотвори́хъ ва́мъ, и҆ вы̀ твори́те. s҃_i А҆ми́нь а҆ми́нь глаго́лю ва́мъ: нѣ́сть ра́бъ бо́лiй гдⷭ҇а своегѡ̀, (л. рѻ҃є ѡ҆б.) ни посла́нникъ бо́лiй посла́вшагѡ є҆го̀. з҃_i А҆́ще сiѧ̑ вѣ́сте, блаже́ни є҆стѐ, а҆́ще творитѐ ѧ҆̀.

Коне́цъ в҃-мꙋ, по ѹ҆мове́нiи.

Прейдѝ четверткꙋ̀ вели́комꙋ, въ матѳе́и заⷱ р҃и ѿ полꙋ̀: [И҆ ꙗ҆дꙋ́щымъ и҆̀мъ:]

и҃_i Не ѡ҆ всѣ́хъ ва́съ глаго́лю, а҆́зъ бо вѣ́мъ, и҆̀хже и҆збра́хъ. но да писа́нiе сбꙋ́детсѧ: ꙗ҆ды́й со мно́ю хлѣ́бъ, воздви́же на мѧ̀ пѧ́тꙋ свою̀. ѳ҃_i Ѿсе́лѣ глаго́лю ва́мъ, пре́жде да́же не бꙋ́детъ, да є҆гда̀ бꙋ́детъ, вѣ́рꙋ и҆́мете, ꙗ҆́кѡ а҆́зъ є҆́смь. к҃ А҆ми́нь а҆ми́нь глаго́лю ва́мъ: прiе́млѧй а҆́ще кого̀ послю̀, менѐ прiе́млетъ: а҆ прiе́млѧй менѐ, прiе́млетъ посла́вшаго мѧ̀. к҃а Сiѧ̑ ре́къ i҆и҃съ, возмꙋти́сѧ дх҃омъ, и҆ свидѣ́тельствова, и҆ речѐ: а҆ми́нь а҆ми́нь глаго́лю ва́мъ, ꙗ҆́кѡ є҆ди́нъ ѿ ва́съ преда́стъ мѧ̀. к҃в Сзира́хꙋ же сѧ междꙋ̀ собо́ю ѹ҆ченицы̀, недоꙋмѣ́ющесѧ ѡ҆ ко́мъ глаго́летъ. к҃г Бѣ́ же є҆ди́нъ ѿ ѹ҆чени̑къ є҆гѡ̀ возлежѧ̀ на ло́нѣ i҆и҃совѣ, є҆го́же люблѧ́ше i҆и҃съ. к҃д Поманꙋ́ же семꙋ̀ сíмѡнъ пе́тръ вопроси́ти: кто̀ ѹ҆́бѡ є҆́сть, ѡ҆ не́мже глаго́летъ; к҃є Напа́дъ же то́й на пє́рси i҆и҃совы, глаго́ла є҆мꙋ̀: гдⷭ҇и, кто́ є҆сть; к҃s Ѿвѣща̀ i҆и҃съ: то́й є҆́сть, є҆мꙋ́же а҆́зъ ѡ҆мочи́въ хлѣ́бъ пода́мъ. и҆ ѡ҆мо́чь хлѣ́бъ, дадѐ i҆ꙋ́дѣ сíмѡновꙋ i҆скарiѡ́тскомꙋ. к҃з И҆ по хлѣ́бѣ тогда̀ вни́де во́нь сатана̀. глаго́ла ѹ҆́бѡ є҆мꙋ̀ i҆и҃съ: є҆́же твори́ши, сотворѝ ско́рѡ. к҃и Сегѡ́ же никто́же разꙋмѣ̀ ѿ возлежа́щихъ, къ чесомꙋ̀ речѐ є҆мꙋ̀. к҃ѳ Нѣ́цыи же мнѧ́хꙋ, поне́же ковче́жецъ и҆мѧ́ше i҆ꙋ́да, ꙗ҆́кѡ глаго́летъ є҆мꙋ̀ i҆и҃съ: кꙋпѝ є҆́же тре́бꙋемъ на пра́здникъ, и҆лѝ ни́щымъ да нѣ́что да́стъ. л҃ Прiи́мъ же (л. рѻ҃s) ѻ҆́нъ хлѣ́бъ, а҆́бiе и҆зы́де: бѣ́ же но́щь. л҃а Е҆гда̀ и҆зы́де, глаго́ла i҆и҃съ:

(заⷱ м҃s)  Ны́нѣ просла́висѧ сн҃ъ чл҃вѣ́ческiй, и҆ бг҃ъ просла́висѧ ѡ҆ не́мъ. л҃в А҆́ще бг҃ъ просла́висѧ ѡ҆ не́мъ, и҆ бг҃ъ просла́витъ є҆го̀ въ себѣ̀, и҆ а҆́бiе просла́витъ є҆го̀. л҃г * Ча̑дца, є҆щѐ съ ва́ми ма́лѡ є҆́смь: взы́щете менѐ, и҆ ꙗ҆́коже рѣ́хъ i҆ꙋде́ѡмъ, ꙗ҆́кѡ а҆́може а҆́зъ и҆дꙋ̀, вы̀ не мо́жете прiитѝ, и҆ ва́мъ глаго́лю ны́нѣ. л҃д За́повѣдь но́вꙋю даю̀ ва́мъ, да лю́бите дрꙋ́гъ дрꙋ́га: ꙗ҆́коже. возлюби́хъ вы̀, да и҆ вы̀ лю́бите себѐ. л҃є Ѡ҆ се́мъ разꙋмѣ́ютъ всѝ, ꙗ҆́кѡ моѝ ѹ҆ченицы̀ є҆стѐ, а҆́ще любо́вь и҆́мате междꙋ̀ собо́ю. л҃s Глаго́ла є҆мꙋ̀ сíмѡнъ пе́тръ: гдⷭ҇и, ка́мѡ и҆́деши; ѿвѣща̀ є҆мꙋ̀ i҆и҃съ: а҆́може а҆́зъ и҆дꙋ̀, не мо́жеши ны́нѣ по мнѣ̀ и҆тѝ, послѣди́ же по мнѣ̀ и҆́деши. л҃з Глаго́ла є҆мꙋ̀ пе́тръ: гдⷭ҇и, почто̀ не могꙋ̀ ны́нѣ по тебѣ̀ и҆тѝ; ны́нѣ дꙋ́шꙋ мою̀ за тѧ̀ положꙋ̀. л҃и Ѿвѣща̀ є҆мꙋ̀ i҆и҃съ: дꙋ́шꙋ ли твою̀ за мѧ̀ положи́ши; а҆ми́нь а҆ми́нь глаго́лю тебѣ̀: не возгласи́тъ а҆ле́ктѡръ, до́ндеже ѿве́ржешисѧ менѐ три́щи.

Глава̀ д҃_i.

(заⷱ м҃з) а҃ ** Да не смꙋща́етсѧ се́рдце ва́ше: вѣ́рꙋйте въ бг҃а, и҆ въ мѧ̀ вѣ́рꙋйте. в҃ Въ домꙋ̀ ѻ҆ц҃а̀ моегѡ̀ ѻ҆би́тєли мнѡ́ги сꙋ́ть: а҆́ще ли же нѝ, ре́клъ (л. рѻ҃s ѡ҆б.) бы́хъ ва́мъ: и҆дꙋ̀ ѹ҆гото́вати мѣ́сто ва́мъ. г҃ И҆ а҆́ще @ @{@поидꙋ̀ и҆@} ѹ҆гото́влю мѣ́сто ва́мъ, па́ки прiидꙋ̀, и҆ поимꙋ̀ вы̀ къ себѣ̀: да и҆дѣ́же є҆́смь а҆́зъ, и҆ вы̀ бꙋ́дете: д҃ И҆ а҆́може а҆́зъ и҆дꙋ̀ вѣ́сте, и҆ пꙋ́ть вѣ́сте. є҃ Глаго́ла є҆мꙋ̀ ѳѡма̀: гдⷭ҇и, не вѣ́мы, ка́мѡ и҆́деши; и҆ ка́кѡ мо́жемъ пꙋ́ть вѣ́дѣти; s҃ Глаго́ла є҆мꙋ̀ i҆и҃съ: а҆́зъ є҆́смь пꙋ́ть, и҆ и҆́стина, и҆ живо́тъ: никто́же прiи́детъ ко ѻ҆ц҃ꙋ̀, то́кмѡ мно́ю. з҃ А҆́ще мѧ̀ бы́сте зна́ли, и҆ ѻ҆ц҃а̀ моего̀ зна́ли бы́сте ѹ҆́бѡ: и҆ ѿсе́лѣ позна́сте є҆го̀, и҆ ви́дѣсте є҆го̀. и҃ Глаго́ла є҆мꙋ̀ фiлíппъ: гдⷭ҇и, покажѝ на́мъ ѻ҆ц҃а̀, и҆ довлѣ́етъ на́мъ. ѳ҃ Глаго́ла є҆мꙋ̀ i҆и҃съ: толи́ко вре́мѧ съ ва́ми є҆́смь, и҆ не позна́лъ є҆сѝ менѐ фiлíппе! ви́дѣвый менѐ, ви́дѣ ѻ҆ц҃а̀: и҆ ка́кѡ ты̀ глаго́леши, покажѝ на́мъ ѻ҆ц҃а̀; _i҃ Не вѣ́рꙋеши ли, ꙗ҆́кѡ а҆́зъ во ѻ҆ц҃ѣ̀, и҆ ѻ҆ц҃ъ во мнѣ̀ є҆́сть;

(заⷱ м҃и)  Глаго́лы ꙗ҆̀же а҆́зъ глаго́лю ва́мъ, ѡ҆ себѣ̀ не глаго́лю: ѻ҆ц҃ъ же во мнѣ̀ пребыва́ѧй, то́й твори́тъ дѣла̀. а҃_i Вѣ́рꙋйте мнѣ̀, ꙗ҆́кѡ а҆́зъ во ѻ҆ц҃ѣ̀, и҆ ѻ҆ц҃ъ во мнѣ̀.

Коне́цъ пѧткꙋ̀.

а҆́ще ли же нѝ, за та̀ дѣла̀ вѣ́рꙋ и҆ми́те мѝ. в҃_i А҆ми́нь а҆ми́нь глаго́лю ва́мъ: вѣ́рꙋѧй въ мѧ̀, дѣла̀ ꙗ҆̀же а҆́зъ творю̀, и҆ то́й сотвори́тъ, и҆ бѡ́льша си́хъ сотвори́тъ, ꙗ҆́кѡ а҆́зъ ко ѻ҆ц҃ꙋ̀ моемꙋ̀ грѧдꙋ̀. г҃_i И҆ є҆́же а҆́ще что̀ про́сите ѿ ѻ҆ц҃а̀ ѡ҆ и҆́мени мое́мъ, то̀ сотворю̀: да просла́витсѧ ѻ҆ц҃ъ въ сн҃ѣ. д҃_i И҆ а҆́ще чесѡ̀ про́сите во и҆́мѧ моѐ, а҆́зъ сотворю̀: є҃_i А҆́ще лю́бите мѧ̀, за́пѡвѣди (л. рѻ҃з) моѧ̀ соблюди́те. s҃_i И҆ а҆́зъ ѹ҆молю̀ ѻ҆ц҃а̀, и҆ и҆но́го ѹ҆тѣ́шителѧ да́стъ ва́мъ, да бꙋ́детъ съ ва́ми въ вѣ́къ: з҃_i Дх҃ъ и҆́стины, є҆гѡ́же мíръ не мо́жетъ прiѧ́ти, ꙗ҆́кѡ не ви́дитъ є҆гѡ̀, нижѐ зна́етъ є҆гѡ̀: вы́ же зна́ете є҆го̀, ꙗ҆́кѡ въ ва́съ пребыва́етъ, и҆ въ ва́съ бꙋ́детъ. и҃_i Не ѡ҆ста́влю ва́съ си́ры: прiидꙋ̀ къ ва́мъ. ѳ҃_i Е҆щѐ ма́лѡ, и҆ мíръ ктомꙋ̀ не ви́дитъ менѐ: вы́ же ви́дите мѧ̀, ꙗ҆́кѡ а҆́зъ живꙋ̀, и҆ вы̀ жи́ви бꙋ́дете. к҃ Въ то́й де́нь разꙋмѣ́ете вы̀, ꙗ҆́кѡ а҆́зъ во ѻ҆ц҃ѣ̀ мое́мъ, и҆ вы̀ во мнѣ̀, и҆ а҆́зъ въ ва́съ.

(заⷱ) к҃а  И҆мѣ́ѧй за́пѡвѣди моѧ̀ и҆ соблюда́ѧй и҆̀хъ, то́й є҆́сть любѧ́й мѧ̀: а҆ любѧ́й мѧ̀, возлю́бленъ бꙋ́детъ ѻ҆ц҃е́мъ мои́мъ, и҆ а҆́зъ возлюблю̀ є҆го̀, и҆ ꙗ҆влю́сѧ є҆мꙋ̀ са́мъ.

Коне́цъ сꙋббѡ́тѣ.

к҃в Глаго́ла є҆мꙋ̀ i҆ꙋ́да, не i҆скарiѡ́тскiй: гдⷭ҇и, и҆ что̀ бы́сть, ꙗ҆́кѡ на́мъ хо́щеши ꙗ҆ви́тисѧ, а҆ не мíрови; к҃г Ѿвѣща̀ i҆и҃съ, и҆ речѐ є҆мꙋ̀: а҆́ще кто̀ лю́битъ мѧ̀, сло́во моѐ соблюде́тъ: и҆ ѻ҆ц҃ъ мо́й возлю́битъ є҆го̀, и҆ къ немꙋ̀ прiи́дема, и҆ ѻ҆би́тель ѹ҆ негѡ̀ сотвори́ма. к҃д Не любѧ́й мѧ̀, слове́съ мои́хъ не соблюда́етъ: и҆ сло́во, є҆́же слы́шасте, нѣ́сть моѐ, но посла́вшагѡ мѧ̀ ѻ҆ц҃а̀.

Коне́цъ i҆ꙋ́дѣ а҆пⷭ҇лꙋ.

к҃є Сiѧ̑ глаго́лахъ ва́мъ, въ ва́съ сы́й: к҃s Ѹ҆тѣ́шитель же дх҃ъ ст҃ы́й, є҆го́же по́слетъ ѻ҆ц҃ъ во и҆́мѧ моѐ, то́й (л. рѻ҃з ѡ҆б.) вы̀ наꙋчи́тъ всемꙋ̀ и҆ воспомѧне́тъ ва́мъ всѧ̑, ꙗ҆̀же рѣ́хъ ва́мъ. к҃з Ми́ръ ѡ҆ставлѧ́ю ва́мъ: ми́ръ мо́й даю̀ ва́мъ, не ꙗ҆́коже мíръ дае́тъ, а҆́зъ даю̀ ва́мъ.

(заⷱ м҃ѳ)  Да не смꙋща́етсѧ се́рдце ва́ше, ни ѹ҆страша́етъ. к҃и Слы́шасте, ꙗ҆́кѡ а҆́зъ рѣ́хъ ва́мъ: и҆дꙋ̀ и҆ прiидꙋ̀ къ ва́мъ. а҆́ще бы́сте люби́ли мѧ̀, возра́довалисѧ бы́сте ѹ҆́бѡ, ꙗ҆́кѡ рѣ́хъ, и҆дꙋ̀ ко ѻ҆ц҃ꙋ̀: ꙗ҆́кѡ ѻ҆ц҃ъ мо́й бо́лiй менѐ є҆́сть. к҃ѳ И҆ ны́нѣ рѣ́хъ ва́мъ, пре́жде да́же не бꙋ́детъ, да є҆гда̀ бꙋ́детъ, вѣ́рꙋ и҆́мете. л҃ Ктомꙋ̀ не мно́гѡ глаго́лю съ ва́ми: грѧде́тъ бо сегѡ̀ мíра кнѧ́зь, и҆ во мнѣ̀ не и҆́мать ничесѡ́же. л҃а Но да разꙋмѣ́етъ мíръ, ꙗ҆́кѡ люблю̀ ѻ҆ц҃а̀, и҆ ꙗ҆́коже заповѣ́да мнѣ̀ ѻ҆ц҃ъ, та́кѡ творю̀: воста́ните, и҆́демъ ѿсю́дꙋ.

Глава̀ є҃_i.

(заⷱ н҃) а҃ * А҆́зъ є҆́смь лоза̀ и҆́стиннаѧ, и҆ ѻ҆ц҃ъ мо́й дѣ́латель є҆́сть. в҃ Всѧ́кꙋ розгꙋ̀, ѡ҆ мнѣ̀ не творѧ́щꙋю плода̀, и҆́зметъ ю҆̀: и҆ всѧ́кꙋ творѧ́щꙋю пло́дъ, ѡ҆треби́тъ ю҆̀, да мно́жайшiй пло́дъ принесе́тъ. г҃ Ѹ҆жѐ вы̀ чи́сти є҆стѐ за сло́во, є҆́же глаго́лахъ ва́мъ. д҃ Бꙋ́дите во мнѣ̀, и҆ а҆́зъ въ ва́съ: ꙗ҆́коже розга̀ не мо́жетъ плода̀ сотвори́ти ѡ҆ себѣ̀, а҆́ще не бꙋ́детъ на лозѣ̀, та́кѡ и҆ вы̀, а҆́ще во мнѣ̀ не пребꙋ́дете. є҃ А҆́зъ є҆́смь лоза̀, вы́ же ро́ждiє: и҆ и҆́же бꙋ́детъ во мнѣ̀, и҆ а҆́зъ въ не́мъ, то́й сотвори́тъ пло́дъ мно́гъ: ꙗ҆́кѡ безꙿ менѐ не мо́жете твори́ти ничесѡ́же. s҃ А҆́ще кто̀ (л. рѻ҃и) во мнѣ̀ не пребꙋ́детъ, и҆зве́ржетсѧ во́нъ, ꙗ҆́коже розга̀, и҆ и҆зсы́шетъ: и҆ собира́ютъ ю҆̀, и҆ во ѻ҆́гнь влага́ютъ, и҆ сгара́етъ. з҃ А҆́ще пребꙋ́дете во мнѣ̀, и҆ глаго́лы моѝ въ ва́съ пребꙋ́дꙋтъ: є҆мꙋ́же а҆́ще хо́щете, проси́те, и҆ бꙋ́детъ ва́мъ.

Коне́цъ понедѣ́льникꙋ, и҆ ст҃о́мꙋ.

и҃ Ѡ҆ се́мъ просла́висѧ ѻ҆ц҃ъ мо́й да пло́дъ мно́гъ сотворитѐ и҆ бꙋ́дете моѝ ѹ҆ченицы̀.

(заⷱ н҃а) ѳ҃  Ꙗ҆́коже возлюби́ мѧ ѻ҆ц҃ъ, и҆ а҆́зъ возлюби́хъ ва́съ: бꙋ́дите въ любвѝ мое́й. _i҃ А҆́ще за́пѡвѣди моѧ̀ соблюде́те, пребꙋ́дете въ любвѝ мое́й: ꙗ҆́коже а҆́зъ за́пѡвѣди ѻ҆ц҃а̀ моегѡ̀ соблюдо́хъ, и҆ пребыва́ю въ є҆гѡ̀ любвѝ. а҃_i Сiѧ̑ глаго́лахъ ва́мъ, да ра́дость моѧ̀ въ ва́съ бꙋ́детъ, и҆ ра́дость ва́ша и҆спо́лнитсѧ. в҃_i Сiѧ̀ є҆́сть за́повѣдь моѧ̀, да лю́бите дрꙋ́гъ дрꙋ́га, ꙗ҆́коже возлюби́хъ вы̀. г҃_i Бо́льши сеѧ̀ любвѐ никто́же и҆́мать, да кто̀ дꙋ́шꙋ свою̀ положи́тъ за дрꙋ́ги своѧ̀. д҃_i Вы̀ дрꙋ́зи моѝ є҆стѐ, а҆́ще творитѐ, є҆ли̑ка а҆́зъ заповѣ́даю ва́мъ. є҃_i Не ктомꙋ̀ ва́съ глаго́лю рабы̑, ꙗ҆́кѡ ра́бъ не вѣ́сть, что̀ твори́тъ гдⷭ҇ь є҆гѡ̀: ва́съ же реко́хъ дрꙋ́ги, ꙗ҆́кѡ всѧ̑, ꙗ҆̀же слы́шахъ ѿ ѻ҆ц҃а̀ моегѡ̀, сказа́хъ ва́мъ. s҃_i Не вы̀ менѐ и҆збра́сте, но а҆́зъ и҆збра́хъ ва́съ, и҆ положи́хъ, да вы̀ и҆́дете, и҆ пло́дъ принесе́те, и҆ пло́дъ ва́шъ пребꙋ́детъ: да є҆гѡ́же а҆́ще про́сите ѿ ѻ҆ц҃а̀ во и҆́мѧ моѐ, да́стъ ва́мъ.

Коне́цъ ст҃о́мꙋ. (л. рѻ҃и ѡ҆б.)

(заⷱ н҃в) з҃_i  Сѝ заповѣ́даю ва́мъ, да лю́бите дрꙋ́гъ дрꙋ́га. и҃_i А҆́ще мíръ ва́съ ненави́дитъ, вѣ́дите, ꙗ҆́кѡ менѐ пре́жде ва́съ возненави́дѣ. ѳ҃_i А҆́ще ѿ мíра бы́сте бы́ли, мíръ ѹ҆́бѡ своѐ люби́лъ бы: ꙗ҆́коже ѿ мíра нѣ́сте, но а҆́зъ и҆збра́хъ вы̀ ѿ мíра, сегѡ̀ ра́ди ненави́дитъ ва́съ мíръ. к҃ Помина́йте сло́во, є҆́же а҆́зъ рѣ́хъ ва́мъ: нѣ́сть ра́бъ бо́лiй гдⷭ҇а своегѡ̀. а҆́ще менѐ и҆згна́ша, и҆ ва́съ и҆зженꙋ́тъ: а҆́ще сло́во моѐ соблюдо́ша, и҆ ва́ше соблюдꙋ́тъ. к҃а Но сiѧ̑ всѧ̑ творѧ́тъ ва́мъ за и҆́мѧ моѐ, ꙗ҆́кѡ не вѣ́дѧтъ посла́вшагѡ мѧ̀. к҃в А҆́ще не бы́хъ прише́лъ, и҆ глаго́лалъ и҆̀мъ, грѣха̀ не бы́ша и҆мѣ́ли: ны́нѣ же @вины̀@{@и҆звине́нiѧ@} не и҆́мꙋтъ ѡ҆ грѣсѣ̀ свое́мъ. к҃г Ненави́дѧй менѐ, и҆ ѻ҆ц҃а̀ моего̀ ненави́дитъ. к҃д А҆́ще дѣ́лъ не бы́хъ сотвори́лъ въ ни́хъ, и҆̀хже и҆́нъ никто́же сотворѝ, грѣха̀ не бы́ша и҆мѣ́ли: ны́нѣ же и҆ ви́дѣша, и҆ возненави́дѣша менѐ, и҆ ѻ҆ц҃а̀ моего̀. к҃є Но да сбꙋ́детсѧ сло́во пи́санное въ зако́нѣ и҆́хъ: ꙗ҆́кѡ возненави́дѣша мѧ̀ тꙋ́не. [з҃_i] к҃s Е҆гда́ же прiи́детъ ѹ҆тѣ́шитель, є҆го́же а҆́зъ послю̀ ва́мъ ѿ ѻ҆ц҃а̀, дх҃ъ и҆́стины, и҆́же ѿ ѻ҆ц҃а̀ и҆схо́дитъ, то́й свидѣ́тельствꙋетъ ѡ҆ мнѣ̀. к҃з И҆ вы́ же свидѣ́тельствꙋете, ꙗ҆́кѡ и҆сконѝ со мно́ю є҆стѐ.

Глава̀ s҃_i.

а҃ Сiѧ̑ глаго́лахъ ва́мъ, да не соблазните́сѧ. в҃ Ѿ со́нмищъ и҆жденꙋ́тъ вы̀: (л. рѻ҃ѳ)

(заⷱ н҃г) Но прiи́детъ ча́съ, да всѧ́къ и҆́же ѹ҆бiе́тъ вы̀ мни́тсѧ слꙋ́жбꙋ приноси́ти бг҃ꙋ.

Коне́цъ сꙋббѡ́тѣ, и҆ мꙋ́ченикѡмъ.

г҃ И҆ сiѧ̑ сотворѧ́тъ, ꙗ҆́кѡ не позна́ша ѻ҆ц҃а̀, ни менѐ. д҃ Но сiѧ̑ глаго́лахъ ва́мъ: да є҆гда̀ прiи́детъ ча́съ, помина́йте сѐ, ꙗ҆́кѡ а҆́зъ рѣ́хъ ва́мъ. си́хъ же ва́мъ и҆спе́рва не рѣ́хъ, ꙗ҆́кѡ съ ва́ми бѣ́хъ. є҃ Ны́нѣ же и҆дꙋ̀ къ посла́вшемꙋ мѧ̀, и҆ никто́же ѿ ва́съ вопроша́етъ менѐ, ка́мѡ и҆́деши; s҃ Но ꙗ҆́кѡ сiѧ̑ глаго́лахъ ва́мъ, ско́рби и҆спо́лнихъ сердца̀ ва́ша. з҃ Но а҆́зъ и҆́стинꙋ ва́мъ глаго́лю, ѹ҆́не є҆́сть ва́мъ, да а҆́зъ и҆дꙋ̀: а҆́ще бо не и҆дꙋ̀ а҆́зъ, ѹ҆тѣ́шитель не прiи́детъ къ ва́мъ. а҆́ще ли же и҆дꙋ̀, послю̀ є҆го̀ къ ва́мъ. и҃ И҆ прише́дъ ѻ҆́нъ, ѡ҆бличи́тъ мíръ ѡ҆ грѣсѣ̀, и҆ ѡ҆ пра́вдѣ, и҆ ѡ҆ сꙋдѣ̀. ѳ҃ Ѡ҆ грѣсѣ̀ ѹ҆́бѡ, ꙗ҆́кѡ не вѣ́рꙋютъ въ мѧ̀. _i҃ Ѡ҆ пра́вдѣ же, ꙗ҆́кѡ ко ѻ҆ц҃ꙋ̀ моемꙋ̀ и҆дꙋ̀, и҆ ктомꙋ̀ не ви́дите менѐ. а҃_i Ѡ҆ сꙋдѣ́ же, ꙗ҆́кѡ кнѧ́зь мíра сегѡ̀ ѡ҆сꙋжде́нъ бы́сть. в҃_i Е҆щѐ мно́гѡ и҆́мамъ глаго́лати ва́мъ, но не мо́жете носи́ти ны́нѣ. г҃_i Е҆гда́ же прiи́детъ ѻ҆́нъ, дх҃ъ и҆́стины, наста́витъ вы̀ на всѧ́кꙋ и҆́стинꙋ:

Коне́цъ вто́рникꙋ.

не ѡ҆ себѣ́ бо глаго́лати и҆́мать, но є҆ли̑ка а҆́ще ѹ҆слы́шитъ, глаго́лати и҆́мать и҆ грѧдꙋ̑щаѧ возвѣсти́тъ (л. рѻ҃ѳ ѡ҆б.) ва́мъ. д҃_i Ѻ҆́нъ мѧ̀ просла́витъ, ꙗ҆́кѡ ѿ моегѡ̀ прiи́метъ, и҆ возвѣсти́тъ ва́мъ.

(заⷱ н҃д) є҃_i  Всѧ̑ є҆ли̑ка и҆́мать ѻ҆ц҃ъ, моѧ̑ сꙋ́ть: сегѡ̀ ра́ди рѣ́хъ, ꙗ҆́кѡ ѿ моегѡ̀ прiи́метъ, и҆ возвѣсти́тъ ва́мъ. s҃_i Вма́лѣ, и҆ ктомꙋ̀ не ви́дите менѐ: и҆ па́ки вма́лѣ, и҆ ѹ҆́зрите мѧ̀, ꙗ҆́кѡ и҆дꙋ̀ ко ѻ҆ц҃ꙋ̀. з҃_i Рѣ́ша же ѿ ѹ҆чени̑къ є҆гѡ̀ къ себѣ̀: что́ є҆сть сiѐ, є҆́же глаго́летъ на́мъ, вма́лѣ, и҆ не ви́дите менѐ; и҆ па́ки, вма́лѣ и҆ ѹ҆́зрите мѧ̀; и҆ ꙗ҆́кѡ а҆́зъ и҆дꙋ̀ ко ѻ҆ц҃ꙋ̀, и҃_i Глаго́лахꙋ ѹ҆́бѡ, что̀ сiѐ є҆́сть, є҆́же глаго́летъ, вма́лѣ; не вѣ́мы, что̀ глаго́летъ. ѳ҃_i Разꙋмѣ́ же i҆и҃съ, ꙗ҆́кѡ хотѧ́хꙋ є҆го̀ вопроша́ти, и҆ речѐ и҆̀мъ: ѡ҆ се́мъ ли стѧза́етесѧ междꙋ̀ собо́ю, ꙗ҆́кѡ рѣ́хъ: вма́лѣ, и҆ не ви́дите менѐ: и҆ па́ки, вма́лѣ, и҆ ѹ҆́зрите мѧ̀; к҃ А҆ми́нь а҆ми́нь глаго́лю ва́мъ, ꙗ҆́кѡ воспла́четесѧ и҆ возрыда́ете вы̀, а҆ мíръ возра́дꙋетсѧ: вы́ же печа́льни бꙋ́дете, но печа́ль ва́ша въ ра́дость бꙋ́детъ. к҃а Жена̀, є҆гда̀ ражда́етъ, ско́рбь и҆́мать, ꙗ҆́кѡ прiи́де го́дъ є҆ѧ̀: є҆гда́ же роди́тъ ѻ҆троча̀, ктомꙋ̀ не по́мнитъ ско́рби за ра́дость, ꙗ҆́кѡ роди́сѧ человѣ́къ въ мíръ. к҃в И҆ вы́ же печа́ль и҆́мате ѹ҆́бѡ ны́нѣ: па́ки же ѹ҆зрю̀ вы̀, и҆ возра́дꙋетсѧ се́рдце ва́ше, и҆ ра́дости ва́шеѧ никто́же во́зꙿметъ ѿ ва́съ: к҃г И҆ въ то́й де́нь менѐ не вопро́сите ничесѡ́же.

(заⷱ н҃є) * А҆ми́нь а҆ми́нь глаго́лю ва́мъ, ꙗ҆́кѡ є҆ли̑ка а҆́ще чесѡ̀ про́сите ѿ ѻ҆ц҃а̀ во и҆́мѧ моѐ, да́стъ ва́мъ.

Коне́цъ средѣ̀. (л. р҃п)

к҃д Досе́лѣ не проси́сте ничесѡ́же во и҆́мѧ моѐ: проси́те, и҆ прiи́мете, да ра́дость ва́ша и҆спо́лнена бꙋ́детъ. к҃є Сiѧ̑ въ при́тчахъ глаго́лахъ ва́мъ: но прiи́детъ ча́съ, є҆гда̀ ктомꙋ̀ въ при́тчахъ не глаго́лю ва́мъ, но ꙗ҆́вѣ ѡ҆ ѻ҆ц҃ѣ̀ возвѣщꙋ̀ ва́мъ. к҃s Въ то́й де́нь во и҆́мѧ моѐ вопро́сите, и҆ не глаго́лю ва́мъ, ꙗ҆́кѡ а҆́зъ ѹ҆молю̀ ѻ҆ц҃а̀ ѡ҆ ва́съ. к҃з Са́мъ бо ѻ҆ц҃ъ лю́битъ вы̀, ꙗ҆́кѡ вы̀ менѐ возлюби́сте, и҆ вѣ́ровасте, ꙗ҆́кѡ а҆́зъ ѿ бг҃а и҆зыдо́хъ. к҃и И҆зыдо́хъ ѿ ѻ҆ц҃а̀, и҆ прiидо́хъ въ мíръ: и҆ па́ки ѡ҆ставлѧ́ю мíръ, и҆ и҆дꙋ̀ ко ѻ҆ц҃ꙋ̀. к҃ѳ Глаго́лаша є҆мꙋ̀ ѹ҆ченицы̀ є҆гѡ̀: сѐ ны́нѣ не ѡ҆бинꙋ́ѧсѧ глаго́леши, а҆ при́тчи никоеѧ́же не глаго́леши. л҃ Ны́нѣ вѣ́мы, ꙗ҆́кѡ вѣ́си всѧ̑, и҆ не тре́бꙋеши, да кто́ тѧ вопроша́етъ: ѡ҆ се́мъ вѣ́рꙋемъ, ꙗ҆́кѡ ѿ бг҃а и҆зше́лъ є҆сѝ. л҃а Ѿвѣща̀ и҆̀мъ i҆и҃съ: ны́нѣ ли вѣ́рꙋете; л҃в Сѐ грѧде́тъ ча́съ, и҆ ны́нѣ прiи́де, да разы́детесѧ ко́ждо во своѧ̑, и҆ менѐ є҆ди́наго ѡ҆ста́вите: и҆ нѣ́смь є҆ди́нъ, ꙗ҆́кѡ ѻ҆ц҃ъ со мно́ю є҆́сть. л҃г Сiѧ̑ глаго́лахъ ва́мъ, да во мнѣ̀ ми́ръ и҆́мате.

Коне́цъ четверткꙋ̀.

(пѧ\к) въ мíрѣ ско́рбни бꙋ́дете: но дерза́йте, ꙗ҆́кѡ а҆́зъ побѣди́хъ мíръ.

Глава̀ з҃_i.

(заⷱ н҃s) а҃ Сiѧ̑ глаго́ла i҆и҃съ, и҆ возведѐ ѻ҆́чи своѝ на нб҃о, и҆ речѐ: ѻ҆́ч҃е, прiи́де ча́съ: просла́ви сн҃а твоего̀, да и҆ сн҃ъ тво́й просла́витъ тѧ̀: в҃ Ꙗ҆́коже да́лъ (л. р҃п ѡ҆б.) є҆сѝ є҆мꙋ̀ вла́сть всѧ́кiѧ пло́ти, да всѧ́ко є҆́же да́лъ є҆сѝ є҆мꙋ̀, да́стъ и҆̀мъ живо́тъ вѣ́чный. г҃ Се́ же є҆́сть живо́тъ вѣ́чный, да зна́ютъ тебѐ є҆ди́наго и҆́стиннаго бг҃а, и҆ є҆го́же посла́лъ є҆сѝ i҆и҃съ хрⷭ҇та̀. д҃ А҆́зъ просла́вихъ тѧ̀ на землѝ: дѣ́ло соверши́хъ, є҆́же да́лъ є҆сѝ мнѣ̀ да сотворю̀. є҃ И҆ ны́нѣ просла́ви мѧ̀ ты̀ ѻ҆́ч҃е ѹ҆ тебѐ самагѡ̀ сла́вою, ю҆́же и҆мѣ́хъ ѹ҆ тебѐ пре́жде мíръ не бы́сть. s҃ Ꙗ҆ви́хъ и҆́мѧ твоѐ человѣ́кѡмъ, и҆̀хже да́лъ є҆сѝ мнѣ̀ ѿ мíра: твоѝ бѣ́ша, и҆ мнѣ̀ и҆̀хъ да́лъ є҆сѝ, и҆ сло́во твоѐ сохрани́ша. з҃ Ны́нѣ разꙋмѣ́ша, ꙗ҆́кѡ всѧ̑, є҆ли̑ка да́лъ є҆сѝ мнѣ̀, ѿ тебѐ сꙋ́ть: и҃ Ꙗ҆́кѡ глаго́лы, и҆̀хже да́лъ є҆сѝ мнѣ̀, да́хъ и҆̀мъ: и҆ тíи прiѧ́ша, и҆ разꙋмѣ́ша вои́стиннꙋ, ꙗ҆́кѡ ѿ тебѐ и҆зыдо́хъ, и҆ вѣ́роваша, ꙗ҆́кѡ ты́ мѧ посла̀. ѳ҃ А҆́зъ ѡ҆ си́хъ молю̀: не ѡ҆ все́мъ мíрѣ молю̀, но ѡ҆ тѣ́хъ, и҆̀хже да́лъ є҆сѝ мнѣ̀, ꙗ҆́кѡ твоѝ сꙋ́ть. _i҃ И҆ моѧ̑ всѧ̑, твоѧ̑ сꙋ́ть: и҆ твоѧ̑, моѧ̑: и҆ просла́вихсѧ въ ни́хъ. а҃_i И҆ ктомꙋ̀ нѣ́смь въ мíрѣ, и҆ сíи въ мíрѣ сꙋ́ть, и҆ а҆́зъ къ тебѣ̀ грѧдꙋ̀. ѻ҆́ч҃е ст҃ы́й, соблюдѝ и҆̀хъ во и҆́мѧ твоѐ, и҆̀хже да́лъ є҆сѝ мнѣ̀, да бꙋ́дꙋтъ є҆ди́но, ꙗ҆́коже и҆ мы̀. в҃_i Е҆гда̀ бѣ́хъ съ ни́ми въ мíрѣ, а҆́зъ соблюда́хъ и҆̀хъ во и҆́мѧ твоѐ: и҆̀хже да́лъ є҆сѝ мнѣ̀, сохрани́хъ, и҆ никто́же ѿ ни́хъ поги́бе, то́кмѡ сы́нъ поги́бельный, да сбꙋ́детсѧ писа́нiе. г҃_i Ны́нѣ же къ тебѣ̀ грѧдꙋ̀, и҆ сiѧ̑ глаго́лю въ мíрѣ да и҆́мꙋтъ ра́дость мою̀ и҆спо́лненꙋ въ себѣ̀.

Коне́цъ недѣ́ли.

д҃_i А҆́зъ да́хъ и҆̀мъ сло́во твоѐ: и҆ мíръ возненави́дѣ и҆̀хъ, ꙗ҆́кѡ не сꙋ́ть ѿ мíра, ꙗ҆́коже и҆ а҆́зъ ѿ мíра (л. рп҃а) нѣ́смь. є҃_i Не молю̀, да во́зꙿмеши и҆̀хъ ѿ мíра, но да соблюде́ши и҆̀хъ ѿ непрiѧ́зни. s҃_i Ѿ мíра не сꙋ́ть, ꙗ҆́коже и҆ а҆́зъ ѿ мíра нѣ́смь. з҃_i Свѧтѝ и҆̀хъ во и҆́стинꙋ твою̀: сло́во твоѐ и҆́стина є҆́сть.

(заⷱ н҃з) и҃_i Ꙗ҆́коже менѐ посла́лъ є҆сѝ въ мíръ, и҆ а҆́зъ посла́хъ и҆̀хъ въ мíръ. ѳ҃_i И҆ за ни́хъ а҆́зъ свѧщꙋ̀ себѐ, да и҆ тíи бꙋ́дꙋтъ свѧще́ни во и҆́стинꙋ. к҃ Не ѡ҆ си́хъ же молю̀ то́кмѡ, но и҆ ѡ҆ вѣ́рꙋющихъ словесѐ и҆́хъ ра́ди въ мѧ̀. к҃а Да всѝ є҆ди́но сꙋ́ть, ꙗ҆́коже ты̀ ѻ҆́ч҃е во мнѣ̀, и҆ а҆́зъ въ тебѣ̀, да и҆ тíи въ на́съ є҆ди́но бꙋ́дꙋтъ: да и҆ мíръ вѣ́рꙋ и҆́метъ, ꙗ҆́кѡ ты́ мѧ посла́лъ є҆сѝ. к҃в И҆ а҆́зъ сла́вꙋ, ю҆́же да́лъ є҆сѝ мнѣ̀, да́хъ и҆̀мъ: да бꙋ́дꙋтъ є҆ди́но, ꙗ҆́коже мы̀ є҆ди́но є҆сма̀. к҃г А҆́зъ въ ни́хъ, и҆ ты̀ во мнѣ̀, да бꙋ́дꙋтъ сверше́ни во є҆ди́но, и҆ да разꙋмѣ́етъ мíръ, ꙗ҆́кѡ ты́ мѧ посла̀, и҆ возлюби́лъ є҆сѝ и҆̀хъ, ꙗ҆́коже менѐ возлюби́лъ є҆сѝ. к҃д Ѻ҆́ч҃е, и҆̀хже да́лъ є҆сѝ мнѣ̀, хощꙋ̀, да и҆дѣ́же є҆́смь а҆́зъ, и҆ тíи бꙋ́дꙋтъ со мно́ю: да ви́дѧтъ сла́вꙋ мою̀, ю҆́же да́лъ є҆сѝ мнѣ̀, ꙗ҆́кѡ возлюби́лъ мѧ̀ є҆сѝ пре́жде сложе́нiѧ мíра. к҃є Ѻ҆́ч҃е пра́ведный, и҆ мíръ тебѐ не позна̀, а҆́зъ же тѧ̀ позна́хъ, и҆ сíи позна́ша, ꙗ҆́кѡ ты́ мѧ посла̀. к҃s И҆ сказа́хъ и҆̀мъ и҆́мѧ твоѐ, и҆ скажꙋ̀, да любы̀, є҆́юже мѧ̀ є҆сѝ возлюби́лъ, въ ни́хъ бꙋ́детъ, и҆ а҆́зъ въ ни́хъ.

Коне́цъ пѧткꙋ̀. (л. рп҃а ѡ҆б.)

Глава̀ и҃_i.

(заⷱ н҃и) а҃ И҆ сiѧ̑ ре́къ i҆и҃съ, и҆зы́де со ѹ҆ченикѝ свои́ми на ѻ҆́нъ по́лъ пото́ка ке́дрска, и҆дѣ́же бѣ̀ вертогра́дъ, во́ньже вни́де са́мъ и҆ ѹ҆ченицы̀ є҆гѡ̀.

Коне́цъ пе́рвомꙋ стрⷭ҇тно́мꙋ.

в҃ Вѣ́дѧше же i҆ꙋ́да предаѧ́й є҆го̀ мѣ́сто, ꙗ҆́кѡ мно́жицею. собира́шесѧ i҆и҃съ тꙋ̀ со ѹ҆ченикѝ свои́ми. г҃ I҆ꙋ́да же прiе́мъ спíрꙋ, и҆ ѿ а҆рхiерє́й и҆ фарiсє́й слꙋги̑, прiи́де та́мѡ со свѣти́лы и҆ свѣща́ми и҆ ѻ҆рꙋ́жiи. д҃ I҆и҃съ же вѣ́дый всѧ̑ грѧдꙋ̑щаѧ на́нь, и҆зше́дъ речѐ и҆̀мъ: когѡ̀ и҆́щете; є҃ Ѿвѣща́ша є҆мꙋ̀: i҆и҃са назѡре́а. глаго́ла и҆̀мъ i҆и҃съ: а҆́зъ є҆́смь. стоѧ́ше же и҆ i҆ꙋ́да, и҆́же предаѧ́ше є҆го̀, съ ни́ми: s҃ Да ꙗ҆́коже речѐ и҆̀мъ, а҆́зъ є҆́смь, и҆до́ша вспѧ́ть, и҆ падо́ша на землѝ. з҃ Па́ки же вопросѝ и҆̀хъ i҆и҃съ: когѡ̀ и҆́щете; ѻ҆ни́ же рѣ́ша: i҆и҃са назѡре́а. и҃ Ѿвѣща̀ i҆и҃съ: рѣ́хъ ва́мъ, ꙗ҆́кѡ а҆́зъ є҆́смь. а҆́ще ѹ҆̀бо менѐ и҆́щете, ѡ҆ста́вите си́хъ и҆тѝ. ѳ҃ Да сбꙋ́детсѧ сло́во є҆́же речѐ: ꙗ҆́кѡ и҆̀хже да́лъ є҆сѝ мнѣ̀, не погꙋби́хъ ѿ ни́хъ никогѡ́же. _i҃ Сíмѡнъ же пе́тръ и҆мы́й но́жъ, и҆звлечѐ є҆го̀, и҆ ѹ҆да́ри а҆рхiере́ова раба̀, и҆ ѹ҆рѣ́за є҆мꙋ̀ ѹ҆́хо десно́е: бѣ́ же и҆́мѧ рабꙋ̀ ма́лхъ. а҃_i Рече́ же i҆и҃съ петро́ви: вонзѝ но́жъ въ но́жницꙋ. ча́шꙋ ю҆́же да́стъ мнѣ̀ ѻ҆ц҃ъ, не и҆́мамъ ли пи́ти є҆ѧ̀; в҃_i Спíра же и҆ ты́сѧщникъ, и҆ слꙋги̑ i҆ꙋдє́йскiѧ ꙗ҆́ша i҆и҃са и҆ свѧза́ша є҆го̀. г҃_i И҆ ведо́ша є҆го̀ ко а҆́ннѣ пе́рвѣе, бѣ́ бо те́сть каiа́фѣ, и҆́же бѣ̀ а҆рхiере́й лѣ́тꙋ томꙋ̀. (л. рп҃в) д҃_i Бѣ́ же каiа́фа да́вый совѣ́тъ i҆ꙋде́ѡмъ, ꙗ҆́кѡ ѹ҆́не є҆́сть є҆ди́номꙋ человѣ́кꙋ ѹ҆мре́ти за лю́ди. є҃_i По i҆и҃сѣ же и҆дѧ́ше сíмѡнъ пе́тръ, и҆ дрꙋгíй ѹ҆чени́къ: ѹ҆чени́къ же то́й бѣ̀ зна́емь а҆рхiере́ови, и҆ вни́де со i҆и҃сомъ во дво́ръ а҆рхiере́овъ. s҃_i Пе́тръ же стоѧ́ше при две́рехъ внѣ̀: и҆зы́де ѹ҆́бѡ ѹ҆чени́къ то́й, и҆́же бѣ̀ зна́емь а҆рхiере́ови, и҆ речѐ две́рницѣ, и҆ введѐ петра̀. з҃_i Глаго́ла же раба̀ две́рница петро́ви: є҆да̀ и҆ ты̀ ѹ҆чени́къ є҆сѝ человѣ́ка сегѡ̀; глаго́ла ѻ҆́нъ: нѣ́смь. и҃_i Стоѧ́хꙋ же рабѝ и҆ слꙋгѝ ѻ҆́гнь сотво́рше, ꙗ҆́кѡ зима̀ бѣ̀, и҆ грѣ́ѧхꙋсѧ. бѣ́ же съ ни́ми пе́тръ стоѧ̀ и҆ грѣ́ѧсѧ. ѳ҃_i А҆рхiере́й же вопросѝ i҆и҃са ѡ҆ ѹ҆ченицѣ́хъ є҆гѡ̀, и҆ ѡ҆ ѹ҆че́нiи є҆гѡ̀. к҃ Ѿвѣща̀ є҆мꙋ̀ i҆и҃съ: а҆́зъ не ѡ҆бинꙋ́ѧсѧ глаго́лахъ мíрꙋ: а҆́зъ всегда̀ ѹ҆ча́хъ на со́нмищихъ, и҆ въ це́ркви, и҆дѣ́же всегда̀ i҆ꙋде́є сне́млютсѧ, и҆ та́й не глаго́лахъ ничесѡ́же. к҃а Что́ мѧ вопроша́еши; вопросѝ слы́шавшихъ, что̀ глаго́лахъ и҆̀мъ: сѐ сíи вѣ́дѧтъ, ꙗ҆̀же рѣ́хъ а҆́зъ. к҃в Сiѧ̑ же ре́кшꙋ є҆мꙋ̀, є҆ди́нъ ѿ предстоѧ́щихъ слꙋ́гъ ѹ҆да́ри въ лани́тꙋ i҆и҃са, ре́къ: та́кѡ ли ѿвѣщава́еши а҆рхiере́ови; к҃г Ѿвѣща̀ є҆мꙋ̀ i҆и҃съ: а҆́ще sлѣ̀ глаго́лахъ, свидѣ́тельствꙋй ѡ҆ sлѣ̀: а҆́ще ли до́брѣ, что́ мѧ бiе́ши; к҃д Посла́ же є҆го̀ а҆́нна свѧ́зана къ каiа́фѣ а҆рхiере́ови. к҃є Бѣ́ же сíмѡнъ пе́тръ стоѧ̀ и҆ грѣ́ѧсѧ. рѣ́ша же є҆мꙋ̀: є҆да̀ и҆ ты̀ ѿ ѹ҆чени̑къ є҆гѡ̀ є҆сѝ; ѻ҆́нъ же ѿве́ржесѧ, и҆ речѐ: нѣ́смь. к҃s Глаго́ла є҆ди́нъ ѿ ра̑бъ а҆рхiере́ѡвъ, ю҆́жика сы́й, є҆мꙋ́же пе́тръ ѹ҆рѣ́за ѹ҆́хо: не а҆́зъ ли тѧ̀ ви́дѣхъ въ вертогра́дѣ съ ни́мъ; к҃з Па́ки ѹ҆́бѡ пе́тръ ѿве́ржесѧ: и҆ а҆́бiе пѣ́телъ возгласѝ. (л. рп҃в ѡ҆б.)

(заⷱ н҃ѳ) к҃и Ведо́ша же i҆и҃са ѿ каiа́фы въ претѡ́ръ: бѣ́ же ѹ҆́тро: и҆ тíи не внидо́ша въ претѡ́ръ, да не ѡ҆сквернѧ́тсѧ, но да ꙗ҆дѧ́тъ фа́скꙋ.

Коне́цъ в҃-мꙋ стрⷭ҇тно́мꙋ.

к҃ѳ И҆зы́де же пiла́тъ къ ни́мъ во́нъ, и҆ речѐ: кꙋ́ю @рѣ́чь@{@винꙋ̀@} прино́сите на человѣ́ка сего̀; л҃ Ѿвѣща́ша и҆ рѣ́ша є҆мꙋ̀: а҆́ще не бы̀ бы́лъ се́й sлодѣ́й, не бы́хомъ пре́дали є҆го̀ тебѣ̀. л҃а Рече́ же и҆̀мъ пiла́тъ: поими́те є҆го̀ вы̀, и҆ по зако́нꙋ ва́шемꙋ сꙋди́те є҆мꙋ̀. рѣ́ша же є҆мꙋ̀ i҆ꙋде́є: на́мъ не досто́итъ ѹ҆би́ти никогѡ́же. л҃в Да сло́во i҆и҃сово сбꙋ́детсѧ, є҆́же речѐ, назна́менꙋѧ, ко́ею сме́ртiю хотѧ́ше ѹ҆мре́ти. л҃г Вни́де же па́ки пiла́тъ въ претѡ́ръ, и҆ гласѝ i҆и҃са, и҆ речѐ є҆мꙋ̀: ты́ ли є҆сѝ цр҃ь i҆ꙋде́йскъ; л҃д Ѿвѣща̀ є҆мꙋ̀ i҆и҃съ: ѡ҆ себѣ́ ли ты̀ сiѐ глаго́леши, и҆лѝ и҆нíи тебѣ̀ реко́ша ѡ҆ мнѣ̀; л҃є Ѿвѣща̀ пiла́тъ: є҆да̀ а҆́зъ жидови́нъ є҆́смь; ро́дъ тво́й и҆ а҆рхiере́є преда́ша тѧ̀ мнѣ̀, что̀ є҆сѝ сотвори́лъ; л҃s Ѿвѣща̀ i҆и҃съ: црⷭ҇тво моѐ нѣ́сть ѿ мíра сегѡ̀: а҆́ще ѿ мíра сегѡ̀ бы́ло бы црⷭ҇тво моѐ, слꙋгѝ моѝ ѹ҆́бѡ подвиза́лисѧ бы́ша, да не пре́данъ бы́хъ бы́лъ i҆ꙋде́ѡмъ: ны́нѣ же црⷭ҇тво моѐ нѣ́сть ѿсю́дꙋ. л҃з Рече́ же є҆мꙋ̀ пiла́тъ: ѹ҆́бѡ цр҃ь ли є҆сѝ ты̀; ѿвѣща̀ i҆и҃съ: ты̀ глаго́леши, ꙗ҆́кѡ цр҃ь є҆́смь а҆́зъ. а҆́зъ на сiѐ роди́хсѧ, и҆ на сiѐ прiидо́хъ въ мíръ, да свидѣ́тельствꙋю и҆́стинꙋ: и҆ всѧ́къ, и҆́же є҆́сть ѿ и҆́стины, послꙋ́шаетъ гла́са моегѡ̀. л҃и Глаго́ла є҆мꙋ̀ пiла́тъ: что́ є҆сть (л. рп҃г) и҆́стина; и҆ сiѐ ре́къ, па́ки и҆зы́де ко i҆ꙋде́ѡмъ, и҆ глаго́ла и҆̀мъ: а҆́зъ ни є҆ди́ныѧ вины̀ ѡ҆брѣта́ю въ не́мъ. л҃ѳ Е҆́сть же ѻ҆бы́чай ва́мъ, да є҆ди́наго ва́мъ ѿпꙋщꙋ̀ на па́схꙋ: хо́щете ли ѹ҆̀бо, да ѿпꙋщꙋ̀ ва́мъ цр҃ѧ̀ i҆ꙋде́йска; м҃ Возопи́ша же па́ки всѝ, глаго́люще: не сего̀, но вара́ввꙋ: бѣ́ же вара́вва разбо́йникъ.

Глава̀ ѳ҃_i.

а҃ Тогда̀ ѹ҆́бѡ пiла́тъ поѧ́тъ i҆и҃са, и҆ бѝ є҆го̀. в҃ И҆ во́ини спле́тше вѣне́цъ ѿ те́рнiѧ, возложи́ша є҆мꙋ̀ на главꙋ̀, и҆ въ ри́зꙋ багрѧ́нꙋ ѡ҆блеко́ша є҆го̀. г҃ И҆ глаго́лахꙋ: ра́дꙋйсѧ цр҃ю̀ i҆ꙋде́йскiй! и҆ бiѧ́хꙋ є҆го̀ по лани́тома. д҃ И҆зы́де же па́ки во́нъ пiла́тъ, и҆ глаго́ла и҆̀мъ: сѐ и҆звожꙋ̀ є҆го̀ ва́мъ во́нъ, да разꙋмѣ́ете, ꙗ҆́кѡ въ не́мъ ни є҆ди́ныѧ вины̀ ѡ҆брѣта́ю. є҃ И҆зы́де же во́нъ i҆и҃съ, носѧ̀ терно́венъ вѣне́цъ, и҆ багрѧ́нꙋ ри́зꙋ. и҆ глаго́ла и҆̀мъ: сѐ человѣ́къ. s҃ Е҆гда́ же ви́дѣша є҆го̀ а҆рхiере́є и҆ слꙋгѝ, возопи́ша глаго́люще:

(заⷱ ѯ҃) Распнѝ, распнѝ є҆го̀. глаго́ла и҆̀мъ пiла́тъ: поими́те є҆го̀ вы̀, и҆ распни́те: а҆́зъ бо не ѡ҆брѣта́ю въ не́мъ вины̀. з҃ Ѿвѣща́ша є҆мꙋ̀ i҆ꙋде́є: мы̀ зако́нъ и҆́мамы, и҆ по зако́нꙋ на́шемꙋ до́лженъ є҆́сть ѹ҆мре́ти, ꙗ҆́кѡ себѐ сн҃а бж҃iѧ сотворѝ. и҃ Е҆гда́ же слы́ша пiла́тъ сiѐ (л. рп҃г ѡ҆б.) сло́во, па́че ѹ҆боѧ́сѧ. ѳ҃ И҆ вни́де въ претѡ́ръ па́ки, и҆ глаго́ла i҆и҃сови: ѿкꙋ́дꙋ є҆сѝ ты̀; i҆и҃съ же ѿвѣ́та не дадѐ є҆мꙋ̀. _i҃ Глаго́ла же є҆мꙋ̀ пiла́тъ: мнѣ́ ли не глаго́леши; не вѣ́си ли, ꙗ҆́кѡ вла́сть и҆́мамъ распѧ́ти тѧ̀, и҆ вла́сть и҆́мамъ пꙋсти́ти тѧ̀; а҃_i Ѿвѣща̀ i҆и҃съ: не и҆́маши вла́сти ни є҆ди́ныѧ на мнѣ̀, а҆́ще не бы̀ тѝ дано̀ свы́ше.

Престꙋпѝ крⷭ҇тꙋ̀.

сегѡ̀ ра́ди преда́вый мѧ̀ тебѣ̀, бо́лiй грѣ́хъ и҆́мать. в҃_i Ѿ сегѡ̀ и҆ска́ше пiла́тъ пꙋсти́ти є҆го̀. i҆ꙋде́є же вопiѧ́хꙋ, глаго́люще: а҆́ще сего̀ пꙋ́стиши, нѣ́си дрꙋ́гъ ке́саревъ. всѧ́къ, и҆́же царѧ̀ себѐ творѧ́й, проти́витсѧ ке́сарю.

Чтѝ крⷭ҇тꙋ̀:

г҃_i Пiла́тъ же слы́шавъ сiѐ сло́во, и҆зведѐ во́нъ i҆и҃са, и҆ сѣ́де на сꙋди́щи, на мѣ́стѣ глаго́лемѣмъ лiѳострѡто́нъ, є҆вре́йски же гавва́ѳа. д҃_i Бѣ́ же пѧто́къ па́сцѣ, ча́съ же ꙗ҆́кѡ шесты́й. и҆ глаго́ла i҆ꙋде́ѡмъ: сѐ цр҃ь ва́шъ. є҃_i Ѻ҆ни́ же вопiѧ́хꙋ: возꙿмѝ, возꙿмѝ распнѝ є҆го̀. глаго́ла и҆̀мъ пiла́тъ: цр҃ѧ́ ли ва́шего распнꙋ̀; ѿвѣща́ша а҆рхiере́є: не и҆́мамы цр҃ѧ̀, то́кмѡ ке́сарѧ. s҃_i Тогда́ же предадѐ є҆го̀ и҆̀мъ, да ра́спнетсѧ.

Коне́цъ д҃-мꙋ страстно́мꙋ.

пое́мше же i҆и҃са, и҆ ведо́ша. з҃_i И҆ носѧ̀ крⷭ҇тъ сво́й, и҆зы́де въ глаго́лемое ло́бное мѣ́сто, є҆́же глаго́летсѧ є҆вре́йски голго́ѳа, и҃_i И҆дѣ́же пропѧ́ша є҆го̀: и҆ съ ни́мъ и҆́на два̀ сю́дꙋ и҆ сю́дꙋ, посредѣ́ же i҆и҃са. ѳ҃_i Написа́ же и҆ тȋтла пiла́тъ, и҆ положѝ на крⷭ҇тѣ̀. бѣ́ же напи́сано: i҆и҃съ назѡрѧни́нъ цр҃ь i҆ꙋде́йскiй. к҃ Сегѡ́ же тíтла мно́зи что́ша ѿ i҆ꙋдє́й, ꙗ҆́кѡ бли́зъ бѣ̀ мѣ́сто гра́да, (л. рп҃д) и҆дѣ́же пропѧ́ша i҆и҃са: и҆ бѣ̀ напи́сано, є҆вре́йски, гре́чески, ри́мски.

Престꙋпѝ крⷭ҇тꙋ̀.

к҃а Глаго́лахꙋ же пiла́тꙋ а҆рхiере́є i҆ꙋде́йстiи: не пишѝ, цр҃ь i҆ꙋде́йскiй: но ꙗ҆́кѡ са́мъ речѐ: цр҃ь є҆́смь i҆ꙋде́йскiй. к҃в Ѿвѣща̀ пiла́тъ: є҆́же писа́хъ, писа́хъ. к҃г Во́ини же, є҆гда̀ пропѧ́ша i҆и҃са, прiѧ́ша ри̑зы є҆гѡ̀, и҆ сотвори́ша четы́ри ча́сти, коемꙋ́ждо во́инꙋ ча́сть, и҆ хiтѡ́нъ. бѣ́ же хiтѡ́нъ не шве́нъ, свы́ше и҆стка́нъ ве́сь. к҃д Рѣ́ша же къ себѣ̀: не предере́мъ є҆гѡ̀, но ме́тнемъ жрє́бiѧ ѡ҆ не́мъ, комꙋ̀ бꙋ́детъ: да сбꙋ́детсѧ писа́нiе глаго́лющее: раздѣли́ша ри̑зы моѧ̀ себѣ̀, и҆ ѡ҆ i҆матíсмѣ мое́й мета́ша жрє́бiѧ. во́ини же ѹ҆̀бо сiѧ̑ сотвори́ша.

Чтѝ крⷭ҇тꙋ̀.

(заⷱ ѯ҃а) к҃є Стоѧ́хꙋ же при крⷭ҇тѣ̀ i҆и҃совѣ мт҃и є҆гѡ̀, и҆ сестра̀ мт҃ре є҆гѡ̀, марíа клео́пова, и҆ марíа магдали́на, к҃s I҆и҃съ же ви́дѣвъ мт҃рь, и҆ ѹ҆ченика̀ стоѧ́ща, є҆го́же люблѧ́ше, глаго́ла мт҃ри свое́й: же́но, сѐ сн҃ъ тво́й. к҃з Пото́мъ же глаго́ла ѹ҆ченикꙋ̀: сѐ мт҃и твоѧ̀. и҆ ѿ тогѡ̀ часа̀ поѧ́тъ ю҆̀ ѹ҆чени́къ во своѧ́си.

Престꙋпѝ бг҃осло́вꙋ напре́дъ въ зача́ло ѯ҃з: [Се́й є҆́сть ѹ҆чени́къ:]

к҃и Посе́мъ вѣ́дый i҆и҃съ, ꙗ҆́кѡ всѧ̑ ѹ҆жѐ соверши́шасѧ, (л. рп҃д ѡ҆б.)

Престꙋпѝ крⷭ҇тꙋ̀.

да сбꙋ́детсѧ писа́нiе, глаго́ла: жа́ждꙋ. к҃ѳ Сосꙋ́дъ же стоѧ́ше по́лнъ ѻ҆́цта: ѻ҆ни́ же и҆спо́лнивше гꙋ́бꙋ ѻ҆́цта, и҆ на тро́сть во́нзше, придѣ́ша ко ѹ҆стѡ́мъ є҆гѡ̀. л҃ Е҆гда́ же прiѧ́тъ ѻ҆́цетъ i҆и҃съ, речѐ: соверши́шасѧ,

Чтѝ крⷭ҇тꙋ̀:

и҆ прекло́нь главꙋ̀, предадѐ дх҃ъ.

Здѣ̀ чтѝ пѧткꙋ̀ вели́комꙋ ве́черъ:

л҃а I҆ꙋде́є же, поне́же пѧто́къ бѣ̀, да не ѡ҆ста́нꙋтъ на крⷭ҇тѣ̀ тѣлеса̀ въ сꙋббѡ́тꙋ: бѣ́ бо вели́къ де́нь тоѧ̀ сꙋббѡ́ты, моли́ша пiла́та, да пребiю́тъ го́лєни и҆́хъ, и҆ во́зꙿмꙋтъ. л҃в Прiидо́ша же во́ини, и҆ пе́рвомꙋ ѹ҆́бѡ преби́ша го́лєни, и҆ дрꙋго́мꙋ распѧ́томꙋ съ ни́мъ. л҃г На i҆и҃са же прише́дше, ꙗ҆́кѡ ви́дѣша є҆го̀ ѹ҆жѐ ѹ҆ме́рша, не преби́ша є҆мꙋ̀ го́ленiй: л҃д Но є҆ди́нъ ѿ вѡ́инъ копiе́мъ ре́бра є҆мꙋ̀ прободѐ, и҆ а҆́бiе и҆зы́де кро́вь и҆ вода̀. л҃є И҆ ви́дѣвый свидѣ́тельствова, и҆ и҆́стинно є҆́сть свидѣ́тельство є҆гѡ̀.

Коне́цъ крⷭ҇тꙋ̀.

и҆ то́й вѣ́сть, ꙗ҆́кѡ и҆́стинꙋ глаго́летъ, да вы̀ вѣ́рꙋ и҆́мете. л҃s Бы́ша бо сiѧ̑, да сбꙋ́детсѧ писа́нiе: ко́сть не сокрꙋши́тсѧ ѿ негѡ̀. л҃з И҆ па́ки дрꙋго́е писа́нiе глаго́летъ: воззрѧ́тъ на́нь, є҆го́же прободо́ша.

Коне́цъ девѧ́томꙋ стрⷭ҇тно́мꙋ, и҆ девѧ́томꙋ часꙋ̀.

А҆ пѧткꙋ̀ вели́комꙋ возврати́сѧ къ матѳе́а зача́ло рг҃_i: [Бѧ́хꙋ же тꙋ̀ и҆ жєны̀:]

Та́мѡ и҆ коне́цъ. (л. рп҃є)

(заⷱ ѯ҃в) [и҃_i] л҃и По си́хъ же молѝ пiла́та i҆ѡ́сифъ, и҆́же ѿ а҆рiмаѳе́а, сы́й ѹ҆чени́къ i҆и҃совъ, потае́нъ же стра́ха ра́ди i҆ꙋде́йска, да во́зꙿметъ тѣ́ло i҆и҃сово: и҆ повелѣ̀ пiла́тъ. прiи́де же и҆ взѧ́тъ тѣ́ло i҆и҃сово. л҃ѳ Прiи́де же и҆ нiкоди́мъ, прише́дый ко i҆и҃сови но́щiю пре́жде, носѧ̀ смѣше́нiе смѵ́рнено и҆ а҆ло́йно, ꙗ҆́кѡ лíтръ сто̀. м҃ Прiѧ́ста же тѣ́ло i҆и҃сово, и҆ ѡ҆бви́ста є҆̀ ри́зами со а҆рѡма́ты, ꙗ҆́коже ѻ҆бы́чай є҆́сть i҆ꙋде́ѡмъ погреба́ти. м҃а Бѣ́ же на мѣ́стѣ и҆дѣ́же распѧ́тсѧ, @ве́ртъ@{@вертогра́дъ@}, и҆ въ ве́ртѣ гро́бъ но́въ, въ не́мже николи́же никто́же положе́нъ бѣ̀. м҃в Тꙋ̀ ѹ҆̀бо пѧтка̀ ра́ди i҆ꙋде́йска, ꙗ҆́кѡ бли́зъ бѧ́ше гро́бъ, положи́ста i҆и҃са.

Коне́цъ а҃_i стрⷭ҇тно́мꙋ.

Глава̀ к҃.

(заⷱ ѯ҃г) а҃ Во є҆ди́нꙋ* же ѿ сꙋббѡ́тъ, марíа магдали́на прiи́де заꙋ́тра, є҆щѐ сꙋ́щи тмѣ̀, на гро́бъ и҆ ви́дѣ ка́мень взѧ́тъ ѿ гро́ба. в҃ Течѐ ѹ҆́бѡ, и҆ прiи́де къ сíмѡнꙋ петрꙋ̀, и҆ къ дрꙋго́мꙋ ѹ҆ченикꙋ̀, є҆го́же люблѧ́ше i҆и҃съ, и҆ глаго́ла и҆́ма: взѧ́ша гдⷭ҇а ѿ гро́ба, и҆ не вѣ́мъ, гдѣ̀ положи́ша є҆го̀. г҃ И҆зы́де же пе́тръ, и҆ дрꙋгíй ѹ҆чени́къ, и҆ и҆дѧ́ста ко гро́бꙋ. д҃ Теча́ста же ѻ҆́ба вкꙋ́пѣ: и҆ дрꙋгíй ѹ҆чени́къ течѐ скорѣ́е петра̀, и҆ прiи́де пре́жде ко гро́бꙋ. є҃ И҆ прини́къ ви́дѣ ри̑зы лежа́щѧ, ѻ҆ба́че не вни́де. s҃ Прiи́де же сíмѡнъ пе́тръ въ слѣ́дъ є҆гѡ̀, и҆ вни́де во гро́бъ, и҆ ви́дѣ ри̑зы є҆ди́ны (л. рп҃є ѡ҆б.) лежа́щѧ, з҃ И҆ сꙋда́рь, и҆́же бѣ̀ на главѣ̀ є҆гѡ̀, не съ ри́зами лежа́щь, но ѻ҆со́бь сви́тъ на є҆ди́номъ мѣ́стѣ. и҃ Тогда̀ ѹ҆́бѡ вни́де и҆ дрꙋгíй ѹ҆чени́къ, прише́дый пре́жде ко гро́бꙋ: и҆ ви́дѣ, и҆ вѣ́рова. ѳ҃ Не ѹ҆́ бо вѣ́дѧхꙋ писа́нiѧ, ꙗ҆́кѡ подоба́етъ є҆мꙋ̀ и҆зꙿ ме́ртвыхъ воскре́снꙋти. _i҃ И҆до́ста же па́ки къ себѣ̀ ѹ҆чєника̀.

Коне́цъ з҃ воскрⷭ҇номꙋ.

(заⷱ ѯ҃д) а҃_i Марíа же стоѧ́ше ѹ҆ гро́ба внѣ̀ пла́чꙋщи. ꙗ҆́коже пла́кашесѧ, прини́че во гро́бъ: в҃_i И҆ ви́дѣ два̀ а҆́гг҃ла въ бѣ́лыхъ ри́захъ сѣдѧ́ща, є҆ди́наго ѹ҆ главы̀, и҆ є҆ди́наго ѹ҆ ногꙋ̀, и҆дѣ́же бѣ̀ лежа́ло тѣ́ло i҆и҃сово. г҃_i И҆ глаго́ласта є҆́й ѻ҆́на: же́но, что̀ пла́чешисѧ; глаго́ла и҆́ма, ꙗ҆́кѡ взѧ́ша гдⷭ҇а моего̀, и҆ не вѣ́мъ гдѣ̀ положи́ша є҆го̀. д҃_i И҆ сiѧ̑ ре́кши, ѡ҆брати́сѧ вспѧ́ть, и҆ ви́дѣ i҆и҃са стоѧ́ща, и҆ не вѣ́дѧше, ꙗ҆́кѡ i҆и҃съ є҆́сть. є҃_i Глаго́ла є҆́й i҆и҃съ: же́но, что̀ пла́чеши; кого̀ и҆́щеши; ѻ҆на́ же мнѧ́щи, ꙗ҆́кѡ вертогра́дарь є҆́сть, глаго́ла є҆мꙋ̀: гдⷭ҇и, а҆́ще ты̀ є҆сѝ взѧ́лъ є҆го̀, повѣ́ждь мѝ, гдѣ̀ є҆сѝ положи́лъ є҆го̀, и҆ а҆́зъ возꙿмꙋ̀ є҆го̀. s҃_i Глаго́ла є҆́й i҆и҃съ: марíе. ѻ҆на́ же ѡ҆бра́щшисѧ глаго́ла є҆мꙋ̀: раввꙋнì, є҆́же глаго́летсѧ, ѹ҆чи́телю. з҃_i Глаго́ла є҆́й i҆и҃съ: не прикаса́йсѧ мнѣ̀, не ѹ҆́ бо взыдо́хъ ко ѻ҆ц҃ꙋ̀ моемꙋ̀. и҆ди́ же ко бра́тiи мое́й, и҆ рцы̀ и҆̀мъ: восхождꙋ̀ ко ѻ҆ц҃ꙋ̀ моемꙋ̀ и҆ ѻ҆ц҃ꙋ̀ ва́шемꙋ, и҆ бг҃ꙋ моемꙋ̀ и҆ бг҃ꙋ ва́шемꙋ. и҃_i Прiи́де же марíа магдали́на повѣ́дающи ѹ҆ченикѡ́мъ, ꙗ҆́кѡ ви́дѣ гдⷭ҇а, и҆ сiѧ̑ речѐ є҆́й.

Коне́цъ и҃-мꙋ воскре́сномꙋ. (л. рп҃s)

(заⷱ ѯ҃є) ѳ҃_i Сꙋ́щꙋ же по́здѣ въ де́нь то́й во є҆ди́нꙋ ѿ сꙋббѡ́тъ, и҆ две́ремъ затворє́ннымъ, и҆дѣ́же бѧ́хꙋ ѹ҆ченицы̀ є҆гѡ̀ со́брани стра́ха ра́ди i҆ꙋде́йска, прiи́де i҆и҃съ, и҆ ста̀ посредѣ̀, и҆ глаго́ла и҆̀мъ: ми́ръ ва́мъ. к҃ И҆ сiѐ ре́къ, показа̀ и҆̀мъ рꙋ́цѣ и҆ но́зѣ и҆ рє́бра своѧ̀. возра́довашасѧ же ѹ҆ченицы̀ ви́дѣвше гдⷭ҇а. к҃а Рече́ же и҆̀мъ i҆и҃съ па́ки: ми́ръ ва́мъ. ꙗ҆́коже посла́ мѧ ѻ҆ц҃ъ, и҆ а҆́зъ посыла́ю вы̀. к҃в И҆ сiѐ ре́къ, дꙋ́нꙋ, и҆ глаго́ла и҆̀мъ: прiими́те дх҃ъ ст҃ъ. к҃г И҆̀мже ѿпꙋститѐ грѣхѝ, ѿпꙋ́стѧтсѧ и҆̀мъ: и҆ и҆̀мже держитѐ, держа́тсѧ.

Коне́цъ на ѹ҆́трени, въ недѣ́лю и҃-ю.

к҃д Ѳѡма́ же, є҆ди́нъ ѿ ѻ҆боюна́десѧте, глаго́лемый близне́цъ, не бѣ̀ тꙋ̀ съ ни́ми, є҆гда̀ прiи́де i҆и҃съ. к҃є Глаго́лахꙋ же є҆мꙋ̀ дрꙋзíи ѹ҆ченицы̀: ви́дѣхомъ гдⷭ҇а. ѻ҆́нъ же речѐ и҆̀мъ: а҆́ще не ви́жꙋ на рꙋкꙋ̀ є҆гѡ̀ ꙗ҆́звы гвозди̑нныѧ, и҆ вложꙋ̀ пе́рста моегѡ̀ въ ꙗ҆́звы гвозди̑нныѧ, и҆ вложꙋ̀ рꙋ́кꙋ мою̀ въ ре́бра є҆гѡ̀, не и҆мꙋ̀ вѣ́ры.

Коне́цъ свѣ́тлыѧ недѣ́ли, ве́черъ.

к҃s И҆ по дне́хъ ѻ҆сми́хъ па́ки бѧ́хꙋ внꙋ́трь ѹ҆ченицы̀ є҆гѡ̀, и҆ ѳѡма̀ съ ни́ми. прiи́де i҆и҃съ две́ремъ затворє́ннымъ, и҆ ста̀ посредѣ̀ и҆́хъ, и҆ речѐ: ми́ръ ва́мъ. к҃з Пото́мъ глаго́ла ѳѡмѣ̀: принесѝ пе́рстъ тво́й сѣ́мѡ, и҆ ви́ждь рꙋ́цѣ моѝ, и҆ принесѝ рꙋ́кꙋ твою̀, и҆ вложѝ въ ре́бра моѧ̀, и҆ не бꙋ́ди невѣ́ренъ, но (л. рп҃s ѡ҆б.) вѣ́ренъ. к҃и И҆ ѿвѣща̀ ѳѡма̀, и҆ речѐ є҆мꙋ̀: гдⷭ҇ь мо́й, и҆ бг҃ъ мо́й. к҃ѳ Глаго́ла є҆мꙋ̀ i҆и҃съ: ꙗ҆́кѡ ви́дѣвъ мѧ̀, вѣ́рова, блаже́ни не ви́дѣвшiи, и҆ вѣ́ровавше. л҃ Мнѡ́га же и҆ и҆́на зна́мєнiѧ сотворѝ i҆и҃съ предꙿ ѹ҆ченикѝ свои́ми, ꙗ҆̀же не сꙋ́ть пи́сана въ кни́гахъ си́хъ. л҃а Сiѧ̑ же пи́сана бы́ша, да вѣ́рꙋете, ꙗ҆́кѡ i҆и҃съ є҆́сть хрⷭ҇то́съ сн҃ъ бж҃iй: и҆ да вѣ́рꙋюще, живота̀ и҆́мате во и҆́мѧ є҆гѡ̀.

Коне́цъ а҆нтiпа́схи, и҆ ѳ҃-мꙋ воскрⷭ҇номꙋ, и҆ а҆пⷭ҇лꙋ.

Глава̀ к҃а.

(заⷱ ѯ҃s) а҃ Посе́мъ ꙗ҆ви́сѧ па́ки i҆и҃съ ѹ҆ченикѡ́мъ свои́мъ, воста́въ ѿ ме́ртвыхъ, на мо́ри тiверiа́дстѣмъ, ꙗ҆ви́сѧ же си́це. в҃ Бѧ́хꙋ вкꙋ́пѣ сíмѡнъ пе́тръ, и҆ ѳѡма̀ нарица́емый близне́цъ, и҆ наѳана́илъ, и҆́же бѣ̀ ѿ ка́ны галiле́йскiѧ, и҆ сн҃а зеведе́ѡва, и҆ и҆́на ѿ ѹ҆чени̑къ є҆гѡ̀ два̀. г҃ Глаго́ла и҆̀мъ сíмѡнъ пе́тръ: и҆дꙋ̀ ры̑бы лови́ти. глаго́лаша є҆мꙋ̀: и҆́демъ и҆ мы̀ съ тобо́ю. и҆зыдо́ша же, и҆ всѣдо́ша а҆́бiе въ кора́бль, и҆ въ тꙋ̀ но́щь не ꙗ҆́ша ничесѡ́же. д҃ Ѹ҆́трꙋ же бы́вшꙋ ста̀ i҆и҃съ при бре́зѣ: не позна́ша же ѹ҆ченицы̀, ꙗ҆́кѡ i҆и҃съ є҆́сть. є҃ Глаго́ла же и҆̀мъ i҆и҃съ: дѣ́ти, є҆да̀ что̀ снѣ́дно и҆́мате; ѿвѣща́ша є҆мꙋ̀: нѝ. s҃ Ѻ҆́нъ же речѐ и҆̀мъ: вве́рзите мре́жꙋ ѡ҆ деснꙋ́ю странꙋ̀ кораблѧ̀, и҆ ѡ҆брѧ́щете. вверго́ша же, и҆ ктомꙋ̀ не можа́хꙋ привлещѝ є҆ѧ̀ ѿ мно́жества ры́бъ. з҃ Глаго́ла же ѹ҆чени́къ то́й, є҆го́же люблѧ́ше i҆и҃съ, петро́ви: гдⷭ҇ь є҆́сть. сíмѡнъ же пе́тръ слы́шавъ, ꙗ҆́кѡ гдⷭ҇ь (л. рп҃з) є҆́сть, є҆пендѵ́томъ препоѧ́сасѧ, бѣ́ бо на́гъ, и҆ вве́ржесѧ въ мо́ре. и҃ А҆ дрꙋзíи ѹ҆ченицы̀ кораблеце́мъ прiидо́ша, [не бѣ́ша бо дале́че ѿ землѝ, но ꙗ҆́кѡ двѣ̀ стѣ̀ лакте́й,] влекꙋ́ще мре́жꙋ ры́бъ: ѳ҃ Ꙗ҆́коже и҆злѣзо́ша на зе́млю, ви́дѣша ѻ҆́гнь лежа́щъ, и҆ ры́бꙋ на не́мъ лежа́щꙋ, и҆ хлѣ́бъ. _i҃ И҆ глаго́ла и҆̀мъ i҆и҃съ: принеси́те ѿ ры́бъ ꙗ҆̀же ꙗ҆́сте ны́нѣ. а҃_i Влѣ́зъ же сíмѡнъ пе́тръ, и҆звлечѐ мре́жꙋ на зе́млю, по́лнꙋ вели́кихъ ры́бъ, сто̀ и҆ пѧтьдесѧ́тъ и҆ трѝ: и҆ толи́кꙋ сꙋ́щꙋ не прото́ржесѧ мре́жа. в҃_i Глаго́ла и҆̀мъ i҆и҃съ: прiиди́те, ѡ҆бѣ́дꙋйте. ни є҆ди́нъ же смѣ́ѧше ѿ ѹ҆чени̑къ и҆стѧза́ти є҆го̀, ты̀ кто̀ є҆сѝ; вѣ́дѧще, ꙗ҆́кѡ гдⷭ҇ь є҆́сть. г҃_i Прiи́де же i҆и҃съ, и҆ прiѧ́тъ хлѣ́бъ, и҆ дадѐ и҆̀мъ, и҆ ры́бꙋ та́кожде. д҃_i Сѐ ѹ҆жѐ тре́тiе ꙗ҆ви́сѧ i҆и҃съ ѹ҆ченикѡ́мъ свои́мъ, воста́въ ѿ ме́ртвыхъ.

Коне́цъ десѧ́томꙋ воскрⷭ҇номꙋ.

(заⷱ ѯ҃з) є҃_i Е҆гда́ же ѡ҆бѣ́доваше, глаго́ла сíмѡнꙋ петрꙋ̀ i҆и҃съ: сíмѡне i҆ѡ́нинъ, лю́биши ли мѧ̀ па́че си́хъ; глаго́ла є҆мꙋ̀: є҆́й гдⷭ҇и, ты̀ вѣ́си, ꙗ҆́кѡ люблю́ тѧ. глаго́ла є҆мꙋ̀: пасѝ а҆́гнцы моѧ̀. s҃_i Глаго́ла є҆мꙋ̀ па́ки второ́е: сíмѡне i҆ѡ́нинъ, лю́биши ли мѧ̀; глаго́ла є҆мꙋ̀: є҆́й гдⷭ҇и, ты̀ вѣ́си, ꙗ҆́кѡ люблю́ тѧ. глаго́ла є҆мꙋ̀: пасѝ ѻ҆́вцы моѧ̀. з҃_i Глаго́ла є҆мꙋ̀ тре́тiе: сíмѡне i҆ѡ́нинъ, лю́биши ли мѧ̀; ѡ҆скорбѣ́ же пе́тръ, ꙗ҆́кѡ (л. рп҃з ѡ҆б.) речѐ є҆мꙋ̀ тре́тiе, лю́биши ли мѧ̀; и҆ глаго́ла є҆мꙋ̀: гдⷭ҇и, ты̀ всѧ̑ вѣ́си, ты̀ вѣ́си, ꙗ҆́кѡ люблю́ тѧ. глаго́ла є҆мꙋ̀ i҆и҃съ: пасѝ ѻ҆́вцы моѧ̀. и҃_i А҆ми́нь, а҆ми́нь глаго́лю тебѣ̀, є҆гда̀ бѣ̀ ю҆́нъ, поѧ́сашесѧ са́мъ, и҆ хожда́ше а҆́може хотѧ́ше: є҆гда́ же состарѣ́ешисѧ, и҆ воздѣ́жеши рꙋ́цѣ твоѝ, и҆ и҆́нъ тѧ̀ поѧ́шетъ, и҆ веде́тъ, а҆́може не хо́щеши. ѳ҃_i Сiе́ же речѐ, назна́менꙋѧ, ко́ею сме́ртiю просла́витъ бг҃а. и҆ сiѧ̑ ре́къ, глаго́ла є҆мꙋ̀: и҆дѝ по мнѣ̀. к҃ Ѡ҆бра́щсѧ же пе́тръ, ви́дѣ ѹ҆ченика̀, є҆го́же люблѧ́ше i҆и҃съ, во слѣ́дъ и҆дꙋ́ща, и҆́же и҆ возлежѐ на ве́чери на пе́рси є҆гѡ̀, и҆ речѐ: гдⷭ҇и, кто́ є҆сть предаѧ́й тѧ̀; к҃а Сего̀ ви́дѣвъ пе́тръ, глаго́ла i҆и҃сови: гдⷭ҇и, се́й же что̀; к҃в Глаго́ла є҆мꙋ̀ i҆и҃съ: а҆́ще хощꙋ̀, да то́й пребыва́етъ, до́ндеже прiидꙋ̀, что̀ къ тебѣ̀; ты̀ по мнѣ̀ грѧдѝ. к҃г И҆зы́де же сло́во сѐ въ бра́тiю, ꙗ҆́кѡ ѹ҆чени́къ то́й не ѹ҆́мретъ: и҆ не речѐ є҆мꙋ̀ i҆и҃съ, ꙗ҆́кѡ не ѹ҆́мретъ: но а҆́ще хощꙋ̀ томꙋ̀ пребыва́ти до́ндеже прiидꙋ̀, что̀ къ тебѣ̀;

Чтѝ бг҃осло́вꙋ на лiтꙋргíи:

к҃д Се́й є҆́сть ѹ҆чени́къ свидѣ́тельствꙋѧй ѡ҆ си́хъ, и҆́же и҆ написа̀ сiѧ̑: и҆ вѣ́мъ, ꙗ҆́кѡ и҆́стинно є҆́сть свидѣ́тельство є҆гѡ̀. к҃є Сꙋ́ть же и҆ и҆́на мнѡ́га, ꙗ҆̀же сотворѝ i҆и҃съ: ꙗ҆̀же а҆́ще по є҆ди́номꙋ пи́сана быва́ютъ, ни самомꙋ̀ мню̀ всемꙋ̀ мíрꙋ вмѣсти́ти пи́шемыхъ кни́гъ. а҆ми́нь.

Коне́цъ а҃_i воскре́сномꙋ, и҆ сꙋббѡ́тѣ, и҆ бг҃осло́вꙋ.

Е҆́же ѿ i҆ѡа́нна ст҃о́е бл҃говѣствова́нiе, и҆здаде́сѧ по лѣ́тѣхъ л҃в хрⷭ҇то́ва вознесе́нiѧ: стiхѡ́въ двѣ̀ ты́сѧщи три́ста. 