        OCR:

        Библиотека святоотеческой литературы

        http://orthlib.ru



Ѡ\Т МА́РКА СТ҃О́Е БЛАГОВѢСТВОВА́НIЕ

Глава̀ а҃.

(пнⷣе) (заⷱ а҃) а҃ Зача́ло{Недѣ́лѧ предꙿ просвѣще́нiемъ. Сiе́ же и҆ на г҃-мъ часѣ̀ въ на́вечерiи бг҃оѧвле́нiѧ.} є҆ѵⷢ҇лiа i҆и҃са хрⷭ҇та̀ сн҃а бж҃iѧ. в҃ Ꙗ҆́коже є҆́сть пи́сано во проро́цѣхъ: сѐ а҆́зъ посыла́ю а҆́гг҃ла моего̀ предꙿ лице́мъ твои́мъ, и҆́же ѹ҆гото́витъ пꙋ́ть тво́й предꙿ тобо́ю. г҃ Гла́съ вопiю́щагѡ въ пꙋсты́ни: ѹ҆гото́вайте пꙋ́ть гдⷭ҇нь, пра́вы твори́те стєзѝ є҆гѡ̀. д҃ Бы́сть i҆ѡа́ннъ крестѧ́й въ пꙋсты́ни, и҆ проповѣ́даѧ креще́нiе покаѧ́нiѧ, во ѿпꙋще́нiе грѣхѡ́въ. є҃ И҆ и҆схожда́ше къ немꙋ̀ всѧ̀ i҆ꙋде́йскаѧ страна̀, и҆ i҆ерꙋсали́млѧне, и҆ креща́хꙋсѧ всѝ во i҆ѻрда́нѣ рѣцѣ̀ ѿ негѡ̀, и҆сповѣ́дающе грѣхѝ своѧ̀. s҃ Бѣ́ же i҆ѡа́ннъ ѡ҆болче́нъ власы̀ вельблꙋ́жди, и҆ по́ѧсъ ѹ҆сме́нъ ѡ҆ чреслѣ́хъ є҆гѡ̀: и҆ ꙗ҆ды́й а҆крíды и҆ ме́дъ ди́вiй. з҃ И҆ проповѣ́даше глаго́лѧ: грѧде́тъ крѣ́плiй менѐ во слѣ́дъ менѐ, є҆мꙋ́же нѣ́смь досто́инъ, (л. ѯ҃а ѡ҆б.) прекло́ньсѧ, разрѣши́ти реме́нь сапѡ́гъ є҆гѡ̀. и҃ А҆́зъ ѹ҆́бѡ крести́хъ вы̀ въ водѣ̀: то́й же крести́тъ вы̀ дх҃омъ ст҃ы́мъ.

Коне́цъ недѣ́ли, и҆ г҃-мꙋ часꙋ̀.

(заⷱ в҃) ѳ҃ И҆ бы́сть во ѻ҆́нѣхъ дне́хъ, прiи́де i҆и҃съ ѿ назаре́та галiле́йскагѡ, и҆ крести́сѧ ѿ i҆ѡа́нна во i҆ѻрда́нѣ. _i҃ И҆ а҆́бiе восходѧ̀ ѿ воды̀, ви́дѣ разводѧ́щасѧ нб҃са̀, и҆ дх҃ъ ꙗ҆́кѡ го́лꙋбь, сходѧ́щъ на́нь. а҃_i И҆ гла́съ бы́сть съ нб҃сѐ: ты̀ є҆сѝ сн҃ъ мо́й возлю́бленный, ѡ҆ не́мже бл҃говоли́хъ.

Коне́цъ бг҃оѧвле́нiю на ѹ҆́трени.

в҃_i И҆ а҆́бiе дх҃ъ и҆зведѐ є҆го̀ въ пꙋсты́ню. г҃_i И҆ бѣ̀ тꙋ̀ въ пꙋсты́ни дне́й четы́редесѧть, и҆скꙋша́емь сатано́ю, и҆ бѣ̀ со sвѣрьмѝ: и҆ а҆́гг҃ли слꙋжа́хꙋ є҆мꙋ̀. д҃_i По преда́нiи же i҆ѡа́нновѣ, прiи́де i҆и҃съ въ галiле́ю, проповѣ́даѧ є҆ѵⷢ҇лiе црⷭ҇твiѧ бж҃iѧ, є҃_i И҆ глаго́лѧ: ꙗ҆́кѡ и҆спо́лнисѧ вре́мѧ, и҆ прибли́жисѧ црⷭ҇твiе бж҃iе: пока́йтесѧ и҆ вѣ́рꙋйте во є҆ѵⷢ҇лiе.

Коне́цъ понедѣ́льникꙋ, и҆ s҃-мꙋ часꙋ̀.

(заⷱ г҃) s҃_i Ходѧ́ же* при мо́ри галiле́йстѣмъ, ви́дѣ сíмѡна и҆ а҆ндре́а бра́та тогѡ̀ сíмѡна, вмета́юща мрє́жи (л. ѯ҃в) въ мо́ре, [бѣ́ста бо рыбарѧ̑:] з҃_i И҆ речѐ и҆́ма i҆и҃съ: прiиди́та во слѣ́дъ менѐ, и҆ сотворю̀ ва́съ бы́ти ловца̑ человѣ́кѡмъ. и҃_i И҆ а҆́бiе ѡ҆ста́вльша мрє́жи своѧ̀, по не́мъ и҆до́ста. ѳ҃_i И҆ преше́дъ ма́лѡ ѿтꙋ́дꙋ, ѹ҆зрѣ̀ i҆а́кѡва зеведе́ова, и҆ i҆ѡа́нна бра́та є҆гѡ̀, и҆ та̀ въ кораблѝ стро́ѧща мрє́жа. к҃ И҆ а҆́бiе воззва̀ ѧ҆̀: и҆ ѡ҆ста́вльша ѻ҆тца̀ своего̀ зеведе́а въ кораблѝ съ нае́мники, по не́мъ и҆до́ста. к҃а И҆ внидо́ша въ капернаꙋ́мъ: и҆ а҆́бiе въ сꙋббѡ́ты вше́дъ въ со́нмище, ѹ҆ча́ше. к҃в И҆ дивлѧ́хꙋсѧ ѡ҆ ѹ҆че́нiи є҆гѡ̀: бѣ́ бо ѹ҆чѧ̀ и҆̀хъ ꙗ҆́кѡ вла́сть и҆мы́й, и҆ не ꙗ҆́кѡ кни́жницы.

Коне́цъ вто́рникꙋ.

(заⷱ д҃) [а҃] к҃г И҆ бѣ̀ въ со́нмищи и҆́хъ человѣ́къ въ дꙋ́сѣ нечи́стѣ, и҆ воззва̀, к҃д Глаго́лѧ: ѡ҆ста́ви, что̀ на́мъ и҆ тебѣ̀, i҆и҃се назѡрѧни́не; прише́лъ є҆сѝ погꙋби́ти на́съ; вѣ́мъ тѧ̀, кто̀ є҆сѝ, ст҃ы́й бж҃iй. к҃є И҆ запретѝ є҆мꙋ̀ i҆и҃съ, глаго́лѧ: ѹ҆молчѝ, и҆ и҆зы́ди и҆зꙿ негѡ̀. к҃s И҆ стрѧсѐ є҆го̀ дꙋ́хъ нечи́стый, и҆ возопѝ гла́сомъ вели́кимъ, и҆ и҆зы́де и҆зꙿ негѡ̀. к҃з И҆ ѹ҆жасо́шасѧ всѝ, ꙗ҆́коже стѧза́тисѧ и҆̀мъ къ себѣ̀, глаго́лющымъ: что́ є҆сть сiѐ; и҆ что̀ ѹ҆че́нiе но́вое сiѐ, ꙗ҆́кѡ по ѻ҆́бласти и҆ дꙋховѡ́мъ нечи́стымъ вели́тъ, и҆ послꙋ́шаютъ є҆гѡ̀; к҃и И҆зы́де же слꙋ́хъ є҆гѡ̀ а҆́бiе во всю̀ странꙋ̀ галiле́йскꙋ.

Коне́цъ средѣ̀. (л. ѯ҃в ѡ҆б.)

(заⷱ є҃) [в҃] к҃ѳ И҆ а҆́бiе и҆зꙿ со́нмища и҆сходѧ́ще, прiидо́ша въ до́мъ сíмѡновъ и҆ а҆ндре́овъ со i҆а́кѡвомъ и҆ i҆ѡа́нномъ. л҃ Те́ща же сíмѡнова лежа́ше, ѻ҆гне́мъ жего́ма: и҆ а҆́бiе глаго́лаша є҆мꙋ̀ ѡ҆ не́й. л҃а И҆ пристꙋ́пль воздви́же ю҆̀, є҆́мъ за рꙋ́кꙋ є҆ѧ̀: и҆ ѡ҆ста́ви ю҆̀ ѻ҆́гнь а҆́бiе, и҆ слꙋжа́ше и҆̀мъ. [г҃] л҃в По́здѣ же бы́вшꙋ, є҆гда̀ захожда́ше со́лнце, приноша́хꙋ къ немꙋ̀ всѧ̀ недꙋ̑жныѧ, и҆ бѣсны̑ѧ. л҃г И҆ бѣ̀ ве́сь гра́дъ собра́лсѧ къ две́ремъ. л҃д И҆ и҆сцѣлѝ мнѡ́ги sлѣ̀ стра́ждꙋщыѧ разли́чными недꙋ́ги: и҆ бѣ́сы мнѡ́ги и҆згна̀, и҆ не ѡ҆ставлѧ́ше глаго́лати бѣ́сы, ꙗ҆́кѡ вѣ́дѧхꙋ є҆го̀ хрⷭ҇та̀ сꙋ́ща.

(заⷱ s҃) л҃є И҆ ѹ҆́трѡ но́щи сꙋ́щи sѣлѡ̀, воста́въ и҆зы́де, и҆ и҆́де* въ пꙋ́сто мѣ́сто, и҆ тꙋ̀ моли́твꙋ дѣ́ѧше.

Коне́цъ четверткꙋ̀.

л҃s И҆ гна́ша є҆го̀ сíмѡнъ и҆ и҆̀же съ ни́мъ, и҆ ѡ҆брѣ́тше є҆го̀, л҃з Глаго́лаша є҆мꙋ̀: ꙗ҆́кѡ всѝ тебѐ и҆́щꙋтъ. л҃и И҆ глаго́ла и҆̀мъ: и҆́демъ въ бли́жнiѧ вє́си и҆ гра́ды, да и҆ тꙋ̀ проповѣ́мъ: на сiе́ бо и҆зыдо́хъ. л҃ѳ И҆ бѣ̀ проповѣ́даѧ на со́нмищахъ и҆́хъ, во все́й галiле́и: и҆ бѣ́сы и҆згонѧ̀. м҃ И҆ прiи́де къ немꙋ̀ прокаже́нъ, молѧ̀ є҆го̀, и҆ на колѣ́нꙋ припа́даѧ предꙿ ни́мъ, и҆ глаго́лѧ є҆мꙋ̀: ꙗ҆́кѡ а҆́ще хо́щеши, мо́жеши мѧ̀ ѡ҆чи́стити. м҃а I҆и҃съ же милосе́рдовавъ, просте́ръ рꙋ́кꙋ, коснꙋ̀ є҆гѡ̀, и҆ глаго́ла є҆мꙋ̀: хощꙋ̀, ѡ҆чи́стисѧ. м҃в И҆ ре́кшꙋ є҆мꙋ̀, а҆́бiе ѿи́де ѿ негѡ̀ прокаже́нiе, и҆ чи́стъ бы́сть. м҃г И҆ запре́щъ (л. ѯ҃г) є҆мꙋ̀, и҆ а҆́бiе и҆згна̀ є҆го̀. м҃д И҆ глаго́ла є҆мꙋ̀: блюдѝ, никомꙋ́же ничесо́же рцы̀: но ше́дъ покажи́сѧ i҆ере́еви, и҆ принесѝ за ѡ҆чище́нiе твоѐ, ꙗ҆̀же повелѣ̀ мѡѷсе́й, во свидѣ́тельство и҆̀мъ.

Коне́цъ сꙋббѡ́тѣ.

м҃є Ѻ҆́нъ же и҆зше́дъ нача́тъ проповѣ́дати мно́гѡ, и҆ проноси́ти сло́во: ꙗ҆́коже ктомꙋ̀ не мощѝ є҆мꙋ̀ ꙗ҆́вѣ во гра́дъ вни́ти, но внѣ̀ въ пꙋсты́хъ мѣ́стѣхъ бѣ̀: и҆ прихожда́хꙋ къ немꙋ̀ ѿвсю́дꙋ.

Глава̀ в҃.

(заⷱ з҃) а҃ И҆ вни́де па́ки въ капернаꙋ́мъ по дне́хъ, и҆ слы́шано бы́сть, ꙗ҆́кѡ въ домꙋ̀ є҆́сть. в҃ И҆ а҆́бiе собра́шасѧ мно́зи, ꙗ҆́коже ктомꙋ̀ не вмѣща́тисѧ ни при две́рехъ: и҆ глаго́лаше и҆̀мъ сло́во. [є҃] г҃ И҆ прiидо́ша къ немꙋ̀, носѧ́ще разсла́бленна [жи́лами], носи́ма четы́рми. д҃ И҆ не могꙋ́щымъ прибли́житисѧ къ немꙋ̀ наро́да ра́ди, ѿкры́ша покро́въ и҆дѣ́же бѣ̀: и҆ прокопа́вше свѣ́сиша ѻ҆́дръ, на не́мже разсла́бленный лежа́ше. є҃ Ви́дѣвъ же i҆и҃съ вѣ́рꙋ и҆́хъ, глаго́ла разсла́бленномꙋ: ча́до, ѿпꙋща́ютсѧ тебѣ̀ грѣсѝ твоѝ. s҃ Бѧ́хꙋ же нѣ́цыи ѿ кни̑жникъ тꙋ̀ сѣдѧ́ще, и҆ помышлѧ́юще въ сердца́хъ свои́хъ: з҃ Что̀ се́й та́кѡ глаго́летъ хꙋлы̑; кто̀ мо́жетъ ѡ҆ставлѧ́ти грѣхѝ, то́кмѡ є҆ди́нъ бг҃ъ; и҃ И҆ а҆́бiе разꙋмѣ́въ i҆и҃съ дх҃омъ свои́мъ, (л. ѯ҃г ѡ҆б.) ꙗ҆́кѡ та́кѡ тíи помышлѧ́ютъ въ себѣ̀, речѐ и҆̀мъ: что̀ сiѧ̑ помышлѧ́ете въ сердца́хъ ва́шихъ; ѳ҃ Что̀ є҆́сть ѹ҆до́бѣе рещѝ разсла́бленномꙋ: ѿпꙋща́ютсѧ тебѣ̀ грѣсѝ; и҆лѝ рещѝ: воста́ни, и҆ возꙿмѝ ѻ҆́дръ тво́й и҆ ходѝ; _i҃ Но да ѹ҆вѣ́сте, ꙗ҆́кѡ вла́сть и҆́мать сн҃ъ человѣ́ческiй на землѝ ѿпꙋща́ти грѣхѝ, [глаго́ла разсла́бленномꙋ:] а҃_i Тебѣ̀ глаго́лю, воста́ни, и҆ возꙿмѝ ѻ҆́дръ тво́й, и҆ и҆дѝ въ до́мъ тво́й. в҃_i И҆ воста̀ а҆́бiе, и҆ взе́мъ ѻ҆́дръ и҆зы́де предꙿ всѣ́ми, ꙗ҆́кѡ диви́тисѧ всѣ̑мъ, и҆ сла́вити бг҃а, глаго́лющымъ: ꙗ҆́кѡ николи́же та́кѡ ви́дѣхомъ.

Коне́цъ недѣ́ли.

(заⷱ и҃) [s҃] г҃_i И҆ и҆зы́де па́ки къ мо́рю: и҆ ве́сь наро́дъ и҆дѧ́ше къ немꙋ̀, и҆ ѹ҆ча́ше и҆̀хъ. д҃_i И҆ мимогрѧды́й ви́дѣ леѵíю а҆лфе́ова, сѣдѧ́ща на мы́тницѣ, и҆ глаго́ла є҆мꙋ̀: по мнѣ̀ грѧдѝ. и҆ воста́въ въ слѣ́дъ є҆гѡ̀ и҆́де. є҃_i И҆ бы́сть возлежа́щꙋ є҆мꙋ̀ въ домꙋ̀ є҆гѡ̀, и҆ мно́зи мытарѝ и҆ грѣ́шницы возлежа́хꙋ со i҆и҃сомъ, и҆ со ѹ҆ченикѝ є҆гѡ̀: бѧ́хꙋ бо мно́зи, и҆ по не́мъ и҆до́ша. s҃_i И҆ кни́жницы и҆ фарiсе́є, ви́дѣвше є҆го̀ ꙗ҆дꙋ́ща съ мытарѝ и҆ грѣ́шники, глаго́лахꙋ ѹ҆ченикѡ́мъ є҆гѡ̀: что̀ ꙗ҆́кѡ съ мытарѝ и҆ грѣ́шники ꙗ҆́стъ и҆ пiе́тъ; з҃_i И҆ слы́шавъ i҆и҃съ глаго́ла и҆̀мъ: не тре́бꙋютъ здра́вiи врача̀, но болѧ́щiи: не прiидо́хъ призва́ти пра́ведники, но грѣ́шники на покаѧ́нiе.

Коне́цъ сꙋббѡ́тѣ. (л. ѯ҃д)

(заⷱ ѳ҃) и҃_i И҆ бѧ́хꙋ ѹ҆ченицы̀ i҆ѡа́нновы и҆ фарiсе́йстiи постѧ́щесѧ: и҆ прiидо́ша, и҆ глаго́лаша є҆мꙋ̀: почто̀ ѹ҆ченицы̀ i҆ѡа́нновы и҆ фарiсе́йстiи постѧ́тсѧ, а҆ твоѝ ѹ҆ченицы̀ не постѧ́тсѧ; ѳ҃_i И҆ речѐ и҆̀мъ i҆и҃съ: є҆да̀ мо́гꙋтъ сы́нове бра́чнiи, до́ндеже жени́хъ съ ни́ми є҆́сть, пости́тисѧ; є҆ли́ко вре́мѧ съ собо́ю и҆́мꙋтъ жениха̀, не мо́гꙋтъ пости́тисѧ. к҃ Прiи́дꙋтъ же днíе, є҆гда̀ ѿи́метсѧ ѿ ни́хъ жени́хъ, и҆ тогда̀ постѧ́тсѧ въ ты́ѧ днѝ. к҃а И҆ никто́же приложе́нiѧ пла́та небѣ́лена пришива́етъ къ ри́зѣ ве́тсѣ: а҆́ще ли же нѝ, @во́зꙿметъ коне́цъ є҆гѡ̀ но́вое ѿ ве́тхагѡ, и҆ го́рши дира̀ бꙋ́детъ@{@ѿто́ргнетъ приставле́нiе є҆гѡ̀ но́вое [нѣ́что] ѿ ве́тхагѡ, и҆ го́рша дира̀ бꙋ́детъ@}. к҃в И҆ никто́же влива́етъ вiна̀ но́ва въ мѣ́хи ве́тхи: а҆́ще ли же нѝ, просади́тъ вiно̀ но́вое мѣ́хи, и҆ вiно̀ пролiе́тсѧ, и҆ мѣ́си поги́бнꙋтъ: но вiно̀ но́вое въ мѣ́хи но́вы влiѧ́ти * .

Коне́цъ пѧткꙋ̀.

(заⷱ _i҃) к҃г И҆ бы́сть мимоходи́ти є҆мꙋ̀* въ сꙋббѡ́ты сквозѣ̀ сѣ́ѧнiѧ, и҆ нача́ша ѹ҆ченицы̀ є҆гѡ̀ пꙋ́ть твори́ти, востерза́юще кла́сы. к҃д И҆ фарiсе́є глаго́лахꙋ є҆мꙋ̀: ви́ждь, что̀ творѧ́тъ въ сꙋббѡ́ты, є҆́же не досто́итъ; к҃є И҆ то́й глаго́лаше и҆̀мъ: нѣ́сте ли николи́же члѝ, что̀ сотворѝ дв҃дъ, є҆гда̀ тре́бованiе и҆мѣ̀, и҆ взалка̀ са́мъ, и҆ и҆̀же съ ни́мъ; к҃s Ка́кѡ вни́де въ до́мъ бж҃iй при а҆вiаѳа́рѣ а҆рхiере́и, и҆ хлѣ́бы предложе́нiѧ снѣдѐ, и҆́хже (л. ѯ҃д ѡ҆б.) не досто́ѧше ꙗ҆́сти, то́кмѡ i҆ере́ємъ, и҆ дадѐ и҆ сꙋ́щымъ съ ни́мъ; к҃з И҆ глаго́лаше и҆̀мъ: сꙋббѡ́та человѣ́ка ра́ди бы́сть, а҆ не человѣ́къ сꙋббѡ́ты ра́ди. к҃и Тѣ́мже гдⷭ҇ь є҆́сть сн҃ъ человѣ́ческiй и҆ сꙋббѡ́тѣ.

Глава̀ г҃.

[з҃] а҃ И҆ вни́де па́ки въ со́нмище: и҆ бѣ̀ та́мѡ человѣ́къ сꙋ́хꙋ и҆мы́й рꙋ́кꙋ. в҃ И҆ назира́хꙋ є҆го̀, а҆́ще въ сꙋббѡ́ты и҆сцѣли́тъ є҆го̀, да на́нь возглаго́лютъ. г҃ И҆ глаго́ла человѣ́кꙋ сꙋ́хꙋ и҆мꙋ́щемꙋ рꙋ́кꙋ: ста́ни посредѣ̀. д҃ И҆ глаго́ла и҆̀мъ: досто́итъ ли въ сꙋббѡ́ты добро̀ твори́ти, и҆лѝ sло̀ твори́ти; дꙋ́шꙋ спастѝ, и҆лѝ погꙋби́ти; ѻ҆ни́ же молча́хꙋ. є҃ И҆ воззрѣ́въ на ни́хъ со гнѣ́вомъ, скорбѧ̀ ѡ҆ ѡ҆камене́нiи серде́цъ и҆́хъ, глаго́ла человѣ́кꙋ: прострѝ рꙋ́кꙋ твою̀. и҆ прострѐ: и҆ ѹ҆тверди́сѧ рꙋка̀ є҆гѡ̀ цѣла̀, ꙗ҆́кѡ дрꙋга́ѧ.

Коне́цъ сꙋббѡ́тѣ.

(заⷱ а҃_i) s҃ И҆ и҆зше́дше фарiсе́є, а҆́бiе со и҆рѡдiа́ны совѣ́тъ творѧ́хꙋ на́нь, ка́кѡ є҆го̀ погꙋбѧ́тъ. з҃ I҆и҃съ же ѿи́де со ѹ҆ченикѝ свои́ми къ мо́рю: и҆ мно́гъ наро́дъ ѿ галiле́и по не́мъ и҆́де, и҆ ѿ i҆ꙋде́и, и҃ И҆ ѿ i҆ерꙋсали́ма, и҆ ѿ i҆дꙋме́и, и҆ со ѻ҆́нагѡ по́лꙋ i҆ѻрда́на, и҆ ѿ тѵ́ра и҆ сiдѡ́на, мно́жество мно́гое: слы́шавше є҆ли̑ка творѧ́ше, [и҆] прiидо́ша къ немꙋ̀. ѳ҃ И҆ речѐ (л. ѯ҃є) ѹ҆ченикѡ́мъ свои́мъ, да кора́бль бꙋ́детъ ѹ҆ негѡ̀, наро́да ра́ди, да не стꙋжа́ютъ є҆мꙋ̀. _i҃ Мно́ги бо и҆сцѣлѝ, ꙗ҆́коже напа́дати @є҆́мъ@{@на него̀@}, да є҆мꙋ̀ прико́снꙋтсѧ, є҆ли́цы и҆мѣ́ѧхꙋ ра̑ны. а҃_i И҆ дꙋ́си нечи́стiи, є҆гда̀ ви́дѧхꙋ є҆го̀, припа́дахꙋ къ немꙋ̀ и҆ зва́хꙋ, глаго́люще: ꙗ҆́кѡ ты̀ є҆сѝ сн҃ъ бж҃iй. в҃_i И҆ мно́гѡ преща́ше и҆̀мъ, да не ꙗ҆вле́нна є҆го̀ сотворѧ́тъ.

Коне́цъ понедѣ́льникꙋ.

(заⷱ в҃_i) [и҃] г҃_i И҆ взы́де на горꙋ̀, и҆ призва̀ и҆̀хже хотѧ́ше са́мъ: и҆ прiидо́ша къ немꙋ̀. д҃_i И҆ сотворѝ двана́десѧте, да бꙋ́дꙋтъ съ ни́мъ, и҆ да посыла́етъ и҆̀хъ проповѣ́дати, є҃_i И҆ и҆мѣ́ти вла́сть цѣли́ти недꙋ́ги, и҆ и҆згони́ти бѣ́сы. s҃_i И҆ наречѐ сíмѡнꙋ и҆́мѧ, пе́тръ: з҃_i И҆ i҆а́кѡва зеведе́ова, и҆ i҆ѡа́нна бра́та i҆а́кѡвлѧ: и҆ наречѐ и҆́ма и҆мена̀ воанерге́съ, є҆́же є҆́сть сы́на гро́мова. и҃_i И҆ а҆ндре́а, и҆ фiлíппа, и҆ варѳоломе́а, и҆ матѳе́а, и҆ ѳѡмꙋ̀, и҆ i҆а́кѡва а҆лфе́ова, и҆ ѳадде́а, и҆ сíмѡна кананíта: ѳ҃_i И҆ i҆ꙋ́дꙋ i҆скарiѡ́тскаго, и҆́же и҆ предадѐ є҆го̀.

Коне́цъ вто́рникꙋ.

(заⷱ г҃_i) к҃ И҆ прiидо́ша* въ до́мъ, и҆ собра́сѧ па́ки наро́дъ, ꙗ҆́кѡ не мощѝ и҆̀мъ ни хлѣ́ба ꙗ҆́сти. к҃а И҆ слы́шавше и҆̀же бѧ́хꙋ ѹ҆ негѡ̀, и҆зыдо́ша, да и҆́мꙋтъ є҆го̀: глаго́лахꙋ бо, ꙗ҆́кѡ неи́стовъ є҆́сть. к҃в И҆ кни́жницы, и҆̀же ѿ i҆ерꙋсали́ма низше́дшiи, глаго́лахꙋ: ꙗ҆́кѡ (л. ѯ҃є ѡ҆б.) веелзевꙋ́ла и҆́мать, и҆ ꙗ҆́кѡ ѡ҆ кнѧ́зѣ бѣсо́встѣмъ и҆зго́нитъ бѣ́сы. к҃г И҆ призва́въ и҆̀хъ, въ при́тчахъ глаго́лаше и҆̀мъ: ка́кѡ мо́жетъ сатана̀ сатанꙋ̀ и҆згони́ти; к҃д И҆ а҆́ще црⷭ҇тво на сѧ̀ раздѣли́тсѧ, не мо́жетъ ста́ти црⷭ҇тво то̀. к҃є И҆ а҆́ще до́мъ на сѧ̀ раздѣли́тсѧ, не мо́жетъ ста́ти до́мъ то́й. к҃s И҆ а҆́ще сатана̀ воста̀ на сѧ̀ са́мъ, и҆ раздѣли́сѧ: не мо́жетъ ста́ти, но коне́цъ и҆́мать. к҃з Никто́же мо́жетъ сосꙋ́ды крѣ́пкагѡ, вше́дъ въ до́мъ є҆гѡ̀, расхи́тити, а҆́ще не пе́рвѣе крѣ́пкаго свѧ́жетъ, и҆ тогда̀ до́мъ є҆гѡ̀ расхи́титъ.

Коне́цъ средѣ̀.

(заⷱ д҃_i) к҃и  А҆ми́нь глаго́лю ва́мъ: ꙗ҆́кѡ всѧ̑ ѿпꙋ́стѧтсѧ согрѣшє́нiѧ сынѡ́мъ человѣ́чєскимъ, и҆ хꙋлє́нiѧ, є҆ли̑ка а҆́ще восхꙋ́лѧтъ. к҃ѳ А҆ и҆́же восхꙋ́литъ на дх҃а ст҃а́го, не и҆́мать ѿпꙋще́нiѧ во вѣ́ки, но пови́ненъ є҆́сть вѣ́чномꙋ сꙋдꙋ̀: л҃ Занѐ глаго́лахꙋ: дꙋ́ха нечи́стаго и҆́мать. л҃а Прiидо́ша ѹ҆́бѡ мт҃и и҆ бра́тiѧ є҆гѡ̀, и҆ внѣ̀ стоѧ́ще, посла́ша къ немꙋ̀ зовꙋ́ще є҆го̀. л҃в И҆ сѣдѧ́ше наро́дъ ѡ҆ не́мъ: рѣ́ша же є҆мꙋ̀: сѐ мт҃и твоѧ̀, и҆ бра́тiѧ твоѧ̀, и҆ сєстры̀ твоѧ̀, внѣ̀ и҆́щꙋтъ тебѐ. л҃г И҆ ѿвѣща̀ и҆̀мъ, глаго́лѧ: кто́ є҆сть мт҃и моѧ̀, и҆лѝ бра́тiѧ моѧ̀; л҃д И҆ соглѧ́давъ ѻ҆́крестъ себѐ сѣдѧ́щыѧ, глаго́ла: сѐ мт҃и моѧ̀, и҆ бра́тiѧ моѧ̀: л҃є И҆́же бо а҆́ще сотвори́тъ во́лю бж҃iю, се́й бра́тъ мо́й, и҆ сестра̀ моѧ̀, и҆ мт҃и мѝ є҆́сть.

Коне́цъ четверткꙋ̀. (л. ѯ҃s)

Глава̀ д҃.

(заⷱ є҃_i) а҃ И҆ па́ки нача́тъ ѹ҆чи́ти при мо́ри: и҆ собра́сѧ къ немꙋ̀ наро́дъ мно́гъ, ꙗ҆́коже самомꙋ̀ влѣ́зшꙋ въ кора́бль сѣдѣ́ти въ мо́ри, и҆ ве́сь наро́дъ при мо́ри на землѝ бѧ́ше. в҃ И҆ ѹ҆ча́ше и҆̀хъ при́тчами мно́гѡ, и҆ глаго́лаше и҆̀мъ во ѹ҆че́нiи свое́мъ: [ѳ҃] г҃ Слы́шите, сѐ и҆зы́де сѣ́ѧй сѣ́ѧти. д҃ И҆ бы́сть є҆гда̀ сѣ́ѧше, ѻ҆́во падѐ на пꙋтѝ: и҆ прiидо́ша пти̑цы, и҆ позоба́ша є҆̀. є҃ Дрꙋго́е же падѐ на ка́мени, и҆дѣ́же не и҆мѧ́ше землѝ мно́ги: и҆ а҆́бiе прозѧбѐ, занѐ не и҆мѧ́ше глꙋбины̀ земны́ѧ. s҃ Со́лнцꙋ же возсiѧ́вшꙋ присвѧ́де, и҆ занѐ не и҆мѧ́ше ко́рене, и҆́зсше. з҃ И҆ дрꙋго́е падѐ въ те́рнiи, и҆ взы́де те́рнiе, и҆ подавѝ є҆̀, и҆ плода̀ не да́стъ. и҃ И҆ дрꙋго́е падѐ на землѝ до́брѣй, и҆ даѧ́ше пло́дъ восходѧ́щъ и҆ растꙋ́щъ: и҆ припло́доваше на три́десѧть, и҆ на шестьдесѧ́тъ, и҆ на сто̀. ѳ҃ И҆ глаго́лаше: и҆мѣ́ѧй ѹ҆́ши слы́шати, да слы́шитъ.

Коне́цъ пѧткꙋ̀.

(заⷱ s҃_i) _i҃ Е҆гда́ же бы́сть є҆ди́нъ, вопроси́ша є҆го̀ и҆̀же бѧ́хꙋ съ ни́мъ со ѻ҆бѣмана́десѧте* ѡ҆ при́тчи. а҃_i И҆ глаго́лаше и҆̀мъ: ва́мъ [є҆́сть] дано̀ вѣ́дати та̑йны црⷭ҇твiѧ бж҃iѧ, ѻ҆́нѣмъ же внѣ̑шнимъ, въ при́тчахъ всѧ̑ быва́ютъ. в҃_i Да ви́дѧще ви́дѧтъ, и҆ не ѹ҆́зрѧтъ: и҆ (л. ѯ҃s ѡ҆б.) слы́шаще слы́шатъ, и҆ не разꙋмѣ́ютъ: да не когда̀ ѡ҆братѧ́тсѧ, и҆ ѡ҆ста́вѧтсѧ и҆̀мъ грѣсѝ. г҃_i И҆ глаго́ла и҆̀мъ: не вѣ́сте ли при́тчи сеѧ̀; и҆ ка́кѡ всѧ̑ при̑тчи разꙋмѣ́ете; д҃_i Сѣ́ѧй, сло́во сѣ́етъ. є҃_i Сíи же сꙋ́ть, и҆̀же на пꙋтѝ, и҆дѣ́же сѣ́етсѧ сло́во: и҆ є҆гда̀ ѹ҆слы́шатъ, а҆́бiе прiи́детъ сатана̀, и҆ ѿи́метъ сло́во сѣ́ѧнное въ сердца́хъ и҆́хъ. s҃_i И҆ сíи сꙋ́ть та́кожде, и҆̀же на ка́менныхъ сѣ́емiи: и҆̀же є҆гда̀ ѹ҆слы́шатъ сло́во а҆́бiе съ ра́достiю прiе́млютъ є҆̀. з҃_i И҆ не и҆́мꙋтъ коре́нiѧ въ себѣ̀, но привре́менни сꙋ́ть: та́же бы́вши печа́ли, и҆лѝ гоне́нiю словесѐ ра́ди, а҆́бiе соблажнѧ́ютсѧ. и҃_i А҆ сíи сꙋ́ть, и҆̀же въ те́рнiи сѣ́емiи: слы́шащiи сло́во. ѳ҃_i И҆ печа̑ли вѣ́ка сегѡ̀, и҆ ле́сть бога́тства, и҆ ѡ҆ про́чихъ по́хотiю входѧ́ще подавлѧ́ютъ сло́во, и҆ безпло́дно быва́етъ. к҃ И҆ сíи сꙋ́ть, и҆̀же на землѝ до́брѣй сѣ́ѧннiи, и҆̀же слы́шатъ сло́во, и҆ прiе́млютъ: и҆ пло́дствꙋютъ на три́десѧть, и҆ на шестьдесѧ́тъ, и҆ на сто̀. к҃а И҆ глаго́лаше и҆̀мъ: є҆да̀ свѣти́льникъ @прихо́дитъ@{@вжига́ютъ@}, да подꙿ спꙋ́домъ положа́тъ є҆го̀, и҆лѝ подꙿ ѻ҆дро́мъ; не да лѝ на свѣ́щницѣ положе́нъ бꙋ́детъ; к҃в Нѣ́сть бо та́йно, є҆́же не ꙗ҆ви́тсѧ: нижѐ бы́сть потае́но, но да прiи́детъ въ ꙗ҆вле́нiе. к҃г А҆́ще кто̀ и҆́мать ѹ҆́ши слы́шати, да слы́шитъ.

Коне́цъ понедѣ́льникꙋ.

(втоⷬ҇) (заⷱ з҃_i) к҃д И҆ глаго́лаше и҆̀мъ: блюди́те, что̀ слы́шите: въ ню́же мѣ́рꙋ мѣ́рите, возмѣ́ритсѧ ва́мъ, и҆ (л. ѯ҃з) приложи́тсѧ ва́мъ слы́шащымъ. к҃є И҆́же бо а҆́ще и҆́мать, да́стсѧ є҆мꙋ̀: а҆ и҆́же не и҆́мать, и҆ є҆́же и҆́мать, ѿи́метсѧ ѿ негѡ̀. к҃s И҆ глаго́лаше: та́кѡ є҆́сть [и҆] црⷭ҇твiе бж҃iе, ꙗ҆́коже человѣ́къ вмета́етъ сѣ́мѧ въ зе́млю, к҃з И҆ спи́тъ, и҆ востае́тъ но́щiю, и҆ днíю, и҆ сѣ́мѧ прозѧба́етъ и҆ расте́тъ, ꙗ҆́коже не вѣ́сть ѻ҆́нъ. к҃и Въ себѣ́ бо землѧ̀ плоди́тъ пре́жде травꙋ̀, пото́мъ кла́съ, та́же и҆сполнѧ́етъ пшени́цꙋ въ кла́сѣ. к҃ѳ Е҆гда́ же созрѣ́етъ пло́дъ, а҆́бiе по́слетъ се́рпъ, ꙗ҆́кѡ наста̀ жа́тва. л҃ И҆ глаго́лаше: чесомꙋ̀ ѹ҆подо́бимъ црⷭ҇твiе бж҃iе; и҆лѝ ко́ей при́тчи приложи́мъ є҆̀; л҃а Ꙗ҆́кѡ зе́рно горꙋ́шично, є҆́же є҆гда̀ всѣ́ѧно бꙋ́детъ въ землѝ, мнѣ́е всѣ́хъ сѣ́менъ є҆́сть земны́хъ. л҃в И҆ є҆гда̀ всѣ́ѧно бꙋ́детъ, возрасте́тъ, и҆ бꙋ́детъ бо́лѣ всѣ́хъ sе́лiй, и҆ сотвори́тъ вѣ̑тви ве́лiѧ, ꙗ҆́кѡ мощѝ подꙿ сѣ́нiю є҆гѡ̀ пти́цамъ нбⷭ҇нымъ вита́ти. л҃г И҆ таковы́ми при́тчами мно́гими глаго́лаше и҆̀мъ сло́во, ꙗ҆́коже можа́хꙋ слы́шати: л҃д Безꙿ при́тчи же не глаго́лаше и҆̀мъ словесѐ, ѻ҆со́бь же ѹ҆ченикѡ́мъ свои́мъ сказа́ше всѧ̑.

Коне́цъ вто́рникꙋ.

(заⷱ и҃_i) л҃є И҆ глаго́ла и҆̀мъ въ то́й де́нь ве́черꙋ бы́вшꙋ: пре́йдемъ на ѻ҆́нъ по́лъ. л҃s И҆ ѿпꙋ́щше наро́ды, поѧ́ша є҆го̀, ꙗ҆́коже бѣ̀ въ кораблѝ: и҆ и҆нíи же кораблѝ бѧ́хꙋ съ ни́мъ. [_i҃] л҃з И҆ бы́сть бꙋ́рѧ вѣ́трена вели́ка: во́лны же влива́хꙋсѧ въ кора́бль, ꙗ҆́кѡ ѹ҆жѐ погрꙋжа́тисѧ є҆мꙋ̀. л҃и И҆ бѣ̀ са́мъ на кормѣ̀, на (л. ѯ҃з ѡ҆б.) возгла́вницѣ спѧ̀. и҆ возбꙋди́ша є҆го̀, и҆ глаго́лаша є҆мꙋ̀: ѹ҆чи́телю, не ради́ши ли, ꙗ҆́кѡ погиба́емъ; л҃ѳ И҆ воста́въ запретѝ вѣ́трꙋ, и҆ речѐ мо́рю: молчѝ, преста́ни. и҆ ѹ҆ле́же вѣ́тръ, и҆ бы́сть тишина̀ ве́лiѧ. м҃ И҆ речѐ и҆̀мъ: что̀ та́кѡ страшли́ви є҆стѐ; ка́кѡ не и҆́мате вѣ́рꙋ; м҃а И҆ ѹ҆боѧ́шасѧ стра́хомъ ве́лiимъ, и҆ глаго́лахꙋ дрꙋ́гъ ко дрꙋ́гꙋ: кто̀ ѹ҆́бѡ се́й є҆́сть, ꙗ҆́кѡ и҆ вѣ́тръ и҆ мо́ре послꙋ́шаютъ є҆гѡ̀;

Коне́цъ средѣ̀.

Глава̀ є҃.

(заⷱ ѳ҃_i) а҃ И҆ прiидо́ша на ѻ҆́нъ по́лъ мо́рѧ во странꙋ̀ гадари́нскꙋю. в҃ И҆ и҆злѣ́зшꙋ є҆мꙋ̀ и҆зꙿ кораблѧ̀, а҆́бiе срѣ́те є҆го̀ ѿ грѡ́бъ человѣ́къ въ дꙋ́сѣ нечи́стѣ: г҃ И҆́же жили́ще и҆мѧ́ше во гробѣ́хъ, и҆ ни вери́гами никто́же можа́ше є҆го̀ свѧза́ти: д҃ Занѐ є҆мꙋ̀ мно́гажды пꙋ́ты, и҆ ѹ҆́жи [желѣ́зны] свѧ́занꙋ сꙋ́щꙋ, и҆ растерза́тисѧ ѿ негѡ̀ ѹ҆́жємъ [желѣ́знымъ], и҆ пꙋ́тѡмъ сокрꙋша́тисѧ: и҆ никто́же можа́ше є҆го̀ @ѹ҆мꙋ́чити@{@ѹ҆кроти́ти@}. є҃ И҆ вы́нꙋ но́щь и҆ де́нь во гробѣ́хъ, и҆ въ гора́хъ бѣ̀ вопiѧ̀, и҆ толкíйсѧ ка́менiемъ. s҃ Ѹ҆зрѣ́въ же i҆и҃са и҆здале́ча, течѐ, и҆ поклони́сѧ є҆мꙋ̀. з҃ И҆ возопи́въ гла́сомъ ве́лiимъ, речѐ: что̀ мнѣ̀ и҆ тебѣ̀ i҆и҃се, сн҃е бг҃а вы́шнѧгѡ; заклина́ю тѧ̀ бг҃омъ, не мꙋ́чи менѐ. [а҃_i] и҃ Глаго́лаше бо є҆мꙋ̀: и҆зы́ди дꙋ́ше нечи́стый ѿ человѣ́ка. ѳ҃ И҆ вопроша́ше є҆го̀: что́ ти є҆́сть и҆́мѧ, и҆ ѿвѣща̀ глаго́лѧ: легеѡ́нъ и҆́мѧ мнѣ̀, ꙗ҆́кѡ (л. ѯ҃и) мно́зи є҆смы̀. _i҃ И҆ моли́ша є҆го̀ мно́гѡ, да не по́слетъ и҆̀хъ внѣ̀ страны̀. а҃_i Бѣ́ же тꙋ̀ при горѣ̀ ста́до свино́е ве́лiе пасо́мо. в҃_i И҆ моли́ша є҆го̀ всѝ бѣ́си глаго́люще: посли́ ны во свинiѧ̑, да въ нѧ̀ вни́демъ. г҃_i И҆ повелѣ̀ и҆̀мъ а҆́бiе i҆и҃съ: и҆ и҆зше́дше дꙋ́си нечи́стiи внидо́ша во свинiѧ̑: и҆ ѹ҆стреми́сѧ ста́до по бре́гꙋ въ мо́ре: бѧ́хꙋ же ꙗ҆́кѡ двѣ̀ ты́сѧщи, и҆ ѹ҆топа́хꙋ въ мо́ри: д҃_i Пасꙋ́щiи же свинiѧ̑ бѣжа́ша, и҆ возвѣсти́ша во гра́дѣ, и҆ въ се́лѣхъ: и҆ и҆зыдо́ша ви́дѣти, что́ є҆сть бы́вшее; є҃_i И҆ прiидо́ша ко i҆и҃сови, и҆ ви́дѣша бѣснова́вшагосѧ сѣдѧ́ща, и҆ ѡ҆болче́на, и҆ смы́слѧща, и҆мѣ́вшаго легеѡ́нъ: и҆ ѹ҆боѧ́шасѧ. s҃_i Повѣ́даша же и҆̀мъ ви́дѣвшiи, ка́кѡ бы́сть бѣсно́мꙋ, и҆ ѡ҆ свинiѧ́хъ. з҃_i И҆ нача́ша моли́ти є҆го̀, ѿитѝ ѿ предѣ̑лъ и҆́хъ. и҃_i И҆ влѣ́зшꙋ є҆мꙋ̀ въ кора́бль, молѧ́ше є҆го̀ бѣснова́выйсѧ, да бы̀ бы́лъ съ ни́мъ. ѳ҃_i I҆и҃съ же не да́стъ є҆мꙋ̀, но речѐ є҆мꙋ̀: и҆дѝ въ до́мъ тво́й ко твои́мъ, и҆ возвѣстѝ и҆̀мъ, є҆ли̑ка тѝ гдⷭ҇ь сотворѝ, и҆ поми́лова тѧ̀. к҃ И҆ и҆́де, и҆ нача̀ проповѣ́дати въ десѧтѝ градѣ́хъ, є҆ли̑ка сотворѝ є҆мꙋ̀ i҆и҃съ. и҆ всѝ дивлѧ́хꙋсѧ.

Коне́цъ четверткꙋ̀.

(заⷱ к҃) [в҃_i] к҃а И҆ преше́дшꙋ i҆и҃сꙋ въ кораблѝ па́ки на ѻ҆́нъ по́лъ, собра́сѧ наро́дъ мно́гъ @ѡ҆ не́мъ@{@къ немꙋ̀@}, и҆ бѣ̀ при мо́ри. к҃в И҆ сѐ прiи́де є҆ди́нъ ѿ а҆рхiсѷнагѡ́гъ, и҆́менемъ i҆аíръ: и҆ ви́дѣвъ є҆го̀, падѐ при ногꙋ̀ є҆гѡ̀. к҃г И҆ молѧ́ше є҆го̀ (л. ѯ҃и ѡ҆б.) мно́гѡ, глаго́лѧ: ꙗ҆́кѡ дщѝ моѧ̀ на кончи́нѣ є҆́сть, да прише́дъ возложи́ши на ню̀ рꙋ́цѣ, ꙗ҆́кѡ да спасе́тсѧ, и҆ жива̀ бꙋ́детъ. к҃д И҆ и҆́де съ ни́мъ:

(заⷱ к҃а) И҆ по не́мъ и҆дѧ́хꙋ наро́ди мно́зи, и҆ ѹ҆гнѣта́хꙋ є҆го̀.

Престꙋпѝ пѧткꙋ̀.

[г҃_i] к҃є И҆ жена̀ нѣ́каѧ сꙋ́щи въ точе́нiи кро́ве лѣ́тъ двана́десѧте: к҃s И҆ мно́гѡ пострада́вши ѿ мнѡ́гъ врачє́въ, и҆ и҆зда́вши своѧ̑ всѧ̑, и҆ ни є҆ди́ныѧ по́льзы ѡ҆брѣ́тши, но па́че въ го́ршее прише́дши: к҃з Слы́шавши ѡ҆ i҆и҃сѣ, прише́дши въ наро́дѣ созадѝ, прикоснꙋ́сѧ ри́зѣ є҆гѡ̀. к҃и Глаго́лаше бо: ꙗ҆́кѡ а҆́ще прикоснꙋ́сѧ ри́замъ є҆гѡ̀, спасе́на бꙋ́дꙋ. к҃ѳ И҆ а҆́бiе и҆зсѧ́кнꙋ и҆сто́чникъ кро́ве є҆ѧ̀: @и҆ разꙋмѣ̀@{@и҆ ѡ҆щꙋтѝ@} тѣ́ломъ, ꙗ҆́кѡ и҆сцѣлѣ̀ ѿ ра́ны. л҃ И҆ а҆́бiе i҆и҃съ разꙋмѣ̀ въ себѣ̀ си́лꙋ и҆зше́дшꙋю ѿ негѡ̀, и҆ ѡ҆бра́щсѧ въ наро́дѣ, глаго́лаше: кто̀ прикоснꙋ́сѧ ри́замъ мои́мъ; л҃а И҆ глаго́лахꙋ є҆мꙋ̀ ѹ҆ч҃нцы̀ є҆гѡ̀: ви́диши наро́дъ ѹ҆гнѣта́ющъ тѧ̀, и҆ глаго́леши: кто́ сѧ прикоснꙋ̀ мнѣ̀; л҃в И҆ ѡ҆бглѧ́даше ви́дѣти сотво́ршꙋю сiѐ. л҃г Жена́ же ѹ҆боѧ́вшисѧ и҆ трепе́щꙋщи, вѣ́дѧщи є҆́же бы́сть є҆́й, прiи́де и҆ припадѐ къ немꙋ̀, и҆ речѐ є҆мꙋ̀ всю̀ и҆́стинꙋ. л҃д Ѻ҆́нъ же речѐ є҆́й: дщѝ, вѣ́ра твоѧ̀ спасе́ тѧ. и҆дѝ въ ми́рѣ, и҆ бꙋ́ди цѣла̀ ѿ ра́ны твоеѧ̀.

Коне́цъ понедѣ́льникꙋ.

л҃є Е҆щѐ є҆мꙋ̀ глаго́лющꙋ, (л. ѯ҃ѳ)

Чтѝ пѧткꙋ̀:

и҆ прiидо́ша ѿ а҆рхiсѷнагѡ́га, глаго́люще: ꙗ҆́кѡ дщѝ твоѧ̀ ѹ҆́мре, что̀ є҆щѐ дви́жеши ѹ҆чи́телѧ; л҃s I҆и҃съ же а҆́бiе слы́шавъ сло́во глаго́лемое, глаго́ла а҆рхiсѷнагѡ́гови: не бо́йсѧ, то́кмѡ вѣ́рꙋй. л҃з И҆ не ѡ҆ста́ви по себѣ̀ ни є҆ди́нагѡ и҆тѝ, то́кмѡ петра̀, и҆ i҆а́кѡва, и҆ i҆ѡа́нна бра́та i҆а́кѡвлѧ. л҃и И҆ прiи́де въ до́мъ а҆рхiсѷнагѡ́говъ, и҆ ви́дѣ молвꙋ̀, пла́чꙋщыѧсѧ и҆ крича́щыѧ мно́гѡ. л҃ѳ И҆ вше́дъ глаго́ла и҆̀мъ: что̀ мо́лвите и҆ пла́четесѧ; ѻ҆трокови́ца нѣ́сть ѹ҆мерла̀, но спи́тъ. м҃ И҆ рꙋга́хꙋсѧ є҆мꙋ̀: ѻ҆́нъ же и҆згна́въ всѧ̑, поѧ́тъ ѻ҆тца̀ ѻ҆трокови́цы и҆ ма́терь, и҆ и҆̀же бѣ́хꙋ съ ни́мъ, и҆ вни́де и҆дѣ́же бѣ̀ ѻ҆трокови́ца лежа́щи. м҃а И҆ є҆́мъ за рꙋ́кꙋ ѻ҆трокови́цꙋ, глаго́ла є҆́й: талiѳа̀ кꙋ́мi: є҆́же є҆́сть сказа́емо, дѣви́це, [тебѣ̀ глаго́лю] воста́ни. м҃в И҆ а҆́бiе воста̀ дѣви́ца, и҆ хожда́ше: бѣ́ бо лѣ́тъ двоюна́десѧте: и҆ ѹ҆жасо́шасѧ ѹ҆́жасомъ ве́лiимъ. м҃г И҆ запретѝ и҆̀мъ мно́гѡ, да никто́же ѹ҆вѣ́сть сегѡ̀. и҆ речѐ: дади́те є҆́й ꙗ҆́сти.

Глава̀ s҃.

(заⷱ к҃в) а҃ И҆ и҆зы́де ѿтꙋ́дꙋ, и҆ прiи́де во ѻ҆те́чествiе своѐ: и҆ по не́мъ и҆до́ша ѹ҆ченицы̀ є҆гѡ̀.

Коне́цъ пѧткꙋ̀.

в҃ И҆ бы́вши сꙋббѡ́тѣ нача́тъ на со́нмищи ѹ҆чи́ти, и҆ мно́зи слы́шащiи дивлѧ́хꙋсѧ, глаго́люще: ѿкꙋ́дꙋ (л. ѯ҃ѳ ѡ҆б.) семꙋ̀ сiѧ̑; и҆ что̀ премꙋ́дрость да́наѧ є҆мꙋ̀, и҆ си̑лы таковы̀ рꙋка́ма є҆гѡ̀ быва́ютъ; г҃ Не се́й ли є҆́сть тектѡ́нъ, сн҃ъ мр҃íинъ, бра́тъ же i҆а́кѡвꙋ, и҆ i҆ѡсíи, и҆ i҆ꙋ́дѣ, и҆ сíмѡнꙋ; и҆ не сєстры́ ли є҆гѡ̀ здѣ̀ сꙋ́ть въ на́съ; и҆ блажнѧ́хꙋсѧ ѡ҆ не́мъ. д҃ Глаго́лаше же и҆̀мъ i҆и҃съ: ꙗ҆́кѡ нѣ́сть проро́къ безꙿ че́сти, то́кмѡ во ѻ҆те́чествiи свое́мъ, и҆ въ сро́дствѣ, и҆ въ домꙋ̀ свое́мъ. є҃ И҆ не можа́ше тꙋ̀ ни є҆ди́ныѧ си́лы сотвори́ти, то́кмѡ ма́лѡ недꙋ́жныхъ, возло́жь рꙋ́цѣ, и҆сцѣлѝ. s҃ И҆ дивлѧ́шесѧ за невѣ́рствiе и҆́хъ: и҆ ѡ҆бхожда́ше вє́си ѻ҆́крестъ, ѹ҆чѧ̀.

(заⷱ к҃г) з҃ И҆ призва̀ ѻ҆бана́десѧте, и҆ нача́тъ и҆̀хъ посыла́ти два̀ два̀: и҆ даѧ́ше и҆̀мъ вла́сть надꙿ дꙋ́хи нечи́стыми.

Коне́цъ вто́рникꙋ.

и҃ И҆ заповѣ́да и҆̀мъ, да ничесо́же во́зꙿмꙋтъ на пꙋ́ть, то́кмѡ же́злъ є҆ди́нъ: ни пи́ры, ни хлѣ́ба, ни при по́ѧсѣ мѣ́ди: ѳ҃ Но ѡ҆бꙋве́ни въ санда́лiѧ: и҆ не ѡ҆блачи́тисѧ въ двѣ̀ ри́зѣ. _i҃ И҆ глаго́лаше и҆̀мъ: и҆дѣ́же а҆́ще вни́дете въ до́мъ, тꙋ̀ пребыва́йте, до́ндеже и҆зы́дете ѿтꙋ́дꙋ. а҃_i И҆ є҆ли́цы а҆́ще не прiи́мꙋтъ вы̀, нижѐ послꙋ́шаютъ ва́съ, и҆сходѧ́ще ѿтꙋ́дꙋ, ѿтрѧси́те пра́хъ, и҆́же подꙿ нога́ми ва́шими, во свидѣ́тельство и҆̀мъ. а҆ми́нь глаго́лю ва́мъ: ѿра́днѣе бꙋ́детъ содо́мѡмъ и҆ гомо́ррѡмъ въ де́нь сꙋ́дный, не́же гра́дꙋ томꙋ̀. в҃_i И҆ и҆зше́дше проповѣ́дахꙋ, да пока́ютсѧ: г҃_i И҆ (л. ѻ҃) бѣ́сы мнѡ́ги и҆згонѧ́хꙋ, и҆ ма́захꙋ ма́сломъ мнѡ́ги недꙋ̑жныѧ, и҆ и҆сцѣлѣва́хꙋ.

Коне́цъ средѣ̀.

(заⷱ к҃д) [є҃_i] д҃_i И҆ ѹ҆слы́ша ца́рь и҆́рѡдъ, [ꙗ҆́вѣ бо бы́сть и҆́мѧ є҆гѡ̀,] и҆ глаго́лаше: ꙗ҆́кѡ i҆ѡа́ннъ крестѧ́й ѿ ме́ртвыхъ воста̀, и҆ сегѡ̀ ра́ди си̑лы дѣ́ютсѧ ѡ҆ не́мъ. є҃_i И҆нíи глаго́лахꙋ, ꙗ҆́кѡ и҆лiа̀ є҆́сть, и҆нíи же глаго́лахꙋ, ꙗ҆́кѡ проро́къ є҆́сть, и҆лѝ ꙗ҆́кѡ є҆ди́нъ ѿ прорѡ́къ. s҃_i Слы́шавъ же и҆́рѡдъ речѐ: ꙗ҆́кѡ є҆го́же а҆́зъ ѹ҆сѣ́кнꙋхъ i҆ѡа́нна, то́й є҆́сть: то́й воста̀ ѿ ме́ртвыхъ. з҃_i То́й бо и҆́рѡдъ посла́въ ꙗ҆́тъ i҆ѡа́нна, и҆ свѧза̀ є҆го̀ въ темни́цѣ, и҆рѡдiа́ды ра́ди, жены̀ фiлíппа бра́та своегѡ̀, ꙗ҆́кѡ ѡ҆жени́сѧ є҆́ю. и҃_i Глаго́лаше бо i҆ѡа́ннъ и҆́рѡдови: не досто́итъ тебѣ̀ и҆мѣ́ти женꙋ̀ [фiлíппа] бра́та твоегѡ̀. ѳ҃_i И҆рѡдíа же гнѣ́вашесѧ на него̀, и҆ хотѧ́ше є҆го̀ ѹ҆би́ти. и҆ не можа́ше. к҃ И҆́рѡдъ бо боѧ́шесѧ i҆ѡа́нна, вѣ́дый є҆го̀ мꙋ́жа пра́ведна и҆ ст҃а, и҆ соблюда́ше є҆го̀: и҆ послꙋ́шавъ є҆гѡ̀, мнѡ́га творѧ́ше, и҆ въ сла́дость є҆гѡ̀ послꙋ́шаше. к҃а И҆ приклю́чшꙋсѧ днѝ @потре́бнꙋ@{@ѹ҆до́бнꙋ@}, є҆гда̀ и҆́рѡдъ рождествꙋ̀ своемꙋ̀ ве́черю творѧ́ше кнѧзє́мъ свои́мъ, и҆ ты́сѧщникѡмъ, и҆ старѣ́йшинамъ галiле́йскимъ: к҃в И҆ вше́дши дще́рь тоѧ̀ и҆рѡдiа́ды, и҆ плѧса́вши, и҆ ѹ҆го́ждши и҆́рѡдови, и҆ возлежа́щымъ съ ни́мъ, речѐ ца́рь дѣви́цѣ: просѝ ѹ҆ менѐ, є҆́же а҆́ще хо́щеши, и҆ да́мъ тѝ. к҃г И҆ клѧ́тсѧ є҆́й: ꙗ҆́кѡ а҆́ще (л. ѻ҃ ѡ҆б.) попро́сиши ѹ҆ менѐ, да́мъ тѝ, и҆ до полца́рствiѧ моегѡ̀. к҃д Ѻ҆на́ же и҆зше́дши речѐ ма́тери свое́й: чесѡ̀ прошꙋ̀; ѻ҆на́ же речѐ: главꙋ̀ i҆ѡа́нна крести́телѧ. к҃є И҆ вше́дши а҆́бiе со тща́нiемъ къ царю̀, просѝ глаго́лющи: хощꙋ̀, да мѝ да́си @ѿ негѡ̀@{@а҆́бiе@} на блю́дѣ главꙋ̀ i҆ѡа́нна крести́телѧ. к҃s И҆ приско́рбенъ бы́въ ца́рь, клѧ́твы же ра́ди, и҆ за возлежа́щихъ съ ни́мъ, не восхотѣ̀ ѿрещи́сѧ є҆ѧ̀. к҃з И҆ а҆́бiе посла́въ ца́рь спекꙋла́тора, повелѣ̀ принестѝ главꙋ̀ є҆гѡ̀. ѻ҆́нъ же ше́дъ ѹ҆сѣ́кнꙋ є҆го̀ въ темни́цѣ. к҃и И҆ принесѐ главꙋ̀ є҆гѡ̀ на блю́дѣ, и҆ дадѐ ю҆̀ дѣви́цѣ: и҆ дѣви́ца дадѐ ю҆̀ ма́тери свое́й. к҃ѳ И҆ слы́шавше ѹ҆ченицы̀ є҆гѡ̀ прiидо́ша, и҆ взѧ́ша трꙋ́пъ є҆гѡ̀, и҆ положи́ша є҆го̀ во гро́бѣ.

(заⷱ к҃є) л҃ И҆ собра́шасѧ а҆пⷭ҇ли ко i҆и҃сꙋ, и҆ возвѣсти́ша є҆мꙋ̀ всѧ̑: и҆ є҆ли̑ка сотвори́ша, и҆ наꙋчи́ша.

Коне́цъ ѹ҆сѣкнове́нiю.

л҃а И҆ речѐ и҆̀мъ: прiиди́те вы̀ са́ми въ пꙋ́сто мѣ́сто *є҆ди́ни, и҆ почíйте ма́лѡ. бѧ́хꙋ бо приходѧ́щiи, и҆ ѿходѧ́щiи мно́зи: и҆ ни ꙗ҆́сти и҆̀мъ бѣ̀ когда̀. л҃в И҆ и҆до́ша въ пꙋ́сто мѣ́сто корабле́мъ є҆ди́ни. л҃г И҆ ви́дѣша и҆̀хъ и҆дꙋ́щѧ, и҆ позна́ша и҆̀хъ мно́зи: и҆ пѣ́ши ѿ всѣ́хъ градѡ́въ стица́хꙋсѧ та́мѡ, и҆ предвари́ша и҆̀хъ, и҆ снидо́шасѧ къ немꙋ̀. л҃д И҆ и҆зше́дъ, ви́дѣ i҆и҃съ наро́дъ мно́гъ, и҆ милосе́рдова ѡ҆ ни́хъ: занѐ бѧ́хꙋ ꙗ҆́кѡ ѻ҆́вцы не и҆мꙋ́щыѧ па́стырѧ: и҆ нача́тъ и҆̀хъ ѹ҆чи́ти мно́гѡ. [s҃_i] л҃є И҆ ѹ҆жѐ часꙋ̀ мно́гꙋ бы́вшꙋ, (л. ѻ҃а) пристꙋ́пльше къ немꙋ̀ ѹ҆ченицы̀ є҆гѡ̀, глаго́лаша: ꙗ҆́кѡ пꙋ́сто є҆́сть мѣ́сто, и҆ ѹ҆жѐ ча́съ мно́гъ. л҃s Ѿпꙋстѝ и҆̀хъ, да ше́дше во ѻ҆кре́стныхъ се́лѣхъ и҆ ве́сѣхъ, кꙋ́пѧтъ себѣ̀ хлѣ́бы, не и҆́мꙋтъ бо чесѡ̀ ꙗ҆́сти. л҃з Ѻ҆́нъ же ѿвѣща́въ речѐ и҆̀мъ: дади́те и҆̀мъ вы̀ ꙗ҆́сти. и҆ глаго́лаша є҆мꙋ̀: да ше́дше кꙋ́пимъ двѣма̀ сто́ма пѣ̑нѧзь хлѣ́бы, и҆ да́мы и҆̀мъ ꙗ҆́сти. л҃и Ѻ҆́нъ же речѐ и҆̀мъ: коли́кѡ хлѣ́бы и҆́мате; и҆ди́те и҆ ви́дите. и҆ ѹ҆вѣ́дѣвше, глаго́лаша: пѧ́ть [хлѣ̑бъ], и҆ двѣ̀ ры́бѣ. л҃ѳ И҆ повелѣ̀ и҆̀мъ посади́ти всѧ̑ @на спо́ды, на спо́ды@{@во ѻ҆крꙋ́гъ@}, на травѣ̀ зеленѣ̀. м҃ И҆ возлего́ша *на лѣ́хи, на лѣ́хи, по стꙋ̀ и҆ по пѧти́десѧтъ. м҃а И҆ прiе́мъ пѧ́ть хлѣ̑бъ и҆ двѣ̀ ры́бѣ, воззрѣ́въ на нб҃о, благословѝ, и҆ преломѝ хлѣ́бы: и҆ даѧ́ше ѹ҆ченикѡ́мъ свои́мъ, да предлага́ютъ предꙿ ни́ми: и҆ ѻ҆́бѣ ры́бѣ раздѣлѝ всѣ̑мъ. м҃в И҆ ꙗ҆до́ша всѝ, и҆ насы́тишасѧ. м҃г И҆ взѧ́ша ѹ҆крꙋ́хи двана́десѧте кѡ́шѧ и҆спо́лнь: и҆ ѿ ры́бꙋ. м҃д Бѧ́ше же ꙗ҆́дшихъ хлѣ́бы, ꙗ҆́кѡ пѧ́ть ты́сѧщъ мꙋже́й.

(заⷱ к҃s) м҃є И҆ а҆́бiе понꙋ́ди ѹ҆ченикѝ своѧ̀ вни́ти въ кора́бль, и҆ @вари́ти@{@предвари́ти@} є҆го̀ на ѻ҆́номъ полꙋ̀ къ виѳсаíдѣ, до́ндеже са́мъ ѿпꙋ́ститъ наро́ды.

Коне́цъ четверткꙋ̀.

[з҃_i] м҃s *И҆ ѿре́ксѧ и҆̀мъ, и҆́де въ го́рꙋ помоли́тисѧ. м҃з И҆ ве́черꙋ бы́вшꙋ, бѣ̀ кора́бль посредѣ̀ мо́рѧ, и҆ са́мъ є҆ди́нъ на землѝ. м҃и И҆ ви́дѣ и҆̀хъ стра́ждꙋщихъ въ пла́ванiи, [бѣ́ бо вѣ́тръ проти́венъ и҆̀мъ:] и҆ ѡ҆ (л. ѻ҃а ѡ҆б.) четве́ртѣй стра́жи нощнѣ́й прiи́де къ ни́мъ, по мо́рю ходѧ́й: и҆ хотѧ́ше минꙋ́ти и҆̀хъ. м҃ѳ Ѻ҆ни́ же ви́дѣвше є҆го̀ ходѧ́ща по мо́рю, мнѧ́хꙋ призра́къ бы́ти: и҆ возопи́ша. н҃ Вси́ бо є҆го̀ ви́дѣша, и҆ смꙋти́шасѧ. и҆ а҆́бiе глаго́ла съ ни́ми, и҆ речѐ и҆̀мъ: дерза́йте, а҆́зъ є҆́смь, не бо́йтесѧ. н҃а И҆ вни́де къ ни́мъ въ кора́бль, и҆ ѹ҆ле́же вѣ́тръ: и҆ sѣлѡ̀ и҆́злиха въ себѣ̀ ѹ҆жаса́хꙋсѧ, и҆ дивлѧ́хꙋсѧ. н҃в Не разꙋмѣ́ша бо ѡ҆ хлѣ́бѣхъ: бѣ́ бо се́рдце и҆́хъ ѡ҆камене́но. н҃г И҆ преше́дше прiидо́ша въ зе́млю генисаре́тскꙋ: и҆ приста́ша.

Коне́цъ пѧткꙋ̀.

(заⷱ к҃з) н҃д И҆ и҆зше́дшымъ и҆̀мъ и҆зꙿ кораблѧ̀, а҆́бiе позна́ша є҆го̀. н҃є Ѡ҆бте́кше всю̀ странꙋ̀ тꙋ̀, нача́ша на ѻ҆дрѣ́хъ приноси́ти болѧ́щыѧ, и҆дѣ́же слы́шахꙋ, ꙗ҆́кѡ тꙋ̀ є҆́сть. н҃s И҆ а҆́може а҆́ще вхожда́ше въ вє́си, и҆лѝ во гра́ды, и҆лѝ се́ла, на распꙋ́тiѧхъ полага́хꙋ недꙋ̑жныѧ: и҆ молѧ́хꙋ є҆го̀, да понѐ воскри́лiю ри́зы є҆гѡ̀ прико́снꙋтсѧ: и҆ є҆ли́цы а҆́ще прикаса́хꙋсѧ є҆мꙋ̀, спаса́хꙋсѧ.

Глава̀ з҃.

а҃ И҆ собра́шасѧ къ немꙋ̀ фарiсе́є, и҆ нѣ́цыи ѿ кни̑жникъ, прише́дшiи ѿ i҆ерꙋсали́ма: в҃ И҆ ви́дѣвше нѣ̑кiѧ ѿ ѹ҆чени̑къ є҆гѡ̀ нечи́стыми рꙋка́ми, си́рѣчь неꙋмове́нными, ꙗ҆дꙋ́щихъ хлѣ́бы: рꙋга́хꙋсѧ. г҃ Фарiсе́є бо и҆ всѝ i҆ꙋде́є, а҆́ще не @тры́юще@{@до лакѡ́тъ@} (л. ѻ҃в) ѹ҆мы́ютъ рꙋ́къ, не ꙗ҆дѧ́тъ, держа́ще преда̑нiѧ ста́рєцъ. д҃ И҆ ѿ то́ржища а҆́ще не покꙋ́плютсѧ, не ꙗ҆дѧ́тъ. и҆ и҆́на мнѡ́га сꙋ́ть, ꙗ҆̀же прiѧ́ша держа́ти, погрꙋжє́нiѧ стклѧ́ницамъ, и҆ чва́нѡмъ, и҆ котлѡ́мъ, и҆ ѻ҆дрѡ́мъ.

(заⷱ к҃и) [и҃_i] є҃ Пото́мъ же вопроша́хꙋ є҆го̀ фарiсе́є и҆ кни́жницы: почто̀ ѹ҆чн҃цы̀ твоѝ не хо́дѧтъ по преда́нiю ста́рєцъ, но неꙋмове́нными рꙋка́ми ꙗ҆дѧ́тъ хлѣ́бъ; s҃ Ѻ҆́нъ же ѿвѣща́въ речѐ и҆̀мъ: ꙗ҆́кѡ до́брѣ проро́чествова и҆са́iа ѡ҆ ва́съ лицемѣ́рѣхъ, ꙗ҆́коже є҆́сть пи́сано: сíи лю́дiе ѹ҆стна́ми мѧ̀ чтꙋ́тъ, се́рдце же и҆́хъ дале́че ѿстои́тъ ѿ менѐ. з҃ Всꙋ́е же чтꙋ́тъ мѧ̀, ѹ҆ча́ще ѹ҆че́нiємъ, за́повѣдемъ человѣ́чєскимъ. и҃ Ѡ҆ста́вльше бо за́повѣдь бж҃iю, держитѐ преда̑нiѧ чл҃вѣ́чєскаѧ:

Коне́цъ понедѣ́льникꙋ.

@крещє́нiѧ@{@ѡ҆мовє́нiѧ@} чва́нѡмъ и҆ стклѧ́ницамъ, и҆ и҆́на подѡ́бна такова̀ мнѡ́га творитѐ. ѳ҃ И҆ глаго́лаше и҆̀мъ: до́брѣ ѿмета́ете за́повѣдь бж҃iю, да преда́нiе ва́ше соблюдетѐ. _i҃ Мѡѷсе́й бо речѐ: чтѝ ѻ҆тца̀ твоего̀ и҆ ма́терь твою̀, и҆ и҆́же sлосло́витъ ѻ҆тца̀ и҆лѝ ма́терь, сме́ртiю да ѹ҆́мретъ. а҃_i Вы́ же глаго́лете: а҆́ще рече́тъ человѣ́къ ѻ҆тцꙋ̀ и҆лѝ ма́тери, корва́нъ, [є҆́же є҆́сть да́ръ,] *и҆́же а҆́ще по́льзовалсѧ є҆сѝ ѿ менѐ. в҃_i И҆ не ктомꙋ̀ ѡ҆ставлѧ́ете є҆го̀ ничесо́же сотвори́ти ѻ҆тцꙋ̀ своемꙋ̀ и҆лѝ ма́тери свое́й, г҃_i Престꙋпа́юще сло́во бж҃iе преда́нiемъ ва́шимъ, є҆́же преда́сте: и҆ подѡ́бна такова̀ мнѡ́га творитѐ. (л.ѻ҃в ѡ҆б.)

(заⷱ к҃ѳ) д҃_i И҆ призва́въ ве́сь наро́дъ, глаго́лаше и҆̀мъ: послꙋ́шайте менѐ всѝ, и҆ разꙋмѣ́йте. є҃_i Ничесо́же є҆́сть внѣꙋ́дꙋ человѣ́ка входи́мо во́нь, є҆́же мо́жетъ ѡ҆скверни́ти є҆го̀: но и҆сходѧ̑щаѧ ѿ негѡ̀, та̑ сꙋ́ть сквернѧ̑щаѧ человѣ́ка. s҃_i А҆́ще кто̀ и҆́мать ѹ҆́ши слы́шати, да слы́шитъ.

Коне́цъ вто́рникꙋ.

з҃_i И҆ є҆гда̀ вни́де въ до́мъ ѿ наро́да, вопроша́хꙋ є҆го̀ ѹ҆ченицы̀ є҆гѡ̀ ѡ҆ при́тчи. и҃_i И҆ глаго́ла и҆̀мъ: та́кѡ ли и҆ вы̀ неразꙋ́мливи є҆стѐ; не разꙋмѣ́ете ли, ꙗ҆́кѡ всѐ [є҆́же] и҆звнꙋ̀ входи́мое въ человѣ́ка, не мо́жетъ ѡ҆скверни́ти є҆го̀; ѳ҃_i Ꙗ҆́кѡ не вхо́дитъ є҆мꙋ̀ въ се́рдце, но во чре́во, и҆ а҆федрѡ́номъ и҆схо́дитъ, и҆стреблѧ́ѧ всѧ̑ бра̑шна. к҃ Глаго́лаше же, ꙗ҆́кѡ и҆сходѧ́щее ѿ человѣ́ка, то̀ скверни́тъ человѣ́ка. к҃а И҆зꙿꙋтрьꙋ́дꙋ бо ѿ се́рдца человѣ́ческа помышлє́нiѧ sла̑ѧ и҆схо́дѧтъ: прелюбодѣѧ̑нiѧ, любодѣѧ̑нiѧ, ѹ҆бȋйства, к҃в Татьбы̑, лихои̑мства, [ѡ҆би̑ды,] лꙋка̑вствiѧ, ле́сть, стꙋдодѣѧ̑нiѧ, ѻ҆́ко лꙋка́во, хꙋла̀, горды́нѧ, безꙋ́мство. к҃г Всѧ̑ сiѧ̑ sла̑ѧ и҆зꙿꙋ́трь и҆схо́дѧтъ, и҆ сквернѧ́тъ человѣ́ка.

(срⷣе) (заⷱ л҃) к҃д И҆ ѿтꙋ́дꙋ воста́въ и҆́де* въ предѣ́лы тѵ́рски и҆ сiдѡ́нски:

Коне́цъ средѣ̀.

и҆ вше́дъ въ до́мъ, никого́же хотѧ́ше, да бы̀ є҆го̀ чꙋ́лъ: и҆ не мо́же ѹ҆таи́тисѧ. [ѳ҃_i] к҃є Слы́шавши бо жена̀ (л. ѻ҃г) ѡ҆ не́мъ, є҆ѧ́же дщѝ и҆мѧ́ше дꙋ́хъ нечи́стъ, прише́дши припадѐ къ нога́ма є҆гѡ̀: к҃s [Жена́ же бѣ̀ є҆́ллинска, сѷрофiнiкíсса ро́домъ:] и҆ молѧ́ше є҆го̀, да бѣ́са и҆зжене́тъ и҆зꙿ дще́ре є҆ѧ̀. к҃з I҆и҃съ же речѐ є҆́й: ѡ҆ста́ви, да пе́рвѣе насы́тѧтсѧ ча̑да: нѣ́сть бо добро̀ ѿѧ́ти хлѣ́ба ча́дѡмъ, и҆ поврещѝ псѡ́мъ. к҃и Ѻ҆на́ же ѿвѣща́вши, глаго́ла є҆мꙋ̀: є҆́й гдⷭ҇и, и҆́бо [и҆] псѝ подꙿ трапе́зою ꙗ҆дѧ́тъ ѿ крꙋпи́цъ дѣте́й. к҃ѳ И҆ речѐ є҆́й: за сiѐ сло́во и҆дѝ, и҆зы́де бѣ́съ и҆зꙿ дще́ре твоеѧ̀. л҃ И҆ ше́дши въ до́мъ сво́й, ѡ҆брѣ́те бѣ́са и҆зше́дша, и҆ дще́рь лежа́щꙋ на ѻ҆дрѣ̀.

Коне́цъ четверткꙋ̀.

(заⷱ л҃а) [к҃] л҃а И҆ па́ки и҆зше́дъ i҆и҃съ ѿ предѣ̑лъ тѵ́рскихъ и҆ сiдѡ́нскихъ, прiи́де на мо́ре галiле́йско, междꙋ̀ предѣ́лы декапо́льски. л҃в И҆ приведо́ша къ немꙋ̀ глꙋ́ха и҆ гꙋгни́ва, и҆ молѧ́хꙋ є҆го̀, да возложи́тъ на́нь рꙋ́кꙋ. л҃г И҆ пое́мъ є҆го̀ ѿ наро́да @є҆ди́наго@{@ѻ҆со́бь@}, вложѝ пе́рсты своѧ̀ во ѹ҆́ши є҆гѡ̀: и҆ плю́нꙋвъ, коснꙋ̀ є҆гѡ̀ въ ѧ҆зы́къ. л҃д И҆ воззрѣ́въ на не́бо, воздохнꙋ̀, и҆ глаго́ла є҆мꙋ̀: є҆ффаѳа̀, є҆́же є҆́сть, разве́рзисѧ. л҃є И҆ а҆́бiе разверзо́стасѧ слꙋ̑ха є҆гѡ̀, и҆ разрѣши́сѧ ѹ҆́за ѧ҆зы́ка є҆гѡ̀, и҆ глаго́лаше пра́вѡ. л҃s И҆ запретѝ и҆̀мъ, да никомꙋ́же повѣ́дѧтъ. є҆ли́кѡ же и҆̀мъ то́й запреща́ше, па́че и҆́злиха проповѣ́дахꙋ. л҃з И҆ преи́злиха дивлѧ́хꙋсѧ, глаго́люще: до́брѣ всѐ твори́тъ, и҆ глꙋхȋѧ твори́тъ слы́шати, и҆ нѣмы̑ѧ глаго́лати.

Коне́цъ сꙋббѡ́тѣ. (л. ѻ҃г ѡ҆б.)

Глава̀ и҃.

(заⷱ л҃в) [к҃а] а҃ Въ ты́ѧ днѝ sѣлѡ̀ мно́гꙋ наро́дꙋ сꙋ́щꙋ, и҆ не и҆мꙋ́щємъ чесѡ̀ ꙗ҆́сти, призва́въ i҆и҃съ ѹ҆ченикѝ своѧ̀, глаго́ла и҆̀мъ: г҃ Млⷭ҇рдꙋю ѡ҆ наро́дѣ, ꙗ҆́кѡ ѹ҆жѐ трѝ днѝ присѣдѧ́тъ мнѣ̀, и҆ не и҆́мꙋтъ чесѡ̀ ꙗ҆́сти: г҃ И҆ а҆́ще ѿпꙋщꙋ̀ и҆̀хъ не ꙗ҆́дшѧ въ до́мы своѧ̀, ѡ҆слабѣ́ютъ на пꙋтѝ: мно́зи бо ѿ ни́хъ и҆здале́ча пришлѝ [сꙋ́ть]. д҃ И҆ ѿвѣща́ша є҆мꙋ̀ ѹ҆ченицы̀ є҆гѡ̀: ѿкꙋ́дꙋ си́хъ возмо́жетъ кто̀ здѣ̀ насы́тити хлѣ́ба въ пꙋсты́ни; є҃ И҆ вопросѝ и҆̀хъ: коли́кѡ и҆́мате хлѣ́бы; ѻ҆ни́ же рѣ́ша: се́дмь. s҃ И҆ повелѣ̀ наро́дꙋ возлещѝ на землѝ: и҆ прiе́мъ се́дмь хлѣ́бы, хвалꙋ̀ возда́въ, преломѝ, и҆ даѧ́ше ѹ҆ченикѡ́мъ свои́мъ, да предлага́ютъ: и҆ предложи́ша предꙿ наро́домъ. з҃ И҆ и҆мѧ́хꙋ ры́бицъ ма́лѡ: и҆ [сiѧ̑] благослови́въ, речѐ предложи́ти и҆ ты̑ѧ. и҃ Ꙗ҆до́ша же и҆ насы́тишасѧ: и҆ взѧ́ша и҆збы́тки ѹ҆крꙋ̑хъ, се́дмь ко́шницъ: ѳ҃ [Бѧ́хꙋ же ꙗ҆́дшихъ ꙗ҆́кѡ четы́ре ты́сѧщи:] и҆ ѿпꙋстѝ и҆̀хъ. _i҃ И҆ а҆́бiе влѣ́зъ въ кора́бль со ѹ҆ченикѝ свои́ми, прiи́де во страны̀ далманꙋѳа́нски.

Коне́цъ пѧткꙋ̀.

(заⷱ л҃г) а҃_i И҆ и҆зыдо́ша фарiсе́и, и҆ нача́ша стѧза́тисѧ съ ни́мъ,* и҆́щꙋще ѿ негѡ̀ зна́менiѧ съ небесѐ, и҆скꙋша́юще (л. ѻ҃д) є҆го̀. в҃_i И҆ воздохнꙋ́въ дх҃омъ свои́мъ, глаго́ла: что̀ ро́дъ се́й зна́менiѧ и҆́щетъ; а҆ми́нь глаго́лю ва́мъ: а҆́ще да́стсѧ ро́дꙋ семꙋ̀ зна́менiе. г҃_i И҆ ѡ҆ста́вль и҆̀хъ, влѣ́зъ па́ки въ кора́бль, [и҆] и҆́де на ѻ҆́нъ по́лъ. д҃_i И҆ забы́ша ѹ҆ченицы̀ є҆гѡ̀ взѧ́ти хлѣ́бы, и҆ ра́звѣ є҆ди́нагѡ хлѣ́ба не и҆мѧ́хꙋ съ собо́ю въ кораблѝ. є҃_i И҆ преща́ше и҆̀мъ, глаго́лѧ: зри́те, блюди́тесѧ ѿ ква́са фарiсе́йска, и҆ ѿ ква́са и҆́рѡдова. s҃_i И҆ помышлѧ́хꙋ, дрꙋ́гъ ко дрꙋ́гꙋ глаго́люще: ꙗ҆́кѡ хлѣ́бы не и҆́мамы. з҃_i И҆ разꙋмѣ́въ i҆и҃съ глаго́ла и҆̀мъ: что̀ помышлѧ́ете, ꙗ҆́кѡ хлѣ́бы не и҆́мате; не ѹ҆̀ ли чꙋ́ете, нижѐ разꙋмѣ́ете; є҆ще́ ли ѡ҆камене́но се́рдце ва́ше и҆́мате; и҃_i Ѻ҆́чи и҆мꙋ́ще, не ви́дите: и҆ ѹ҆́ши и҆мꙋ́ще, не слы́шите: и҆ не по́мните ли, ѳ҃_i Е҆гда̀ пѧ́ть хлѣ́бы преломи́хъ въ пѧ́ть ты́сѧщъ, коли́кѡ кѡ́шъ и҆спо́лнь ѹ҆крꙋ̑хъ прiѧ́сте; глаго́лаша є҆мꙋ̀, двана́десѧть. к҃ Е҆гда́ же се́дмь въ четы́ре ты́сѧщи, коли́кѡ ко́шницъ и҆сполне́нiѧ ѹ҆крꙋ̑хъ взѧ́сте; ѻ҆ни́ же рѣ́ша, се́дмь. к҃а И҆ глаго́ла и҆̀мъ: ка́кѡ не разꙋмѣ́ете;

Коне́цъ понедѣ́льникꙋ.

(заⷱ л҃д) [к҃д] к҃в И҆ прiи́де въ виѳсаíдꙋ: и҆ приведо́ша къ немꙋ̀ слѣ́па, и҆ молѧ́хꙋ є҆го̀, да є҆го̀ ко́снетъ. к҃г И҆ є҆́мъ за рꙋ́кꙋ слѣпа́го, и҆зведѐ є҆го̀ во́нъ и҆зꙿ ве́си: и҆ плю́нꙋвъ на ѻ҆́чи є҆гѡ̀, и҆ возло́жь рꙋ́цѣ на́нь, вопроша́ше є҆го̀: а҆́ще что̀ ви́дитъ; к҃д И҆ воззрѣ́въ глаго́лаше: ви́жꙋ человѣ́ки ꙗ҆́кѡ дре́вiе ходѧ́щѧ. к҃є Пото́мъ же па́ки (л. ѻ҃д ѡ҆б.) возложѝ рꙋ́цѣ на ѻ҆́чи є҆гѡ̀, и҆ сотворѝ є҆го̀ прозрѣ́ти: и҆ @ѹ҆твори́сѧ@{@и҆сцѣлѣ̀@}, и҆ ѹ҆зрѣ̀ свѣ́тлѡ всѐ. к҃s И҆ посла̀ є҆го̀ въ до́мъ є҆гѡ̀, глаго́лѧ: ни въ ве́сь вни́ди, ни повѣ́ждь комꙋ̀ въ ве́си.

Коне́цъ вто́рникꙋ.

(заⷱ л҃є) [к҃д] к҃з И҆ и҆зы́де i҆и҃съ и҆ ѹ҆ченицы̀ є҆гѡ̀ въ вє́си кесарíи фiлíпповы: и҆ на пꙋтѝ вопроша́ше ѹ҆ченикѝ своѧ̀, глаго́лѧ и҆̀мъ: кого́ мѧ глаго́лютъ человѣ́цы бы́ти; к҃и Ѻ҆ни́ же ѿвѣща́ша: i҆ѡа́нна крⷭ҇ти́телѧ, и҆ и҆нíи и҆лiю̀, дрꙋзíи же є҆ди́наго ѿ прорѡ́къ. к҃ѳ И҆ то́й глаго́ла и҆̀мъ: вы́ же кого́ мѧ глаго́лете бы́ти; ѿвѣща́въ же пе́тръ глаго́ла є҆мꙋ̀: ты̀ є҆сѝ хрⷭ҇то́съ.

(заⷱ л҃s) л҃ И҆ запретѝ и҆̀мъ,* да никомꙋ́же глаго́лютъ ѡ҆ не́мъ. л҃а И҆ нача́тъ ѹ҆чи́ти и҆̀хъ, ꙗ҆́кѡ подоба́етъ сн҃ꙋ чл҃вѣ́ческомꙋ мно́гѡ пострада́ти, и҆ и҆скꙋше́нꙋ бы́ти ѿ ста́рєцъ и҆ а҆рхiерє́й, и҆ кни̑жникъ: и҆ ѹ҆бiе́нꙋ бы́ти, и҆ въ{В оригинале предлог потерян, восстановлен по иным источникам. Прим.  оrthlib} тре́тiй де́нь воскре́снꙋти.

Коне́цъ сꙋббѡ́тѣ.

л҃в И҆ не ѡ҆бинꙋ́ѧсѧ сло́во глаго́лаше: и҆ прiе́мъ є҆го̀ пе́тръ, нача́тъ прети́ти є҆мꙋ̀. л҃г Ѻ҆́нъ же ѡ҆бра́щсѧ, и҆ воззрѣ́въ на ѹ҆чн҃кѝ своѧ̀, запретѝ петро́ви, глаго́лѧ: и҆дѝ за мно́ю сатано̀, ꙗ҆́кѡ не мы́слиши ꙗ҆̀же [сꙋ́ть] бж҃iѧ, но ꙗ҆̀же человѣ́чєска. л҃д И҆ призва́въ наро́ды со ѹ҆ченикѝ свои́ми, речѐ и҆̀мъ: (л. ѻ҃є)

(заⷱ л҃з)  И҆́же хо́щетъ по мнѣ̀ и҆тѝ, да ѿве́ржетсѧ себѐ, и҆ во́зꙿметъ крⷭ҇тъ сво́й, и҆ по мнѣ̀ грѧде́тъ.

Коне́цъ средѣ̀.

л҃є И҆́же бо а҆́ще хо́щетъ дꙋ́шꙋ свою̀ спастѝ, погꙋби́тъ ю҆̀: а҆ и҆́же погꙋби́тъ дꙋ́шꙋ свою̀ менѐ ра́ди и҆ є҆ѵⷢ҇лiа, то́й спасе́тъ ю҆̀. л҃s Ка́ѧ бо по́льза чл҃вѣ́кꙋ, а҆́ще прiѡбрѧ́щетъ мíръ ве́сь, и҆ ѿтщети́тъ дꙋ́шꙋ свою̀; л҃з И҆лѝ что̀ да́стъ чл҃вѣ́къ и҆змѣ́нꙋ на дꙋшѝ свое́й; л҃и И҆́же бо а҆́ще постыди́тсѧ менѐ, и҆ мои́хъ слове́съ, въ ро́дѣ се́мъ прелюбодѣ́йнѣмъ и҆ грѣ́шнѣмъ, и҆ сн҃ъ человѣ́ческiй постыди́тсѧ є҆гѡ̀, є҆гда̀ прiи́детъ во сла́вѣ ѻ҆ц҃а̀ своегѡ̀ со а҆́гг҃лы ст҃ы́ми.

Глава̀ ѳ҃.

а҃ И҆ глаго́лаше и҆̀мъ: а҆ми́нь глаго́лю ва́мъ: ꙗ҆́кѡ сꙋ́ть нѣ́цыи ѿ здѣ̀ стоѧ́щихъ, и҆̀же не и҆́мꙋтъ вкꙋси́ти сме́рти, до́ндеже ви́дѧтъ црⷭ҇твiе бж҃iе прише́дшее въ си́лѣ.

Коне́цъ недѣ́ли.

(заⷱ л҃и) [к҃є] в҃ И҆ по шестѝ дне́хъ* поѧ́тъ i҆и҃съ петра̀, и҆ i҆а́кѡва, и҆ i҆ѡа́нна, и҆ возведѐ и҆̀хъ на горꙋ̀ высокꙋ̀ ѻ҆со́бь є҆ди́ны: и҆ преѡбрази́сѧ предꙿ ни́ми. г҃ И҆ ри̑зы є҆гѡ̀ бы́ша блеща́щѧсѧ, бѣлы̀ sѣлѡ̀ ꙗ҆́кѡ снѣ́гъ, ꙗ҆цѣ́хъ (л. ѻ҃є ѡ҆б.) же не мо́жетъ бѣли́льникъ ѹ҆бѣли́ти на землѝ. д҃ И҆ ꙗ҆ви́сѧ и҆̀мъ и҆лiа̀ съ мѡѷсе́емъ, и҆ бѣ́ста со i҆и҃сомъ глаго́люще. є҃ И҆ ѿвѣща́въ пе́тръ глаго́ла i҆и҃сови: раввì, добро̀ є҆́сть на́мъ здѣ̀ бы́ти: и҆ сотвори́мъ кро́вы трѝ, тебѣ̀ є҆ди́нъ, и҆ мѡѷсе́еви є҆ди́нъ, и҆ и҆лiѝ є҆ди́нъ. s҃ Не вѣ́дѧше бо что̀ рещѝ: бѧ́хꙋ бо пристра́шни. з҃ И҆ бы́сть ѻ҆́блакъ ѡ҆сѣнѧ́ѧ и҆̀хъ, и҆ прiи́де гла́съ и҆зꙿ ѻ҆́блака, глаго́лѧ: се́й є҆́сть сн҃ъ мо́й возлю́бленный, тогѡ̀ послꙋ́шайте. и҃ И҆ внеза́пꙋ воззрѣ́вше, ктомꙋ̀ никого́же ви́дѣша, то́кмѡ i҆и҃са є҆ди́наго съ собо́ю. ѳ҃ Сходѧ́щымъ же и҆̀мъ съ горы̀ запретѝ и҆̀мъ, да никомꙋ́же повѣ́дѧтъ ꙗ҆̀же ви́дѣша, то́кмѡ є҆гда̀ сн҃ъ человѣ́ческiй и҆зꙿ ме́ртвыхъ воскрⷭ҇нетъ.

Коне́цъ преѡбраже́нiю.

(заⷱ л҃ѳ) _i҃ И҆ сло́во ѹ҆держа́ша въ себѣ̀, стѧза́ющесѧ: что̀ є҆́сть, є҆́же и҆зꙿ ме́ртвыхъ воскре́снꙋти; а҃_i И҆ вопроша́хꙋ є҆го̀, глаго́люще: ка́кѡ глаго́лютъ кни́жницы, ꙗ҆́кѡ и҆лiѝ подоба́етъ прiитѝ пре́жде; в҃_i Ѻ҆́нъ же ѿвѣща́въ речѐ и҆̀мъ: и҆лiа̀ ѹ҆́бѡ прише́дъ пре́жде, ѹ҆стро́итъ всѧ̑: и҆ ка́кѡ є҆́сть пи́сано ѡ҆ сн҃ѣ чл҃вѣ́честѣмъ, да мно́гѡ постра́ждетъ, и҆ ѹ҆ничиже́нъ бꙋ́детъ; г҃_i Но глаго́лю ва́мъ, ꙗ҆́кѡ и҆ и҆лiа̀ прiи́де, [и҆ сотвори́ша є҆мꙋ̀ є҆ли̑ка хотѣ́ша,] ꙗ҆́коже є҆́сть пи́сано ѡ҆ не́мъ. д҃_i И҆ прише́дъ ко ѹ҆ченикѡ́мъ, ви́дѣ наро́дъ мно́гъ @ѡ҆ ни́хъ@{@ѻ҆́крестъ и҆́хъ@}, и҆ кни́жники стѧза́ющѧсѧ съ ни́ми. є҃_i И҆ (л. ѻ҃s) а҆́бiе ве́сь наро́дъ ви́дѣвъ є҆го̀, ѹ҆жасе́сѧ: и҆ прири́щꙋще цѣлова́хꙋ є҆го̀. s҃_i И҆ вопросѝ кни́жники: что̀ стѧза́етесѧ @къ себѣ̀@{@съ ни́ми@};

Коне́цъ четверткꙋ̀.

(заⷱ м҃) [к҃s] з҃_i И҆ ѿвѣща́въ є҆ди́нъ ѿ наро́да, речѐ: ѹ҆чи́телю, приведо́хъ сы́на моего̀ къ тебѣ̀, и҆мꙋ́ща дꙋ́ха нѣ́ма. и҃_i И҆ и҆дѣ́же коли́ждо и҆́метъ є҆го̀, разбива́етъ є҆го̀, и҆ пѣ̑ны тещи́тъ, и҆ скреже́щетъ зꙋбы̀ свои́ми, и҆ ѡ҆цѣпенѣва́етъ, и҆ рѣ́хъ ѹ҆ченикѡ́мъ твои́мъ, да и҆зженꙋ́тъ є҆го̀, и҆ не возмого́ша. ѳ҃_i Ѻ҆́нъ же ѿвѣща́въ є҆мꙋ̀ глаго́ла: ѽ ро́де невѣ́ренъ, доко́лѣ въ ва́съ бꙋ́дꙋ; доко́лѣ терплю̀ вы̀; приведи́те є҆го̀ ко мнѣ̀. к҃ И҆ приведо́ша є҆го̀ къ немꙋ̀: и҆ ви́дѣвъ є҆го̀, а҆́бiе дꙋ́хъ стрѧсѐ є҆го̀: и҆ па́дъ на землѝ, валѧ́шесѧ пѣ̑ны тещѧ̀. к҃а И҆ вопросѝ ѻ҆тца̀ є҆гѡ̀: коли́кѡ лѣ́тъ є҆́сть, ѿне́лѣже сiѐ бы́сть є҆мꙋ̀; ѻ҆́нъ же речѐ, и҆здѣ́тска. к҃в И҆ мно́гажды во ѻ҆́гнь вве́рже є҆го̀, и҆ въ во́ды, да погꙋби́тъ є҆го̀: но а҆́ще что̀ мо́жеши, помозѝ на́мъ, млⷭ҇рдовавъ ѡ҆ на́съ. к҃г I҆и҃съ же речѐ є҆мꙋ̀: є҆́же а҆́ще что̀ мо́жеши вѣ́ровати, всѧ̑ возмѡ́жна вѣ́рꙋющемꙋ. к҃д И҆ а҆́бiе возопи́въ ѻ҆те́цъ ѻ҆троча́те, со слеза́ми глаго́лаше: вѣ́рꙋю гдⷭ҇и, помозѝ моемꙋ̀ невѣ́рiю. к҃є Ви́дѣвъ же i҆и҃съ, ꙗ҆́кѡ сри́щетсѧ наро́дъ, запретѝ дꙋ́хꙋ нечи́стомꙋ, глаго́лѧ є҆мꙋ̀: дꙋ́ше нѣмы́й и҆ глꙋхíй, а҆́зъ тѝ повелѣва́ю, и҆зы́ди и҆зꙿ негѡ̀, и҆ ктомꙋ̀ не вни́ди въ него̀. к҃s И҆ (л. ѻ҃s ѡ҆б.) возопи́въ, и҆ мно́гѡ прꙋжа́всѧ, и҆зы́де: и҆ бы́сть ꙗ҆́кѡ ме́ртвъ, ꙗ҆́коже мно́зѣмъ глаго́лати, ꙗ҆́кѡ ѹ҆́мре. к҃з I҆и҃съ же є҆́мъ є҆го̀ за рꙋ́кꙋ, воздви́же є҆го̀: и҆ воста̀. к҃и И҆ вше́дшꙋ є҆мꙋ̀ въ до́мъ, ѹ҆ченицы̀ є҆гѡ̀ вопроша́хꙋ є҆го̀ є҆ди́наго: ꙗ҆́кѡ мы̀ не возмого́хомъ и҆згна́ти є҆го̀; к҃ѳ И҆ речѐ и҆̀мъ: се́й ро́дъ ничи́мже мо́жетъ и҆зы́ти, то́кмѡ моли́твою и҆ посто́мъ. л҃ И҆ ѿтꙋ́дꙋ и҆зше́дше, и҆дѧ́хꙋ сквозѣ̀ галiле́ю: и҆ не хотѧ́ше, да кто̀ ѹ҆вѣ́сть. л҃а Ѹ҆ча́ше бо ѹ҆чн҃кѝ своѧ̀, и҆ глаго́лаше и҆̀мъ: ꙗ҆́кѡ сн҃ъ чл҃вѣ́ческiй пре́данъ бꙋ́детъ въ рꙋ́цѣ чл҃вѣ́честѣ, и҆ ѹ҆бiю́тъ є҆го̀: и҆ ѹ҆бiе́нъ бы́въ, въ тре́тiй де́нь воскре́снетъ.

Коне́цъ недѣ́ли.

л҃в Ѻ҆ни́ же не разꙋмѣва́хꙋ глаго́ла, и҆ боѧ́хꙋсѧ є҆го̀ вопроси́ти.

(заⷱ м҃а) [к҃з] л҃г И҆ прiи́де въ капернаꙋ́мъ: и҆ въ домꙋ̀ бы́въ, вопроша́ше и҆̀хъ, что̀ на пꙋтѝ въ себѣ̀ помышлѧ́сте, л҃д Ѻ҆ни́ же молча́хꙋ: дрꙋ́гъ ко дрꙋ́гꙋ бо стѧза́шасѧ на пꙋтѝ, кто́ є҆сть бо́лiй; л҃є И҆ сѣ́дъ пригласѝ ѻ҆бана́десѧте, и҆ глаго́ла и҆̀мъ: а҆́ще кто̀ хо́щетъ ста́рѣй бы́ти, да бꙋ́детъ всѣ́хъ ме́ньшiй, и҆ всѣ̑мъ слꙋга̀. л҃s И҆ прiи́мъ ѻ҆троча̀, поста́ви є҆̀ посредѣ̀ и҆́хъ, и҆ ѡ҆бꙿе́мъ є҆̀, речѐ и҆̀мъ: л҃з И҆́же а҆́ще є҆ди́но таковы́хъ ѻ҆троча́тъ прiи́метъ во и҆́мѧ моѐ, менѐ прiе́млетъ: (л. ѻ҃з) и҆ и҆́же менѐ прiе́млетъ, не менѐ прiе́млетъ, но посла́вшаго мѧ̀. л҃и Ѿвѣща̀ є҆мꙋ̀ i҆ѡа́ннъ, глаго́лѧ: ѹ҆чт҃лю, ви́дѣхомъ нѣ́коего и҆́менемъ твои́мъ и҆згонѧ́ща бѣ́сы, и҆́же не хо́дитъ по на́съ: и҆ возбрани́хомъ є҆мꙋ̀, ꙗ҆́кѡ не послѣ́дꙋетъ на́мъ. л҃ѳ I҆и҃съ же речѐ, не брани́те є҆мꙋ̀: никто́же бо є҆́сть, и҆́же сотвори́тъ си́лꙋ ѡ҆ и҆́мени мое́мъ, и҆ возмо́жетъ вско́рѣ sлосло́вити мѧ̀. м҃ И҆́же бо нѣ́сть на вы̀, по ва́съ є҆́сть. м҃а И҆́же бо а҆́ще напои́тъ вы̀, ча́шꙋ воды̀ во и҆́мѧ моѐ, ꙗ҆́кѡ хрⷭ҇то́вы є҆стѐ: а҆ми́нь глаго́лю ва́мъ, не погꙋби́тъ мзды̀ своеѧ̀.

Коне́цъ пѧткꙋ̀, и҆ ст҃о́мꙋ.

(заⷱ м҃в) м҃в И҆ и҆́же а҆́ще соблазни́тъ є҆ди́наго ѿ ма́лыхъ си́хъ вѣ́рꙋющихъ въ мѧ̀, до́брѣе є҆́сть є҆мꙋ̀ па́че, а҆́ще ѡ҆блежи́тъ ка́мень же́рновный ѡ҆ вы́и є҆гѡ̀, и҆ вве́рженъ бꙋ́детъ въ мо́ре. м҃г И҆ а҆́ще соблажнѧ́етъ тѧ̀ рꙋка̀ твоѧ̀, ѿсѣцы̀ ю҆̀: до́брѣ тѝ є҆́сть @бѣ́дникꙋ@{@безꙿ рꙋкѝ@} въ живо́тъ вни́ти, не́же ѻ҆́бѣ рꙋ́цѣ и҆мꙋ́щꙋ вни́ти въ гее́ннꙋ, во ѻ҆́гнь неꙋгаса́ющiй: м҃д И҆дѣ́же че́рвь и҆́хъ не ѹ҆мира́етъ, и҆ ѻ҆́гнь не ѹ҆гаса́етъ. м҃є И҆ а҆́ще нога̀ твоѧ̀ соблажнѧ́етъ тѧ̀, ѿсѣцы̀ ю҆̀: до́брѣ тѝ є҆́сть вни́ти въ живо́тъ хро́мꙋ, не́же двѣ̀ но́зѣ и҆мꙋ́щꙋ, вве́рженꙋ бы́ти въ гее́ннꙋ, во ѻ҆́гнь неꙋгаса́ющiй: м҃s И҆дѣ́же че́рвь и҆́хъ не ѹ҆мира́етъ, и҆ ѻ҆́гнь не ѹ҆гаса́етъ. м҃з И҆ а҆́ще ѻ҆́ко твоѐ соблажнѧ́етъ тѧ̀, и҆сткнѝ є҆̀: до́брѣ тѝ є҆́сть со є҆ди́нѣмъ ѻ҆́комъ вни́ти въ (л. ѻ҃з ѡ҆б.) црⷭ҇твiе бж҃iе, не́же двѣ̀ ѻ҆́цѣ и҆мꙋ́щꙋ вве́рженꙋ бы́ти въ гее́ннꙋ ѻ҆́гненнꙋю: м҃и И҆дѣ́же че́рвь и҆́хъ не ѹ҆мира́етъ, и҆ ѻ҆́гнь не ѹ҆гаса́етъ. м҃ѳ Всѧ́къ бо ѻ҆гне́мъ ѡ҆соли́тсѧ: и҆ всѧ́ка же́ртва со́лiю ѡ҆соли́тсѧ. н҃ Добро̀ со́ль: а҆́ще же со́ль не слана̀ бꙋ́детъ, чи́мъ ѡ҆соли́тсѧ; и҆мѣ́йте со́ль въ себѣ̀, и҆ ми́ръ и҆мѣ́йте междꙋ̀ собо́ю.

Глава̀ _i҃.

а҃ И҆ ѿтꙋ́дꙋ воста̀ пре́йде въ предѣ́лы i҆ꙋде́йскiѧ, @ @{@чрезꙿ странꙋ̀ ꙗ҆́же@} ѡ҆бꙿ ѻ҆́нъ по́лъ i҆ѻрда́на. и҆ снидо́шасѧ па́ки наро́ди къ немꙋ̀, и҆ ꙗ҆́кѡ ѻ҆бы́чай и҆мѣ̀, па́ки ѹ҆ча́ше и҆̀хъ.

Коне́цъ понедѣ́льникꙋ.

(заⷱ м҃г) в҃ И҆ пристꙋ́пльше фарiсе́є вопроси́ша є҆го̀: а҆́ще досто́итъ мꙋ́жꙋ женꙋ̀ пꙋсти́ти; и҆скꙋша́юще є҆го̀. г҃ Ѻ҆́нъ же ѿвѣща́въ речѐ и҆̀мъ: что̀ ва́мъ заповѣ́да мѡѷсе́й; [к҃и] д҃ Ѻ҆ни́ же рѣ́ша: мѡѷсе́й повелѣ̀ кни́гꙋ распꙋ́стнꙋю написа́ти, и҆ пꙋсти́ти. є҃ И҆ ѿвѣща́въ i҆и҃съ речѐ и҆̀мъ: по жестосе́рдiю ва́шемꙋ написа̀ ва́мъ за́повѣдь сiю̀. s҃ Ѿ зача́ла же созда́нiѧ, мꙋ́жа и҆ женꙋ̀ сотвори́лъ ѧ҆̀ є҆́сть бг҃ъ. з҃ Сегѡ̀ ра́ди ѡ҆ста́витъ человѣ́къ ѻ҆тца̀ своего̀ и҆ ма́терь, и҃ И҆ прилѣпи́тсѧ къ женѣ̀ свое́й, и҆ бꙋ́дета ѻ҆́ба въ пло́ть є҆ди́нꙋ. тѣ́мже ѹ҆жѐ нѣ́ста два̀, но пло́ть є҆ди́на. ѳ҃ Е҆́же ѹ҆́бѡ бг҃ъ (л. ѻ҃и) сочета̀, человѣ́къ да не разлꙋча́етъ. _i҃ И҆ въ домꙋ̀ па́ки ѹ҆ченицы̀ є҆гѡ̀ ѡ҆ се́мъ вопроси́ша є҆го̀. а҃_i И҆ глаго́ла и҆̀мъ:

(заⷱ м҃д) И҆́же а҆́ще пꙋ́ститъ женꙋ̀ свою̀, и҆ ѡ҆же́нитсѧ и҆но́ю, прелюбы̀ твори́тъ на ню̀. в҃_i И҆ а҆́ще жена̀ пꙋ́ститъ мꙋ́жа @ @{@своего̀@}, и҆ посѧ́гнетъ за и҆но́го, прелюбы̀ твори́тъ.

Коне́цъ вто́рникꙋ.

г҃_i И҆ приноша́хꙋ къ немꙋ̀ дѣ́ти, да ко́снетсѧ и҆́хъ: ѹ҆ченицы́ же преща́хꙋ приносѧ́щымъ. д҃_i Ви́дѣвъ же i҆и҃съ, негодова̀, и҆ речѐ и҆̀мъ: ѡ҆ста́вите дѣте́й приходи́ти ко мнѣ̀, и҆ не брани́те и҆̀мъ: тацѣ́хъ бо є҆́сть црⷭ҇твiе бж҃iе. є҃_i А҆ми́нь глаго́лю ва́мъ: и҆́же а҆́ще не прiи́метъ црⷭ҇твiѧ бж҃iѧ ꙗ҆́кѡ ѻ҆троча̀, не и҆́мать вни́ти въ нѐ. s҃_i И҆ ѡ҆бꙿе́мъ и҆̀хъ, возло́жь рꙋ́цѣ на ни́хъ, благословлѧ́ше и҆̀хъ.

Коне́цъ средѣ̀.

(че\к) (заⷱ м҃є) [к҃ѳ] з҃_i И҆ и҆сходѧ́щꙋ є҆мꙋ̀* на пꙋ́ть, прите́къ нѣ́кiй, и҆ покло́ньсѧ на колѣ́нꙋ є҆мꙋ̀, вопроша́ше є҆го̀: ѹ҆чт҃лю благíй, что̀ сотворю̀, да живо́тъ вѣ́чный наслѣ́дствꙋю; и҃_i I҆и҃съ же речѐ є҆мꙋ̀: что́ мѧ глаго́леши бла́га; никто́же бла́гъ то́кмѡ є҆ди́нъ бг҃ъ. ѳ҃_i За́пѡвѣди вѣ́си: не прелюбы̀ сотвори́ши. не ѹ҆бíй. не ѹ҆кра́ди. не лжесвидѣ́тельствꙋй. не ѡ҆би́ди. чтѝ ѻ҆тца̀ твоего̀ и҆ ма́терь. к҃ Ѻ҆́нъ же ѿвѣща́въ речѐ (л. ѻ҃и ѡ҆б.) є҆мꙋ̀: ѹ҆чи́телю, сiѧ̑ всѧ̑ сохрани́хъ ѿ ю҆́ности моеѧ̀. к҃а I҆и҃съ же воззрѣ́въ на́нь, возлюбѝ є҆го̀, и҆ речѐ є҆мꙋ̀: є҆ди́нагѡ є҆сѝ не доконча́лъ: и҆дѝ, є҆ли̑ка и҆́маши прода́ждь, и҆ да́ждь ни́щымъ, и҆ и҆мѣ́ти и҆́маши сокро́вище на небесѝ: и҆ прiидѝ, и҆ ходѝ въ слѣ́дъ менѐ, взе́мъ крⷭ҇тъ. к҃в Ѻ҆́нъ же дрѧ́хлъ бы́въ ѡ҆ словесѝ @ @{@се́мъ@}, ѿи́де скорбѧ̀: бѣ́ бо и҆мѣ́ѧ стѧжа̑нiѧ мнѡ́га. к҃г И҆ воззрѣ́въ i҆и҃съ, глаго́ла ѹ҆ченикѡ́мъ свои́мъ:

(заⷱ м҃s)  Ка́кѡ неꙋдо́бь и҆мꙋ́щiи бога́тство въ црⷭ҇твiе бж҃iе вни́дꙋтъ; к҃д Ѹ҆ченицы́ же ѹ҆жаса́хꙋсѧ ѡ҆ словесѣ́хъ є҆гѡ̀. i҆и҃съ же па́ки ѿвѣща́въ глаго́ла и҆̀мъ: ча̑да, ка́кѡ неꙋдо́бь ѹ҆пова́ющымъ на бога́тство въ црⷭ҇твiе бж҃iе вни́ти; к҃є Ѹ҆до́бѣе бо є҆́сть вельбꙋ́дꙋ сквозѣ̀ и҆глинѣ̀ ѹ҆́ши проитѝ, не́же бога́тꙋ въ црⷭ҇твiе бж҃iе вни́ти. к҃s Ѻ҆ни́ же и҆́злиха дивлѧ́хꙋсѧ, глаго́люще къ себѣ̀: то̀ кто̀ мо́жетъ спасе́нъ бы́ти; к҃з Воззрѣ́въ же на ни́хъ i҆и҃съ глаго́ла: ѿ человѣ̑къ не возмо́жно, но не ѿ бг҃а: всѧ̑ бо возмѡ́жна сꙋ́ть ѿ бг҃а.

Коне́цъ четверткꙋ̀.

к҃и Нача́тъ же пе́тръ глаго́лати є҆мꙋ̀: сѐ мы̀ ѡ҆ста́вихомъ всѧ̑, и҆ въ слѣ́дъ тебѐ и҆до́хомъ. к҃ѳ Ѿвѣща́въ же i҆и҃съ речѐ: а҆ми́нь глаго́лю ва́мъ, никто́же є҆́сть и҆́же ѡ҆ста́вилъ є҆́сть до́мъ, и҆лѝ бра́тiю, и҆лѝ сєстры̀, и҆лѝ ѻ҆тца̀, и҆лѝ ма́терь, и҆лѝ женꙋ̀: и҆лѝ ча̑да, и҆лѝ сє́ла, менѐ ра́ди, и҆ є҆ѵⷢ҇лiа ра́ди: л҃ А҆́ще не прiи́метъ стори́цею ны́нѣ во вре́мѧ сiѐ, домѡ́въ, и҆ бра́тiй, (л. ѻ҃ѳ) и҆ се́стръ, и҆ ѻ҆тца̀, и҆ ма́тере, и҆ ча̑дъ, и҆ се́лъ, по и҆згна́нiи, и҆ въ вѣ́къ грѧдꙋ́щiй живо́тъ вѣ́чный. л҃а Мно́зи же бꙋ́дꙋтъ пе́рвiи послѣ́дни, и҆ послѣ́днiи пе́рви. л҃в Бѧ́хꙋ же на пꙋтѝ восходѧ́ще во i҆ерꙋсали́мъ, и҆ бѣ̀ варѧ́ѧ и҆̀хъ i҆и҃съ, и҆ ѹ҆жаса́хꙋсѧ, и҆ во слѣ́дъ и҆дꙋ́ще боѧ́хꙋсѧ.

Коне́цъ пѧткꙋ̀.

(заⷱ м҃з) И҆ пое́мъ па́ки ѻ҆бана́десѧть, нача́тъ и҆̀мъ глаго́лати ꙗ҆̀же хотѧ́хꙋ є҆мꙋ̀ бы́ти: л҃г Ꙗ҆́кѡ сѐ восхо́димъ во i҆ерꙋсали́мъ, и҆ сн҃ъ человѣ́ческiй пре́данъ бꙋ́детъ а҆рхiере́ѡмъ и҆ кни́жникѡмъ: и҆ ѡ҆сꙋ́дѧтъ є҆го̀ на сме́рть, и҆ предадѧ́тъ є҆го̀ ꙗ҆зы́кѡмъ. л҃д И҆ порꙋга́ютсѧ є҆мꙋ̀, и҆ ѹ҆ѧ́звѧтъ є҆го̀, и҆ ѡ҆плю́ютъ є҆го̀, и҆ ѹ҆бiю́тъ є҆го̀, и҆ въ тре́тiй де́нь воскре́снетъ. [л҃] л҃є И҆ предꙿ ни́мъ прiидо́ста i҆а́кѡвъ и҆ i҆ѡа́ннъ, сы́на зеведе́єва, глаго́люща: ѹ҆чи́телю, хо́щева да є҆́же а҆́ще про́сива, сотвори́ши на́ма. л҃s Ѻ҆́нъ же речѐ и҆́ма: что̀ хо́щета да сотворю̀ ва́ма; л҃з Ѻ҆на̑ же рѣ́ста є҆мꙋ̀: да́ждь на́мъ, да є҆ди́нъ ѡ҆деснꙋ́ю тебѐ, и҆ є҆ди́нъ ѡ҆шꙋ́юю тебѐ сѧ́дева во сла́вѣ твое́й. л҃и I҆и҃съ же речѐ и҆́ма: не вѣ́стасѧ чесѡ̀ про́сита. мо́жета ли пи́ти ча́шꙋ, ю҆́же а҆́зъ пiю̀, и҆ креще́нiемъ, и҆́мже а҆́зъ креща́юсѧ, крести́тисѧ; л҃ѳ Ѻ҆на̑ же рѣ́ста є҆мꙋ̀, мо́жева. i҆и҃съ же речѐ и҆́ма: ча́шꙋ ѹ҆́бѡ, ю҆́же а҆́зъ пiю̀, и҆спiе́та, и҆ креще́нiемъ, и҆́мже а҆́зъ креща́юсѧ, крести́тасѧ: м҃ А҆ є҆́же сѣ́сти ѡ҆деснꙋ́ю менѐ и҆ ѡ҆шꙋ́юю, нѣ́сть мнѣ̀ да́ти, но и҆̀мже (л. ѻ҃ѳ ѡ҆б.) ѹ҆гото́вано є҆́сть. м҃а И҆ слы́шавше де́сѧть, нача́ша негодова́ти ѡ҆ i҆а́кѡвѣ и҆ i҆ѡа́ннѣ. м҃в I҆и҃съ же призва́въ и҆̀хъ, глаго́ла и҆̀мъ: вѣ́сте, ꙗ҆́кѡ мнѧ́щiисѧ владѣ́ти ꙗ҆зы́ки, соѡдолѣва́ютъ и҆̀мъ, и҆ вели́цыи и҆́хъ ѡ҆блада́ютъ и҆́ми. м҃г Не та́кѡ же бꙋ́детъ въ ва́съ: но и҆́же а҆́ще хо́щетъ въ ва́съ вѧ́щшiй бы́ти, да бꙋ́детъ ва́мъ слꙋга̀. м҃д И҆ и҆́же а҆́ще хо́щетъ въ ва́съ бы́ти ста́рѣй, да бꙋ́детъ всѣ́мъ ра́бъ. м҃є И҆́бо сн҃ъ человѣ́чь не прiи́де, да послꙋ́жатъ є҆мꙋ̀: но да послꙋ́житъ, и҆ да́ти дш҃ꙋ свою̀ и҆збавле́нiе за мно́ги.

Коне́цъ недѣ́ли.

(заⷱ м҃и) [л҃а] м҃s И҆ прiидо́ша во i҆ерiхѡ́нъ: и҆ и҆сходѧ́щꙋ є҆мꙋ̀ ѿ i҆ерiхѡ́на, ѹ҆ченикѡ́мъ є҆гѡ̀ и҆ наро́дꙋ мно́гꙋ, сы́нъ тiме́овъ вартíмей слѣпы́й сѣдѧ́ше при пꙋтѝ просѧ̀. м҃з И҆ слы́шавъ ꙗ҆́кѡ i҆и҃съ назѡрѧни́нъ є҆́сть, нача́тъ зва́ти и҆ глаго́лати: сн҃е дв҃довъ i҆и҃се, поми́лꙋй мѧ̀. м҃и И҆ преща́хꙋ є҆мꙋ̀ мно́зи, да ѹ҆молчи́тъ. ѻ҆́нъ же мно́жае па́че зва́ше: сн҃е дв҃довъ, поми́лꙋй мѧ̀. м҃ѳ И҆ ста́въ i҆и҃съ речѐ є҆го̀ возгласи́ти. и҆ возгласи́ша слѣпца̀, глаго́люще є҆мꙋ̀: дерза́й, воста́ни: зове́тъ тѧ̀. н҃ Ѻ҆́нъ же ѿве́ргъ ри̑зы своѧ̀, воста́въ прiи́де ко i҆и҃сови. н҃а И҆ ѿвѣща́въ глаго́ла є҆мꙋ̀ i҆и҃съ: что̀ хо́щеши, да сотворю̀ тебѣ̀; слѣпы́й же глаго́ла є҆мꙋ̀: ѹ҆чи́телю, да прозрю̀. н҃в I҆и҃съ же речѐ є҆мꙋ̀: и҆дѝ, вѣ́ра твоѧ̀ спасѐ тѧ̀. и҆ а҆́бiе прозрѣ̀. и҆ по i҆и҃сѣ и҆́де въ пꙋ́ть.

Коне́цъ понедѣ́льникꙋ. (л. п҃)

Глава̀ а҃_i.

(заⷱ м҃ѳ) [л҃в] а҃ И҆ є҆гда̀ прибли́жисѧ во i҆ерꙋсали́мъ, въ виѳсфагíю и҆ виѳа́нiю къ горѣ̀ є҆леѡ́нстѣй, посла̀ два̀ ѿ ѹ҆чєни́къ свои́хъ. в҃ И҆ глаго́ла и҆̀мъ: и҆ди́та въ ве́сь, ꙗ҆́же є҆́сть прѧ́мѡ ва́ма: и҆ а҆́бiе входѧ́ща въ ню̀ ѡ҆брѧ́щета жребѧ̀ привѧ́зано, на не́же никто́же ѿ человѣ́къ всѣ́де: ѿрѣ́шша є҆̀ приведи́та. г҃ И҆ а҆́ще кто̀ ва́ма рече́тъ: что̀ твори́та сiѐ, рцы́та, ꙗ҆́кѡ гдⷭ҇ь тре́бꙋетъ є҆̀, и҆ а҆́бiе по́слетъ є҆̀ сѣ́мѡ. д҃ И҆до́ста же, и҆ ѡ҆брѣто́ста жребѧ̀ привѧ́зано при две́рехъ внѣ̀ на распꙋ́тiи, и҆ ѿрѣши́ста є҆̀. є҃ И҆ нѣ́цыи ѿ стоѧ́щихъ тꙋ̀ глаго́лахꙋ и҆́ма: что̀ дѣ́ета ѿрѣша́юща жребѧ̀; s҃ Ѻ҆на̑ же рѣ́ста и҆̀мъ, ꙗ҆́коже заповѣ́да и҆́ма i҆и҃съ: и҆ ѡ҆ста́виша ѧ҆̀. з҃ И҆ приведо́ста жребѧ̀ ко i҆и҃сови: возложи́ша на нѐ ри̑зы своѧ̀: и҆ всѣ́де на нѐ. и҃ Мно́зи же ри̑зы своѧ̀ постла́ша по пꙋтѝ: дрꙋзíи же ва̑iа рѣ́захꙋ ѿ дре́вiѧ, и҆ постила́хꙋ по пꙋтѝ. ѳ҃ И҆ предходѧ́щiи и҆ въ слѣ́дъ грѧдꙋ́щiи вопiѧ́хꙋ, глаго́люще: ѡ҆са́нна, благослове́нъ грѧды́й во и҆́мѧ гдⷭ҇не. _i҃ Благослове́но грѧдꙋ́щее ца́рство во и҆́мѧ гдⷭ҇не ѻ҆ц҃а̀ на́шегѡ дв҃да: ѡ҆са́нна въ вы́шнихъ.

(заⷱ н҃) а҃_i И҆ вни́де во i҆ерꙋсали́мъ i҆и҃съ,* и҆ въ цр҃ковь, и҆ соглѧ́давъ всѧ̑: по́здѣ ѹ҆жѐ сꙋ́щꙋ часꙋ̀, и҆зы́де въ виѳа́нiю со ѻ҆бѣмана́десѧте.

Коне́цъ понедѣ́льникꙋ. (л. п҃ ѡ҆б.)

[л҃г] в҃_i И҆ наꙋ́трiѧ и҆зше́дшымъ и҆̀мъ ѿ виѳа́нiи, взалка̀. г҃_i И҆ ви́дѣвъ смоко́вницꙋ и҆здале́ча, и҆мꙋ́щꙋ ли́ствiе, прiи́де а҆́ще ѹ҆́бѡ что̀ ѡ҆брѧ́щетъ на не́й: и҆ прише́дъ къ не́й, ничесо́же ѡ҆брѣ́те, то́кмѡ ли́ствiе: не ѹ҆́ бо бѣ̀ вре́мѧ смо́квамъ. д҃_i И҆ ѿвѣща́въ i҆и҃съ речѐ є҆́й: да не ктомꙋ̀ ѿ тебѐ во вѣ́ки никто́же плода̀ снѣ́сть: и҆ слы́шахꙋ ѹ҆ченицы̀ є҆гѡ̀. є҃_i И҆ прiидо́ша па́ки во i҆ерꙋсали́мъ: и҆ вше́дъ i҆и҃съ въ це́рковь, нача́тъ и҆згони́ти продаю́щыѧ и҆ кꙋпꙋ́ющыѧ въ це́ркви, и҆ трапє́зы торжникѡ́мъ, и҆ сѣда̑лища продаю́щихъ го́лꙋби и҆спрове́рже. s҃_i И҆ не даѧ́ше, да кто̀ мимонесе́тъ сосꙋ́дъ сквозѣ̀ це́рковь. з҃_i И҆ ѹ҆ча́ше глаго́лѧ и҆̀мъ: нѣ́сть ли пи́сано, ꙗ҆́кѡ хра́мъ мо́й, хра́мъ моли́твы нарече́тсѧ всѣ́мъ ꙗ҆зы́кѡмъ; вы́ же сотвори́сте є҆го̀ верте́пъ разбо́йникѡмъ. и҃_i И҆ слы́шаша кни́жницы, и҆ а҆рхiере́є, и҆ и҆ска́хꙋ, ка́кѡ є҆го̀ погꙋбѧ́тъ: боѧ́хꙋ бо сѧ є҆гѡ̀, ꙗ҆́кѡ ве́сь наро́дъ дивлѧ́шесѧ ѡ҆ ѹ҆че́нiи є҆гѡ̀. ѳ҃_i И҆ ꙗ҆́кѡ по́здѣ бы́сть, и҆схожда́ше во́нъ и҆зꙿ гра́да. к҃ И҆ ѹ҆́трѡ мимоходѧ́ще, ви́дѣша смоко́вницꙋ и҆зсо́хшꙋ и҆зꙿ коре́нiѧ. к҃а И҆ воспомѧнꙋ́въ пе́тръ глаго́ла є҆мꙋ̀: раввì, ви́ждь смоко́вницꙋ, ю҆́же проклѧ́тъ, ѹ҆́сше. к҃в И҆ ѿвѣща́въ i҆и҃съ, глаго́ла и҆̀мъ:

(заⷱ н҃а)  И҆мѣ́йте вѣ́рꙋ бж҃iю. к҃г А҆ми́нь бо глаго́лю ва́мъ, ꙗ҆́кѡ и҆́же а҆́ще рече́тъ горѣ̀ се́й, дви́гнисѧ, и҆ ве́рзисѧ въ мо́ре: и҆ не размы́слитъ въ се́рдцѣ свое́мъ, но вѣ́рꙋ и҆́метъ, ꙗ҆́кѡ є҆́же глаго́летъ, быва́етъ: бꙋ́детъ є҆мꙋ̀, є҆́же а҆́ще рече́тъ.

Коне́цъ вто́рникꙋ. (л. п҃а)

к҃д Сегѡ̀ ра́ди глаго́лю ва́мъ: всѧ̑ є҆ли̑ка а҆́ще молѧ́щесѧ про́сите, вѣ́рꙋйте, ꙗ҆́кѡ прiе́млете: и҆ бꙋ́детъ ва́мъ. [л҃д] к҃є И҆ є҆гда̀ стоитѐ молѧ́щесѧ, ѿпꙋща́йте, а҆́ще что̀ и҆́мате на кого̀: да и҆ ѻ҆ц҃ъ ва́шъ, и҆́же є҆́сть на нб҃сѣ́хъ, ѿпꙋ́ститъ ва́мъ согрѣшє́нiѧ ва́ша. к҃s А҆́ще ли же вы̀ не ѿпꙋща́ете, ни ѻ҆ц҃ъ ва́шъ, и҆́же є҆́сть на нб҃сѣ́хъ, ѿпꙋ́ститъ ва́мъ согрѣше́нiй ва́шихъ.

Коне́цъ средѣ̀.

(заⷱ н҃в) [л҃є] к҃з И҆ прiидо́ша па́ки во i҆ерꙋсали́мъ: и҆ въ це́ркви ходѧ́щꙋ є҆мꙋ̀, прiидо́ша къ немꙋ̀ а҆рхiере́є, и҆ кни́жницы, и҆ ста́рцы, к҃и И҆ глаго́лаша є҆мꙋ̀: ко́ею ѻ҆́бластiю сiѧ̑ твори́ши; и҆ кто̀ тѝ ѻ҆́бласть сiю̀ дадѐ, да сiѧ̑ твори́ши; к҃ѳ I҆и҃съ же ѿвѣща́въ, речѐ и҆̀мъ: вопрошꙋ̀ вы̀ и҆ а҆́зъ сло́во є҆ди́но, и҆ ѿвѣща́йте мѝ, и҆ рекꙋ̀ ва́мъ, ко́ею ѻ҆́бластiю сiѧ̑ творю̀. л҃ Креще́нiе i҆ѡа́нново съ небесе́ ли бѣ̀, и҆лѝ ѿ человѣ̑къ; ѿвѣща́йте мѝ. л҃а И҆ мы́слѧхꙋ въ себѣ̀, глаго́люще: а҆́ще рече́мъ, съ небесѐ: рече́тъ: почто̀ ѹ҆́бѡ не вѣ́ровасте є҆мꙋ̀; л҃в Но а҆́ще рече́мъ: ѿ человѣ̑къ, боѧ́хꙋсѧ люде́й. вси́ бо и҆мѣ́ѧхꙋ i҆ѡа́нна, ꙗ҆́кѡ вои́стиннꙋ проро́къ бѣ̀. л҃г И҆ ѿвѣща́вше глаго́лаша i҆и҃сови: не вѣ́мы. и҆ ѿвѣща́въ i҆и҃съ глаго́ла и҆̀мъ: ни а҆́зъ глаго́лю ва́мъ, ко́ею ѻ҆́бластiю сiѧ̑ творю̀.

Коне́цъ четверткꙋ̀. (л. п҃а ѡ҆б.)

Глава̀ в҃_i.

(заⷱ н҃г) [л҃s] а҃ И҆ нача́тъ и҆̀мъ въ при́тчахъ глаго́лати: вiногра́дъ насадѝ человѣ́къ, и҆ ѡ҆градѝ ѡ҆пло́томъ и҆ и҆скопа̀ точи́ло, и҆ созда̀ сто́лпъ, и҆ предадѐ є҆го̀ @тѧжа́телємъ@{@дѣ́лателємъ@}: и҆ ѿи́де. в҃ И҆ посла̀ къ тѧжа́телємъ во вре́мѧ раба̀, да ѿ тѧжа́тєль прiи́метъ ѿ плода̀ вiногра́да. г҃ Ѻ҆ни́ же є҆́мше є҆го̀ би́ша, и҆ посла́ша то́щь. д҃ И҆ па́ки посла̀ къ ни́мъ дрꙋга́го раба̀, и҆ того̀ ка́менiемъ би́вше проби́ша главꙋ̀ є҆мꙋ̀, и҆ посла́ша безче́стна. є҃ И҆ па́ки и҆но́го посла̀, и҆ того̀ ѹ҆би́ша: и҆ мно́ги и҆́ны, ѻ҆́вы ѹ҆́бѡ бiю́ще, ѻ҆́вы же ѹ҆бива́юще. s҃ Е҆щѐ ѹ҆́бѡ є҆ди́наго сн҃а и҆мѣ̀ возлю́бленнаго своего̀, посла̀ и҆ того̀ къ ни́мъ послѣдѝ, глаго́лѧ: ꙗ҆́кѡ ѹ҆срамѧ́тсѧ сы́на моегѡ̀. з҃ Ѻ҆ни́ же тѧжа́телє рѣ́ша къ себѣ̀: ꙗ҆́кѡ се́й є҆́сть наслѣ́дникъ, прiиди́те, ѹ҆бiе́мъ є҆го̀, и҆ на́ше бꙋ́детъ наслѣ́дствiе. и҃ И҆ є҆́мше є҆го̀ ѹ҆би́ша, и҆ и҆зверго́ша є҆го̀ во́нъ и҆зꙿ вiногра́да. ѳ҃ Что̀ ѹ҆́бѡ сотвори́тъ гдⷭ҇ь вiногра́да; прiи́детъ и҆ погꙋби́тъ тѧжа́тели, и҆ да́стъ вiногра́дъ и҆нѣ̑мъ. _i҃ Ни писа́нiѧ ли сегѡ̀ члѝ є҆стѐ: ка́мень є҆го́же не въ рѧдꙋ̀ сотвори́ша зи́ждꙋщiи, се́й бы́сть во главꙋ̀ ѹ҆́гла; а҃_i Ѿ гдⷭ҇а бы́сть се́й: и҆ є҆́сть ди́вна во ѻ҆́чiю на́шею. в҃_i И҆ и҆ска́хꙋ є҆го̀ ꙗ҆́ти, и҆ ѹ҆боѧ́шасѧ наро́да, разꙋмѣ́ша бо, ꙗ҆́кѡ къ ни́мъ при́тчꙋ речѐ: и҆ ѡ҆ста́вльше є҆го̀ ѿидо́ша.

Коне́цъ пѧткꙋ̀. (л. п҃в)

(заⷱ н҃д) [л҃з] г҃_i И҆ посла́ша къ немꙋ̀ нѣ̑кiѧ ѿ фарiсє́й, и҆ и҆рѡдiа́нъ, да є҆го̀ ѡ҆больстѧ́тъ сло́вомъ. д҃_i Ѻ҆ни́ же прише́дше глаго́лаша є҆мꙋ̀: ѹ҆чи́телю, вѣ́мы, ꙗ҆́кѡ и҆́стиненъ є҆сѝ, и҆ неради́ши ни ѡ҆ ко́мже: не зри́ши бо на лицѐ человѣ́кѡвъ, но вои́стиннꙋ пꙋтѝ бж҃iю ѹ҆чи́ши. досто́итъ ли кинсо́нъ ке́сареви да́ти, и҆лѝ нѝ; да́мы ли, и҆лѝ не да́мы; є҃_i Ѻ҆́нъ же вѣ́дый и҆́хъ лицемѣ́рiе, речѐ и҆̀мъ: что́ мѧ и҆скꙋша́ете; принеси́те мѝ пѣ́нѧзь, да ви́жꙋ. s҃_i Ѻ҆ни́ же принесо́ша. и҆ глаго́ла и҆̀мъ: чíй ѻ҆́бразъ сíй и҆ написа́нiе; ѻ҆ни́ же рѣ́ша є҆мꙋ̀: ке́саревъ. з҃_i И҆ ѿвѣща́въ i҆и҃съ речѐ и҆̀мъ: воздади́те ке́сарєва ке́сареви, и҆ бж҃iѧ бг҃ови. и҆ чꙋди́шасѧ ѡ҆ не́мъ.

Коне́цъ понедѣ́льникꙋ.

(заⷱ н҃є) [л҃и] и҃_i И҆ прiидо́ша саддꙋке́є къ немꙋ̀,* и҆̀же глаго́лютъ воскресе́нiю не бы́ти, и҆ вопроси́ша є҆го̀, глаго́люще: ѳ҃_i Ѹ҆чи́телю, мѡѷсе́й написа̀ на́мъ: ꙗ҆́кѡ а҆́ще комꙋ̀ бра́тъ ѹ҆́мретъ, и҆ ѡ҆ста́витъ женꙋ̀, а҆ ча̑дъ не ѡ҆ста́витъ, да по́йметъ бра́тъ є҆гѡ̀ женꙋ̀ є҆гѡ̀, и҆ воскреси́тъ сѣ́мѧ бра́тꙋ своемꙋ̀. к҃ Се́дмь бра́тiй бѣ̀: и҆ пе́рвый поѧ́тъ женꙋ̀, и҆ ѹ҆мира́ѧ не ѡ҆ста́ви сѣ́мене. к҃а И҆ вторы́й поѧ́тъ ю҆̀, и҆ ѹ҆́мре: и҆ ни то́й ѡ҆ста́ви сѣ́мене, и҆ тре́тiй та́кожде. к҃в И҆ поѧ́ша ю҆̀ се́дмь, и҆ не ѡ҆ста́виша сѣ́мене: послѣди́ же всѣ́хъ ѹ҆́мре и҆ жена̀. к҃г Въ воскреше́нiе, є҆гда̀ воскре́снꙋтъ, кото́ромꙋ и҆́хъ бꙋ́детъ жена̀; се́дмь бо (л. п҃в ѡ҆б.) и҆мѣ́ша ю҆̀ женꙋ̀. к҃д И҆ ѿвѣща́въ i҆и҃съ речѐ и҆̀мъ: не сегѡ́ ли ра́ди прельща́етесѧ, не вѣ́дꙋще писа́нiѧ, ни си́лы бж҃iѧ; к҃є Е҆гда́ бо и҆зꙿ ме́ртвыхъ воскре́снꙋтъ, ни же́нѧтсѧ, ни посѧга́ютъ: но сꙋ́ть ꙗ҆́кѡ а҆́гг҃ли на небесѣ́хъ. к҃s Ѡ҆ ме́ртвыхъ же, ꙗ҆́кѡ востаю́тъ, нѣ́сте ли члѝ въ кни́гахъ мѡѷсе́овыхъ, при кꙋпинѣ̀, ꙗ҆́кѡ речѐ є҆мꙋ̀ бг҃ъ, глаго́лѧ: а҆́зъ бг҃ъ а҆враа́мовъ, и҆ бг҃ъ i҆саа́ковъ, и҆ бг҃ъ i҆а́кѡвль. к҃з Нѣ́сть бг҃ъ ме́ртвыхъ, но бг҃ъ живы́хъ. вы̀ ѹ҆́бѡ мно́зи прельща́етесѧ.

Коне́цъ вто́рникꙋ.

(заⷱ н҃s) [л҃ѳ] к҃и И҆ пристꙋ́пль є҆ди́нъ ѿ кни̑жникъ, слы́шавъ и҆̀хъ стѧза́ющѧсѧ, и҆ ви́дѣвъ, ꙗ҆́кѡ до́брѣ ѿвѣща̀ и҆̀мъ, вопросѝ є҆го̀: ка́ѧ є҆́сть пе́рваѧ всѣ́хъ за́повѣдiй; к҃ѳ I҆и҃съ же ѿвѣща̀ є҆мꙋ̀: ꙗ҆́кѡ пе́рвѣйши всѣ́хъ за́повѣдiй: слы́ши i҆и҃лю, гдⷭ҇ь бг҃ъ ва́шъ, гдⷭ҇ь є҆ди́нъ є҆́сть. л҃ И҆ возлю́биши гдⷭ҇а бг҃а твоего̀ всѣ́мъ се́рдцемъ твои́мъ, и҆ все́ю дꙋше́ю твое́ю, и҆ всѣ́мъ ѹ҆мо́мъ твои́мъ, и҆ все́ю крѣ́постiю твое́ю: сiѧ̀ є҆́сть пе́рваѧ за́повѣдь. и҆ втора́ѧ подо́бна є҆́й: л҃а Возлю́биши бли́жнѧго своего̀ ꙗ҆́кѡ са́мъ себѐ. бо́льши сею̀ и҆́на за́повѣдь нѣ́сть. л҃в И҆ речѐ є҆мꙋ̀ кни́жникъ: до́брѣ ѹ҆чи́телю, вои́стиннꙋ речѐ, ꙗ҆́кѡ є҆ди́нъ є҆́сть бг҃ъ, и҆ нѣ́сть и҆́нъ ра́звѣ є҆гѡ̀. л҃г И҆ є҆́же люби́ти є҆го̀ всѣ́мъ се́рдцемъ, и҆ всѣ́мъ ра́зꙋмомъ, и҆ все́ю дꙋше́ю, и҆ все́ю крѣ́постiю: и҆ є҆́же люби́ти бли́жнѧго ꙗ҆́кѡ себѐ, бо́ле є҆́сть всѣ́хъ (л. п҃г) всесожже́нiй и҆ же́ртвъ. л҃д I҆и҃съ же ви́дѣвъ, ꙗ҆́кѡ смы́сленнѡ ѿвѣща̀, речѐ є҆мꙋ̀: не дале́че є҆сѝ ѿ црⷭ҇твiѧ бж҃iѧ. и҆ никто́же смѣ́ѧше ктомꙋ̀ є҆го̀ вопроси́ти. л҃є И҆ ѿвѣща́въ i҆и҃съ глаго́лаше, [ѹ҆чѧ̀ въ це́ркви:] ка́кѡ глаго́лютъ кни́жницы, ꙗ҆́кѡ хрⷭ҇то́съ сн҃ъ є҆́сть дв҃довъ; л҃s То́й бо дв҃дъ речѐ дх҃омъ ст҃ы́мъ: глаго́ла гдⷭ҇ь гдⷭ҇еви моемꙋ̀: сѣдѝ ѡ҆деснꙋ́ю менѐ, до́ндеже положꙋ̀ врагѝ твоѧ̀ подно́жiе нога́ма твои́ма. л҃з Са́мъ ѹ҆́бѡ дв҃дъ глаго́летъ є҆го̀ гдⷭ҇а: и҆ ѿкꙋ́дꙋ сн҃ъ є҆мꙋ̀ є҆́сть; и҆ мно́гъ наро́дъ послꙋ́шаше є҆гѡ̀ въ сла́дость.

Коне́цъ средѣ̀.

(заⷱ н҃з) л҃и И҆ глаго́лаше и҆̀мъ во ѹ҆че́нiи свое́мъ: блюди́тесѧ ѿ кни̑жникъ, хотѧ́щихъ въ ѡ҆дѣѧ́нiихъ ходи́ти, и҆ цѣлова̑нiѧ на то́ржищахъ: л҃ѳ И҆ преждесѣда̑нiѧ на со́нмищахъ, и҆ первовозлежа̑нiѧ на ве́черѧхъ: м҃ Поѧда́юще до́мы вдови́цъ, и҆ непщева́нiемъ дале́че молѧ́щесѧ, сíи прiи́мꙋтъ ли́шшее ѡ҆сꙋжде́нiе. м҃а И҆ сѣ́дъ i҆и҃съ прѧ́мѡ сокро́вищномꙋ храни́лищꙋ, зрѧ́ше, ка́кѡ наро́дъ ме́щетъ мѣ́дь въ сокро́вищное храни́лище: и҆ мно́зи бога́тiи вмета́хꙋ мнѡ́га. м҃в И҆ прише́дши є҆ди́на вдови́ца ѹ҆бо́га, вве́рже ле́птѣ двѣ̀, є҆́же є҆́сть кодра́нтъ. м҃г И҆ призва́въ ѹ҆ченикѝ своѧ̀, речѐ и҆̀мъ: а҆ми́нь глаго́лю ва́мъ, ꙗ҆́кѡ вдови́ца сiѧ̀ ѹ҆бо́гаѧ мно́жае всѣ́хъ вве́рже вмета́ющихъ въ сокро́вищное храни́лище. м҃д Вси́ бо ѿ и҆збы́тка своегѡ̀ вверго́ша, сiѧ́ же ѿ лише́нiѧ своегѡ̀, всѧ̑ є҆ли̑ка и҆мѣ́ѧше вве́рже, всѐ житiѐ своѐ.

Коне́цъ четверткꙋ̀. (л. п҃г ѡ҆б.)

Глава̀ г҃_i.

(заⷱ н҃и) а҃ И҆ и҆сходѧ́щꙋ є҆мꙋ̀ ѿ це́ркве, глаго́ла є҆мꙋ̀ є҆ди́нъ ѿ ѹ҆чени́къ є҆гѡ̀: ѹ҆чи́телю, ви́ждь каково̀ ка́менiе, и҆ какова̀ зда̑нiѧ. в҃ И҆ ѿвѣща́въ i҆и҃съ речѐ є҆мꙋ̀: ви́диши ли сiѧ̀ вели̑ка зда́нiѧ; не и҆́мать ѡ҆ста́ти здѣ̀ ка́мень на ка́мени, и҆́же не разори́тсѧ. [м҃в] г҃ И҆ сѣдѧ́щꙋ є҆мꙋ̀ на горѣ̀ є҆леѡ́нстѣй прѧ́мѡ це́ркве, вопроша́хꙋ є҆го̀ є҆ди́наго пе́тръ, и҆ i҆а́кѡвъ, и҆ i҆ѡа́ннъ, и҆ а҆ндре́й: д҃ Рцы̀ на́мъ, когда̀ сiѧ̑ бꙋ́дꙋтъ; и҆ ко́е [бꙋ́детъ] зна́менiе, є҆гда̀ и҆́мꙋтъ всѧ̑ сiѧ̑ сконча́тисѧ; є҃ I҆и҃съ же ѿвѣща́въ и҆̀мъ, нача́тъ глаго́лати: блюди́тесѧ, да не кто̀ ва́съ прельсти́тъ. s҃ Мно́зи бо прiи́дꙋтъ во и҆́мѧ моѐ, глаго́люще, ꙗ҆́кѡ а҆́зъ є҆́смь: и҆ мнѡ́ги прельстѧ́тъ. з҃ Е҆гда́ же ѹ҆слы́шите бра̑ни, и҆ слы̑шанiѧ бра́нємъ, не ѹ҆жаса́йтесѧ: подоба́етъ бо бы́ти, но не ѹ҆̀ кончи́на. и҃ Воста́нетъ бо ꙗ҆зы́къ на ꙗ҆зы́къ, и҆ црⷭ҇тво на црⷭ҇тво: и҆ бꙋ́дꙋтъ трꙋ́си по мѣста́мъ, и҆ бꙋ́дꙋтъ гла́ди и҆ мѧте́жи, нача́ло болѣ́знемъ сiѧ̑.

Коне́цъ пѧткꙋ̀.

(заⷱ н҃ѳ) ѳ҃ Блюди́тесѧ же* вы̀ са́ми: предадѧ́тъ бо вы̀ въ со́нмища, и҆ на собо́рищахъ бiе́ни бꙋ́дете, и҆ предꙿ воево́дами и҆ царѝ веде́ни бꙋ́дете менѐ ра́ди, во свидѣ́тельство и҆̀мъ. _i҃ И҆ во всѣ́хъ ꙗ҆зы́цѣхъ подоба́етъ (л. п҃д) пре́жде проповѣ́датисѧ є҆ѵⷢ҇лiю. а҃_i Е҆гда́ же поведꙋ́тъ вы̀ предаю́ще, не пре́жде пецы́тесѧ, что̀ возглаго́лете, ни поꙋча́йтесѧ: но є҆́же а҆́ще да́стсѧ ва́мъ въ то́й ча́съ, сѐ глаго́лите: не вы́ бо бꙋ́дете глаго́лющiи, но дх҃ъ ст҃ы́й. в҃_i Преда́стъ же бра́тъ бра́та на сме́рть, и҆ ѻ҆те́цъ ча́до: и҆ воста́нꙋтъ ча̑да на роди́тели, и҆ ѹ҆бiю́тъ и҆̀хъ. г҃_i И҆ бꙋ́дете ненави́дими всѣ́ми и҆́мене моегѡ̀ ра́ди: претерпѣ́вый же до конца̀, се́й спасе́нъ бꙋ́детъ.

Коне́цъ понедѣ́льникꙋ.

(заⷱ ѯ҃) д҃_i Е҆гда́ же ѹ҆́зрите ме́рзость запꙋстѣ́нiѧ, рече́ннꙋю данiи́ломъ проро́комъ, стоѧ́щꙋ и҆дѣ́же не подоба́етъ, [чты́й да разꙋмѣ́етъ:] тогда̀ сꙋ́щiи во i҆ꙋде́и да бѣжа́тъ на го́ры. є҃_i И҆ и҆́же на кро́вѣ, да не сла́зитъ въ до́мъ, ни да вни́детъ взѧ́ти чесѡ̀ ѿ до́мꙋ своегѡ̀. s҃_i И҆ и҆́же на селѣ̀ сы́й, да не возврати́тсѧ вспѧ́ть взѧ́ти ри́зꙋ свою̀. з҃_i Го́ре же непра̑зднымъ и҆ доѧ́щымъ въ ты́ѧ днѝ. и҃_i Моли́тесѧ же, да не бꙋ́детъ бѣ́жество ва́ше зимѣ̀. ѳ҃_i Бꙋ́дꙋтъ бо днѝ тíи ско́рбь, ꙗ҆кова̀ не бы́сть такова̀ ѿ нача́ла созда́нiѧ, є҆́же созда̀ бг҃ъ, до ны́нѣ, и҆ не бꙋ́детъ. к҃ И҆ а҆́ще не бы̀ гдⷭ҇ь прекрати́лъ днíй, не бы̀ ѹ҆́бѡ спасла́сѧ всѧ́ка пло́ть: но и҆збра́нныхъ ра́ди, и҆̀хже и҆збра̀, прекрати́тъ днѝ. к҃а Тогда̀ а҆́ще кто̀ рече́тъ ва́мъ: сѐ здѣ̀ хрⷭ҇то́съ, и҆лѝ сѐ ѻ҆́ндѣ: не и҆ми́те вѣ́ры. к҃в Воста́нꙋтъ бо лжехрíсти и҆ лжепроро́цы, и҆ дадѧ́тъ зна́мєнiѧ и҆ чꙋдеса̀ є҆́же прельсти́ти, а҆́ще (л. п҃д ѡ҆б.) возмо́жно, и҆ и҆збра̑нныѧ: к҃г Вы́ же блюди́тесѧ: сѐ пре́жде рѣ́хъ ва́мъ всѧ̑.

Коне́цъ вто́рникꙋ.

(заⷱ ѯ҃а) к҃д Но въ ты́ѧ днѝ по ско́рби то́й со́лнце поме́ркнетъ, и҆ лꙋна̀ не да́стъ свѣ́та своегѡ̀. к҃є И҆ sвѣ́зды бꙋ́дꙋтъ съ нб҃сѐ спа́дающе, и҆ си̑лы ꙗ҆̀же на нб҃сѣ́хъ, подви́жꙋтсѧ. к҃s И҆ тогда̀ ѹ҆́зрѧтъ сн҃а чл҃вѣ́ческаго грѧдꙋ́ща на ѻ҆́блацѣхъ, съ си́лою и҆ сла́вою мно́гою. к҃з И҆ тогда̀ по́слетъ а҆́гг҃лы своѧ̀, и҆ собере́тъ и҆збра̑нныѧ своѧ̀ ѿ четы́рехъ вѣ̑тръ, ѿ конца̀ землѝ до конца̀ не́ба. к҃и Ѿ смоко́вницы же наꙋчи́тесѧ при́тчи: є҆гда̀ ѹ҆жѐ вѣ́твiе є҆ѧ̀ бꙋ́детъ мла́до, и҆ и҆зраща́етъ ли́ствiе, вѣ́дите, ꙗ҆́кѡ бли́зъ є҆́сть жа́тва. к҃ѳ Та́кѡ и҆ вы̀, є҆гда̀ сiѧ̑ ви́дите быва́юща, вѣ́дите, ꙗ҆́кѡ бли́зъ є҆́сть при две́рехъ. л҃ А҆ми́нь глаго́лю ва́мъ, ꙗ҆́кѡ не и҆́мать прейтѝ ро́дъ се́й, до́ндеже всѧ̑ сiѧ̑ бꙋ́дꙋтъ.

(заⷱ ѯ҃в) * Нб҃о и҆ землѧ̀ пре́йдетъ, словеса́ же моѧ̀ не пре́йдꙋтъ.

Коне́цъ средѣ̀.

[м҃г] л҃в Ѡ҆ дни́ же то́мъ, и҆лѝ ѡ҆ часѣ̀, никто́же вѣ́сть, ни а҆́гг҃ли, и҆̀же сꙋ́ть на нб҃сѣ́хъ, ни сн҃ъ, то́кмѡ ѻ҆ц҃ъ. л҃г Блюди́те, бди́те, и҆ моли́тесѧ: не вѣ́сте бо когда̀ вре́мѧ бꙋ́детъ. л҃д Ꙗ҆́коже человѣ́къ ѿходѧ̀ ѡ҆ста́вль до́мъ сво́й, и҆ да́въ рабѡ́мъ свои́мъ вла́сть, и҆ (л. п҃є) комꙋ́ждо дѣ́ло своѐ: и҆ вратарю̀ повелѣ̀, да бди́тъ. л҃є Бди́те ѹ҆́бѡ, [не вѣ́сте бо когда̀ гдⷭ҇ь до́мꙋ прiи́детъ: ве́черъ, и҆лѝ полꙋ́нощи, и҆лѝ въ пѣтлоглаше́нiе, и҆лѝ ѹ҆́трѡ.] л҃s Да не прише́дъ внеза́пꙋ, ѡ҆брѧ́щетъ вы̀ спѧ́щѧ. л҃з А҆ ꙗ҆̀же ва́мъ глаго́лю, всѣ̑мъ глаго́лю: бди́те.

Глава̀ д҃_i.

а҃ Бѣ́ же па́сха, и҆ ѻ҆прѣсно́цы по двою̀ днíю. и҆ и҆ска́хꙋ а҆рхiере́є и҆ кни́жницы, ка́кѡ є҆го̀ ле́стiю є҆́мше ѹ҆бiю́тъ. в҃ Глаго́лахꙋ же: [но] не въ пра́здникъ, @є҆да̀@{@да не@} ка́кѡ молва̀ бꙋ́детъ лю́дска.

Коне́цъ четверткꙋ̀.

(заⷱ ѯ҃г) [м҃д] г҃ И҆ сꙋ́щꙋ є҆мꙋ̀ въ виѳа́нiи, въ домꙋ̀ сíмѡна прокаже́ннагѡ, возлежа́щꙋ є҆мꙋ̀, прiи́де жена̀ и҆мꙋ́щи а҆лава́стръ мѵ́ра на́рднагѡ пiстiкíѧ многоцѣ́нны: и҆ сокрꙋ́шши а҆лава́стръ, возлива́ше є҆мꙋ̀ на главꙋ̀. д҃ Бѧ́хꙋ же нѣ́цыи негодꙋ́юще въ себѣ̀, и҆ глаго́люще: во что̀ ги́бель сiѧ̀ мѵ́рнаѧ бы́сть; є҃ Можа́ше бо сiѐ продано̀ бы́ти вѧ́щше тре́хъ сѡ́тъ пѣ́нѧзь, и҆ да́тисѧ ни́щымъ: и҆ преща́хꙋ є҆́й. s҃ I҆и҃съ же речѐ: ѡ҆ста́вите ю҆̀, что̀ є҆́й трꙋды̀ даетѐ; добро̀ дѣ́ло содѣ́ла ѡ҆ мнѣ̀. з҃ Всегда́ бо ни́щыѧ и҆́мате съ собо́ю, и҆ є҆гда̀ хо́щете, мо́жете и҆̀мъ добро̀ твори́ти: мене́ же не всегда̀ и҆́мате. и҃ Е҆́же *и҆мѣ̀ сiѧ̀, сотворѝ: предварѝ пома́зати моѐ тѣ́ло на погребе́нiе. ѳ҃ А҆ми́нь глаго́лю ва́мъ: и҆дѣ́же а҆́ще проповѣ́стсѧ є҆ѵⷢ҇лiе сiѐ во все́мъ мíрѣ, и҆ є҆́же сотворѝ сiѧ̀, глаго́лано бꙋ́детъ въ па́мѧть є҆ѧ̀.

Коне́цъ пѧткꙋ̀. (л. п҃є ѡ҆б.)

(заⷱ ѯ҃д) _i҃ И҆ i҆ꙋ́да i҆скарiѡ́тскiй, є҆ди́нъ ѿ ѻ҆боюна́десѧте, и҆́де ко а҆рхiере́ємъ, да преда́стъ є҆го̀ и҆̀мъ. а҃_i Ѻ҆ни́ же слы́шавше возра́довашасѧ, и҆ ѡ҆бѣща́ша є҆мꙋ̀ сре́бреники да́ти. и҆ и҆ска́ше, ка́кѡ є҆го̀ въ подо́бно вре́мѧ преда́стъ. в҃_i И҆ въ пе́рвый де́нь ѻ҆прѣснѡ́къ, є҆гда̀ па́схꙋ жрѧ́хꙋ, глаго́лаша є҆мꙋ̀ ѹ҆ченицы̀ є҆гѡ̀: гдѣ̀ хо́щеши, ше́дше ѹ҆гото́ваемъ, да ꙗ҆́си па́схꙋ; г҃_i И҆ посла̀ два̀ ѿ ѹ҆чєни́къ свои́хъ, и҆ глаго́ла и҆̀мъ: и҆ди́та во гра́дъ, и҆ срѧ́щетъ ва́съ человѣ́къ, въ скꙋде́льницѣ во́дꙋ носѧ̀: по не́мъ и҆ди́та. д҃_i И҆ и҆дѣ́же а҆́ще вни́детъ, рцы́та господи́нꙋ до́мꙋ, ꙗ҆́кѡ ѹ҆чи́тель глаго́летъ: гдѣ̀ є҆́сть вита́льница, и҆дѣ́же па́схꙋ со ѹ҆ченикѝ мои́ми снѣ́мъ; є҃_i И҆ то́й ва́ма пока́жетъ го́рницꙋ ве́лiю по́стланꙋ, гото́вꙋ: тꙋ̀ ѹ҆гото́вайта на́мъ. s҃_i И҆ и҆зыдо́ста ѹ҆чєника̀ є҆гѡ̀, и҆ прiидо́ста во гра́дъ, и҆ ѡ҆брѣто́ста ꙗ҆́коже речѐ и҆́ма: и҆ ѹ҆гото́васта па́схꙋ. з҃_i И҆ ве́черꙋ бы́вшꙋ прiи́де со ѻ҆бѣмана́десѧте: и҃_i И҆ возлежа́щымъ и҆̀мъ, и҆ ꙗ҆дꙋ́щымъ, речѐ i҆и҃съ: а҆ми́нь глаго́лю ва́мъ, ꙗ҆́кѡ є҆ди́нъ ѿ ва́съ преда́стъ мѧ̀, ꙗ҆ды́й со мно́ю. ѳ҃_i Ѻ҆ни́ же нача́ша скорбѣ́ти, и҆ глаго́лати є҆мꙋ̀ є҆ди́нъ по є҆ди́номꙋ: є҆да̀ а҆́зъ; и҆ дрꙋгíй, є҆да̀ а҆́зъ; к҃ Ѻ҆́нъ же ѿвѣща́въ речѐ и҆̀мъ: є҆ди́нъ ѿ ѻ҆боюна́десѧте, ѡ҆мочи́вый со мно́ю въ соли́ло. к҃а Сн҃ъ ѹ҆́бѡ человѣ́ческiй и҆́детъ, ꙗ҆́коже є҆́сть пи́сано ѡ҆ не́мъ: го́ре же человѣ́кꙋ томꙋ̀, и҆́мже сн҃ъ человѣ́ческiй преда́стсѧ. добрѣ́е бы́ло бы є҆мꙋ̀, а҆́ще не бы̀ роди́лсѧ человѣ́къ то́й. к҃в И҆ ꙗ҆дꙋ́щымъ и҆̀мъ, прiе́мъ i҆и҃съ хлѣ́бъ, и҆ благослови́въ (л. п҃s) преломѝ, и҆ дадѐ и҆̀мъ, и҆ речѐ: прiими́те, ꙗ҆ди́те: сiѐ є҆́сть тѣ́ло моѐ. к҃г И҆ прiи́мъ ча́шꙋ, хвалꙋ̀ возда́въ дадѐ и҆̀мъ: и҆ пи́ша ѿ неѧ̀ всѝ. к҃д И҆ речѐ и҆̀мъ: сiѧ̀ є҆́сть кро́вь моѧ̀ но́вагѡ завѣ́та, за мнѡ́ги и҆злива́ема. к҃є А҆ми́нь глаго́лю ва́мъ, ꙗ҆́кѡ ктомꙋ̀ не и҆́мамъ пи́ти ѿ плода̀ ло́знагѡ, до днѐ тогѡ̀, є҆гда̀ є҆̀ пiю̀ но́во во црⷭ҇твiи бж҃iи. к҃s И҆ воспѣ́вше и҆зыдо́ша въ го́рꙋ є҆леѡ́нскꙋю. к҃з И҆ глаго́ла и҆̀мъ i҆и҃съ, ꙗ҆́кѡ всѝ соблазните́сѧ ѡ҆ мнѣ̀ въ но́щь сiю̀. пи́сано бо є҆́сть: поражꙋ̀ па́стырѧ, и҆ разы́дꙋтсѧ ѻ҆́вцы. к҃и Но пото́мъ є҆гда̀ воскре́снꙋ, варѧ́ю вы̀ въ галiле́и. к҃ѳ Пе́тръ же речѐ є҆мꙋ̀: и҆ а҆́ще всѝ соблазнѧ́тсѧ, но не а҆́зъ. л҃ И҆ глаго́ла є҆мꙋ̀ i҆и҃съ: а҆ми́нь глаго́лю тебѣ̀, ꙗ҆́кѡ ты̀ дне́сь въ но́щь сiю̀, пре́жде да́же втори́цею пѣ́телъ не возгласи́тъ, трикра́ты ѿве́ржешисѧ менѐ. л҃а Ѻ҆́нъ же мно́жае глаго́лаше па́че: а҆́ще же мѝ є҆́сть съ тобо́ю и҆ ѹ҆мре́ти, не ѿве́ргꙋсѧ тебѐ: та́кожде и҆ всѝ глаго́лахꙋ. л҃в И҆ прiидо́ша въ ве́сь, є҆́йже и҆́мѧ геѳсiма́нiа, и҆ глаго́ла ѹ҆ченикѡ́мъ свои́мъ: сѣди́те здѣ̀, до́ндеже ше́дъ помолю́сѧ. л҃г И҆ поѧ́тъ петра̀, и҆ i҆а́кѡва, и҆ i҆ѡа́нна съ собо́ю: и҆ нача́тъ ѹ҆жаса́тисѧ и҆ тꙋжи́ти. л҃д И҆ глаго́ла и҆̀мъ: приско́рбна є҆́сть дꙋша̀ моѧ̀ до сме́рти: бꙋ́дите здѣ̀, и҆ бди́те. л҃є И҆ преше́дъ ма́лѡ, падѐ на землѝ: и҆ молѧ́шесѧ, да а҆́ще возмо́жно є҆́сть, да мимои́детъ ѿ негѡ̀ ча́съ. л҃s И҆ глаго́лаше: а҆́вва ѻ҆́ч҃е, всѧ̑ возмѡ́жна тебѣ̀, мимонесѝ ѿ менѐ ча́шꙋ сiю̀: но не є҆́же а҆́зъ хощꙋ̀, но є҆́же ты̀. л҃з И҆ прiи́де, и҆ ѡ҆брѣ́те и҆̀хъ спѧ́щѧ, и҆ глаго́ла петро́ви: сíмѡне, спи́ши ли; не возмо́же є҆ди́нагѡ часа̀ побдѣ́ти. л҃и Бди́те, и҆ моли́тесѧ, да не (л. п҃s ѡ҆б.) вни́дете въ напа́сть: дх҃ъ бо бо́дръ, пло́ть же немощна̀. л҃ѳ И҆ па́ки ше́дъ помоли́сѧ, то́жде сло́во ре́къ. м҃ И҆ возвра́щсѧ ѡ҆брѣ́те ѧ҆̀ па́ки спѧ́щѧ, [бѧ́хꙋ бо ѻ҆чеса̀ и҆̀мъ тѧ́готна,] и҆ не вѣ́дѧхꙋ, что̀ бы́ша є҆мꙋ̀ ѿвѣща́ли. м҃а И҆ прiи́де трети́цею, и҆ глаго́ла и҆̀мъ: спи́те про́чее, и҆ почива́йте. приспѣ̀ коне́цъ, прiи́де ча́съ: сѐ предае́тсѧ сн҃ъ чл҃вѣ́ческiй въ рꙋ́ки грѣ́шникѡмъ. м҃в Воста́ните и҆́демъ, сѐ предаѧ́й мѧ̀ прибли́жисѧ.

Коне́цъ вто́рникꙋ.

(заⷱ ѯ҃є) м҃г И҆ а҆́бiе є҆щѐ є҆мꙋ̀ глаго́лющꙋ, прiи́де i҆ꙋ́да є҆ди́нъ сы́й ѿ ѻ҆боюна́десѧти, и҆ съ ни́мъ наро́дъ мно́гъ со ѻ҆рꙋ́жiемъ и҆ дреко́льми, ѿ а҆рхiерє́й и҆ кни̑жникъ и҆ ста́рєцъ. м҃д Даде́ же предаѧ́й є҆го̀ зна́менiе и҆̀мъ, глаго́лѧ: є҆го́же а҆́ще лобжꙋ̀, то́й є҆́сть: и҆ми́те є҆го̀, и҆ веди́те є҆го̀ сохра́ннѡ. м҃є И҆ прише́дъ, а҆́бiе пристꙋ́пль къ немꙋ̀, глаго́ла є҆мꙋ̀: раввì, раввì: и҆ ѡ҆блобыза̀ є҆го̀. м҃s Ѻ҆ни́ же возложи́ша рꙋ́цѣ своѝ на него̀, и҆ ꙗ҆́ша є҆го̀. м҃з Е҆ди́нъ же нѣ́кто ѿ стоѧ́щихъ и҆звле́къ но́жъ, ѹ҆да́ри раба̀ а҆рхiере́ова, и҆ ѹ҆рѣ́за є҆мꙋ̀ ѹ҆́хо. м҃и И҆ ѿвѣща́въ i҆и҃съ речѐ и҆̀мъ: ꙗ҆́кѡ на разбо́йника ли и҆зыдо́сте со ѻ҆рꙋ́жiемъ и҆ дреко́льми, ꙗ҆́ти мѧ̀; м҃ѳ По всѧ̀ днѝ бѣ́хъ при ва́съ въ цр҃кви ѹ҆чѧ̀, и҆ не ꙗ҆́сте менѐ: но да сбꙋ́детсѧ писа́нiе. н҃ И҆ ѡ҆ста́вльше є҆го̀, всѝ бѣжа́ша. н҃а И҆ є҆ди́нъ нѣ́кто ю҆́ноша и҆́де по не́мъ, ѡ҆дѣ́ѧнъ въ плащани́цꙋ по на́гꙋ: и҆ ꙗ҆́ша того̀ @ю҆́ношꙋ@{@ю҆́нѡши@}. н҃в Ѻ҆́нъ (л. п҃з) же ѡ҆ста́вль плащани́цꙋ, на́гъ бѣжа̀ ѿ ни́хъ. н҃г И҆ ведо́ша i҆и҃са ко а҆рхiере́ю: и҆ снидо́шасѧ къ немꙋ̀ всѝ а҆рхiере́є, и҆ кни́жницы, и҆ ста́рцы. н҃д И҆ пе́тръ и҆здале́ча въ слѣ́дъ є҆гѡ̀ и҆́де, до внꙋ́трь во дво́ръ а҆рхiере́овъ: и҆ бѣ̀ сѣдѧ̀ со слꙋга́ми, и҆ грѣ́ѧсѧ @при свѣщѝ@{@при ѻ҆гнѝ@}. н҃є А҆рхiере́є же и҆ ве́сь со́нмъ и҆ска́хꙋ на i҆и҃са свидѣ́тельства, да ѹ҆мертвѧ́тъ є҆го̀: и҆ не ѡ҆брѣта́хꙋ. н҃s Мно́зи бо лжесвидѣ́тельствовахꙋ на него̀, и҆ ра́вна свидѣ́тєльства не бѧ́хꙋ. н҃з И҆ нѣ́цыи воста́вше лжесвидѣ́тельствовахꙋ на него̀, глаго́люще, н҃и Ꙗ҆́кѡ мы̀ слы́шахомъ є҆го̀ глаго́люща: ꙗ҆́кѡ а҆́зъ разорю̀ це́рковь сiю̀ рꙋкотворе́нꙋю, и҆ тремѝ де́ньми и҆́нꙋ нерꙋкотворе́нꙋ сози́ждꙋ. н҃ѳ И҆ ни та́кѡ ра́вно бѣ̀ свидѣ́тельство и҆́хъ. ѯ҃ И҆ воста́въ а҆рхiере́й посредѣ̀, вопросѝ i҆и҃са, глаго́лѧ: не ѿвѣщава́еши ли ничесѡ́же, что̀ сíи на тѧ̀ свидѣ́тельствꙋютъ; ѯ҃а Ѻ҆́нъ же молча́ше, и҆ ничто́же ѿвѣщава́ше. па́ки а҆рхiере́й вопросѝ є҆го̀, и҆ глаго́ла є҆мꙋ̀: ты́ ли є҆сѝ хрⷭ҇то́съ, сн҃ъ бл҃гослове́ннагѡ; ѯ҃в I҆и҃съ же речѐ, а҆́зъ є҆́смь: и҆ ѹ҆́зрите сн҃а чл҃вѣ́ческаго ѻ҆деснꙋ́ю сѣдѧ́ща си́лы, и҆ грѧдꙋ́ща со ѻ҆́блаки нбⷭ҇ными. ѯ҃г А҆рхiере́й же растерза́въ ри́зы своѧ̀, глаго́ла: что̀ є҆щѐ тре́бꙋемъ свидѣ́телей; ѯ҃д Слы́шасте хꙋлꙋ̀, что̀ ва́мъ мни́тсѧ; ѻ҆ни́ же всѝ ѡ҆сꙋди́ша є҆го̀ бы́ти пови́нна сме́рти. ѯ҃є И҆ нача́ша нѣ́цыи плюва́ти на́нь, и҆ прикрыва́ти лицѐ є҆гѡ̀, и҆ мꙋ́чити є҆го̀, и҆ глаго́лати є҆мꙋ̀: прорцы̀. и҆ слꙋгѝ по лани́тома є҆го̀ бiѧ́хꙋ. [м҃з] ѯ҃s И҆ сꙋ́щꙋ петро́ви во дворѣ̀ ни́зꙋ, прiи́де є҆ди́на ѿ рабы́нь а҆рхiере́овыхъ: ѯ҃з И҆ ви́дѣвши петра̀ грѣ́ющасѧ, воззрѣ́вши на него̀, глаго́ла: и҆ ты̀ съ назарѧни́номъ i҆и҃сомъ (л. п҃з ѡ҆б.) бѣ̀. ѯ҃и Ѻ҆́нъ же ѿве́ржесѧ, глаго́лѧ: не вѣ́мъ, нижѐ зна́ю, что̀ ты̀ глаго́леши. и҆ и҆зы́де во́нъ на преддво́рiе: и҆ а҆ле́ктѡръ возгласѝ: ѯ҃ѳ И҆ рабы́нѧ ви́дѣвши є҆го̀ па́ки, нача́тъ глаго́лати предстоѧ́щымъ: ꙗ҆́кѡ се́й ѿ ни́хъ є҆́сть. ѻ҃ Ѻ҆́нъ же па́ки ѿмета́шесѧ. и҆ пома́лѣ па́ки предстоѧ́щiи глаго́лахꙋ петро́ви: вои́стиннꙋ ѿ ни́хъ є҆сѝ, и҆́бо галiле́анинъ є҆сѝ, и҆ бесѣ́да твоѧ̀ подо́битсѧ. ѻ҃а Ѻ҆́нъ же нача̀ роти́тисѧ и҆ клѧ́тисѧ, ꙗ҆́кѡ не вѣ́мъ человѣ́ка сегѡ̀, є҆го́же вы̀ глаго́лете. ѻ҃в И҆ второ́е а҆ле́ктѡръ возгласѝ. и҆ помѧнꙋ̀ пе́тръ глаго́лъ, є҆́же речѐ є҆мꙋ̀ i҆и҃съ: ꙗ҆́кѡ пре́жде да́же пѣ́телъ не возгласи́тъ двакра́ты, ѿве́ржешисѧ менѐ трикра́ты, и҆ наче́нъ пла́кашесѧ.

Глава̀ є҃_i.

(заⷱ ѯ҃s) а҃ И҆ а҆́бiе наꙋ́трiѧ, совѣ́тъ сотвори́ша а҆рхiере́є со ста́рцы и҆ кни́жники, и҆ ве́сь со́нмъ, свѧза́вше i҆и҃са ведо́ша, и҆ преда́ша є҆го̀ пiла́тꙋ.

Коне́цъ средѣ̀.

в҃ И҆ вопросѝ є҆го̀ пiла́тъ: ты́ ли є҆сѝ цр҃ь i҆ꙋде́йскiй; ѻ҆́нъ же ѿвѣща́въ речѐ є҆мꙋ̀: ты̀ глаго́леши. г҃ И҆ глаго́лахꙋ на него̀ а҆рхiере́є мно́гѡ. д҃ Пiла́тъ же па́ки вопросѝ є҆го̀, глаго́лѧ: не ѿвѣщава́еши ли ничто́же; ви́ждь, коли́кѡ на тѧ̀ свидѣ́тельствꙋютъ. є҃ I҆и҃съ же ктомꙋ̀ ничто́же ѿвѣща̀, ꙗ҆́кѡ диви́тисѧ пiла́тꙋ. s҃ На всѧ́къ же пра́здникъ ѿпꙋща́ше и҆̀мъ є҆ди́наго (л. п҃и) свѧ́знѧ, є҆го́же проша́хꙋ. з҃ Бѣ́ же нарица́емый вара́вва, съ ко́вники свои́ми свѧ́занъ, и҆̀же въ ко́вѣ ѹ҆бíйство сотвори́ша. и҃ И҆ возопи́въ наро́дъ, нача̀ проси́ти, ꙗ҆́коже всегда̀ творѧ́ше и҆̀мъ. ѳ҃ Пiла́тъ же ѿвѣща̀ и҆̀мъ, глаго́лѧ: хо́щете ли, пꙋщꙋ̀ ва́мъ цр҃ѧ̀ i҆ꙋде́йска; _i҃ Вѣ́дѧше бо, ꙗ҆́кѡ за́висти ра́ди преда́ша є҆го̀ а҆рхiере́є. а҃_i А҆рхiере́є же поманꙋ́ша наро́дꙋ, да па́че вара́ввꙋ пꙋ́ститъ и҆̀мъ. в҃_i Пiла́тъ же ѿвѣща́въ, па́ки речѐ и҆̀мъ: что̀ ѹ҆́бѡ хо́щете сотворю̀, є҆го́же глаго́лете цр҃ѧ̀ i҆ꙋде́йска; г҃_i Ѻ҆ни́ же па́ки возопи́ша, глаго́люще: пропнѝ є҆го̀. д҃_i Пiла́тъ же глаго́лаше и҆̀мъ: что́ бо sло̀ сотворѝ; ѻ҆ни́ же и҆́злиха вопiѧ́хꙋ: пропнѝ є҆го̀. є҃_i Пiла́тъ же хотѧ̀ наро́дꙋ хотѣ́нiе сотвори́ти, пꙋстѝ и҆̀мъ вара́ввꙋ: и҆ предадѐ i҆и҃са, би́въ, да про́пнꙋтъ є҆го̀.

Коне́цъ четверткꙋ̀.

(заⷱ ѯ҃з) s҃_i Во́ини же ведо́ша є҆го̀ внꙋ́трь двора̀, є҆́же є҆́сть претѡ́ръ, и҆ созва́ша всю̀ спíрꙋ: з҃_i И҆ ѡ҆блеко́ша є҆го̀ въ препрѧ́дꙋ, и҆ возложи́ша на него̀ спле́тше терно́въ вѣне́цъ: и҃_i И҆ нача́ша цѣлова́ти є҆го̀, [и҆ глаго́лати:] ра́дꙋйсѧ цр҃ю̀ i҆ꙋде́йскiй. ѳ҃_i И҆ бiѧ́хꙋ є҆го̀ по главѣ̀ тро́стiю, и҆ плюва́хꙋ на него̀, и҆ прегиба́юще колѣ́на, покланѧ́хꙋсѧ є҆мꙋ̀. к҃ И҆ є҆гда̀ порꙋга́шасѧ є҆мꙋ̀, совлеко́ша съ негѡ̀ препрѧ́дꙋ, и҆ ѡ҆блеко́ша є҆го̀ въ ри̑зы своѧ̀: (л. п҃и ѡ҆б.) и҆ и҆зведо́ша є҆го̀, да про́пнꙋтъ є҆го̀. к҃а И҆ задѣ́ша мимоходѧ́щꙋ нѣ́коемꙋ сíмѡнꙋ кѷрине́ю, [грѧдꙋ́щꙋ съ села̀, ѻ҆тцꙋ̀ а҆леѯа́ндровꙋ и҆ рꙋ́фовꙋ,] да во́зꙿметъ крⷭ҇тъ є҆гѡ̀.

(заⷱ ѯ҃и) к҃в  И҆ приведо́ша є҆го̀ на голго́ѳꙋ мѣ́сто: є҆́же є҆́сть сказа́емо, ло́бное мѣ́сто.

Престꙋпѝ пѧткꙋ̀.

к҃г И҆ даѧ́хꙋ є҆мꙋ̀ пи́ти є҆смѷрнiсме́но вiно̀: ѻ҆́нъ же не прiѧ́тъ. к҃д И҆ распе́ншiи є҆го̀ раздѣли́ша ри̑зы є҆гѡ̀, мета́юще жре́бiй ѡ҆ ни́хъ, кто̀ что̀ во́зꙿметъ.

Чтѝ пѧткꙋ̀:

к҃є Бѣ́ же ча́съ тре́тiй, и҆ распѧ́ша є҆го̀.

Престꙋпѝ па́ки пѧткꙋ̀.

к҃s И҆ бѣ̀ написа́нiе вины̀ є҆гѡ̀ напи́сано: цр҃ь i҆ꙋде́йскъ. к҃з И҆ съ ни́мъ распѧ́ша два̀ разбѡ́йника, є҆ди́наго ѡ҆деснꙋ́ю, и҆ є҆ди́наго ѡ҆шꙋ́юю є҆гѡ̀. к҃и И҆ сбы́стсѧ писа́нiе є҆́же глаго́летъ: и҆ со беззако́нными вмѣни́сѧ. к҃ѳ И҆ мимоходѧ́щiи хꙋ́лѧхꙋ є҆го̀, покива́юще глава́ми свои́ми, и҆ глаго́люще: ѹ҆а̀, разорѧ́ѧй цр҃ковь, и҆ тремѝ де́ньми созида́ѧй, л҃ Спаси́сѧ са́мъ, и҆ сни́ди съ крⷭ҇та̀. л҃а Та́коже и҆ а҆рхiере́є рꙋга́ющесѧ дрꙋ́гъ ко дрꙋ́гꙋ съ кни́жники, глаго́лахꙋ: и҆́ны спасѐ, себе́ ли не мо́жетъ спастѝ; л҃в Хрⷭ҇то́съ цр҃ь i҆и҃левъ да сни́детъ ны́нѣ съ крⷭ҇та̀, да ви́димъ и҆ вѣ́рꙋ и҆ме́мъ є҆мꙋ̀.

Коне́цъ s҃-мꙋ є҆ѵⷢ҇лiю стрⷭ҇тно́мꙋ, и҆ ри́зѣ гдⷭ҇ни.

и҆ распѧ̑таѧ съ ни́мъ поноша́ста є҆мꙋ̀. (л. п҃ѳ)

Чтѝ пѧткꙋ̀:

л҃г Бы́вшꙋ же часꙋ̀ шесто́мꙋ, тма̀ бы́сть по все́й землѝ до часа̀ девѧ́тагѡ. л҃д И҆ въ ча́съ девѧ́тый возопѝ i҆и҃съ гла́сомъ ве́лiимъ, глаго́лѧ: є҆лѡì є҆лѡì, лiма̀ савахѳанì; є҆́же є҆́сть сказа́емо: бж҃е мо́й, бж҃е мо́й, почто́ мѧ ѡ҆ста́вилъ є҆сѝ; л҃є И҆ нѣ́цыи ѿ предстоѧ́щихъ слы́шавше, глаго́лахꙋ: сѐ и҆лiю̀ гласи́тъ. л҃s Те́къ же є҆ди́нъ, и҆ напо́лнивъ гꙋ́бꙋ ѻ҆́цта, и҆ возло́жь на тро́сть, напоѧ́ше є҆го̀, глаго́лѧ: ѡ҆ста́вите, да ви́димъ, а҆́ще прiи́детъ и҆лiа̀ снѧ́ти є҆го̀. л҃з I҆и҃съ же пꙋ́щь гла́съ ве́лiй, и҆́здше. л҃и И҆ завѣ́са церко́внаѧ раздра́сѧ на дво́е, свы́ше до ни́зꙋ. л҃ѳ Ви́дѣвъ же со́тникъ стоѧ́й прѧ́мѡ є҆мꙋ̀, ꙗ҆́кѡ та́кѡ возопи́въ и҆́здше, речѐ: вои́стиннꙋ человѣ́къ се́й, сн҃ъ бѣ̀ бж҃iй. м҃ Бѧ́хꙋ же и҆ жєны̀ и҆здале́ча зрѧ́ще, въ ни́хже бѣ̀ марíа магдали́на, и҆ марíа i҆а́кѡва ма́лагѡ, и҆ i҆ѡсíи ма́ти, и҆ салѡмíа: м҃а Ꙗ҆́же и҆ є҆гда̀ бѣ̀ въ галiле́и, хожда́хꙋ по не́мъ, и҆ слꙋжа́хꙋ є҆мꙋ̀: и҆ и҆́ны мнѡ́гiѧ, ꙗ҆̀же взыдо́ша съ ни́мъ во i҆ерꙋсали́мъ.

Коне́цъ пѧткꙋ̀ мѧсопꙋ́стномꙋ, и҆ г҃-мꙋ часꙋ̀.

м҃в И҆ ѹ҆жѐ по́здѣ бы́вшꙋ, [поне́же бѣ̀ пѧто́къ, є҆́же є҆́сть къ сꙋббѡ́тѣ:]

(заⷱ ѯ҃ѳ) [м҃и] м҃г  Прiи́де i҆ѡ́сифъ, и҆́же ѿ а҆рiмаѳе́а, бл҃гоѻбра́зенъ совѣ́тникъ, и҆́же и҆ то́й бѣ̀ ча́ѧ црⷭ҇твiѧ бж҃iѧ, дерзнꙋ́въ вни́де къ пiла́тꙋ, и҆ просѝ тѣ́ло i҆и҃сово. (л. п҃ѳ ѡ҆б.) м҃д Пiла́тъ же диви́сѧ, а҆́ще ѹ҆жѐ ѹ҆́мре: и҆ призва́въ со́тника, вопросѝ є҆го̀: а҆́ще ѹ҆жѐ ѹ҆́мре; м҃є И҆ ѹ҆вѣ́дѣвъ ѿ со́тника, дадѐ тѣ́ло i҆ѡ́сифови. м҃s И҆ кꙋпи́въ плащани́цꙋ, и҆ сне́мъ є҆го̀, ѡ҆бви́тъ плащани́цею, и҆ положѝ є҆го̀ во гро́бъ, и҆́же бѣ̀ и҆зсѣ́ченъ ѿ ка́мене: и҆ привалѝ ка́мень надꙿ двє́ри гро́ба. м҃з Марíа же магдали́на, и҆ марíа i҆ѡсíева, зрѧ́стѣ, гдѣ̀ є҆го̀ полага́хꙋ.

Коне́цъ _i҃-мꙋ страстно́мꙋ.

Глава̀ s҃_i.

(заⷱ ѻ҃) а҃ И҆ минꙋ́вши сꙋббѡ́тѣ, марíа магдали́на, и҆ марíа i҆а́кѡвлѧ и҆ салѡмíа, кꙋпи́ша а҆рѡма́ты, да прише́дше пома́жꙋтъ i҆и҃са. в҃ И҆ sѣлѡ̀ заꙋ́тра во є҆ди́нꙋ ѿ сꙋббѡ́тъ прiидо́ша на гро́бъ, возсiѧ́вшꙋ со́лнцꙋ. г҃ И҆ глаго́лахꙋ къ себѣ̀: кто̀ ѿвали́тъ на́мъ ка́мень ѿ две́рiй гро́ба; д҃ [И҆ воззрѣ́вше ви́дѣша, ꙗ҆́кѡ ѿвале́нъ бѣ̀ ка́мень:] бѣ́ бо ве́лiй sѣлѡ̀. є҃ И҆ влѣ́зше во гро́бъ, ви́дѣша ю҆́ношꙋ сѣдѧ́ща въ десны́хъ, ѡ҆дѣ́ѧна во ѻ҆де́ждꙋ бѣлꙋ̀, и҆ ѹ҆жасо́шасѧ. s҃ Ѻ҆́нъ же глаго́ла и҆̀мъ: не ѹ҆жаса́йтесѧ. i҆и҃са и҆́щете назарѧни́на распѧ́таго: воста̀, нѣ́сть здѣ̀: сѐ мѣ́сто, и҆дѣ́же положи́ша є҆го̀. з҃ Но и҆ди́те, рцы́те ѹ҆ченикѡ́мъ є҆гѡ̀, и҆ петро́ви, ꙗ҆́кѡ варѧ́етъ вы̀ въ галiле́и: та́мѡ є҆го̀ ви́дите, ꙗ҆́коже речѐ ва́мъ. и҃ И҆ и҆зше́дше бѣжа́ша ѿ гро́ба. @и҆мѧ́ше@{@ѡ҆держа́ше@} же и҆̀хъ тре́петъ и҆ ѹ҆́жасъ. и҆ никомꙋ́же ничто́же рѣ́ша, боѧ́хꙋ бо сѧ.

Коне́цъ в҃-мꙋ воскре́сномꙋ, и҆ мѷроно́сицамъ. (л. ч҃)

(заⷱ ѻ҃а) ѳ҃ Воскре́съ же i҆и҃съ заꙋ́тра, въ пе́рвꙋю сꙋббѡ́тꙋ, ꙗ҆ви́сѧ пре́жде марíи магдали́ни, и҆зꙿ неѧ́же и҆згна̀ се́дмь бѣсѡ́въ. _i҃ Ѻ҆на́ же ше́дши возвѣстѝ съ ни́мъ бы́вшымъ, пла́чꙋщымсѧ и҆ рыда́ющымъ. а҃_i И҆ ѻ҆нѝ слы́шавше, ꙗ҆́кѡ жи́въ є҆́сть, и҆ ви́дѣнъ бы́сть ѿ неѧ̀, не ꙗ҆́ша вѣ́ры. в҃_i По си́хъ же двѣма̀ ѿ ни́хъ грѧдꙋ́щема ꙗ҆ви́сѧ и҆нѣ́мъ ѻ҆́бразомъ, и҆дꙋ́щема на село̀. г҃_i И҆ та̀ ше́дша возвѣсти́ста про́чымъ: и҆ ни тѣ́ма вѣ́ры ꙗ҆́ша. д҃_i Послѣди́ же возлежа́щымъ и҆̀мъ є҆диномꙋна́десѧте ꙗ҆ви́сѧ, и҆ поносѝ невѣ́рствiю и҆́хъ, и҆ жестосе́рдiю, ꙗ҆́кѡ ви́дѣвшымъ є҆го̀ воста́вша не ꙗ҆́ша вѣ́ры. є҃_i И҆ речѐ и҆̀мъ: ше́дше въ мíръ ве́сь, проповѣ́дите є҆ѵⷢ҇лiе все́й тва́ри. s҃_i И҆́же вѣ́рꙋ и҆ме́тъ и҆ крести́тсѧ, спасе́нъ бꙋ́детъ: а҆ и҆́же не и҆ме́тъ вѣ́ры, ѡ҆сꙋжде́нъ бꙋ́детъ. з҃_i Зна́мєнiѧ же вѣ́ровавшымъ сiѧ̀ послѣ́дꙋютъ: и҆́менемъ мои́мъ бѣ́сы и҆жденꙋ́тъ, ѧ҆зы́ки возглаго́лютъ но́вы: и҃_i Sмiѧ̑ во́зꙿмꙋтъ: а҆́ще и҆ что̀ сме́ртно и҆спiю́тъ, не вреди́тъ и҆́хъ: на недꙋ̑жныѧ рꙋ́ки возложа́тъ, и҆ здра́ви бꙋ́дꙋтъ. ѳ҃_i Гдⷭ҇ь же ѹ҆̀бо по глаго́ланiи є҆гѡ̀ къ ни́мъ, вознесе́сѧ на нб҃о, и҆ сѣ́де ѡ҆деснꙋ́ю бг҃а. к҃ Ѻ҆ни́ же и҆зше́дше проповѣ́даша всю́дꙋ, гдⷭ҇ꙋ поспѣ́шствꙋющꙋ, и҆ сло́во ѹ҆твержа́ющꙋ послѣ́дствꙋющими зна́меньми, а҆ми́нь.

Коне́цъ г҃-мꙋ є҆ѵⷢ҇лiю воскре́сномꙋ, и҆ вознесе́нiю, и҆ ѿ ма́рка ст҃о́мꙋ є҆ѵⷢ҇лiю, є҆́же и҆здаде́сѧ по лѣ́тѣхъ десѧти́хъ хрⷭ҇то́ва вознесе́нiѧ. гла́въ s҃_i, стiхѡ́въ хѻ҃и.

