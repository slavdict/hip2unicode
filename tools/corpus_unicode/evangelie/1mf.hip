        OCR:

        Библиотека святоотеческой литературы

        http://orthlib.ru



Ѡ\Т МАТѲЕ́А СТ҃О́Е БЛАГОВѢСТВОВА́НIЕ

Глава̀ а҃.

(пнⷣе) (заⷱ а҃) а҃ Кни́га{Недѣ́лѧ предꙿ ржⷭ҇тво́мъ хрⷭ҇то́вымъ ст҃ы́хъ ѻ҆ц҃ъ.} родства̀ i҆и҃са хрⷭ҇та̀, сн҃а дв҃дова, сн҃а а҆враа́млѧ. в҃ А҆враа́мъ родѝ i҆саа́ка. i҆саа́къ же родѝ i҆а́кѡва. i҆а́кѡвъ же родѝ i҆ꙋ́дꙋ, и҆ бра́тiю є҆гѡ̀. г҃ I҆ꙋ́да же родѝ фаре́са и҆ за́ра ѿ ѳама́ры. фаре́съ же родѝ є҆срѡ́ма. є҆срѡ́мъ же родѝ а҆ра́ма. д҃ А҆ра́мъ же родѝ а҆мiнада́ва. а҆мiнада́въ же родѝ наассѡ́на. наассѡ́нъ же родѝ салмѡ́на. є҃ Салмѡ́нъ же родѝ воо́за ѿ раха́вы. воо́зъ же родѝ ѡ҆ви́да ѿ рꙋ́ѳы. ѡ҆ви́дъ же родѝ i҆ессе́а. s҃ I҆ессе́й же родѝ дв҃да цр҃ѧ̀. дв҃дъ же цр҃ь родѝ соломѡ́на ѿ ѹ҆рíины. з҃ Соломѡ́нъ же родѝ ровоа́ма. ровоа́мъ же родѝ а҆вíа. а҆вíа же родѝ а҆́са. и҃ А҆́са же родѝ i҆ѡсафа́та. i҆ѡсафа́тъ же родѝ i҆ѡра́ма. i҆ѡра́мъ же родѝ ѻ҆зíю. ѳ҃ Ѻ҆зíа же родѝ i҆ѡаѳа́ма. i҆ѡаѳа́мъ же родѝ а҆ха́за. а҆ха́зъ же родѝ є҆зекíю. _i҃ Е҆зекíа же родѝ манассíю. манассíа же родѝ а҆мѡ́на. (л. ѳ҃ ѡ҆б.) а҆мѡ́нъ же родѝ i҆ѡсíю. а҃_i @I҆ѡсíа же родѝ i҆ехо́нiю, и҆ бра́тiю є҆гѡ̀, въ преселе́нiе вавѷлѡ́нское@{сⷯ а҃_i въ нѣ́к. гре́ч.: @I҆ѡсíа же родѝ i҆ѡакíма, и҆ бра́тiю є҆гѡ̀, i҆ѡаки́мъ же родѝ i҆ехо́нiю въ преселе́нiе вавѷлѡ́нское@.}. в҃_i По преселе́нiи же вавѷлѡ́нстѣмъ, i҆ехо́нiа родѝ салаѳíилѧ. салаѳíиль же родѝ зорова́велѧ. г҃_i Зорова́вель же родѝ а҆вiꙋ́да. а҆вiꙋ́дъ же родѝ є҆лiакíма. є҆лiакíмъ же родѝ а҆зѡ́ра. д҃_i А҆зѡ́ръ же родѝ садѡ́ка. садѡ́къ же родѝ а҆хíма. а҆хíмъ же родѝ є҆лiꙋ́да. є҃_i Е҆лiꙋ́дъ же родѝ є҆леаза́ра. є҆леаза́ръ же родѝ матѳа́на. матѳа́нъ же родѝ i҆а́кѡва. s҃_i I҆а́кѡвъ же родѝ i҆ѡ́сифа, мꙋ́жа мр҃íина, и҆зꙿ неѧ́же роди́сѧ i҆и҃съ, глаго́лемый хрⷭ҇то́съ. з҃_i Всѣ́хъ же родѡ́въ ѿ а҆враа́ма до дв҃да, ро́дове четырена́десѧте, и҆ ѿ дв҃да до преселе́нiѧ вавѷлѡ́нскагѡ, ро́дове четырена́десѧте, и҆ ѿ преселе́нiѧ вавѷлѡ́нскагѡ до хрⷭ҇та̀, ро́дове четырена́десѧте.

(заⷱ в҃) и҃_i I҆и҃съ хрⷭ҇то́во ржⷭ҇тво̀ си́це бѣ̀: ѡ҆брꙋче́ннѣй ѹ҆́бѡ бы́вши мт҃ри є҆гѡ̀ мр҃íи i҆ѡ́сифови, пре́жде да́же не сни́тисѧ и҆́ма, ѡ҆брѣ́тесѧ и҆мꙋ́щи во чре́вѣ ѿ дх҃а ст҃а. ѳ҃_i I҆ѡ́сифъ же мꙋ́жъ є҆ѧ̀ пра́веденъ сы́й и҆ не хотѧ̀ є҆ѧ̀ ѡ҆бличи́ти, восхотѣ̀ та́й пꙋсти́ти ю҆̀. к҃ Сiѧ̑ же є҆мꙋ̀ помы́слившꙋ, сѐ а҆́гг҃лъ гдⷭ҇нь во снѣ̀ ꙗ҆ви́сѧ є҆мꙋ̀, глаго́лѧ: i҆ѡ́сифе сы́не дв҃довъ, не ѹ҆бо́йсѧ прiѧ́ти марiа́мъ жены̀ твоеѧ̀: ро́ждшее бо сѧ въ не́й ѿ дх҃а є҆́сть ст҃а. к҃а Роди́тъ же сн҃а, и҆ нарече́ши и҆́мѧ є҆мꙋ̀ i҆и҃съ, то́й бо спасе́тъ лю́ди своѧ̀ ѿ грѣ̑хъ и҆́хъ. к҃в Сiе́ же всѐ бы́сть, да сбꙋ́детсѧ рече́нное ѿ гдⷭ҇а проро́комъ, глаго́лющимъ: к҃г Сѐ дв҃а во чре́вѣ прiи́метъ, и҆ роди́тъ сн҃а, и҆ нарекꙋ́тъ и҆́мѧ є҆мꙋ̀ є҆мманꙋ́илъ, є҆́же є҆́сть сказа́емо, съ на́ми (л. _i҃) бг҃ъ. к҃д Воста́въ же i҆ѡ́сифъ ѿ сна̀, сотворѝ ꙗ҆́коже повелѣ̀ є҆мꙋ̀ а҆́гг҃лъ гдⷭ҇нь: и҆ прiѧ́тъ женꙋ̀ свою̀, к҃є И҆ не зна́ѧше є҆ѧ̀, до́ндеже родѝ сн҃а своего̀ пе́рвенца, и҆ наречѐ и҆́мѧ є҆мꙋ̀ i҆и҃съ.

Коне́цъ недѣ́ли, и҆ ѹ҆́трени, и҆ а҃-мꙋ часꙋ̀.

Глава̀ в҃.

(заⷱ г҃) [а҃] а҃ I҆и҃сꙋ же ро́ждшꙋсѧ въ виѳлее́мѣ i҆ꙋде́йстѣмъ, во днѝ и҆́рѡда царѧ̀, сѐ волсвѝ ѿ востѡ́къ прiидо́ша во i҆ерꙋсали́мъ, в҃ Глаго́люще: гдѣ́ є҆сть рожде́йсѧ цр҃ь i҆ꙋде́йскiй; ви́дѣхомъ бо sвѣздꙋ̀ є҆гѡ̀ на восто́цѣ, и҆ прiидо́хомъ поклони́тисѧ є҆мꙋ̀. г҃ Слы́шавъ же и҆́рѡдъ ца́рь, смꙋти́сѧ, и҆ всѧ̀ i҆ерꙋсали́ма съ ни́мъ. д҃ И҆ собра́въ всѧ̀ первосвѧще́нники, и҆ кни́жники людскíѧ, вопроша́ше ѿ ни́хъ: гдѣ̀ хрⷭ҇то́съ ражда́етсѧ; є҃ Ѻ҆ни́ же реко́ша є҆мꙋ̀: въ виѳлее́мѣ i҆ꙋде́йстѣмъ. та́кѡ бо пи́сано є҆́сть проро́комъ: s҃ И҆ ты̀ виѳлее́ме землѐ i҆ꙋ́дова, ничи́мже ме́ньши є҆сѝ во влады́кахъ i҆ꙋ́довыхъ: и҆зꙿ тебе́ бо и҆зы́детъ во́ждь, и҆́же ѹ҆пасе́тъ лю́ди моѧ̀ i҆и҃лѧ. з҃ Тогда̀ и҆́рѡдъ та́й призва̀ волхвы̀, и҆ и҆спытова́ше ѿ ни́хъ вре́мѧ ꙗ҆́вльшiѧсѧ sвѣзды̀. и҃ И҆ посла́въ и҆̀хъ въ виѳлее́мъ, речѐ: ше́дше и҆спыта́йте и҆звѣ́стнѡ ѡ҆ ѻ҆троча́ти: є҆гда́ же ѡ҆брѧ́щете, возвѣсти́те мѝ, ꙗ҆́кѡ да и҆ а҆́зъ ше́дъ поклоню́сѧ є҆мꙋ̀. ѳ҃ Ѻ҆ни́ же послꙋ́шавше царѧ̀, и҆до́ша. и҆ сѐ sвѣзда̀, ю҆́же ви́дѣша на восто́цѣ, и҆дѧ́ше предꙿ ни́ми, (л. _i҃ ѡ҆б.) до́ндеже прише́дши ста̀ верхꙋ̀, и҆дѣ́же бѣ̀ ѻ҆троча̀. _i҃ Ви́дѣвше же sвѣздꙋ̀, возра́довашасѧ ра́достiю ве́лiею sѣлѡ̀. а҃_i И҆ прише́дше въ хра́минꙋ, ви́дѣша ѻ҆троча̀ съ мр҃íею мт҃рiю є҆гѡ̀, и҆ па́дше поклони́шасѧ є҆мꙋ̀: и҆ ѿве́рзше сокрѡ́вища своѧ̀, принесо́ша є҆мꙋ̀ да́ры: зла́то, и҆ лiва́нъ, и҆ смѵ́рнꙋ. в҃_i И҆ вѣ́сть прiе́мше во снѣ̀, не возврати́тисѧ ко и҆́рѡдꙋ, и҆ны́мъ пꙋте́мъ ѿидо́ша во странꙋ̀ свою̀.

Коне́цъ лiтꙋргíи, и҆ s҃-мꙋ часꙋ̀.

(заⷱ д҃) г҃_i Ѿше́дшымъ же и҆̀мъ, сѐ а҆́гг҃лъ гдⷭ҇нь во снѣ̀ ꙗ҆ви́сѧ i҆ѡ́сифꙋ, глаго́лѧ: воста́въ поимѝ ѻ҆троча̀ и҆ мт҃рь є҆гѡ̀, и҆ бѣжѝ во є҆гѵ́петъ, и҆ бꙋ́ди та́мѡ, до́ндеже рекꙋ́ ти: хо́щетъ бо и҆́рѡдъ и҆ска́ти ѻ҆троча́те, да погꙋби́тъ є҆̀. д҃_i Ѻ҆́нъ же воста́въ, поѧ́тъ ѻ҆троча̀ и҆ мт҃рь є҆гѡ̀ но́щiю, и҆ ѿи́де во є҆гѵ́петъ. є҃_i И҆ бѣ̀ та́мѡ до ѹ҆ме́ртвiѧ и҆́рѡдова, да сбꙋ́детсѧ рече́нное ѿ гдⷭ҇а проро́комъ глаго́лющимъ: ѿ є҆гѵ́пта воззва́хъ сн҃а моего̀. [в҃] s҃_i Тогда̀ и҆́рѡдъ ви́дѣвъ, ꙗ҆́кѡ порꙋ́ганъ бы́сть ѿ волхвѡ́въ, разгнѣ́васѧ sѣлѡ̀, и҆ посла́въ и҆збѝ всѧ̀ дѣ́ти сꙋ́щыѧ въ виѳлее́мѣ, и҆ во всѣ́хъ предѣ́лѣхъ є҆гѡ̀, ѿ двою̀ лѣ́тꙋ и҆ нижа́йше, по вре́мени, є҆́же и҆звѣ́стнѡ и҆спыта̀ ѿ волхвѡ́въ. з҃_i Тогда̀ сбы́стсѧ рече́нное i҆еремíемъ проро́комъ, глаго́лющимъ: и҃_i Гла́съ (л. а҃_i) въ ра́мѣ слы́шанъ бы́сть, пла́чь, и҆ рыда́нiе, и҆ во́пль мно́гъ: рахи́ль пла́чꙋщисѧ ча́дъ свои́хъ, и҆ не хотѧ́ше ѹ҆тѣ́шитисѧ, ꙗ҆́кѡ не сꙋ́ть. ѳ҃_i Ѹ҆ме́ршꙋ же и҆́рѡдꙋ, сѐ а҆́гг҃лъ гдⷭ҇нь во снѣ̀ ꙗ҆ви́сѧ i҆ѡ́сифꙋ во є҆гѵ́птѣ, к҃ Глаго́лѧ: воста́въ поимѝ ѻ҆троча̀ и҆ мт҃рь є҆гѡ̀, и҆ и҆дѝ въ зе́млю i҆и҃левꙋ, и҆зомро́ша бо и҆́щꙋщiи дꙋ́шꙋ ѻ҆троча́те. к҃а Ѻ҆́нъ же воста́въ, поѧ́тъ ѻ҆троча̀ и҆ мт҃рь є҆гѡ̀, и҆ прiи́де въ зе́млю i҆и҃левꙋ. к҃в Слы́шавъ же, ꙗ҆́кѡ а҆рхела́й ца́рствꙋетъ во i҆ꙋде́и, вмѣ́стѡ и҆́рѡда ѻ҆тца̀ своегѡ̀, ѹ҆боѧ́сѧ та́мѡ и҆тѝ: вѣ́сть же прiе́мъ во снѣ̀, ѿи́де въ предѣ́лы галiле́йскiѧ. к҃г И҆ прише́дъ всели́сѧ во гра́дѣ нарица́емѣмъ назаре́тъ: ꙗ҆́кѡ да сбꙋ́детсѧ рече́нное проро́ки, ꙗ҆́кѡ назѡре́й нарече́тсѧ.

Коне́цъ недѣ́ли, и҆ младе́нцємъ, и҆ ѳ҃-мꙋ часꙋ̀.

Глава̀ г҃.

(заⷱ є҃) а҃ Во дни́ же ѻ҆́ны прiи́де i҆ѡа́ннъ крⷭ҇ти́тель, проповѣ́даѧ въ пꙋсты́ни i҆ꙋде́йстѣй, в҃ И҆ глаго́лѧ: пока́йтесѧ, прибли́жи бо сѧ црⷭ҇твiе нбⷭ҇ное. г҃ Се́й бо є҆́сть рече́нный и҆са́iемъ проро́комъ, глаго́лющимъ: гла́съ вопiю́щагѡ въ пꙋсты́ни, ѹ҆гото́вайте пꙋ́ть гдⷭ҇нь, пра́вы твори́те стєзѝ є҆гѡ̀. д҃ Са́мъ же i҆ѡа́ннъ и҆мѧ́ше ри́зꙋ свою̀ ѿ вла̑съ вельблꙋ́ждь, и҆ по́ѧсъ ѹ҆сме́нъ ѡ҆ чреслѣ́хъ свои́хъ: снѣ́дь же є҆гѡ̀ бѣ̀ прꙋ́жiе и҆ ме́дъ ди́вiй. є҃ Тогда̀ и҆схожда́ше къ немꙋ̀ i҆ерꙋсали́ма, и҆ всѧ̀ i҆ꙋде́а, и҆ всѧ̀ страна̀ i҆ѻрда́нскаѧ: s҃ И҆ креща́хꙋсѧ во (л. а҃_i ѡ҆б.) i҆ѻрда́нѣ ѿ негѡ̀, и҆сповѣ́дающе грѣхѝ своѧ̀. з҃ Ви́дѣвъ же [i҆ѡа́ннъ] мно́ги фарiсе́и и҆ саддꙋке́и грѧдꙋ́щѧ на креще́нiе є҆гѡ̀, речѐ и҆̀мъ: рождє́нiѧ є҆хíднова, кто̀ сказа̀ ва́мъ бѣжа́ти ѿ бꙋ́дꙋщагѡ гнѣ́ва; и҃ Сотвори́те ѹ҆́бѡ пло́дъ досто́инъ покаѧ́нiѧ. ѳ҃ И҆ не начина́йте глаго́лати въ себѣ̀: ѻ҆ц҃а̀ и҆́мамы а҆враа́ма. глаго́лю бо ва́мъ, ꙗ҆́кѡ мо́жетъ бг҃ъ ѿ ка́менiѧ сегѡ̀ воздви́гнꙋти ча̑да а҆враа́мꙋ. _i҃ Ѹ҆же́ бо и҆ сѣки́ра при ко́рени дре́ва лежи́тъ: всѧ́ко ѹ҆́бѡ дре́во, є҆́же не твори́тъ плода̀ добра̀, посѣка́емо быва́етъ, и҆ во ѻ҆́гнь вмета́емо. а҃_i А҆́зъ ѹ҆́бѡ креща́ю вы̀ водо́ю въ покаѧ́нiе: грѧды́й же по мнѣ̀, крѣ́плiй менѐ є҆́сть, є҆мꙋ́же нѣ́смь досто́инъ сапогѝ понестѝ. то́й вы̀ крⷭ҇ти́тъ дх҃омъ ст҃ы́мъ@@{@и҆ ѻ҆гне́мъ@[лꙋкѝ г҃, ст. s҃_i].}.

Коне́цъ сꙋббѡ́тѣ, и҆ а҃-мꙋ часꙋ̀.

в҃_i Е҆мꙋ́же лопа́та въ рꙋцѣ̀ є҆гѡ̀, и҆ потреби́тъ гꙋмно̀ своѐ, и҆ собере́тъ пшени́цꙋ свою̀ въ жи́тницꙋ, пле́вы же сожже́тъ ѻ҆гне́мъ негаса́ющимъ.

(заⷱ s҃) г҃_i Тогда̀ прихо́дитъ i҆и҃съ ѿ галiле́и на i҆ѻрда́нъ ко i҆ѡа́ннꙋ, крⷭ҇ти́тисѧ ѿ негѡ̀. д҃_i I҆ѡа́ннъ же возбранѧ́ше є҆мꙋ̀, глаго́лѧ: а҆́зъ тре́бꙋю тобо́ю крⷭ҇ти́тисѧ, и҆ ты́ ли грѧде́ши ко мнѣ̀; є҃_i Ѿвѣща́въ же i҆и҃съ речѐ къ немꙋ̀: ѡ҆ста́ви ны́нѣ, та́кѡ бо подо́бно є҆́сть на́мъ и҆спо́лнити всѧ́кꙋ пра́вдꙋ. тогда̀ ѡ҆ста́ви є҆го̀. s҃_i И҆ крⷭ҇ти́всѧ i҆и҃съ взы́де а҆́бiе ѿ воды̀: и҆ сѐ ѿверзо́шасѧ (л. в҃_i) є҆мꙋ̀ нб҃са̀, и҆ ви́дѣ дх҃а бж҃iѧ сходѧ́ща ꙗ҆́кѡ го́лꙋбѧ, и҆ грѧдꙋ́ща на него̀. з҃_i И҆ сѐ гла́съ съ нб҃сѐ глаго́лѧ: се́й є҆́сть сн҃ъ мо́й возлю́бленный, ѡ҆ не́мже благоволи́хъ.

Коне́цъ бг҃оѧвле́нiю, и҆ ѳ҃-мꙋ часꙋ̀.

Глава̀ д҃.

(заⷱ з҃) а҃ Тогда̀ i҆и҃съ возведе́нъ бы́сть дх҃омъ въ пꙋсты́ню, и҆скꙋси́тисѧ ѿ дiа́вола. в҃ И҆ пости́всѧ днíй четы́ридесѧть, и҆ но́щiй четы́ридесѧть, послѣдѝ взалка̀. г҃ И҆ пристꙋ́пль къ немꙋ̀ и҆скꙋси́тель, речѐ: а҆́ще сн҃ъ є҆сѝ бж҃iй, рцы̀, ꙗ҆́кѡ да ка́менiе сiѐ хлѣ́бы бꙋ́дꙋтъ. д҃ Ѻ҆́нъ же ѿвѣща́въ речѐ: пи́сано є҆́сть, не ѡ҆ хлѣ́бѣ є҆ди́номъ жи́въ бꙋ́детъ человѣ́къ, но ѡ҆ всѧ́комъ глаго́лѣ и҆сходѧ́щемъ и҆зоꙋ́стъ бж҃iихъ. є҃ Тогда̀ поѧ́тъ є҆го̀ дiа́волъ во ст҃ы́й гра́дъ, и҆ поста́ви є҆го̀ на крилѣ̀ церко́внѣмъ, s҃ И҆ глаго́ла є҆мꙋ̀: а҆́ще сн҃ъ є҆сѝ бж҃iй, ве́рзисѧ ни́зꙋ. пи́сано бо є҆́сть: ꙗ҆́кѡ а҆́гг҃лѡмъ свои́мъ заповѣ́сть ѡ҆ тебѣ̀ сохрани́ти тѧ̀, и҆ на рꙋка́хъ во́зꙿмꙋтъ тѧ̀, да не когда̀ преткне́ши ѡ҆ ка́мень но́гꙋ твою̀. з҃ Рече́ же є҆мꙋ̀ i҆и҃съ: па́ки пи́сано є҆́сть: не и҆скꙋ́сиши гдⷭ҇а бг҃а твоегѡ̀. и҃ Па́ки поѧ́тъ є҆го̀ дiа́волъ на горꙋ̀ высокꙋ̀ sѣлѡ̀, и҆ показа̀ є҆мꙋ̀ всѧ̀ ца̑рствiѧ мíра, и҆ сла́вꙋ и҆́хъ. ѳ҃ И҆ глаго́ла є҆мꙋ̀: сiѧ̑ всѧ̑ тебѣ̀ да́мъ, а҆́ще па́дъ поклони́ши ми сѧ. _i҃ Тогда̀ глаго́ла є҆мꙋ̀ i҆и҃съ: и҆дѝ за мно́ю сатано̀. (л. в҃_i ѡ҆б.) пи́сано бо є҆́сть: гдⷭ҇ꙋ бг҃ꙋ твоемꙋ̀ поклони́шисѧ, и҆ томꙋ̀ є҆ди́номꙋ послꙋ́жиши. а҃_i Тогда̀ ѡ҆ста́ви є҆го̀ дiа́волъ, и҆ сѐ а҆́гг҃ли пристꙋпи́ша, и҆ слꙋжа́хꙋ є҆мꙋ̀.

Коне́цъ сꙋббѡ́тѣ по просвѣще́нiи.

(заⷱ и҃) в҃_i Слы́шавъ же i҆и҃съ, ꙗ҆́кѡ i҆ѡа́ннъ пре́данъ бы́сть, ѿи́де въ галiле́ю. г҃_i И҆ ѡ҆ста́вль назаре́тъ, прише́дъ всели́сѧ въ капернаꙋ́мъ въ помо́рiе, въ предѣ́лѣхъ завꙋлѡ́нихъ и҆ нефѳалíмлихъ. д҃_i Да сбꙋ́детсѧ рече́нное и҆са́iемъ проро́комъ, глаго́лющимъ: є҃_i Землѧ̀ завꙋлѡ́нѧ, и҆ землѧ̀ нефѳалíмлѧ, пꙋ́ть мо́рѧ ѡ҆бꙿ ѻ҆́нъ по́лъ i҆ѻрда́на, галiле́а ꙗ҆зы̑къ. s҃_i Лю́дiе сѣдѧ́щiи во тмѣ̀, ви́дѣша свѣ́тъ ве́лiй, и҆ сѣдѧ́щымъ въ странѣ̀ и҆ сѣ́ни сме́ртнѣй, свѣ́тъ возсiѧ̀ и҆̀мъ. з҃_i Ѿто́лѣ нача́тъ i҆и҃съ проповѣ́дати, и҆ глаго́лати: пока́йтесѧ, прибли́жисѧ бо црⷭ҇тво нбⷭ҇ное.

Коне́цъ недѣ́ли по просвѣще́нiи.

(заⷱ ѳ҃) [д҃] и҃_i Ходѧ́ же* при мо́ри галiле́йстѣмъ, ви́дѣ два̀ бра́та, сíмѡна глаго́лемаго петра̀, и҆ а҆ндре́а бра́та є҆гѡ̀, вмета́юща мрє́жи въ мо́ре, бѣ́ста бо ры́барѧ. ѳ҃_i И҆ глаго́ла и҆́ма: грѧди́та по мнѣ̀, и҆ сотворю́ вы ловца̀ чл҃вѣ́кѡмъ. к҃ Ѻ҆́на же а҆́бiе ѡ҆ста́вльша мрє́жи, по не́мъ и҆до́ста. к҃а И҆ прише́дъ ѿтꙋ́дꙋ, ви́дѣ и҆́на два̀ бра́та, i҆а́кѡва зеведе́ева и҆ i҆ѡа́нна бра́та є҆гѡ̀, въ кораблѝ съ зеведе́омъ ѻ҆тце́мъ є҆ю̀, завѧзꙋ́юща мрє́жи своѧ̀, (л. г҃_i) и҆ воззва̀ ѧ҆̀. к҃в Ѻ҆́на же а҆́бiе ѡ҆ста́вльша кора́бль и҆ ѻ҆тца̀ своего̀, по не́мъ и҆до́ста. к҃г И҆ прохожда́ше всю̀ галiле́ю i҆и҃съ, ѹ҆чѧ̀ на со́нмищахъ и҆́хъ, и҆ проповѣ́даѧ є҆ѵⷢ҇лiе црⷭ҇твiѧ, и҆сцѣлѧ́ѧ всѧ́къ недꙋ́гъ, и҆ всѧ́кꙋ ꙗ҆́зю въ лю́дехъ.

Коне́цъ недѣ́ли.

к҃д И҆ и҆зы́де слꙋ́хъ є҆гѡ̀ по все́й сѷрíи: и҆ приведо́ша къ немꙋ̀ всѧ̀ болѧ́щыѧ разли́чными недꙋ́ги, и҆ страстьмѝ ѡ҆держи́мы, и҆ бѣ́сны, и҆ мѣ́сѧчныѧ, и҆ разсла́блєнныѧ [жи́лами], и҆ и҆сцѣлѝ и҆̀хъ.

(заⷱ _i҃) к҃є И҆ по не́мъ и҆до́ша наро́ди мно́зи ѿ галiле́и и҆ десѧтѝ гра́дъ, и҆ ѿ i҆ерⷭ҇ли́ма, и҆ i҆ꙋде́и, и҆ со ѻ҆́нагѡ по́лꙋ i҆ѻрда́на.

Глава̀ є҃.

а҃ Ѹ҆зрѣ́въ же наро́ды, взы́де на горꙋ̀: и҆ сѣ́дшꙋ є҆мꙋ̀ пристꙋпи́ша къ немꙋ̀ ѹ҆чн҃цы̀ є҆гѡ̀. в҃ И҆ ѿве́рзъ ѹ҆ста̀ своѧ̀, ѹ҆ча́ше и҆̀хъ, глаго́лѧ: [є҃] г҃ Бл҃же́ни ни́щiи дх҃омъ: ꙗ҆́кѡ тѣ́хъ є҆́сть црⷭ҇твiе нбⷭ҇ное. д҃ Бл҃же́ни пла́чꙋщiи: ꙗ҆́кѡ тíи ѹ҆тѣ́шатсѧ. є҃ Бл҃же́ни кро́тцыи: ꙗ҆́кѡ тíи наслѣ́дѧтъ зе́млю. s҃ Бл҃же́ни а҆́лчꙋщiи и҆ жа́ждꙋщiи пра́вды: ꙗ҆́кѡ тíи насы́тѧтсѧ. з҃ Бл҃же́ни млⷭ҇тивiи: ꙗ҆́кѡ тíи поми́ловани бꙋ́дꙋтъ. и҃ Бл҃же́ни чи́стiи се́рдцемъ: ꙗ҆́кѡ тíи бг҃а ѹ҆́зрѧтъ. ѳ҃ Бл҃же́ни миротво́рцы: ꙗ҆́кѡ тíи сн҃ове бж҃iи нарекꙋ́тсѧ. _i҃ Бл҃же́ни (л. г҃_i ѡ҆б.) и҆згна́ни пра́вды ра́ди: ꙗ҆́кѡ тѣ́хъ є҆́сть црⷭ҇твiе нбⷭ҇ное. а҃_i Бл҃же́ни є҆стѐ, є҆гда̀ поно́сѧтъ ва́мъ, и҆ и҆жденꙋ́тъ, и҆ рекꙋ́тъ всѧ́къ sо́лъ глаго́лъ на вы̀ лжꙋ́ще, менѐ ра́ди: в҃_i Ра́дꙋйтесѧ, и҆ весели́тесѧ, ꙗ҆́кѡ мзда̀ ва́ша мно́га на нб҃сѣ́хъ.

Коне́цъ преподѡ́бнымъ.

та́кѡ бо и҆згна́ша проро́ки, и҆̀же [бѣ́ша] пре́жде ва́съ. г҃_i Вы̀ є҆стѐ со́ль землѝ: а҆́ще же со́ль ѡ҆бꙋѧ́етъ, чи́мъ ѡ҆соли́тсѧ; нивочто́же бꙋ́детъ ктомꙋ̀, то́чiю да и҆зсы́пана бꙋ́детъ во́нъ, и҆ попира́ема чл҃вѣ́ки.

Коне́цъ вто́рникꙋ.

(заⷱ а҃_i) д҃_i  Вы̀ є҆стѐ свѣ́тъ мíра: не мо́жетъ гра́дъ ѹ҆кры́тисѧ верхꙋ̀ горы̀ стоѧ̀. є҃_i Нижѐ вжига́ютъ свѣти́льника, и҆ поставлѧ́ютъ є҆го̀ подꙿ спꙋ́домъ, но на свѣ́щницѣ, и҆ свѣ́титъ всѣ̑мъ, и҆̀же въ хра́минѣ [сꙋ́ть]. s҃_i Та́кѡ да просвѣти́тсѧ свѣ́тъ ва́шъ предꙿ человѣ́ки, ꙗ҆́кѡ да ви́дѧтъ ва́ша дѡ́браѧ дѣла̀: и҆ просла́вѧтъ ѻ҆ц҃а̀ ва́шего, и҆́же на нб҃сѣ́хъ. з҃_i [Да] не мни́те, ꙗ҆́кѡ прiидо́хъ разори́ти зако́нъ, и҆лѝ проро́ки: не прiидо́хъ разори́ти, но и҆спо́лнити. и҃_i А҆ми́нь бо глаго́лю ва́мъ: до́ндеже пре́йдетъ нб҃о и҆ землѧ̀, i҆ѡ́та є҆ди́на, и҆лѝ є҆ди́на черта̀ не пре́йдетъ ѿ зако́на, до́ндеже всѧ̑ бꙋ́дꙋтъ. ѳ҃_i И҆́же а҆́ще разори́тъ є҆ди́нꙋ за́повѣдей си́хъ ма́лыхъ, и҆ наꙋчи́тъ та́кѡ человѣ́ки, мнíй нарече́тсѧ (л. д҃_i) въ црⷭ҇твiи нбⷭ҇нѣмъ: а҆ и҆́же сотвори́тъ и҆ наꙋчи́тъ, се́й ве́лiй нарече́тсѧ въ црⷭ҇твiи нбⷭ҇нѣмъ.

Коне́цъ ст҃и́телємъ.

(заⷱ в҃_i) к҃ Глаго́лю бо ва́мъ: ꙗ҆́кѡ а҆́ще не и҆збꙋ́детъ пра́вда ва́ша па́че кни̑жникъ и҆ фарiсє́й, не вни́дете въ црⷭ҇твiе нбⷭ҇ное. к҃а Слы́шасте, ꙗ҆́кѡ рече́но бы́сть дрє́внимъ: не ѹ҆бiе́ши: и҆́же [бо] а҆́ще ѹ҆бiе́тъ, пови́ненъ є҆́сть сꙋдꙋ̀. к҃в А҆́зъ же глаго́лю ва́мъ: ꙗ҆́кѡ всѧ́къ гнѣ́ваѧйсѧ на бра́та своего̀ всꙋ́е, пови́ненъ є҆́сть сꙋдꙋ̀: и҆́же бо а҆́ще рече́тъ бра́тꙋ своемꙋ̀, рака̀, пови́ненъ є҆́сть со́нмищꙋ: а҆ и҆́же рече́тъ, ѹ҆ро́де, пови́ненъ є҆́сть гее́ннѣ ѻ҆́гненнѣй. к҃г А҆́ще ѹ҆́бѡ принесе́ши да́ръ тво́й ко ѻ҆лтарю̀, и҆ тꙋ̀ помѧне́ши, ꙗ҆́кѡ бра́тъ тво́й и҆́мать нѣ́что на тѧ̀: к҃д Ѡ҆ста́ви тꙋ̀ да́ръ тво́й предꙿ ѻ҆лтаре́мъ, и҆ ше́дъ пре́жде смири́сѧ съ бра́томъ твои́мъ, и҆ тогда̀ прише́дъ принесѝ да́ръ тво́й. к҃є Бꙋ́ди ѹ҆вѣщава́ѧсѧ съ сопе́рникомъ твои́мъ ско́рѡ, до́ндеже є҆сѝ на пꙋтѝ съ ни́мъ: да не преда́стъ тебѐ сопе́рникъ сꙋдiѝ, и҆ сꙋдiѧ̀ тѧ̀ преда́стъ слꙋзѣ̀, и҆ въ темни́цꙋ вве́рженъ бꙋ́деши. к҃s А҆ми́нь глаго́лю тебѣ̀: не и҆зы́деши ѿтꙋ́дꙋ, до́ндеже возда́си послѣ́днiй кодра́нтъ.

Коне́цъ средѣ̀.

(заⷱ г҃_i) к҃з * Слы́шасте, ꙗ҆́кѡ рече́но бы́сть дрє́внимъ: не прелюбы̀ сотвори́ши. к҃и А҆́зъ же глаго́лю ва́мъ: ꙗ҆́кѡ всѧ́къ и҆́же воззри́тъ на женꙋ̀, ко є҆́же вожделѣ́ти (л. д҃_i ѡ҆б.) є҆́й, ѹ҆жѐ любодѣ́йствова съ не́ю въ се́рдцѣ свое́мъ. к҃ѳ А҆́ще же ѻ҆́ко твоѐ десно́е соблажнѧ́етъ тѧ̀, и҆змѝ є҆̀, и҆ ве́рзи ѿ себѐ: ѹ҆́не бо тѝ є҆́сть, да поги́бнетъ є҆ди́нъ ѿ ѹ҆́дъ твои́хъ, а҆ не всѐ тѣ́ло твоѐ вве́ржено бꙋ́детъ въ гее́ннꙋ ѻ҆́гненнꙋю. л҃ И҆ а҆́ще десна́ѧ твоѧ̀ рꙋка̀ соблажнѧ́етъ тѧ̀, ѹ҆сѣцы̀ ю҆̀, и҆ ве́рзи ѿ себѐ: ѹ҆́не бо тѝ є҆́сть да поги́бнетъ є҆ди́нъ ѿ ѹ҆́дъ твои́хъ, а҆ не всѐ тѣ́ло твоѐ вве́ржено бꙋ́детъ въ гее́ннꙋ. л҃а Рече́но же бы́сть: ꙗ҆́кѡ и҆́же а҆́ще пꙋ́ститъ женꙋ̀ свою̀, да да́стъ є҆́й кни́гꙋ распꙋ́стнꙋю. л҃в А҆́зъ же глаго́лю ва́мъ: ꙗ҆́кѡ всѧ́къ ѿпꙋща́ѧй женꙋ̀ свою̀, ра́звѣ словесѐ любодѣ́йнагѡ, твори́тъ ю҆̀ прелюбодѣ́йствовати. и҆ и҆́же пꙋщени́цꙋ по́йметъ, прелюбодѣ́йствꙋетъ.

Коне́цъ четверткꙋ̀.

(заⷱ д҃_i) л҃г Па́ки слы́шасте, ꙗ҆́кѡ рече́но бы́сть дрє́внимъ: не во лжꙋ̀ клене́шисѧ, возда́си же гдⷭ҇ви клѧ́твы твоѧ̀. л҃д А҆́зъ же глаго́лю ва́мъ, не клѧ́тисѧ всѧ́кѡ: ни нб҃омъ, ꙗ҆́кѡ престо́лъ є҆́сть бж҃iй: л҃є Ни земле́ю, ꙗ҆́кѡ подно́жiе є҆́сть нога́ма є҆гѡ̀: ни i҆ерꙋсали́момъ, ꙗ҆́кѡ гра́дъ є҆́сть вели́кагѡ цр҃ѧ̀. л҃s Нижѐ главо́ю твое́ю клени́сѧ, ꙗ҆́кѡ не мо́жеши вла́са є҆ди́нагѡ бѣ́ла и҆лѝ че́рна сотвори́ти. л҃з Бꙋ́ди же сло́во ва́ше, є҆́й, є҆́й: нѝ, нѝ: ли́шше же сею̀, ѿ непрiѧ́зни є҆́сть. л҃и Слы́шасте, ꙗ҆́кѡ рече́но бы́сть: ѻ҆́ко за ѻ҆́ко, и҆ зꙋ́бъ за зꙋ́бъ. л҃ѳ А҆́зъ же глаго́лю ва́мъ, не проти́витисѧ sлꙋ̀: но а҆́ще тѧ̀ кто̀ ѹ҆да́ритъ въ деснꙋ́ю твою̀ лани́тꙋ, ѡ҆братѝ є҆мꙋ̀ и҆ дрꙋгꙋ́ю. м҃ И҆ (л. є҃_i) хотѧ́щемꙋ сꙋди́тисѧ съ тобо́ю, и҆ ри́зꙋ твою̀ взѧ́ти, ѿпꙋстѝ є҆мꙋ̀ и҆ срачи́цꙋ. м҃а И҆ а҆́ще кто̀ тѧ̀ по́йметъ по си́лѣ по́прище є҆ди́но, и҆дѝ съ ни́мъ два̀.

Коне́цъ пѧткꙋ̀.

(заⷱ є҃_i) м҃в  Просѧ́щемꙋ ѹ҆ тебѐ, да́й: и҆ хотѧ́щаго ѿ тебѐ заѧ́ти, не ѿвратѝ. м҃г Слы́шасте, ꙗ҆́кѡ рече́но є҆́сть: возлю́биши и҆́скреннѧго твоего̀, и҆ возненави́диши врага̀ твоего̀. м҃д А҆́зъ же глаго́лю ва́мъ: люби́те врагѝ ва́шѧ: бл҃гослови́те кленꙋ́щыѧ вы̀: добро̀ твори́те ненави́дѧщымъ ва́съ: и҆ моли́тесѧ за творѧ́щихъ ва́мъ напа́сть, и҆ и҆згонѧ́щыѧ вы̀. м҃є Ꙗ҆́кѡ да бꙋ́дете сы́нове ѻ҆ц҃а̀ ва́шегѡ, и҆́же є҆́сть на нб҃сѣ́хъ: ꙗ҆́кѡ со́лнце своѐ сiѧ́етъ на sлы̑ѧ и҆ бл҃гȋѧ, и҆ дожди́тъ на пра́вєдныѧ, и҆ на непра́вєдныѧ. м҃s А҆́ще бо лю́бите лю́бѧщихъ ва́съ, кꙋ́ю мздꙋ̀ и҆́мате; не и҆ мытари́ ли то́жде творѧ́тъ; м҃з И҆ а҆́ще цѣлꙋ́ете дрꙋ́ги ва́шѧ то́кмѡ, что̀ ли́шше творитѐ; не и҆ ꙗ҆зы́чницы ли та́кожде творѧ́тъ; м҃и Бꙋ́дите ѹ҆́бѡ вы̀ соверше́ни, ꙗ҆́коже ѻ҆ц҃ъ ва́шъ нбⷭ҇ный соверше́нъ є҆́сть.

Коне́цъ сꙋббѡ́тѣ по н҃-цѣ.

Глава̀ s҃.

(заⷱ s҃_i) а҃ * Внемли́те ми́лостыни ва́шеѧ не твори́ти предꙿ человѣ́ки, да ви́дими бꙋ́дете и҆́ми: а҆́ще ли же нѝ, мзды̀ не и҆́мате ѿ ѻ҆ц҃а̀ ва́шегѡ, (л. є҃_i ѡ҆б.) и҆́же є҆́сть на нб҃сѣ́хъ. в҃ Е҆гда̀ ѹ҆́бѡ твори́ши ми́лостыню, не вострꙋбѝ предꙿ собо́ю, ꙗ҆́коже лицемѣ́ри творѧ́тъ въ со́нмищахъ и҆ въ сто́гнахъ, ꙗ҆́кѡ да просла́вѧтсѧ ѿ человѣ̑къ: а҆ми́нь глаго́лю ва́мъ, воспрiе́млютъ мздꙋ̀ свою̀. г҃ Тебѣ́ же творѧ́щꙋ ми́лостыню, да не ѹ҆вѣ́сть шꙋ́йца твоѧ̀, что̀ твори́тъ десни́ца твоѧ̀. д҃ Ꙗ҆́кѡ да бꙋ́детъ ми́лостынѧ твоѧ̀ вта́йнѣ: и҆ ѻ҆ц҃ъ тво́й ви́дѧй вта́йнѣ, то́й возда́стъ тебѣ̀ ꙗ҆́вѣ. є҃ И҆ є҆гда̀ мо́лишисѧ, не бꙋ́ди ꙗ҆́коже лицемѣ́ри, ꙗ҆́кѡ лю́бѧтъ въ со́нмищахъ, и҆ въ сто́гнахъ пꙋтíй стоѧ́ще моли́тисѧ, ꙗ҆́кѡ да ꙗ҆вѧ́тсѧ человѣ́кѡмъ. а҆ми́нь глаго́лю ва́мъ, ꙗ҆́кѡ воспрiе́млютъ мздꙋ̀ свою̀. s҃ Ты́ же є҆гда̀ мо́лишисѧ, вни́ди въ клѣ́ть твою̀, и҆ затвори́въ двє́ри твоѧ̀, помоли́сѧ ѻ҆ц҃ꙋ̀ твоемꙋ̀ и҆́же вта́йнѣ: и҆ ѻ҆ц҃ъ тво́й, ви́дѧй вта́йнѣ, возда́стъ тебѣ̀ ꙗ҆́вѣ. з҃ Молѧ́щесѧ же, не ли́шше глаго́лите, ꙗ҆́коже ꙗ҆зы́чницы: и҃ Мнѧ́тъ бо, ꙗ҆́кѡ во многоглаго́ланiи свое́мъ ѹ҆слы́шани бꙋ́дꙋтъ.  не подо́битесѧ ѹ҆̀бо и҆̀мъ: вѣ́сть бо ѻ҆ц҃ъ ва́шъ, и҆́хже тре́бꙋете, пре́жде проше́нiѧ ва́шегѡ. ѳ҃ Си́це ѹ҆́бѡ моли́тесѧ вы̀: Ѻ҆́ч҃е на́шъ, и҆́же є҆сѝ на нб҃сѣ́хъ, да свѧти́тсѧ и҆́мѧ твоѐ: _i҃ Да прiи́детъ црⷭ҇твiе твоѐ: да бꙋ́детъ во́лѧ твоѧ̀, ꙗ҆́кѡ на нб҃сѝ и҆ на землѝ. а҃_i Хлѣ́бъ на́шъ насꙋ́щный да́ждь на́мъ дне́сь: в҃_i И҆ ѡ҆ста́ви на́мъ до́лги на́шѧ, ꙗ҆́кѡ и҆ мы̀ ѡ҆ставлѧ́емъ должникѡ́мъ на́шымъ. г҃_i И҆ не введѝ на́съ въ напа́сть, но и҆зба́ви на́съ ѿ лꙋка́вагѡ: ꙗ҆́кѡ твоѐ є҆́сть црⷭ҇твiе и҆ си́ла и҆ сла́ва во вѣ́ки, а҆ми́нь.

Коне́цъ сꙋббѡ́тѣ. (л. s҃_i)

(заⷱ з҃_i) д҃_i А҆́ще бо ѿпꙋща́ете человѣ́кѡмъ согрѣшє́нiѧ и҆́хъ, ѿпꙋ́ститъ и҆ ва́мъ ѻ҆ц҃ъ ва́шъ нбⷭ҇ный. є҃_i А҆́ще ли не ѿпꙋща́ете человѣ́кѡмъ согрѣшє́нiѧ и҆́хъ, ни ѻ҆ц҃ъ ва́шъ ѿпꙋ́ститъ ва́мъ согрѣше́нiй ва́шихъ. s҃_i Е҆гда́ же постите́сѧ, не бꙋ́дите ꙗ҆́коже лицемѣ́ри сѣ́тꙋюще: помрача́ютъ бо ли́ца своѧ̀, ꙗ҆́кѡ да ꙗ҆вѧ́тсѧ человѣ́кѡмъ постѧ́щесѧ. а҆ми́нь глаго́лю ва́мъ, ꙗ҆́кѡ воспрiе́млютъ мздꙋ̀ свою̀. з҃_i Ты́ же постѧ́сѧ, пома́жи главꙋ̀ твою̀, и҆ лицѐ твоѐ ѹ҆мы́й: и҃_i Ꙗ҆́кѡ да не ꙗ҆ви́шисѧ человѣ́кѡмъ постѧ́сѧ, но ѻ҆ц҃ꙋ̀ твоемꙋ̀ и҆́же вта́йнѣ: и҆ ѻ҆ц҃ъ тво́й, ви́дѧй вта́йнѣ, возда́стъ тебѣ̀ ꙗ҆́вѣ. ѳ҃_i Не скрыва́йте себѣ̀ сокро́вищъ на землѝ, и҆дѣ́же че́рвь и҆ тлѧ̀ тли́тъ, и҆ и҆дѣ́же та́тiе подко́пываютъ и҆ кра́дꙋтъ. к҃ Скрыва́йте же себѣ̀ сокро́вище на нб҃сѝ, и҆дѣ́же ни че́рвь ни тлѧ̀ тли́тъ, и҆ и҆дѣ́же та́тiе не подко́пываютъ, ни кра́дꙋтъ. к҃а И҆дѣ́же бо є҆́сть сокро́вище ва́ше, тꙋ̀ бꙋ́детъ и҆ се́рдце ва́ше.

Коне́цъ недѣ́ли сыропꙋ́стной.

(заⷱ и҃_i) к҃в * Свѣти́льникъ тѣ́лꙋ є҆́сть ѻ҆́ко. а҆́ще ѹ҆́бѡ бꙋ́детъ ѻ҆́ко твоѐ про́сто всѐ тѣ́ло твоѐ свѣ́тло бꙋ́детъ. к҃г А҆́ще ли ѻ҆́ко твоѐ лꙋка́во бꙋ́детъ, всѐ тѣ́ло твоѐ те́мно бꙋ́детъ. а҆́ще ѹ҆́бѡ свѣ́тъ, и҆́же въ тебѣ̀, тма̀ є҆́сть, то̀ тма̀ кольмѝ; к҃д Никто́же мо́жетъ двѣма̀ господи́нома рабо́тати: лю́бо є҆ди́наго возлю́битъ, а҆ дрꙋга́го возненави́дитъ: и҆лѝ є҆ди́нагѡ держи́тсѧ, (л. s҃_i ѡ҆б.) ѡ҆ дрꙋзѣ́мъ же нерадѣ́ти на́чнетъ. не мо́жете бг҃ꙋ рабо́тати, и҆ мамѡ́нѣ. к҃є Сегѡ̀ ра́ди глаго́лю ва́мъ: не пецы́тесѧ дꙋше́ю ва́шею, что̀ ꙗ҆́сте, и҆лѝ что̀ пiе́те, ни тѣ́ломъ ва́шимъ во что̀ ѡ҆блече́тесѧ. не дꙋша́ ли бо́льши є҆́сть пи́щи, и҆ тѣ́ло ѻ҆де́жди; к҃s Воззри́те на пти̑цы нбⷭ҇ныѧ, ꙗ҆́кѡ не сѣ́ютъ, ни жнꙋ́тъ, ни собира́ютъ въ жи́тницы, и҆ ѻ҆ц҃ъ ва́шъ нбⷭ҇ный пита́етъ и҆̀хъ: не вы́ ли па́че лꙋ́чши и҆́хъ є҆стѐ; к҃з Кто́ же ѿ ва́съ пекíйсѧ, мо́жетъ приложи́ти во́зрастꙋ своемꙋ̀ ла́коть є҆ди́нъ; к҃и И҆ ѡ҆ ѻ҆де́жди что̀ пече́тесѧ; смотри́те крíнъ се́льныхъ, ка́кѡ растꙋ́тъ; не трꙋжда́ютсѧ, ни прѧдꙋ́тъ. к҃ѳ Глаго́лю же ва́мъ, ꙗ҆́кѡ ни соломѡ́нъ во все́й сла́вѣ свое́й ѡ҆блече́сѧ, ꙗ҆́кѡ є҆ди́нъ ѿ си́хъ. л҃ А҆́ще же сѣ́но се́льное дне́сь сꙋ́ще, и҆ ѹ҆́трѣ въ пе́щь вмета́емо, бг҃ъ та́кѡ ѡ҆дѣва́етъ, не мно́гѡ ли па́че ва́съ маловѣ́ри;

(заⷱ ѳ҃_i) л҃а Не пецы́тесѧ ѹ҆́бѡ, глаго́люще, что̀ ꙗ҆́мы, и҆лѝ что̀ пiе́мъ, и҆лѝ чи́мъ ѡ҆де́ждемсѧ; л҃в Всѣ́хъ бо си́хъ ꙗ҆зы́цы и҆́щꙋтъ: вѣ́сть бо ѻ҆ц҃ъ ва́шъ нбⷭ҇ный, ꙗ҆́кѡ тре́бꙋете си́хъ всѣ́хъ. л҃г И҆щи́те же пре́жде црⷭ҇твiѧ бж҃iѧ, и҆ пра́вды є҆гѡ̀, и҆ сiѧ̑ всѧ̑ приложа́тсѧ ва́мъ.

Коне́цъ недѣ́ли.

л҃д Не пецы́тесѧ ѹ҆́бѡ на ѹ҆́трѣй, ѹ҆́тренiй бо собо́ю пече́тсѧ: довлѣ́етъ дне́ви @sло́ба@{@попече́нiе@} є҆гѡ̀.

Престꙋпѝ понедѣ́льникꙋ. (л. з҃_i)

Глава̀ з҃.

(заⷱ к҃) а҃  Не сꙋди́те, да не сꙋди́ми бꙋ́дете. в҃ И҆́мже бо сꙋдо́мъ сꙋ́дите, сꙋ́дѧтъ ва́мъ: и҆ въ ню́же мѣ́рꙋ мѣ́рите, возмѣ́ритсѧ ва́мъ. г҃ Что́ же ви́диши сꙋче́цъ, и҆́же во ѻ҆́цѣ бра́та твоегѡ̀, бервна́ же, є҆́же є҆́сть во ѻ҆́цѣ твое́мъ, не чꙋ́еши; д҃ И҆лѝ ка́кѡ рече́ши бра́тꙋ твоемꙋ̀: ѡ҆ста́ви, да и҆змꙋ̀ сꙋче́цъ и҆зꙿ ѻ҆чесѐ твоегѡ̀, и҆ сѐ бервно̀ во ѻ҆́цѣ твое́мъ; є҃ Лицемѣ́ре, и҆змѝ пе́рвѣе бервно̀ и҆зꙿ ѻ҆чесѐ твоегѡ̀, и҆ тогда̀ ѹ҆́зриши и҆зꙿѧ́ти сꙋче́цъ и҆зꙿ ѻ҆чесѐ бра́та твоегѡ̀. s҃ Не дади́те ст҃а̑ѧ псѡ́мъ, ни помета́йте би́сєръ ва́шихъ предꙿ свинiѧ́ми, да не поперꙋ́тъ и҆́хъ нога́ми свои́ми, и҆ вра́щшесѧ расто́ргнꙋтъ вы̀.

(заⷱ) з҃ * Проси́те, и҆ да́стсѧ ва́мъ: и҆щи́те, и҆ ѡ҆брѧ́щете: толцы́те, и҆ ѿве́рзетсѧ ва́мъ. и҃ Всѧ́къ бо просѧ́й прiе́млетъ, и҆ и҆щѧ́й ѡ҆брѣта́етъ, и҆ толкꙋ́щемꙋ ѿве́рзетсѧ.

Коне́цъ сꙋббѡ́тѣ. Чтѝ понедѣ́льникꙋ:

ѳ҃ И҆лѝ кто̀ є҆́сть ѿ ва́съ человѣ́къ, є҆гѡ́же а҆́ще воспро́ситъ сы́нъ є҆гѡ̀ хлѣ́ба, є҆да̀ ка́мень пода́стъ є҆мꙋ̀; _i҃ И҆лѝ а҆́ще ры́бы про́ситъ, є҆да̀ sмiю̀ пода́стъ є҆мꙋ̀; а҃_i А҆́ще ѹ҆́бѡ вы̀, лꙋка́ви сꙋ́ще, ѹ҆мѣ́ете даѧ̑нiѧ бла̑га даѧ́ти ча́дѡмъ ва́шымъ: кольмѝ па́че ѻ҆ц҃ъ ва́шъ нбⷭ҇ный да́стъ бла̑га просѧ́щымъ ѹ҆ негѡ̀.

Коне́цъ понедѣ́льникꙋ. (л. з҃_i ѡ҆б.)

(заⷱ к҃а) в҃_i Всѧ̑ ѹ҆̀бо є҆ли́ка а҆́ще хо́щете да творѧ́тъ ва́мъ человѣ́цы, та́кѡ и҆ вы̀ твори́те и҆̀мъ: се́ бо є҆́сть зако́нъ и҆ проро́цы. г҃_i Вни́дите ѹ҆́зкими враты̀, ꙗ҆́кѡ простра́ннаѧ врата̀, и҆ широ́кiй пꙋ́ть вводѧ́й въ па́гꙋбꙋ, и҆ мно́зи сꙋ́ть входѧ́щiи и҆́мъ. д҃_i Что̀ ѹ҆́зкаѧ врата̀, и҆ тѣ́сный пꙋ́ть вводѧ́й въ живо́тъ, и҆ ма́лѡ и҆́хъ є҆́сть, и҆̀же ѡ҆брѣта́ютъ є҆го̀;

(заⷱ к҃в) є҃_i Внемли́те же* ѿ лжи́выхъ прорѡ́къ, и҆̀же прихо́дѧтъ къ ва́мъ во ѻ҆де́ждахъ ѻ҆́вчихъ, внꙋ́трь же сꙋ́ть во́лцы хи́щницы. s҃_i Ѿ плѡ́дъ и҆́хъ позна́ете и҆̀хъ. є҆да̀ ѡ҆бꙿе́млютъ ѿ те́рнiѧ гро́зды, и҆лѝ ѿ ре́пiѧ смѡ́квы; з҃_i Та́кѡ всѧ́ко дре́во до́брое, плоды̀ добры̀ твори́тъ: а҆ sло́е дре́во, плоды̀ sлы̀ твори́тъ. и҃_i Не мо́жетъ дре́во добро̀ плоды̀ sлы̀ твори́ти: ни дре́во sло̀ плоды̀ добры̀ твори́ти. (втоⷬ҇) ѳ҃_i Всѧ́ко ѹ҆́бѡ дре́во, є҆́же не твори́тъ плода̀ добра̀, посѣка́ютъ є҆̀, и҆ во ѻ҆́гнь вмета́ютъ. к҃ Тѣ́мже ѹ҆́бѡ ѿ плѡ́дъ и҆́хъ позна́ете и҆̀хъ.

(заⷱ к҃г) к҃а ** Не всѧ́къ глаго́лѧй мѝ: гдⷭ҇и гдⷭ҇и, вни́детъ въ црⷭ҇твiе нбⷭ҇ное, но творѧ́й во́лю ѻ҆ц҃а̀ моегѡ̀, и҆́же є҆́сть на нб҃сѣ́хъ.

Коне́цъ вто́рникꙋ, и҆ преподѡ́бнымъ.

к҃в Мно́зи рекꙋ́тъ мнѣ̀ во ѻ҆́нъ де́нь: гдⷭ҇и гдⷭ҇и, не въ твое́ ли и҆́мѧ проро́чествовахомъ, и҆ твои́мъ и҆́менемъ бѣ́сы и҆згони́хомъ, и҆ твои́мъ и҆́менемъ (л. и҃_i) си̑лы мнѡ́ги сотвори́хомъ; к҃г И҆ тогда̀ и҆сповѣ́мъ и҆̀мъ, ꙗ҆́кѡ николи́же зна́хъ ва́съ: ѿиди́те ѿ менѐ дѣ́лающiи беззако́нiе.

Коне́цъ средѣ̀.

(заⷱ к҃д) к҃д Всѧ́къ ѹ҆́бѡ, и҆́же слы́шитъ словеса̀ моѧ̀ сiѧ̀, и҆ твори́тъ ѧ҆̀, ѹ҆подо́блю є҆го̀ мꙋ́жꙋ мꙋ́дрꙋ, и҆́же созда̀ хра́минꙋ свою̀ на ка́мени. к҃є И҆ сни́де до́ждь, и҆ прiидо́ша рѣ́ки, и҆ возвѣ́ѧша вѣ́три, и҆ нападо́ша на хра́минꙋ тꙋ̀, и҆ не паде́сѧ: ѡ҆снована́ бо бѣ̀ на ка́мени. к҃s И҆ всѧ́къ слы́шай словеса̀ моѧ̀ сiѧ̀, и҆ не творѧ̀ и҆́хъ, ѹ҆подо́битсѧ мꙋ́жꙋ ѹ҆ро́дивꙋ, и҆́же созда̀ хра́минꙋ свою̀ на песцѣ̀. к҃з И҆ сни́де до́ждь, и҆ прiидо́ша рѣ́ки, и҆ возвѣ́ѧша вѣ́три, и҆ ѡ҆про́шасѧ хра́минѣ то́й, и҆ паде́сѧ: и҆ бѣ̀ разрꙋше́нiе є҆ѧ̀ ве́лiе. к҃и И҆ бы́сть, є҆гда̀ сконча̀ i҆и҃съ словеса̀ сiѧ̀, дивлѧ́хꙋсѧ наро́ди ѡ҆ ѹ҆че́нiи є҆гѡ̀. к҃ѳ Бѣ́ бо ѹ҆чѧ̀ и҆̀хъ ꙗ҆́кѡ вла́сть и҆мѣ́ѧ, и҆ не ꙗ҆́кѡ кни́жницы [и҆ фарiсе́є].

Глава̀ и҃.

[s҃] а҃ Сше́дшꙋ же є҆мꙋ̀ съ горы̀, въ слѣ́дъ є҆гѡ̀ и҆дѧ́хꙋ наро́ди мно́зи. в҃ И҆ сѐ прокаже́нъ прише́дъ, кла́нѧшесѧ є҆мꙋ̀, глаго́лѧ: гдⷭ҇и, а҆́ще хо́щеши, мо́жеши мѧ̀ ѡ҆чи́стити. г҃ И҆ просте́ръ рꙋ́кꙋ i҆и҃съ, коснꙋ́сѧ є҆мꙋ̀, глаго́лѧ: хощꙋ̀, ѡ҆чи́стисѧ. и҆ а҆́бiе ѡ҆чи́стисѧ є҆мꙋ̀ прока́за. д҃ И҆ глаго́ла є҆мꙋ̀ i҆и҃съ: ви́ждь, никомꙋ́же повѣ́ждь: но ше́дъ покажи́сѧ (л. и҃_i ѡ҆б.) i҆ере́ови, и҆ принесѝ да́ръ, и҆́же повелѣ̀ въ зако́нѣ мѡѷсе́й, во свидѣ́тельство и҆̀мъ.

Коне́цъ сꙋббѡ́тѣ.

(заⷱ к҃є) [з҃] є҃ Вше́дшꙋ же є҆мꙋ̀* въ капернаꙋ́мъ, пристꙋпѝ къ немꙋ̀ со́тникъ молѧ̀ є҆го̀, s҃ И҆ глаго́лѧ: гдⷭ҇и, ѻ҆́трокъ мо́й лежи́тъ въ домꙋ̀ ѡ҆сла́бленъ, лю́тѣ стражда̀. з҃ И҆ глаго́ла є҆мꙋ̀ i҆и҃съ: а҆́зъ прише́дъ и҆сцѣлю̀ є҆го̀. и҃ И҆ ѿвѣща́въ со́тникъ, речѐ є҆мꙋ̀: гдⷭ҇и, нѣ́смь досто́инъ да подꙿ кро́въ мо́й вни́деши, но то́кмѡ рцы̀ сло́во, и҆ и҆сцѣлѣ́етъ ѻ҆́трокъ мо́й. ѳ҃ И҆́бо а҆́зъ человѣ́къ є҆́смь подꙿ вла́стiю, и҆мы́й подꙿ собо́ю во́ины. и҆ глаго́лю семꙋ̀: и҆дѝ, и҆ и҆́детъ. и҆ дрꙋго́мꙋ: прiидѝ, и҆ прiи́детъ. и҆ рабꙋ̀ моемꙋ̀: сотворѝ сiѐ, и҆ сотвори́тъ. _i҃ Слы́шавъ же i҆и҃съ, ѹ҆диви́сѧ, и҆ речѐ грѧдꙋ́щымъ по не́мъ: а҆ми́нь глаго́лю ва́мъ, ни во i҆и҃ли толи́ки вѣ́ры ѡ҆брѣто́хъ. а҃_i Глаго́лю же ва́мъ: ꙗ҆́кѡ мно́зи ѿ востѡ́къ и҆ за̑падъ прiи́дꙋтъ, и҆ возлѧ́гꙋтъ со а҆враа́момъ, и҆ i҆саа́комъ, и҆ i҆а́кѡвомъ во црⷭ҇твiи нбⷭ҇нѣмъ. в҃_i Сы́нове же црⷭ҇твiѧ и҆згна́ни бꙋ́дꙋтъ во тмꙋ̀ кромѣ́шнюю: тꙋ̀ бꙋ́детъ пла́чь и҆ скре́жетъ зꙋбѡ́мъ. г҃_i И҆ речѐ i҆и҃съ со́тникꙋ: и҆дѝ, и҆ ꙗ҆́коже вѣ́ровалъ є҆сѝ, бꙋ́ди тебѣ̀. и҆ и҆сцѣлѣ̀ ѻ҆́трокъ є҆гѡ̀ въ то́й ча́съ.

Коне́цъ недѣ́ли.

(заⷱ к҃s) [и҃] д҃_i И҆ прише́дъ i҆и҃съ* въ до́мъ петро́въ, ви́дѣ те́щꙋ є҆гѡ̀ лежа́щꙋ, и҆ ѻ҆гне́мъ жего́мꙋ. є҃_i И҆ прикоснꙋ́сѧ (л. ѳ҃_i) рꙋцѣ̀ є҆ѧ̀, и҆ ѡ҆ста́ви ю҆̀ ѻ҆́гнь: и҆ воста̀, и҆ слꙋжа́ше є҆мꙋ̀. [ѳ҃] s҃_i По́здѣ же бы́вшꙋ, приведо́ша къ немꙋ̀ бѣ́сны мно́ги, и҆ и҆згна̀ дꙋ́хи сло́вомъ, и҆ всѧ̀ болѧ́щыѧ и҆сцѣлѝ. з҃_i Да сбꙋ́детсѧ рече́нное и҆са́iемъ проро́комъ, глаго́лющимъ: то́й недꙋ́ги на́шѧ прiѧ́тъ, и҆ болѣ̑зни понесѐ. и҃_i Ви́дѣвъ же i҆и҃съ мно́ги наро́ды ѻ҆́крестъ себѐ, повелѣ̀ и҆тѝ на ѻ҆́нъ по́лъ. [_i҃] ѳ҃_i И҆ пристꙋ́пль є҆ди́нъ кни́жникъ, речѐ є҆мꙋ̀: ѹ҆чт҃лю, и҆дꙋ̀ по тебѣ̀, а҆́може а҆́ще и҆́деши. к҃ Глаго́ла є҆мꙋ̀ i҆и҃съ: ли́си ꙗ҆́звины и҆́мꙋтъ, и҆ пти̑цы нбⷭ҇ныѧ гнѣ́зда: сн҃ъ же человѣ́ческiй не и҆́мать гдѣ̀ главы̀ подклони́ти. к҃а Дрꙋгíй же ѿ ѹ҆ч҃ни̑къ є҆гѡ̀ речѐ є҆мꙋ̀: гдⷭ҇и, повели́ ми пре́жде и҆тѝ, и҆ погребстѝ ѻ҆тца̀ моего̀. к҃в I҆и҃съ же речѐ є҆мꙋ̀: грѧдѝ по мнѣ̀, и҆ ѡ҆ста́ви ме́ртвыхъ погребстѝ своѧ̀ мертвецы̀.

(заⷱ к҃з) к҃г И҆ влѣ́зшꙋ є҆мꙋ̀ въ кора́бль, по не́мъ и҆до́ша ѹ҆ченицы̀ є҆гѡ̀.

Коне́цъ сꙋббѡ́тѣ.

[а҃_i] к҃д И҆ сѐ трꙋ́съ вели́къ бы́сть въ мо́ри, ꙗ҆́коже кораблю̀ покрыва́тисѧ волна́ми: то́й же спа́ше. к҃є И҆ прише́дше ѹ҆чн҃цы̀ є҆гѡ̀, возбꙋди́ша є҆го̀, глаго́люще: гдⷭ҇и, спаси́ ны, погиба́емъ. к҃s И҆ глаго́ла и҆̀мъ: что̀ страшли́ви є҆стѐ маловѣ́ри; тогда̀ воста́въ запретѝ вѣ́трѡмъ и҆ мо́рю, и҆ бы́сть тишина̀ ве́лiѧ. к҃з Человѣ́цы же чꙋди́шасѧ, глаго́люще: кто̀ є҆́сть се́й, ꙗ҆́кѡ и҆ вѣ́три и҆ мо́ре послꙋ́шаютъ є҆гѡ̀;

Коне́цъ четверткꙋ̀. (л. ѳ҃_i ѡ҆б.)

(заⷱ к҃и) [в҃_i] к҃и И҆ прише́дшꙋ є҆мꙋ̀ на ѻ҆́нъ по́лъ, въ странꙋ̀ гергеси́нскꙋю, срѣто́ста є҆го̀ два̀ бѣ́сна ѿ грѡ́бъ и҆сходѧ́ща, лю̑та sѣлѡ̀, ꙗ҆́кѡ не мощѝ никомꙋ̀ минꙋ́ти пꙋте́мъ тѣ́мъ. к҃ѳ И҆ сѐ возопи́ста, глаго́люще: что̀ на́мъ и҆ тебѣ̀ i҆и҃се сн҃е бж҃iй; прише́лъ є҆сѝ сѣ́мѡ пре́жде вре́мене мꙋ́чити на́съ. л҃ Бѧ́ше же дале́че ѿ нею̀ ста́до свинíй мно́го пасо́мо. л҃а Бѣ́си же молѧ́хꙋ є҆го̀ глаго́люще: а҆́ще и҆зго́ниши ны̀, повелѝ на́мъ и҆тѝ въ ста́до свино́е. л҃в И҆ речѐ и҆̀мъ: и҆ди́те. ѻ҆ни́ же и҆зше́дше и҆до́ша въ ста́до свино́е: и҆ сѐ [а҆́бiе] ѹ҆стреми́сѧ ста́до всѐ по бре́гꙋ въ мо́ре, и҆ ѹ҆топо́ша въ вода́хъ. л҃г Пасꙋ́щiи же бѣжа́ша, и҆ ше́дше во гра́дъ возвѣсти́ша всѧ̀, и҆ ѡ҆ бѣсно́ю. л҃д И҆ сѐ ве́сь гра́дъ и҆зы́де въ срѣ́тенiе i҆и҃сови: и҆ ви́дѣвше є҆го̀, моли́ша, ꙗ҆́кѡ да бы̀ преше́лъ ѿ предѣ́лъ и҆́хъ.

Глава̀ ѳ҃.

(заⷱ к҃ѳ) а҃ И҆ влѣ́зъ* въ кора́бль, пре́йде, и҆ прiи́де во сво́й гра́дъ.

Коне́цъ недѣ́ли.

[г҃_i] в҃ И҆ сѐ принесо́ша є҆мꙋ̀ разсла́бленна [жи́лами], на ѻ҆дрѣ̀ лежа́ща. и҆ ви́дѣвъ i҆и҃съ вѣ́рꙋ и҆́хъ, речѐ разсла́бленномꙋ: дерза́й ча́до, ѿпꙋща́ютсѧ тѝ грѣсѝ твоѝ. г҃ И҆ сѐ нѣ́цыи ѿ кни̑жникъ рѣ́ша въ себѣ̀: се́й хꙋ́литъ. д҃ И҆ ви́дѣвъ i҆и҃съ помышлє́нiѧ и҆́хъ, речѐ: (л. к҃) вскꙋ́ю вы̀ мы́слите лꙋка̑ваѧ въ сердца́хъ свои́хъ; є҃ Что́ бо є҆́сть ѹ҆до́бѣе рещѝ: ѿпꙋща́ютсѧ тѝ грѣсѝ; и҆лѝ рещѝ: воста́ни и҆ ходѝ; s҃ Но да ѹ҆вѣ́сте, ꙗ҆́кѡ вла́сть и҆́мать сн҃ъ человѣ́ческiй на землѝ ѿпꙋща́ти грѣхѝ [тогда̀ глаго́ла разсла́бленномꙋ:] воста́ни, возꙿмѝ тво́й ѻ҆́дръ, и҆ и҆дѝ въ до́мъ тво́й. з҃ И҆ воста́въ взе́мъ ѻ҆́дръ сво́й, и҆ и҆́де въ до́мъ сво́й. и҃ Ви́дѣвше же наро́ди чꙋди́шасѧ, и҆ просла́виша бг҃а, да́вшаго вла́сть таковꙋ́ю человѣ́кѡмъ.

Коне́цъ недѣ́ли.

(заⷱ л҃) [д҃_i] ѳ҃ И҆ преходѧ̀ i҆и҃съ ѿтꙋ́дꙋ, ви́дѣ человѣ́ка сѣдѧ́ща на мы́тницѣ, матѳе́а глаго́лема, и҆ глаго́ла є҆мꙋ̀: по мнѣ̀ грѧдѝ. и҆ воста́въ по не́мъ и҆́де. _i҃ И҆ бы́сть є҆мꙋ̀ возлежа́щꙋ въ домꙋ̀, и҆ сѐ мно́зи мытарѝ и҆ грѣ̑шницы прише́дше возлежа́хꙋ со i҆и҃сомъ, и҆ со ѹ҆ченикѝ є҆гѡ̀. ѳ҃_i И҆ ви́дѣвше фарiсе́є, глаго́лахꙋ ѹ҆ченикѡ́мъ є҆гѡ̀: почто̀ съ мытарѝ и҆ грѣ́шники ѹ҆чи́тель ва́шъ ꙗ҆́стъ и҆ пiе́тъ; в҃_i I҆и҃съ же слы́шавъ, речѐ и҆̀мъ: не тре́бꙋютъ здра́вiи врача̀, но болѧ́щiи. г҃_i Ше́дше же наꙋчи́тесѧ, что̀ є҆́сть: ми́лости хощꙋ̀, а҆ не же́ртвы. не прiидо́хъ бо призва́ти пра́ведники, но грѣ́шники на покаѧ́нiе.

Коне́цъ сꙋббѡ́тѣ.

(заⷱ л҃а) д҃_i Тогда̀ пристꙋпи́ша къ немꙋ̀* ѹ҆ченицы̀ i҆ѡа́нновы, глаго́люще: почто̀ мы̀ и҆ фарiсе́и пости́мсѧ мно́гѡ, (л. к҃ ѡ҆б.) ѹ҆ченицы́ же твоѝ не постѧ́тсѧ; є҃_i И҆ речѐ и҆̀мъ i҆и҃съ: є҆да̀ мо́гꙋтъ сы́нове бра́чнiи пла́кати, донели́ко вре́мѧ съ ни́ми є҆́сть жени́хъ; прiи́дꙋтъ же днíе, є҆гда̀ ѿи́метсѧ ѿ ни́хъ жени́хъ, и҆ тогда̀ постѧ́тсѧ. s҃_i Никто́же бо приставлѧ́етъ приставле́нiѧ пла́та небѣ́лена ри́зѣ ве́тсѣ: @во́зꙿметъ бо кончи́нꙋ свою̀ ѿ ри́зы, и҆ го́рша дира̀ бꙋ́детъ@{@ѿто́ргнетъ бо приставле́нiе є҆гѡ̀ ѿ ри́зы [нѣ́что], и҆ го́рша дира̀ бꙋ́детъ@}. з҃_i Нижѐ влива́ютъ вiна̀ но́ва въ мѣ́хи ве́тхи. а҆́ще ли же нѝ, то̀ просадѧ́тсѧ мѣ́си, и҆ вiно̀ пролiе́тсѧ, и҆ мѣ́си поги́бнꙋтъ: но влива́ютъ вiно̀ но́во въ мѣ́хи но́вы, и҆ ѻ҆боѐ соблюде́тсѧ.

Коне́цъ пѧткꙋ̀.

(заⷱ л҃в) [є҃_i] и҃_i Сiѧ̑ є҆мꙋ̀ глаго́лющꙋ къ ни́мъ, сѐ кнѧ́зь нѣ́кiй прише́дъ кла́нѧшесѧ є҆мꙋ̀, глаго́лѧ, ꙗ҆́кѡ дщѝ моѧ̀ ны́нѣ ѹ҆́мре: но прише́дъ возложѝ на ню̀ рꙋ́кꙋ твою̀, и҆ ѡ҆живе́тъ. ѳ҃_i И҆ воста́въ i҆и҃съ по не́мъ и҆́де, и҆ ѹ҆ч҃нцы̀ є҆гѡ̀. [s҃_i] к҃ И҆ сѐ жена̀ кровоточи́ва двана́десѧте лѣ́тъ, пристꙋ́пльши созадѝ, прикоснꙋ́сѧ воскри́лiю ри́зы є҆гѡ̀. к҃а Глаго́лаше бо въ себѣ̀: а҆́ще то́кмѡ прикоснꙋ́сѧ ри́зѣ є҆гѡ̀, спасе́на бꙋ́дꙋ. к҃в I҆и҃съ же ѡ҆бра́щсѧ, и҆ ви́дѣвъ ю҆̀, речѐ: дерза́й дщѝ, вѣ́ра твоѧ̀ спасѐ тѧ̀. и҆ спасе́на бы́сть жена̀ ѿ часа̀ тогѡ̀. к҃г И҆ прише́дъ i҆и҃съ въ до́мъ кнѧ́жь, и҆ ви́дѣ сопца̑ и҆ наро́дъ мо́лвѧщъ, к҃д Глаго́ла и҆̀мъ: ѿиди́те, не ѹ҆́мре бо дѣви́ца, но спи́тъ. и҆ рꙋга́хꙋсѧ є҆мꙋ̀. к҃є Е҆гда́ же и҆згна́нъ бы́сть наро́дъ, вше́дъ (л. к҃а) ꙗ҆́тъ ю҆̀ за рꙋ́кꙋ: и҆ воста̀ дѣви́ца. к҃s И҆ и҆зы́де вѣ́сть сiѧ̀ по все́й землѝ то́й.

Коне́цъ сꙋббѡ́тѣ.

(заⷱ л҃г) [з҃_i] к҃з И҆ преходѧ́щꙋ ѿтꙋ́дꙋ i҆и҃сови, по не́мъ и҆до́ста два̀ слѣпца̀, зовꙋ́ща и҆ глаго́люща: поми́лꙋй ны̀ i҆и҃се сн҃е дв҃довъ. к҃и Прише́дшꙋ же є҆мꙋ̀ въ до́мъ, пристꙋпи́ста къ немꙋ̀ слѣпца̑, и҆ глаго́ла и҆́ма i҆и҃съ: вѣ́рꙋета ли, ꙗ҆́кѡ могꙋ̀ сiѐ сотвори́ти; глаго́ласта є҆мꙋ̀: є҆́й гдⷭ҇и. к҃ѳ Тогда̀ прикоснꙋ́сѧ ѻ҆́чiю и҆́хъ, глаго́лѧ: по вѣ́рѣ ва́ю бꙋ́ди ва́ма. л҃ И҆ ѿверзо́стасѧ ѻ҆́чи и҆́ма: и҆ запретѝ и҆́ма i҆и҃съ, глаго́лѧ: блюди́та, да никто́же ѹ҆вѣ́сть. л҃а Ѻ҆́на же и҆зше́дша, просла́виста є҆го̀ по все́й землѝ то́й. [и҃_i] л҃в Тѣ́ма же и҆сходѧ́щема, сѐ приведо́ша къ немꙋ̀ человѣ́ка нѣ́ма, бѣснꙋ́ема. л҃г И҆ и҆згна́нꙋ бѣ́сꙋ, проглаго́ла нѣмы́й: и҆ диви́шасѧ наро́ди, глаго́люще, ꙗ҆́кѡ николи́же ꙗ҆ви́сѧ та́кѡ во i҆и҃ли. л҃д Фарiсе́є же глаго́лахꙋ: ѡ҆ кнѧ́зѣ бѣсо́встѣмъ и҆зго́нитъ бѣ́сы. л҃є И҆ прохожда́ше i҆и҃съ гра́ды всѧ̑ и҆ вє́си, ѹ҆чѧ̀ на со́нмищахъ и҆́хъ, и҆ проповѣ́даѧ є҆ѵⷢ҇лiе црⷭ҇твiѧ, и҆ цѣлѧ̀ всѧ́къ недꙋ́гъ, и҆ всѧ́кꙋ ꙗ҆́зю въ лю́дехъ.

Коне́цъ недѣ́ли.

(заⷱ л҃д) л҃s Ви́дѣвъ же* наро́ды, милосе́рдова ѡ҆ ни́хъ, ꙗ҆́кѡ бѧ́хꙋ смѧте́ни, и҆ ѿве́ржени ꙗ҆́кѡ ѻ҆́вцы не (л. к҃а ѡ҆б.) и҆мꙋ́щыѧ па́стырѧ. л҃з Тогда̀ глаго́ла ѹ҆ченикѡ́мъ свои́мъ: жа́тва ѹ҆́бѡ мно́га, дѣ́лателей же ма́лѡ. л҃и Моли́тесѧ ѹ҆́бѡ гдⷭ҇и́нꙋ жа́твы, ꙗ҆́кѡ да и҆зведе́тъ дѣ́латели на жа́твꙋ свою̀.

Глава̀ _i҃.

(заⷱ) а҃ И҆ призва̀ ѻ҆бана́десѧть ѹ҆ченикѝ своѧ̀, дадѐ и҆̀мъ вла́сть на дꙋсѣ́хъ нечи́стыхъ, ꙗ҆́кѡ да и҆зго́нѧтъ и҆̀хъ, и҆ цѣли́ти всѧ́къ недꙋ́гъ, и҆ всѧ́кꙋ болѣ́знь.

Престꙋпѝ ст҃ы́мъ врачє́мъ.

в҃ Двана́десѧтихъ же а҆пⷭ҇лѡвъ и҆мена̀ сꙋ́ть сiѧ̑: пе́рвый сíмѡнъ, и҆́же нарица́етсѧ пе́тръ, и҆ а҆ндре́й бра́тъ є҆гѡ̀: i҆а́кѡвъ зеведе́евъ, и҆ i҆ѡа́ннъ бра́тъ є҆гѡ̀: г҃ Фiлíппъ, и҆ варѳоломе́й: ѳѡма̀, и҆ матѳе́й мыта́рь: i҆а́кѡвъ а҆лфе́евъ, и҆ левве́й, нарече́нный ѳадде́й: д҃ Сíмѡнъ кананíтъ, и҆ i҆ꙋ́да i҆скарiѡ́тскiй, и҆́же и҆ предадѐ є҆го̀.

Чтѝ врачє́мъ:

[ѳ҃_i] є҃ Сiѧ̑ ѻ҆бана́десѧть посла̀ i҆и҃съ, заповѣ́да и҆̀мъ, глаго́лѧ: на пꙋ́ть ꙗ҆зы̑къ не и҆ди́те, и҆ во гра́дъ самарѧ́нскiй не вни́дите. s҃ И҆ди́те же па́че ко ѻ҆вца́мъ поги́бшымъ до́мꙋ i҆и҃лева. з҃ Ходѧ́ще же проповѣ́дꙋйте, глаго́люще: ꙗ҆́кѡ прибли́жисѧ црⷭ҇твiе нбⷭ҇ное. и҃ Болѧ́щыѧ и҆сцѣлѧ́йте, прокажє́нныѧ ѡ҆чища́йте, (л. к҃в) мє́ртвыѧ воскреша́йте, бѣ́сы и҆згонѧ́йте: тꙋ́не прiѧ́сте, тꙋ́не дади́те.

Коне́цъ понедѣ́льникꙋ, и҆ врачє́мъ.

(заⷱ л҃є) ѳ҃  Не стѧжи́те зла́та, ни сребра̀, ни мѣ́ди при поѧсѣ́хъ ва́шихъ: _i҃ Ни пи́ры на пꙋтѝ, ни двою̀ ри́зꙋ, ни сапѡ́гъ, ни жє́злъ, досто́инъ бо є҆́сть дѣ́латель мзды̀ своеѧ̀. а҃_i Во́ньже а҆́ще [коли́ждо] гра́дъ и҆лѝ ве́сь вни́дете, и҆спыта́йте, кто̀ въ не́мъ досто́инъ є҆́сть: и҆ тꙋ̀ пребꙋ́дите, до́ндеже и҆зы́дете. в҃_i Входѧ́ще же въ до́мъ, цѣлꙋ́йте є҆го̀ [глаго́люще: ми́ръ до́мꙋ семꙋ̀]: г҃_i И҆ а҆́ще ѹ҆́бѡ бꙋ́детъ до́мъ досто́инъ, прiи́детъ ми́ръ ва́шъ на́нь: а҆́ще ли же не бꙋ́детъ досто́инъ, ми́ръ ва́шъ къ ва́мъ возврати́тсѧ. д҃_i И҆ и҆́же а҆́ще не прiи́метъ ва́съ, нижѐ послꙋ́шаетъ слове́съ ва́шихъ, и҆сходѧ́ще и҆зꙿ до́мꙋ, и҆лѝ и҆зꙿ гра́да тогѡ̀, ѿтрѧси́те пра́хъ но́гъ ва́шихъ. є҃_i А҆ми́нь глаго́лю ва́мъ: ѿра́днѣе бꙋ́детъ землѝ содо́мстѣй и҆ гомо́ррстѣй въ де́нь сꙋ́дный, не́же гра́дꙋ томꙋ̀.

Коне́цъ вто́рникꙋ.

(заⷱ л҃s) s҃_i * Сѐ а҆́зъ посыла́ю ва́съ ꙗ҆́кѡ ѻ҆́вцы посредѣ̀ волкѡ́въ: бꙋ́дите ѹ҆́бѡ мꙋ́дри ꙗ҆́кѡ sмiѧ̑, и҆ цѣ́ли ꙗ҆́кѡ го́лꙋбiе. з҃_i Внемли́те же ѿ чл҃вѣ̑къ: предадѧ́тъ бо вы̀ на со́нмы, и҆ на собо́рищахъ и҆́хъ бiю́тъ ва́съ. и҃_i И҆ (л. к҃в ѡ҆б.) предꙿ влады́ки же и҆ царѝ веде́ни бꙋ́дете менѐ ра́ди, во свидѣ́тельство и҆̀мъ и҆ ꙗ҆зы́кѡмъ. ѳ҃_i Е҆гда́ же предаю́тъ вы̀, не пецы́тесѧ, ка́кѡ и҆лѝ что̀ возглаго́лете: да́стъ бо сѧ ва́мъ въ то́й ча́съ что̀ возглаго́лете. к҃ Не вы́ бо бꙋ́дете глаго́лющiи, но дх҃ъ ѻ҆ц҃а̀ ва́шегѡ глаго́лѧй въ ва́съ. к҃а Преда́стъ же бра́тъ бра́та на сме́рть, и҆ ѻ҆те́цъ ча́до: и҆ воста́нꙋтъ ча̑да на роди́телей, и҆ ѹ҆бiю́тъ и҆̀хъ. к҃в И҆ бꙋ́дете ненави́дими всѣ́ми и҆́мене моегѡ̀ ра́ди. претерпѣ́вый же до конца̀, то́й спасе́нъ бꙋ́детъ.

Коне́цъ средѣ̀ и҆ мꙋ́ченикѡмъ.

(заⷱ л҃з) к҃г Е҆гда́ же го́нѧтъ вы̀ во гра́дѣ се́мъ, бѣ́гайте въ дрꙋгíй. а҆ми́нь бо глаго́лю ва́мъ: не и҆́мате сконча́ти гра́ды i҆и҃левы, до́ндеже прiи́детъ сн҃ъ чл҃вѣ́ческiй. к҃д Нѣ́сть ѹ҆ч҃нкъ надꙿ ѹ҆чи́телемъ свои́мъ, нижѐ ра́бъ надꙿ господи́номъ свои́мъ. к҃є Довлѣ́етъ ѹ҆чн҃кꙋ̀, да бꙋ́детъ ꙗ҆́кѡ ѹ҆ч҃тль є҆гѡ̀, и҆ ра́бъ, ꙗ҆́кѡ госпо́дь є҆гѡ̀. а҆́ще господи́на до́мꙋ веельзевꙋ́ла нареко́ша, кольмѝ па́че дома̑шнiѧ є҆гѡ̀. к҃s Не ѹ҆бо́йтесѧ ѹ҆̀бо и҆́хъ: ничто́же бо є҆́сть покрове́но, є҆́же не ѿкры́етсѧ: и҆ та́йно, є҆́же не ѹ҆вѣ́дѣно бꙋ́детъ. к҃з Е҆́же глаго́лю ва́мъ во тмѣ̀, рцы́те во свѣ́тѣ: и҆ є҆́же во ѹ҆́ши слы́шите, проповѣ́дите на кро́вѣхъ. к҃и И҆ не ѹ҆бо́йтесѧ ѿ ѹ҆бива́ющихъ тѣ́ло, дꙋ́шꙋ же не могꙋ́щихъ ѹ҆би́ти: ѹ҆бо́йтесѧ же па́че могꙋ́щагѡ и҆ дꙋ́шꙋ и҆ тѣ́ло погꙋби́ти въ гее́ннѣ. к҃ѳ Не двѣ́ ли пти́цѣ (л. к҃г) цѣни́тѣсѧ є҆ди́номꙋ а҆сса́рiю; и҆ ни є҆ди́на ѿ нею̀ паде́тъ на землѝ безꙿ ѻ҆ц҃а̀ ва́шегѡ. л҃ Ва́мъ же и҆ вла́си главнíи всѝ и҆зочте́ни сꙋ́ть. л҃а Не ѹ҆бо́йтесѧ ѹ҆̀бо: мно́зѣхъ пти́цъ лꙋ́чши є҆стѐ вы̀.

Коне́цъ четверткꙋ̀.

(заⷱ л҃и) л҃в Всѧ́къ ѹ҆̀бо и҆́же и҆сповѣ́сть мѧ̀ предꙿ человѣ́ки, и҆сповѣ́мъ є҆го̀ и҆ а҆́зъ предꙿ ѻ҆ц҃е́мъ мои́мъ, и҆́же на нб҃сѣ́хъ. л҃г А҆ и҆́же ѿве́ржетсѧ менѐ предꙿ человѣ́ки, ѿве́ргꙋсѧ є҆гѡ̀ и҆ а҆́зъ предꙿ ѻ҆ц҃е́мъ мои́мъ, и҆́же на нб҃сѣ́хъ.

Престꙋпѝ всѣ̑мъ ст҃ы́мъ.

л҃д Не мни́те, ꙗ҆́кѡ прiидо́хъ воврещѝ ми́ръ на зе́млю: не прiидо́хъ бо воврещѝ ми́ръ, но ме́чь. л҃є Прiидо́хъ бо разлꙋчи́ти человѣ́ка на ѻ҆тца̀ своего̀, и҆ дще́рь на ма́терь свою̀, и҆ невѣ́стꙋ на свекро́вь свою̀. л҃s И҆ вразѝ человѣ́кꙋ дома́шнiи є҆гѡ̀.

Престꙋпѝ пѧткꙋ̀. Чтѝ всѣ̑мъ ст҃ы́мъ:

(заⷱ л҃ѳ) л҃з * И҆́же лю́битъ ѻ҆тца̀ и҆лѝ ма́терь па́че менѐ, нѣ́сть менѐ досто́инъ: и҆ и҆́же лю́битъ сы́на и҆лѝ дще́рь па́че менѐ, нѣ́сть менѐ досто́инъ. л҃и И҆ и҆́же не прiи́метъ крⷭ҇та̀ своегѡ̀, и҆ въ слѣ́дъ менѐ грѧде́тъ, нѣ́сть менѐ досто́инъ.

Прейдѝ всѣ̑мъ ст҃ы́мъ, въ зача́ло ѻ҃ѳ: [Тогда̀ ѿвѣща́въ пе́тръ:] (л. к҃г ѡ҆б.)

л҃ѳ Ѡ҆брѣты́й дꙋ́шꙋ свою̀, погꙋби́тъ ю҆̀: а҆ и҆́же погꙋби́тъ дꙋ́шꙋ свою̀ менѐ ра́ди, ѡ҆брѧ́щетъ ю҆̀. м҃ И҆́же ва́съ прiе́млетъ, менѐ прiе́млетъ: и҆ и҆́же прiе́млетъ менѐ, прiе́млетъ посла́вшаго мѧ̀. м҃а Прiе́млѧй проро́ка во и҆́мѧ проро́че, мздꙋ̀ проро́чꙋ прiи́метъ: и҆ прiе́млѧй пра́ведника во и҆́мѧ пра́ведниче, мздꙋ̀ пра́ведничꙋ прiи́метъ. м҃в И҆ и҆́же а҆́ще напои́тъ є҆ди́наго ѿ ма́лыхъ си́хъ ча́шꙋ стꙋдены̀ воды̀, то́кмѡ во и҆́мѧ ѹ҆ченика̀, а҆ми́нь глаго́лю ва́мъ, не погꙋби́тъ мзды̀ своеѧ̀.

Чтѝ пѧткꙋ̀:

Глава̀ а҃_i.

а҃ И҆ бы́сть, є҆гда̀ совершѝ i҆и҃съ, заповѣ́даѧ ѻ҆бѣмана́десѧте ѹ҆ченико́ма свои́ма, пре́йде ѿтꙋ́дꙋ ѹ҆чи́ти, и҆ проповѣ́дати во гра́дѣхъ и҆́хъ.

Коне́цъ пѧткꙋ̀ и҆ сꙋббѡ́тѣ з҃, и҆ предꙿ воздви́женiемъ.

(заⷱ м҃) [к҃] в҃ I҆ѡа́ннъ же слы́шавъ во ѹ҆зи́лищи дѣла̀ хрⷭ҇то́ва, посла̀ два̀ ѿ ѹ҆ч҃ни̑къ свои́хъ, г҃ Речѐ є҆мꙋ̀: ты́ ли є҆сѝ грѧды́й, и҆лѝ и҆но́гѡ ча́емъ; д҃ И҆ ѿвѣща́въ i҆и҃съ речѐ и҆̀мъ: ше́дша возвѣсти́та i҆ѡа́ннови, ꙗ҆̀же слы́шита и҆ ви́дита. є҃ Слѣпíи прозира́ютъ, и҆ хро́мiи хо́дѧтъ: прокаже́ннiи ѡ҆чища́ютсѧ, и҆ глꙋсíи слы́шатъ: ме́ртвiи востаю́тъ, и҆ ни́щiи благовѣствꙋ́ютъ. s҃ И҆ блаже́нъ є҆́сть, и҆́же а҆́ще не соблазни́тсѧ ѡ҆ мнѣ̀. з҃ Тѣ́ма же и҆сходѧ́щема, нача́тъ i҆и҃съ наро́дѡмъ (л. к҃д) глаго́лати ѡ҆ i҆ѡа́ннѣ: чесѡ̀ и҆зыдо́сте въ пꙋсты́ню ви́дѣти; тро́сть ли вѣ́тромъ коле́блемꙋ; и҃ Но чесѡ̀ и҆зыдо́сте ви́дѣти; человѣ́ка ли въ мѧ́кки ри̑зы ѡ҆блече́нна; сѐ и҆̀же мѧ̑ккаѧ носѧ́щiи, въ домѣ́хъ црⷭ҇кихъ сꙋ́ть. ѳ҃ Но чесѡ̀ и҆зыдо́сте ви́дѣти; проро́ка ли; є҆́й глаго́лю ва́мъ, и҆ ли́шше проро́ка. _i҃ Се́й бо є҆́сть, ѡ҆ не́мже є҆́сть пи́сано: сѐ а҆́зъ посыла́ю а҆́гг҃ла моего̀ предъ лице́мъ твои́мъ, и҆́же ѹ҆гото́витъ пꙋ́ть тво́й предꙿ тобо́ю. а҃_i А҆ми́нь глаго́лю ва́мъ, не воста̀ въ рожде́нныхъ жена́ми бо́лiй i҆ѡа́нна крⷭ҇ти́телѧ: мнíй же во црⷭ҇твiи нбⷭ҇нѣмъ, бо́лiй є҆гѡ̀ є҆́сть. в҃_i Ѿ дне́й же i҆ѡа́нна крⷭ҇ти́телѧ досе́лѣ, црⷭ҇твiе нбⷭ҇ное @нꙋ́дитсѧ@{@съ нꙋ́ждею воспрiе́млетсѧ@}, и҆ нꙋ́ждницы восхища́ютъ є҆̀. г҃_i Вси́ бо проро́цы и҆ зако́нъ до i҆ѡа́нна прореко́ша. д҃_i И҆ а҆́ще хо́щете прiѧ́ти, то́й є҆́сть и҆лiа̀ хотѧ́й прiитѝ. є҃_i И҆мѣ́ѧй ѹ҆́ши слы́шати, да слы́шитъ.

Коне́цъ понедѣ́льникꙋ, и҆ i҆ѡа́ннꙋ.

(заⷱ м҃а) s҃_i Комꙋ́ же ѹ҆подо́блю ро́дъ се́й; подо́бенъ є҆́сть дѣ́темъ, сѣдѧ́щымъ на то́ржищахъ, и҆ возглаша́ющымъ дрꙋгѡ́мъ свои́мъ, з҃_i И҆ глаго́лющымъ: писка́хомъ ва́мъ, и҆ не плѧса́сте: пла́кахомъ ва́мъ, и҆ не рыда́сте. и҃_i Прiи́де бо i҆ѡа́ннъ, ни ꙗ҆ды́й, ни пiѧ̀, и҆ глаго́лютъ: бѣ́са и҆́мать. ѳ҃_i Прiи́де сн҃ъ чл҃вѣ́ческiй, ꙗ҆ды́й и҆ пiѧ́й, и҆ глаго́лютъ: сѐ человѣ́къ ꙗ҆́дца и҆ вiнопíйца, мытарє́мъ дрꙋ́гъ и҆ грѣ́шникѡмъ. и҆ ѡ҆правди́сѧ премꙋ́дрость ѿ ча̑дъ свои́хъ. (л. к҃д ѡ҆б.)

(заⷱ м҃в) к҃ Тогда̀ нача́тъ i҆и҃съ поноша́ти градовѡ́мъ, въ ни́хже бы́ша мно́жайшыѧ си́лы є҆гѡ̀, занѐ не пока́ѧшасѧ.

Коне́цъ вто́рникꙋ.

к҃а Го́ре тебѣ̀ хоразíне, го́ре тебѣ̀ виѳсаíдо: ꙗ҆́кѡ а҆́ще въ тѵ́рѣ и҆ сiдѡ́нѣ бы́ша си́лы бы́ли бы́вшыѧ въ ва́съ, дре́вле ѹ҆́бѡ во вре́тищи и҆ пе́пелѣ пока́ѧлисѧ бы́ша. к҃в Ѻ҆ба́че глаго́лю ва́мъ: тѵ́рꙋ и҆ сiдѡ́нꙋ ѿра́днѣе бꙋ́детъ въ де́нь сꙋ́дный, не́же ва́мъ. к҃г И҆ ты̀ капернаꙋ́ме, и҆́же до нб҃съ вознесы́йсѧ, до а҆́да сни́деши: занѐ а҆́ще въ содо́мѣхъ бы́ша си̑лы бы́ли бы́вшыѧ въ тебѣ̀, пребы́ли ѹ҆́бѡ бы́ша до дне́шнѧгѡ днѐ. к҃д Ѻ҆ба́че глаго́лю ва́мъ, ꙗ҆́кѡ землѝ содо́мстѣй ѿра́днѣе бꙋ́детъ въ де́нь сꙋ́дный, не́же тебѣ̀. к҃є Въ то̀ вре́мѧ ѿвѣща́въ i҆и҃съ, речѐ: и҆сповѣ́даю ти сѧ ѻ҆́ч҃е, гдⷭ҇и нб҃сѐ и҆ землѝ, ꙗ҆́кѡ ѹ҆таи́лъ є҆сѝ сiѧ̑ ѿ премꙋ́дрыхъ и҆ разꙋ́мныхъ, и҆ ѿкры́лъ є҆сѝ та̑ младе́нцємъ. к҃s Е҆́й, ѻ҆́ч҃е, ꙗ҆́кѡ та́кѡ бы́сть бл҃говоле́нiе предꙿ тобо́ю.

Коне́цъ средѣ̀.

(заⷱ м҃г) к҃з * Всѧ̑ мнѣ̀ предана̀ сꙋ́ть ѻ҆ц҃е́мъ мои́мъ, и҆ никто́же зна́етъ сн҃а, то́кмѡ ѻ҆ц҃ъ: ни ѻ҆ц҃а̀ кто̀ зна́етъ, то́кмѡ сн҃ъ, и҆ є҆мꙋ́же а҆́ще во́литъ сн҃ъ ѿкры́ти. к҃и Прiиди́те ко мнѣ̀ всѝ трꙋжда́ющiисѧ и҆ ѡ҆бремене́ннiи, и҆ а҆́зъ ѹ҆поко́ю вы̀. к҃ѳ Возꙿми́те и҆́го моѐ на себѐ, (л. к҃є) и҆ наꙋчи́тесѧ ѿ менѐ, ꙗ҆́кѡ кро́токъ є҆́смь и҆ смире́нъ се́рдцемъ, и҆ ѡ҆брѧ́щете поко́й дꙋша́мъ ва́шымъ. л҃ И҆́го бо моѐ бла́го, и҆ бре́мѧ моѐ легко̀ є҆́сть.

Коне́цъ четверткꙋ̀.

Глава̀ в҃_i.

(заⷱ м҃д) а҃ Въ то̀ вре́мѧ и҆́де i҆и҃съ въ сꙋббѡ́ты сквозѣ̀ сѣ̑ѧнiѧ: ѹ҆чн҃цы́ же є҆гѡ̀ взалка́шасѧ, и҆ нача́ша востерза́ти кла́сы, и҆ ꙗ҆́сти. в҃ Фарiсе́є же ви́дѣвше, рѣ́ша є҆мꙋ̀: сѐ ѹ҆ченицы̀ твоѝ творѧ́тъ, є҆гѡ́же не досто́итъ твори́ти въ сꙋббѡ́тꙋ. г҃ Ѻ҆́нъ же речѐ и҆̀мъ: нѣ́сте ли члѝ, что̀ сотворѝ дв҃дъ, є҆гда̀ взалка̀ са́мъ и҆ сꙋ́щiи съ ни́мъ; д҃ Ка́кѡ вни́де въ хра́мъ бж҃iй, и҆ хлѣ́бы предложе́нiѧ снѣдѐ, и҆́хже не досто́йно бѣ̀ є҆мꙋ̀ ꙗ҆́сти, ни сꙋ́щымъ съ ни́мъ, то́кмѡ i҆ере́ємъ є҆ди́нымъ; є҃ И҆лѝ нѣ́сте члѝ въ зако́нѣ, ꙗ҆́кѡ въ сꙋббѡ́ты сщ҃е́нницы въ це́ркви сꙋббѡ́ты сквернѧ́тъ, и҆ непови́нни сꙋ́ть; s҃ Глаго́лю же ва́мъ, ꙗ҆́кѡ це́ркве бо́лѣ є҆́сть здѣ̀. з҃ А҆́ще ли бы́сте вѣ́дали что̀ є҆́сть, ми́лости хощꙋ̀, а҆ не же́ртвы: николи́же ѹ҆́бѡ бы́сте ѡ҆сꙋжда́ли непови́нныхъ. и҃ Гдⷭ҇ь бо є҆́сть и҆ сꙋббѡ́ты сн҃ъ человѣ́ческiй.

Коне́цъ пѧткꙋ̀.

(заⷱ м҃є) [к҃а] ѳ҃ И҆ преше́дъ ѿтꙋ́дꙋ, прiи́де на со́нмище и҆́хъ.* _i҃ И҆ сѐ человѣ́къ бѣ̀ тꙋ̀, рꙋ́кꙋ и҆мы́й сꙋ́хꙋ, и҆ (л. к҃є ѡ҆б.) вопроси́ша є҆го̀ глаго́люще: а҆́ще досто́итъ въ сꙋббѡ́ты цѣли́ти; да на него̀ возглаго́лютъ. а҃_i Ѻ҆́нъ же речѐ и҆̀мъ: кто́ є҆сть ѿ ва́съ человѣ́къ, и҆́же и҆́мать ѻ҆вча̀ є҆ди́но, и҆ а҆́ще впаде́тсѧ въ сꙋббѡ́ты въ ꙗ҆́мꙋ, не и҆́метъ ли є҆̀, и҆ и҆́зметъ; в҃_i Кольмѝ ѹ҆́бѡ лꙋ́чше є҆́сть человѣ́къ ѻ҆вча́те; тѣ́мже досто́итъ въ сꙋббѡ́ты добро̀ твори́ти. г҃_i Тогда̀ глаго́ла человѣ́кꙋ, прострѝ рꙋ́кꙋ твою̀. и҆ прострѐ: и҆ ѹ҆тверди́сѧ цѣла̀ ꙗ҆́кѡ дрꙋга́ѧ.

Коне́цъ понедѣ́льникꙋ.

(заⷱ м҃s) д҃_i Фарiсе́є же ше́дше, совѣ́тъ сотвори́ша на него̀, ка́кѡ да є҆го̀ погꙋбѧ́тъ: i҆и҃съ же разꙋмѣ́въ ѿи́де ѿтꙋ́дꙋ.

(заⷱ) є҃_i И҆ по не́мъ* и҆до́ша наро́ди мно́зи: и҆ и҆сцѣлѝ и҆̀хъ всѣ́хъ. s҃_i И҆ запретѝ и҆̀мъ, да не ꙗ҆́вѣ є҆го̀ творѧ́тъ.

Престꙋпѝ вто́рникꙋ.

з҃_i Ꙗ҆́кѡ да сбꙋ́детсѧ рече́нное и҆са́iемъ проро́комъ, глаго́лющимъ: и҃_i Сѐ ѻ҆́трокъ мо́й, є҆го́же и҆зво́лихъ: возлю́бленный мо́й, на́нь же благоволѝ дꙋша̀ моѧ̀: положꙋ̀ дꙋ́хъ мо́й на не́мъ, и҆ сꙋ́дъ ꙗ҆зы́кѡмъ возвѣсти́тъ. ѳ҃_i Не пререче́тъ, ни возопiе́тъ, нижѐ ѹ҆слы́шитъ кто̀ на распꙋ́тiихъ гла́са є҆гѡ̀. к҃ Тро́сти сокрꙋше́нны не прело́митъ, и҆ ле́на вне́мшасѧ не (л. к҃s) ѹ҆гаси́тъ, до́ндеже и҆зведе́тъ въ побѣ́дꙋ сꙋ́дъ. к҃а И҆ на и҆́мѧ є҆гѡ̀ ꙗ҆зы́цы ѹ҆пова́ютъ.

Коне́цъ сꙋббѡ́тѣ.

Чтѝ вто́рникꙋ:

[к҃в] к҃в Тогда̀ приведо́ша къ немꙋ̀ бѣснꙋ́ющасѧ, слѣ́па и҆ нѣ́ма: и҆ и҆сцѣлѝ є҆го̀ ꙗ҆́кѡ слѣпо́мꙋ и҆ нѣмо́мꙋ глаго́лати и҆ глѧ́дати. к҃г И҆ дивлѧ́хꙋсѧ всѝ наро́ди глаго́люще: є҆да̀ се́й є҆́сть хрⷭ҇то́съ, сн҃ъ дв҃довъ; к҃д Фарiсе́є же слы́шавше, рѣ́ша: се́й не и҆зго́нитъ бѣ́сы, то́кмѡ ѡ҆ веельзевꙋ́лѣ кнѧ́зѣ бѣсо́встѣмъ. к҃є Вѣ́дый же i҆и҃съ мы̑сли и҆́хъ, речѐ и҆̀мъ: всѧ́кое црⷭ҇тво, раздѣ́льшеесѧ на сѧ̀, запꙋстѣ́етъ: и҆ всѧ́къ гра́дъ и҆лѝ до́мъ, раздѣли́выйсѧ на сѧ̀, не ста́нетъ. к҃s И҆ а҆́ще сатана̀ сатанꙋ̀ и҆зго́нитъ, на сѧ̀ раздѣли́лсѧ є҆́сть, ка́кѡ ѹ҆́бѡ ста́нетъ црⷭ҇тво є҆гѡ̀; к҃з И҆ а҆́ще а҆́зъ ѡ҆ веельзевꙋ́лѣ и҆згоню̀ бѣ́сы, сы́нове ва́ши ѡ҆ ко́мъ и҆зго́нѧтъ; сегѡ̀ ра́ди тíи ва́мъ бꙋ́дꙋтъ сꙋдiѝ. к҃и А҆́ще ли же а҆́зъ ѡ҆ дс҃ѣ бж҃iи и҆згоню̀ бѣ́сы, ѹ҆̀бо пости́же на ва́съ црⷭ҇твiе бж҃iе. к҃ѳ И҆лѝ ка́кѡ мо́жетъ кто̀ вни́ти въ до́мъ крѣ́пкагѡ, и҆ сосꙋ́ды є҆гѡ̀ расхи́тити, а҆́ще не пе́рвѣе свѧ́жетъ крѣ́пкаго, и҆ тогда̀ до́мъ є҆гѡ̀ расхи́титъ;

(заⷱ м҃з) л҃  И҆́же нѣ́сть со мно́ю, на мѧ̀ є҆́сть: и҆ и҆́же не собира́етъ со мно́ю, расточа́етъ.

Коне́цъ вто́рникꙋ. (л. к҃s ѡ҆б.)

л҃а Сегѡ̀ ра́ди глаго́лю ва́мъ, всѧ́къ грѣ́хъ и҆ хꙋла̀ ѿпꙋ́ститсѧ человѣ́кѡмъ: а҆ ꙗ҆́же на дх҃а хꙋла̀, не ѿпꙋ́ститсѧ человѣ́кѡмъ. л҃в И҆ и҆́же а҆́ще рече́тъ сло́во на сн҃а чл҃вѣ́ческаго, ѿпꙋ́ститсѧ є҆мꙋ̀: а҆ и҆́же рече́тъ на дх҃а ст҃а́го, не ѿпꙋ́ститсѧ є҆мꙋ̀, ни въ сíй вѣ́къ, ни въ бꙋ́дꙋщiй. л҃г И҆лѝ сотворитѐ дре́во добро̀ и҆ пло́дъ є҆гѡ̀ до́бръ: и҆лѝ сотворитѐ дре́во sло̀, и҆ пло́дъ є҆гѡ̀ sо́лъ: ѿ плода́ бо дре́во позна́но бꙋ́детъ. л҃д Порождє́нiѧ є҆хíднова, ка́кѡ мо́жете добро̀ глаго́лати, sлѝ сꙋ́ще; ѿ и҆збы́тка бо се́рдца ѹ҆ста̀ глаго́лютъ. л҃є Благíй человѣ́къ, ѿ блага́гѡ сокро́вища, и҆зно́ситъ бл҃га̑ѧ: и҆ лꙋка́вый человѣ́къ, ѿ лꙋка́вагѡ сокро́вища, и҆зно́ситъ лꙋка̑ваѧ. л҃s Глаго́лю же ва́мъ, ꙗ҆́кѡ всѧ́ко сло́во пра́здное, є҆́же а҆́ще рекꙋ́тъ человѣ́цы, воздадѧ́тъ ѡ҆ не́мъ сло́во въ де́нь сꙋ́дный. л҃з Ѿ слове́съ бо свои́хъ ѡ҆правди́шисѧ, и҆ ѿ слове́съ свои́хъ ѡ҆сꙋ́дишисѧ.

Коне́цъ сꙋббѡ́тѣ.

(заⷱ м҃и) [к҃г] (срⷣе) л҃и Тогда̀ ѿвѣща́ша нѣ́цыи ѿ кни̑жникъ и҆ фарiсє́й, глаго́люще: ѹ҆чи́телю, хо́щемъ ѿ тебѐ зна́менiе ви́дѣти. л҃ѳ Ѻ҆́нъ же ѿвѣща́въ речѐ и҆̀мъ: ро́дъ лꙋка́въ и҆ прелюбодѣ́й зна́менiѧ и҆́щетъ, и҆ зна́менiе не да́стсѧ є҆мꙋ̀, то́кмѡ зна́менiе i҆ѡ́ны проро́ка. м҃ Ꙗ҆́коже бо бѣ̀ i҆ѡ́на во чре́вѣ ки́товѣ трѝ днѝ и҆ трѝ нѡ́щи: та́кѡ бꙋ́детъ и҆ сн҃ъ чл҃вѣ́ческiй въ се́рдцы землѝ, трѝ днѝ и҆ трѝ нѡ́щи. м҃а Мꙋ́жiе нiнеѵíтстiи (л. к҃з) воста́нꙋтъ на сꙋ́дъ съ ро́домъ си́мъ, и҆ ѡ҆сꙋ́дѧтъ и҆̀: ꙗ҆́кѡ пока́ѧшасѧ про́повѣдiю i҆ѡ́ниною, и҆ сѐ бо́лѣ i҆ѡ́ны здѣ̀. м҃в Цари́ца ю҆́жскаѧ воста́нетъ на сꙋ́дъ съ ро́домъ си́мъ, и҆ ѡ҆сꙋ́дитъ и҆̀: ꙗ҆́кѡ прiи́де ѿ конє́цъ землѝ слы́шати премꙋ́дрость соломѡ́новꙋ, и҆ сѐ бо́лѣ соломѡ́на здѣ̀. м҃г Е҆гда́ же нечи́стый дꙋ́хъ и҆зы́детъ ѿ человѣ́ка, прехо́дитъ сквозѣ̀ безвѡ́днаѧ мѣ́ста, и҆щѧ̀ поко́ѧ, и҆ не ѡ҆брѣта́етъ. м҃д Тогда̀ рече́тъ: возвращꙋ́сѧ въ до́мъ мо́й, ѿню́дꙋже и҆зыдо́хъ: и҆ прише́дъ ѡ҆брѧ́щетъ пра́зденъ, помете́нъ и҆ ѹ҆кра́шенъ. м҃є Тогда̀ и҆́детъ, и҆ по́йметъ съ собо́ю се́дмь и҆ны́хъ дꙋхѡ́въ лютѣ́йшихъ себѐ, и҆ вше́дше живꙋ́тъ тꙋ̀: и҆ бꙋ́дꙋтъ послѣ̑днѧѧ человѣ́кꙋ томꙋ̀ гѡ́рша пе́рвыхъ. та́кѡ бꙋ́детъ и҆ ро́дꙋ семꙋ̀ лꙋка́вомꙋ.

Коне́цъ средѣ̀.

(заⷱ м҃ѳ) м҃s Е҆ще́ же є҆мꙋ̀ глаго́лющꙋ къ наро́дѡмъ, сѐ мт҃и є҆гѡ̀, и҆ бра́тiѧ є҆гѡ̀ стоѧ́хꙋ внѣ̀, и҆́щꙋще глаго́лати є҆мꙋ̀. м҃з Рече́ же нѣ́кiй є҆мꙋ̀: сѐ мт҃и твоѧ̀, и҆ бра́тiѧ твоѧ̀ внѣ̀ стоѧ́тъ, хотѧ́ще глаго́лати тебѣ̀. м҃и Ѻ҆́нъ же ѿвѣща́въ речѐ ко глаго́лющемꙋ є҆мꙋ̀: кто́ є҆сть мт҃и моѧ̀; и҆ кто̀ сꙋ́ть бра́тiѧ моѧ̀; м҃ѳ И҆ просте́ръ рꙋ́кꙋ свою̀ на ѹ҆ченикѝ своѧ̀, речѐ: сѐ мт҃и моѧ̀, и҆ бра́тiѧ моѧ̀: и҆́же бо а҆́ще сотвори́тъ во́лю ѻ҆ц҃а̀ моегѡ̀, и҆́же є҆́сть на нб҃сѣ́хъ, то́й бра́тъ мо́й, и҆ сестра̀, и҆ ма́ти мѝ є҆́сть. (л. к҃з ѡ҆б.)

Глава̀ г҃_i.

а҃ Въ де́нь же то́й и҆зше́дъ i҆и҃съ и҆зꙿ до́мꙋ сѣдѧ́ше при мо́ри. в҃ И҆ собра́шасѧ къ немꙋ̀ наро́ди мно́зи, ꙗ҆́коже є҆мꙋ̀ въ кора́бль влѣ́зти, и҆ сѣ́сти, и҆ ве́сь наро́дъ на бре́зѣ стоѧ́ше. г҃ И҆ глаго́ла и҆̀мъ при́тчами мно́гѡ,

Коне́цъ четверткꙋ̀.

глаго́лѧ:

(заⷱ н҃) [к҃д]  Сѐ и҆зы́де сѣ́ѧй да сѣ́етъ. д҃ И҆ сѣ́ющꙋ є҆мꙋ̀, ѻ҆́ва падо́ша при пꙋтѝ: и҆ прiидо́ша пти́цы, и҆ позоба́ша ѧ҆̀. є҃ Дрꙋга̑ѧ же падо́ша на ка́менныхъ, и҆дѣ́же не и҆мѣ́ѧше землѝ мно́ги: и҆ а҆́бiе прозѧбо́ша, занѐ не и҆мѣ́ѧше глꙋбины̀ землѝ. s҃ Со́лнцꙋ же возсiѧ́вшꙋ присвѧ́нꙋша, и҆ занѐ не и҆мѣ́ѧхꙋ коре́нiѧ, и҆зсхо́ша. з҃ Дрꙋга̑ѧ же падо́ша въ те́рнiи, и҆ взы́де те́рнiе, и҆ подавѝ и҆̀хъ. и҃ Дрꙋга̑ѧ же падо́ша на землѝ до́брѣй, и҆ даѧ́хꙋ пло́дъ: ѻ҆́во ѹ҆́бѡ сто̀, ѻ҆́во же шестьдесѧ́тъ, ѻ҆́во же три́десѧть. ѳ҃ И҆мѣ́ѧй ѹ҆́ши слы́шати, да слы́шитъ.

Коне́цъ пѧткꙋ̀.

(заⷱ н҃а) _i҃ И҆ пристꙋпи́вше ѹ҆ченицы̀ [є҆гѡ̀] реко́ша є҆мꙋ̀: почто̀ при́тчами глаго́леши и҆̀мъ;* а҃_i Ѻ҆́нъ же ѿвѣща́въ (л. к҃и) речѐ и҆̀мъ: ꙗ҆́кѡ ва́мъ дано̀ є҆́сть разꙋмѣ́ти та̑йны црⷭ҇твiѧ нбⷭ҇нагѡ: ѻ҆́нѣмъ же не дано̀ є҆́сть. в҃_i И҆́же бо и҆́мать, да́стсѧ є҆мꙋ̀, и҆ преизбꙋ́детъ є҆мꙋ̀: а҆ и҆́же не и҆́мать, и҆ є҆́же и҆́мать, во́зꙿметсѧ ѿ негѡ̀. г҃_i Сегѡ̀ ра́ди въ при́тчахъ глаго́лю и҆̀мъ: ꙗ҆́кѡ ви́дѧще не ви́дѧтъ, и҆ слы́шаще не слы́шатъ, ни разꙋмѣ́ютъ. д҃_i И҆ сбыва́етсѧ въ ни́хъ проро́чество и҆са́iино, глаго́лющее: слꙋ́хомъ ѹ҆слы́шите, и҆ не и҆́мате разꙋмѣ́ти: и҆ зрѧ́ще ѹ҆́зрите, и҆ не и҆́мате ви́дѣти. є҃_i Ѡ҆толстѣ́ бо се́рдце люде́й си́хъ, и҆ ѹ҆ши́ма тѧ́жкѡ слы́шаша, и҆ ѻ҆́чи своѝ смѣжи́ша, да не когда̀ ѹ҆́зрѧтъ ѻ҆чи́ма, и҆ ѹ҆ши́ма ѹ҆слы́шатъ, и҆ се́рдцемъ ѹ҆разꙋмѣ́ютъ, и҆ ѡ҆братѧ́тсѧ, и҆ и҆сцѣлю̀ и҆̀хъ. s҃_i Ва́ша же бл҃же́нна ѻ҆чеса̀, ꙗ҆́кѡ ви́дѧтъ: и҆ ѹ҆́ши ва́ши, ꙗ҆́кѡ слы́шатъ. з҃_i А҆ми́нь бо глаго́лю ва́мъ, ꙗ҆́кѡ мно́зи проро́цы и҆ пра́ведницы вожделѣ́ша ви́дѣти, ꙗ҆̀же ви́дите, и҆ не ви́дѣша: и҆ слы́шати, ꙗ҆̀же слы́шите, и҆ не слы́шаша. и҃_i Вы́ же ѹ҆слы́шите при́тчꙋ сѣ́ющагѡ. ѳ҃_i Всѧ́комꙋ слы́шащемꙋ сло́во црⷭ҇твiѧ, и҆ не разꙋмѣва́ющꙋ, прихо́дитъ лꙋка́вый, и҆ восхища́етъ всѣ́ѧнное въ се́рдцѣ є҆гѡ̀: сiѐ є҆́сть, [и҆́же] при пꙋтѝ сѣ́ѧнное. к҃ А҆ на ка́мени сѣ́ѧнное, сiѐ є҆́сть, слы́шай сло́во, и҆ а҆́бiе съ ра́достiю прiе́млетъ є҆̀: к҃а Не и҆́мать же ко́рене въ себѣ̀, но привре́мененъ є҆́сть, бы́вши же печа́ли и҆лѝ гоне́нiю словесѐ ра́ди, а҆́бiе соблажнѧ́етсѧ. к҃в А҆ сѣ́ѧнное въ те́рнiи, сѐ є҆́сть, слы́шай сло́во, и҆ печа́ль вѣ́ка сегѡ̀, и҆ ле́сть бога́тства, подавлѧ́етъ сло́во, и҆ безꙿ плода̀ быва́етъ. к҃г А҆ сѣ́ѧнное на до́брѣй землѝ, сѐ є҆́сть, слы́шай сло́во и҆ разꙋмѣва́ѧ: и҆́же ѹ҆́бѡ пло́дъ (л. к҃и ѡ҆б.) прино́ситъ, и҆ твори́тъ, ѻ҆́во сто̀, ѻ҆́во же шестьдесѧ́тъ, ѻ҆́во три́десѧть.

Коне́цъ понедѣ́льникꙋ.

(заⷱ н҃в) к҃д И҆́нꙋ при́тчꙋ предложѝ и҆̀мъ, глаго́лѧ: ѹ҆подо́бисѧ црⷭ҇твiе нбⷭ҇ное человѣ́кꙋ сѣ́ѧвшꙋ до́брое сѣ́мѧ на селѣ̀ свое́мъ. к҃є Спѧ́щымъ же человѣ́кѡмъ, прiи́де вра́гъ є҆гѡ̀, и҆ всѣ́ѧ пле́велы посредѣ̀ пшени́цы, и҆ ѿи́де. к҃s Е҆гда́ же прозѧбѐ трава̀, и҆ пло́дъ сотворѝ, тогда̀ ꙗ҆ви́шасѧ и҆ пле́велiе. к҃з Прише́дше же рабѝ гдⷭ҇и́на, рѣ́ша є҆мꙋ̀: гдⷭ҇и, не до́брое ли сѣ́мѧ сѣ́ѧлъ є҆сѝ на селѣ̀ [твое́мъ]; ѿкꙋ́дꙋ ѹ҆́бѡ и҆́мать пле́велы; к҃и Ѻ҆́нъ же речѐ и҆̀мъ: вра́гъ человѣ́къ сiѐ сотворѝ. раби́ же рѣ́ша є҆мꙋ̀: хо́щеши ли ѹ҆̀бо, да ше́дше и҆сплеве́мъ ѧ҆̀; к҃ѳ Ѻ҆́нъ же речѐ [и҆̀мъ]: нѝ, да не когда̀ восторга́юще пле́велы, восто́ргнете кꙋ́пнѡ съ ни́ми [и҆] пшени́цꙋ. л҃ Ѡ҆ста́вите растѝ ѻ҆боѐ кꙋ́пнѡ до жа́твы: и҆ во вре́мѧ жа́твы рекꙋ̀ жа́телємъ: собери́те пе́рвѣе пле́велы, и҆ свѧжи́те и҆̀хъ въ снопы̀, ꙗ҆́кѡ сожещѝ ѧ҆̀, а҆ пшени́цꙋ собери́те въ жи́тницꙋ мою̀.

Коне́цъ вто́рникꙋ.

Престꙋпѝ а҆́гг҃лѡмъ.

(заⷱ н҃г) л҃а И҆́нꙋ при́тчꙋ предложѝ и҆̀мъ, глаго́лѧ:* подо́бно є҆́сть црⷭ҇твiе нбⷭ҇ное зе́рнꙋ горꙋ́шичнꙋ, є҆́же взе́мъ (л. к҃ѳ) человѣ́къ всѣ́ѧ на селѣ̀ свое́мъ. л҃в Е҆́же ма́лѣйше ѹ҆́бѡ є҆́сть ѿ всѣ́хъ сѣ́менъ: є҆гда́ же возрасте́тъ, бо́лѣе [всѣ́хъ] sе́лiй є҆́сть, и҆ быва́етъ дре́во: ꙗ҆́кѡ прiитѝ пти́цамъ нбⷭ҇нымъ, и҆ вита́ти на вѣ́твехъ є҆гѡ̀. л҃г И҆́нꙋ при́тчꙋ глаго́ла и҆̀мъ: подо́бно є҆́сть црⷭ҇твiе нбⷭ҇ное ква́сꙋ, и҆́же взе́мши жена̀ скры̀ въ мꙋчны́хъ са́тѣхъ трѝ, до́ндеже вскисо́ша всѧ̑. л҃д Сiѧ̑ всѧ̑ глаго́ла i҆и҃съ въ при́тчахъ наро́дѡмъ, и҆ безꙿ при́тчи ничесо́же глаго́лаше къ ни́мъ. л҃є Ꙗ҆́кѡ да сбꙋ́детсѧ рече́нное проро́комъ глаго́лющимъ: ѿве́рзꙋ въ при́тчахъ ѹ҆ста̀ моѧ̀, ѿры́гнꙋ сокровє́ннаѧ ѿ сложе́нiѧ мíра. л҃s Тогда̀ ѡ҆ста́вль наро́ды, прiи́де въ до́мъ i҆и҃съ.

Коне́цъ средѣ̀.

Чтѝ а҆́гг҃лѡмъ:

(заⷱ н҃д) И҆ пристꙋпи́ша къ немꙋ̀ ѹ҆ч҃нцы̀ є҆гѡ̀, глаго́люще: скажѝ на́мъ при́тчꙋ пле́вєлъ се́льныхъ. л҃з Ѻ҆́нъ же ѿвѣща́въ речѐ и҆̀мъ: сѣ́ѧвый до́брое сѣ́мѧ, є҆́сть сн҃ъ человѣ́ческiй: л҃и А҆ село̀, є҆́сть мíръ. до́брое же сѣ́мѧ, сíи сꙋ́ть сы́нове црⷭ҇твiѧ: а҆ пле́велы, сꙋ́ть сы́нове непрiѧ́зненнiи, л҃ѳ А҆ вра́гъ всѣ́ѧвый и҆̀хъ, є҆́сть дiа́волъ. а҆ жа́тва, кончи́на вѣ́ка є҆́сть: а҆ жа́тели, а҆́гг҃ли сꙋ́ть. м҃ Ꙗ҆́коже ѹ҆́бѡ собира́ютъ пле́велы, и҆ ѻ҆гне́мъ сожига́ютъ, та́кѡ бꙋ́детъ въ сконча́нiе вѣ́ка сегѡ̀. м҃а По́слетъ сн҃ъ человѣ́ческiй а҆́гг҃лы своѧ̀, и҆ (л. к҃ѳ ѡ҆б.) соберꙋ́тъ ѿ црⷭ҇твiѧ є҆гѡ̀ всѧ̀ собла́зны, и҆ творѧ́щыѧ беззако́нiе: м҃в И҆ вве́ргꙋтъ и҆̀хъ въ пе́щь ѻ҆́гненнꙋ: тꙋ̀ бꙋ́детъ пла́чь и҆ скре́жетъ зꙋбѡ́мъ. м҃г Тогда̀ пра́вєдницы просвѣтѧ́тсѧ ꙗ҆́кѡ со́лнце въ црⷭ҇твiи ѻ҆ц҃а̀ и҆́хъ. и҆мѣ́ѧй ѹ҆́ши слы́шати, да слы́шитъ.

Коне́цъ четверткꙋ̀, и҆ а҆́гг҃лѡмъ.

(заⷱ н҃є) м҃д Па́ки подо́бно є҆́сть црⷭ҇твiе нбⷭ҇ное сокро́вищꙋ сокрове́нꙋ на селѣ̀, є҆́же ѡ҆брѣ́тъ человѣ́къ скры̀. и҆ ѿ ра́дости є҆гѡ̀ и҆́детъ и҆ всѧ̑, є҆ли̑ка и҆́мать, продае́тъ, и҆ кꙋпꙋ́етъ село̀ то̀. м҃є Па́ки подо́бно є҆́сть црⷭ҇твiе нбⷭ҇ное человѣ́кꙋ кꙋпцꙋ̀, и҆́щꙋщꙋ дѡ́брыѧ би́серы: м҃s И҆́же ѡ҆брѣ́тъ є҆ди́нъ многоцѣ́ненъ би́серъ, ше́дъ продадѐ всѧ̑, є҆ли̑ка и҆мѧ́ше, и҆ кꙋпѝ є҆го̀. м҃з Па́ки подо́бно є҆́сть црⷭ҇твiе нбⷭ҇ное не́водꙋ вве́рженꙋ въ мо́ре, и҆ ѿ всѧ́кагѡ ро́да собра́вшꙋ: м҃и И҆́же є҆гда̀ и҆спо́лнисѧ, и҆звлеко́ша и҆ на кра́й, и҆ сѣ́дше и҆збра́ша дѡ́брыѧ въ сосꙋ́ды, а҆ sлы̑ѧ и҆зверго́ша во́нъ. м҃ѳ Та́кѡ бꙋ́детъ въ сконча́нiе вѣ́ка: и҆зы́дꙋтъ а҆́гг҃ли, и҆ ѿлꙋча́тъ sлы̑ѧ ѿ среды̀ пра́ведныхъ: н҃ И҆ вве́ргꙋтъ и҆̀хъ въ пе́щь ѻ҆́гненнꙋю, тꙋ̀ бꙋ́детъ пла́чь и҆ скре́жетъ зꙋбѡ́мъ. н҃а Глаго́ла и҆̀мъ i҆и҃съ: разꙋмѣ́сте ли сiѧ̑ всѧ̑; глаго́лаша є҆мꙋ̀: є҆́й гдⷭ҇и. н҃в Ѻ҆́нъ же речѐ и҆̀мъ: сегѡ̀ ра́ди всѧ́къ кни́жникъ, наꙋчи́всѧ црⷭ҇твiю нбⷭ҇номꙋ, подо́бенъ є҆́сть человѣ́кꙋ домови́тꙋ, и҆́же и҆зно́ситъ ѿ сокро́вища своегѡ̀ нѡ́ваѧ и҆ вє́тхаѧ. (л. л҃)

(заⷱ н҃s) н҃г И҆ бы́сть, є҆гда̀ сконча̀ i҆и҃съ при̑тчи сiѧ̑, пре́йде ѿтꙋ́дꙋ. н҃д И҆ прише́дъ во ѻ҆те́чествiе своѐ, ѹ҆ча́ше и҆̀хъ на со́нмищи и҆́хъ,

Коне́цъ пѧткꙋ̀ и҆ ст҃о́мꙋ.

ꙗ҆́кѡ диви́тисѧ и҆̀мъ, и҆ глаго́лати: ѿкꙋ́дꙋ семꙋ̀ премꙋ́дрость сiѧ̀, и҆ си̑лы; н҃є Не се́й ли є҆́сть текто́новъ сн҃ъ; не мт҃и ли є҆гѡ̀ нарица́етсѧ марiа́мъ, и҆ бра́тiѧ є҆гѡ̀, i҆а́кѡвъ, и҆ i҆ѡсíй, и҆ сíмѡнъ, и҆ i҆ꙋ́да; н҃s И҆ сєстры̀ є҆гѡ̀ не всѧ́ ли въ на́съ сꙋ́ть; ѿкꙋ́дꙋ ѹ҆́бѡ семꙋ̀ сiѧ̑ всѧ̑; н҃з И҆ блажнѧ́хꙋсѧ ѡ҆ не́мъ. i҆и҃съ же речѐ и҆̀мъ: нѣ́сть проро́къ безꙿ че́сти то́кмѡ во ѻ҆ч҃ествiи свое́мъ, и҆ въ домꙋ̀ свое́мъ: н҃и И҆ не сотворѝ тꙋ̀ си́лы мнѡ́ги, за невѣ́рство и҆́хъ.

Коне́цъ понедѣ́льникꙋ.

Глава̀ д҃_i.

(заⷱ н҃з) [к҃є] а҃ Въ то вре́мѧ ѹ҆слы́шавъ и҆́рѡдъ четвертовла́стникъ слꙋ́хъ i҆и҃совъ, в҃ И҆ речѐ* ѻ҆трокѡ́мъ свои́мъ: се́й є҆́сть i҆ѡа́ннъ крⷭ҇ти́тель, то́й воскре́се ѿ ме́ртвыхъ, и҆ сегѡ̀ ра́ди си̑лы дѣ́ютсѧ ѡ҆ не́мъ. г҃ И҆́рѡдъ бо є҆́мъ i҆ѡа́нна, свѧза̀ є҆го̀, и҆ всадѝ въ темни́цꙋ, и҆рѡдiа́ды ра́ди жены̀ фiлíппа (л. л҃ ѡ҆б.) бра́та своегѡ̀. д҃ Глаго́лаше бо є҆мꙋ̀ i҆ѡа́ннъ: не досто́итъ тѝ и҆мѣ́ти є҆ѧ̀. є҃ И҆ хотѧ́ше є҆го̀ ѹ҆би́ти, ѹ҆боѧ́сѧ наро́да: занѐ ꙗ҆́кѡ проро́ка є҆го̀ и҆мѣ́ѧхꙋ. s҃ Дни́ же бы́вшꙋ рождества̀ и҆́рѡдова, плѧса̀ дщѝ и҆рѡдiа́дина посредѣ̀, и҆ ѹ҆годѝ и҆́рѡдови. з҃ Тѣ́мже и҆ съ клѧ́твою и҆зречѐ є҆́й да́ти, є҆гѡ́же а҆́ще воспро́ситъ. и҃ Ѻ҆на́ же нава́ждена ма́терiю свое́ю, да́ждь мѝ, речѐ, здѣ̀ на блю́дѣ главꙋ̀ i҆ѡа́нна крести́телѧ. ѳ҃ И҆ печа́ленъ бы́сть ца́рь: клѧ́твы же ра́ди, и҆ за возлежа́щихъ съ ни́мъ, повелѣ̀ да́ти є҆́й. _i҃ И҆ посла́въ ѹ҆сѣ́кнꙋ i҆ѡа́нна въ темни́цѣ. а҃_i И҆ принесо́ша главꙋ̀ є҆гѡ̀ на блю́дѣ, и҆ да́ша дѣви́цѣ: и҆ ѿнесѐ ма́тери свое́й. в҃_i И҆ пристꙋ́пльше ѹ҆ченицы̀ є҆гѡ̀, взѧ́ша тѣ́ло є҆гѡ̀, и҆ погребо́ша є҆̀: и҆ прише́дше возвѣсти́ша i҆и҃сови. г҃_i И҆ слы́шавъ i҆и҃съ, ѿи́де ѿтꙋ́дꙋ въ кораблѝ, въ пꙋ́сто мѣ́сто @є҆ди́нъ@{@ѻ҆со́бь@}. и҆ слы́шавше наро́ди, по не́мъ и҆до́ша пѣ́ши ѿ градѡ́въ.

Коне́цъ вто́рникꙋ, и҆ ѹ҆сѣкнове́нiю.

(заⷱ н҃и) д҃_i И҆ и҆зше́дъ i҆и҃съ ви́дѣ мно́гъ наро́дъ, и҆ милосе́рдова ѡ҆ ни́хъ, и҆ и҆сцѣлѝ недꙋ̑жныѧ и҆́хъ. є҃_i По́здѣ же бы́вшꙋ, пристꙋпи́ша къ немꙋ̀ ѹ҆ченицы̀ є҆гѡ̀, глаго́люще: пꙋ́сто є҆́сть мѣ́сто, и҆ ча́съ ѹ҆жѐ минꙋ̀: ѿпꙋстѝ наро́ды, да ше́дше въ вє́си, кꙋ́пѧтъ бра̑шна себѣ̀. s҃_i I҆и҃съ же речѐ и҆̀мъ: не тре́бꙋютъ ѿитѝ, дади́те и҆̀мъ вы̀ ꙗ҆́сти. [к҃s] з҃_i Ѻ҆ни́ же глаго́лаша є҆мꙋ̀: не и҆́мамы здѣ̀ то́кмѡ пѧ́ть хлѣ̑бъ и҆ двѣ̀ ры́бѣ. и҃_i Ѻ҆́нъ же (л. л҃а) речѐ: принеси́те мѝ и҆̀хъ сѣ́мѡ. ѳ҃_i И҆ повелѣ́въ наро́дѡмъ возлещѝ на травѣ̀, и҆ прiе́мъ пѧ́ть хлѣ̑бъ и҆ ѻ҆́бѣ ры́бѣ, воззрѣ́въ на нб҃о, бл҃гословѝ: и҆ преломи́въ дадѐ ѹ҆ченикѡ́мъ хлѣ́бы, ѹ҆ченицы́ же наро́дѡмъ. к҃ И҆ ꙗ҆до́ша всѝ, и҆ насы́тишасѧ: и҆ взѧ́ша и҆збы́тки ѹ҆крꙋ̑хъ, двана́десѧть ко́шѧ и҆спо́лнь. к҃а Ꙗ҆дꙋ́щихъ же бѣ̀ мꙋже́й ꙗ҆́кѡ пѧ́ть ты́сѧщъ, ра́звѣ же́нъ и҆ дѣте́й.

(заⷱ н҃ѳ) к҃в И҆ а҆́бiе понꙋ́ди i҆и҃съ ѹ҆ченикѝ своѧ̀ влѣ́зти въ кора́бль, и҆ @вари́ти є҆го̀ на ѻ҆́номъ полꙋ̀@{@предꙿитѝ є҆мꙋ̀ на ѻ҆́нъ по́лъ@}, до́ндеже ѿпꙋ́ститъ наро́ды.

Коне́цъ недѣ́ли и҃.

к҃г И҆ ѿпꙋсти́въ наро́ды, взы́де на горꙋ̀ є҆ди́нъ помоли́тисѧ. по́здѣ же бы́вшꙋ, є҆ди́нъ бѣ̀ тꙋ̀. к҃д Кора́бль же бѣ̀ посредѣ̀ мо́рѧ, вла́ѧсѧ волна́ми: бѣ́ бо проти́венъ вѣ́тръ. [к҃з] к҃є Въ четве́ртꙋю же стра́жꙋ но́щи, и҆́де къ ни́мъ i҆и҃съ, ходѧ̀ по мо́рю. к҃s И҆ ви́дѣвше є҆го̀ ѹ҆ченицы̀ по мо́рю ходѧ́ща, смꙋти́шасѧ, глаго́люще, ꙗ҆́кѡ призра́къ є҆́сть: и҆ ѿ стра́ха возопи́ша. к҃з А҆́бiе же речѐ и҆̀мъ i҆и҃съ, глаго́лѧ: дерза́йте, а҆́зъ є҆́смь, не бо́йтесѧ. к҃и Ѿвѣща́въ же пе́тръ речѐ: гдⷭ҇и, а҆́ще ты̀ є҆сѝ, повели́ ми прiитѝ къ тебѣ̀ по вода́мъ. к҃ѳ Ѻ҆́нъ же речѐ: прiидѝ. и҆ и҆злѣ́зъ и҆зꙿ кораблѧ̀ пе́тръ, хожда́ше по вода́мъ, прiитѝ ко i҆и҃сови. л҃ Ви́дѧ же вѣ́тръ крѣ́покъ, ѹ҆боѧ́сѧ, и҆ наче́нъ ѹ҆топа́ти, возопѝ, глаго́лѧ: гдⷭ҇и, спаси́ мѧ. (л. л҃а ѡ҆б.) л҃а И҆ а҆́бiе i҆и҃съ просте́ръ рꙋ́кꙋ, ꙗ҆́тъ є҆го̀, и҆ глаго́ла є҆мꙋ̀: маловѣ́ре, почто̀ ѹ҆сꙋмнѣ́лсѧ є҆сѝ; л҃в И҆ влѣ́зшема и҆́ма въ кора́бль, преста̀ вѣ́тръ. л҃г Сꙋ́щiи же въ кораблѝ, прише́дше поклони́шасѧ є҆мꙋ̀, глаго́люще: вои́стиннꙋ бж҃iй сн҃ъ є҆сѝ. л҃д И҆ преше́дше прiидо́ша въ зе́млю геннисаре́ѳскꙋю.

Коне́цъ недѣ́ли.

(заⷱ ѯ҃) л҃є И҆ позна́вше є҆го̀ мꙋ́жiе мѣ́ста тогѡ̀, посла́ша во всю̀ странꙋ̀ тꙋ̀: и҆ принесо́ша къ немꙋ̀ всѧ̑ болѧ́щыѧ. л҃s И҆ молѧ́хꙋ є҆го̀, да то́кмѡ прико́снꙋтсѧ вскри́лiю ри́зы є҆гѡ̀: и҆ є҆ли́цы прикоснꙋ́шасѧ, спасе́ни бы́ша.

Глава̀ є҃_i.

[к҃и] а҃ Тогда̀ пристꙋпи́ша ко i҆и҃сови, и҆̀же ѿ i҆ерꙋсали́ма кни́жницы и҆ фарiсе́є, глаго́люще: в҃ Почто̀ ѹ҆ченицы̀ твоѝ престꙋпа́ютъ преда́нiе ста́рєцъ; не ѹ҆мыва́ютъ бо рꙋ́къ свои́хъ, є҆гда̀ хлѣ́бъ ꙗ҆дѧ́тъ. г҃ Ѻ҆́нъ же ѿвѣща́въ речѐ и҆̀мъ: почто̀ и҆ вы̀ престꙋпа́ете за́повѣдь бж҃iю за преда́нiе ва́ше; д҃ Бг҃ъ бо заповѣ́да, глаго́лѧ: чтѝ ѻ҆тца̀ и҆ ма́терь: и҆ и҆́же sлосло́витъ ѻ҆тца̀ и҆лѝ ма́терь, сме́ртiю да ѹ҆́мретъ. є҃ Вы́ же глаго́лете: и҆́же а҆́ще рече́тъ ѻ҆тцꙋ̀, и҆лѝ ма́тери: да́ръ, є҆́же а҆́ще ѿ менѐ по́льзовалсѧ є҆сѝ. s҃ И҆ да не почти́тъ ѻ҆тца̀ своегѡ̀, и҆лѝ ма́тере @ @{@своеѧ̀@}: и҆ (л. л҃в) разори́сте за́повѣдь бж҃iю за преда́нiе ва́ше. з҃ Лицемѣ́ри, до́брѣ проро́чествова ѡ҆ ва́съ и҆са́iа, глаго́лѧ: и҃ Приближа́ютсѧ мнѣ̀ лю́дiе сíи ѹ҆сты̀ свои́ми, и҆ ѹ҆стна́ми чтꙋ́тъ мѧ̀: се́рдце же и҆́хъ дале́че ѿстои́тъ ѿ менѐ. ѳ҃ Всꙋ́е же чтꙋ́тъ мѧ̀, ѹ҆ча́ще ѹ҆че́нiємъ, за́повѣдемъ человѣ́ческимъ. _i҃ И҆ призва́въ наро́ды, речѐ и҆̀мъ: слы́шите, и҆ разꙋмѣ́йте: а҃_i Не входѧ́щее во ѹ҆ста̀ скверни́тъ человѣ́ка: но и҆сходѧ́щее и҆зоꙋ́стъ, то̀ скверни́тъ человѣ́ка.

Коне́цъ средѣ̀.

(заⷱ ѯ҃а) в҃_i Тогда̀ пристꙋ́пльше ѹ҆ченицы̀ є҆гѡ̀, рѣ́ша є҆мꙋ̀: вѣ́си ли, ꙗ҆́кѡ фарiсе́є слы́шавше сло́во, соблазни́шасѧ; г҃_i Ѻ҆́нъ же ѿвѣща́въ речѐ: всѧ́къ са́дъ, є҆гѡ́же не насадѝ ѻ҆ц҃ъ мо́й небе́сный, и҆скорени́тсѧ. г҃_i Ѡ҆ста́вите и҆̀хъ: вождѝ сꙋ́ть слѣ́пи слѣпцє́мъ: слѣпе́цъ же слѣпца̀ а҆́ще во́дитъ, ѻ҆́ба въ ꙗ҆́мꙋ впаде́тасѧ. є҃_i Ѿвѣща́въ же пе́тръ, речѐ є҆мꙋ̀: скажѝ на́мъ при́тчꙋ сiю̀. s҃_i I҆и҃съ же речѐ [и҆̀мъ]: @є҆дина́че@{@є҆щѐ@} ли и҆ вы̀ безꙿ ра́зꙋма є҆стѐ; з҃_i Не ѹ҆̀ ли разꙋмѣва́ете, ꙗ҆́кѡ всѧ́ко, є҆́же вхо́дитъ во ѹ҆ста̀, во чре́во вмѣща́етсѧ, и҆ а҆федрѡ́номъ и҆схо́дитъ; и҃_i И҆сходѧ̑щаѧ же и҆зоꙋ́стъ, ѿ се́рдца и҆схо́дѧтъ, и҆ та̑ сквернѧ́тъ человѣ́ка. ѳ҃_i Ѿ се́рдца бо и҆схо́дѧтъ помышлє́нiѧ sла̑ѧ, ѹ҆бȋйства, прелюбодѣѧ̑нiѧ, любодѣѧ̑нiѧ, татьбы̑, лжесвидѣ́тєльства, хꙋлы̑. к҃ Сiѧ̑ сꙋ́ть сквернѧ̑щаѧ человѣ́ка: а҆ є҆́же неꙋмове́нныма рꙋка́ма ꙗ҆́сти, не скверни́тъ человѣ́ка. (л. л҃в ѡ҆б.)

(заⷱ ѯ҃в) к҃а И҆ и҆зше́дъ ѿтꙋ́дꙋ i҆и҃съ, ѿи́де во страны̀ тѵ́рскiѧ и҆ сiдѡ́нскiѧ.

Коне́цъ четверткꙋ̀.

[к҃ѳ] к҃в И҆ сѐ жена̀ ханане́йска ѿ предѣ́лъ тѣ́хъ и҆зше́дши, возопѝ къ немꙋ̀, глаго́лющи: поми́лꙋй мѧ̀ гдⷭ҇и, сн҃е дв҃довъ: дщѝ моѧ̀ sлѣ̀ бѣснꙋ́етсѧ. к҃г Ѻ҆́нъ же не ѿвѣща̀ є҆́й словесѐ. и҆ пристꙋ́пльше ѹ҆ченицы̀ є҆гѡ̀, молѧ́хꙋ є҆го̀ глаго́люще: ѿпꙋстѝ ю҆̀, ꙗ҆́кѡ вопiе́тъ въ слѣ́дъ на́съ. к҃д Ѻ҆́нъ же ѿвѣща́въ, речѐ: нѣ́смь по́сланъ, то́кмѡ ко ѻ҆вца́мъ поги́бшымъ до́мꙋ i҆и҃лева. к҃є Ѻ҆на́ же прише́дши поклони́сѧ є҆мꙋ̀, глаго́лющи: гдⷭ҇и, помози́ ми. к҃s Ѻ҆́нъ же ѿвѣща́въ, речѐ: нѣ́сть добро̀ ѿѧ́ти хлѣ́ба ча́дѡмъ, и҆ поврещѝ псѡ́мъ. к҃з Ѻ҆на́ же речѐ: є҆́й гдⷭ҇и: и҆́бо и҆ псѝ ꙗ҆дѧ́тъ ѿ крꙋпи́цъ па́дающихъ ѿ трапе́зы господе́й свои́хъ. к҃и Тогда̀ ѿвѣща́въ i҆и҃съ, речѐ є҆́й: ѽ же́но, ве́лiѧ вѣ́ра твоѧ̀! бꙋ́ди тебѣ̀, ꙗ҆́коже хо́щеши. и҆ и҆сцѣлѣ̀ дщѝ є҆ѧ̀ ѿ тогѡ̀ часа̀.

Коне́цъ недѣ́ли.

(заⷱ ѯ҃г) [л҃] к҃ѳ И҆ преше́дъ ѿтꙋ́дꙋ i҆и҃съ, прiи́де* на мо́ре галiле́йское: и҆ возше́дъ на горꙋ̀, сѣ́де тꙋ̀. л҃ И҆ пристꙋпи́ша къ немꙋ̀ наро́ди мно́зи, и҆мꙋ́ще съ собо́ю хрѡмы́ѧ, слѣпы̑ѧ, нѣмы̑ѧ, бѣ̑дныѧ, и҆ и҆́ны мно́ги: и҆ приверго́ша и҆̀хъ къ нога́ма i҆и҃совыма, и҆ и҆сцѣлѝ и҆̀хъ. л҃а Ꙗ҆́коже наро́дѡмъ диви́тисѧ ви́дѧщымъ (л. л҃г) нѣмы̑ѧ глаго́лющѧ, бѣ̑дныѧ здра́вы, хрѡмы́ѧ ходѧ́щѧ, и҆ слѣпы̑ѧ ви́дѧщѧ, и҆ сла́влѧхꙋ бг҃а i҆и҃лева.

Коне́цъ пѧткꙋ̀.

(заⷱ ѯ҃д) [л҃а] л҃в I҆и҃съ же призва́въ ѹ҆ченикѝ своѧ̀, речѐ [и҆̀мъ]: милосе́рдꙋю ѡ҆ наро́дѣ [се́мъ], ꙗ҆́кѡ ѹ҆жѐ днѝ трѝ присѣдѧ́тъ мнѣ̀, и҆ не и҆́мꙋтъ чесѡ̀ ꙗ҆́сти: и҆ ѿпꙋсти́ти и҆̀хъ не ꙗ҆́дшѧ не хощꙋ̀, да не ка́кѡ ѡ҆слабѣ́ютъ на пꙋтѝ. л҃г И҆ глаго́лаша є҆мꙋ̀ ѹ҆ченицы̀ є҆гѡ̀: ѿкꙋ́дꙋ на́мъ въ пꙋсты́ни хлѣ́би толи́цы, ꙗ҆́кѡ да насы́титсѧ толи́къ наро́дъ; л҃д И҆ глаго́ла и҆̀мъ i҆и҃съ: коли́кѡ хлѣ́бы и҆́мате; ѻ҆ни́ же рѣ́ша: се́дмь, и҆ ма́лѡ ры́бицъ. л҃є И҆ повелѣ̀ наро́дѡмъ возлещѝ на землѝ. л҃s И҆ прiе́мъ се́дмь хлѣ́бы и҆ ры̑бы, хвалꙋ̀ возда́въ преломѝ, и҆ дадѐ ѹ҆ченикѡ́мъ свои́мъ, ѹ҆ченицы́ же наро́дѡмъ. л҃з И҆ ꙗ҆до́ша всѝ, и҆ насы́тишасѧ: и҆ взѧ́ша и҆збы́тки ѹ҆крꙋ̑хъ, се́дмь ко́шницъ и҆спо́лнь. л҃и Ꙗ҆́дшихъ же бѧ́ше четы́ре ты́сѧщи мꙋже́й, ра́звѣ же́нъ и҆ дѣте́й. л҃ѳ И҆ ѿпꙋсти́въ наро́ды, влѣ́зе въ кора́бль, и҆ прiи́де въ предѣ́лы магдали́нски.

Коне́цъ сꙋббѡ́тѣ.

Глава̀ s҃_i.

(заⷱ ѯ҃є) а҃ И҆ пристꙋпи́ша къ немꙋ̀* фарiсе́є и҆ саддꙋке́є и҆скꙋша́юще вопроси́ша є҆го̀, зна́менiе съ небесѐ показа́ти и҆̀мъ. в҃ Ѻ҆́нъ же ѿвѣща́въ речѐ (л. л҃г ѡ҆б.) и҆̀мъ: ве́черꙋ бы́вшꙋ, глаго́лете, ве́дро: чермнꙋ́етъ бо сѧ не́бо. г҃ И҆ ѹ҆́трꙋ, дне́сь зима̀: чермнꙋ́етъ бо сѧ дрѧселꙋ́ѧ не́бо. лицемѣ́ри, лицѐ ѹ҆́бѡ нб҃сѐ ѹ҆мѣ́ете разсꙋжда́ти, зна́менiй же временѡ́мъ не мо́жете и҆скꙋси́ти. д҃ Ро́дъ лꙋка́въ и҆ прелюбодѣ́йный зна́менiѧ и҆́щетъ: и҆ зна́менiе не да́стсѧ є҆мꙋ̀, то́кмѡ зна́менiе i҆ѡ́ны проро́ка. и҆ ѡ҆ста́вль и҆̀хъ, ѿи́де. є҃ И҆ преше́дше ѹ҆чн҃цы̀ є҆гѡ̀ на ѻ҆́нъ по́лъ, забы́ша хлѣ́бы взѧ́ти.

(заⷱ ѯ҃s) s҃ I҆и҃съ же речѐ и҆̀мъ: внемли́те и҆ блюди́тесѧ ѿ ква́са фарiсе́йска и҆ саддꙋке́йска.

Коне́цъ понедѣ́льникꙋ.

з҃ Ѻ҆ни́ же помышлѧ́хꙋ въ себѣ̀, глаго́люще: ꙗ҆́кѡ хлѣ́бы не взѧ́хомъ. [л҃в] и҃ Разꙋмѣ́въ же i҆и҃съ речѐ и҆̀мъ: что̀ мы́слите въ себѣ̀, маловѣ́ри, ꙗ҆́кѡ хлѣ́бы не взѧ́сте; ѳ҃ Не ѹ҆̀ ли разꙋмѣ́ете, нижѐ по́мните, пѧ́ть хлѣ́бы пѧти́мъ ты́сѧщамъ, и҆ коли́кѡ кѡ́шъ взѧ́сте; _i҃ Ни лѝ се́дмь хлѣ́бы четы́ремъ ты́сѧщамъ, и҆ коли́кѡ ко́шницъ взѧ́сте; а҃_i Ка́кѡ не разꙋмѣ́ете, ꙗ҆́кѡ не ѡ҆ хлѣ́бѣхъ рѣ́хъ ва́мъ внима́ти, [но] ѿ ква́са фарiсе́йска и҆ саддꙋке́йска; в҃_i Тогда̀ разꙋмѣ́ша, ꙗ҆́кѡ не речѐ храни́тисѧ ѿ ква́са хлѣ́бнагѡ, но ѿ ѹ҆че́нiѧ фарiсе́йска и҆ саддꙋке́йска.

Коне́цъ вто́рникꙋ.

(заⷱ ѯ҃з) г҃_i Прише́дъ же* i҆и҃съ во страны̑ кесарíи фiлíпповы, вопроша́ше ѹ҆ченикѝ своѧ̀, глаго́лѧ: кого́ мѧ (л. л҃д) глаго́лютъ человѣ́цы бы́ти, сн҃а человѣ́ческаго; [л҃г] д҃_i Ѻ҆ни́ же рѣ́ша: ѻ҆́ви ѹ҆́бѡ i҆ѡа́нна крести́телѧ, и҆нíи же и҆лiю̀, дрꙋзíи же i҆еремíю, и҆лѝ є҆ди́наго ѿ прорѡ́къ. є҃_i Глаго́ла и҆̀мъ i҆и҃съ: вы́ же кого́ мѧ глаго́лете бы́ти; s҃_i Ѿвѣща́въ же сíмѡнъ пе́тръ речѐ: ты̀ є҆сѝ хрⷭ҇то́съ, сн҃ъ бг҃а жива́гѡ. з҃_i И҆ ѿвѣща́въ i҆и҃съ речѐ є҆мꙋ̀: блаже́нъ є҆сѝ сíмѡне ва́ръ i҆ѡ́на, ꙗ҆́кѡ пло́ть и҆ кро́вь не ꙗ҆вѝ тебѣ̀, но ѻ҆ц҃ъ мо́й и҆́же на нб҃сѣ́хъ. и҃_i И҆ а҆́зъ же тебѣ̀ глаго́лю, ꙗ҆́кѡ ты̀ є҆сѝ пе́тръ, и҆ на се́мъ ка́мени сози́ждꙋ цр҃ковь мою̀, и҆ врата̀ а҆́дова не ѡ҆долѣ́ютъ є҆́й.

Коне́цъ сщ҃е́нiю.

ѳ҃_i И҆ да́мъ тѝ ключѝ црⷭ҇тва нбⷭ҇нагѡ: и҆ є҆́же а҆́ще свѧ́жеши на землѝ, бꙋ́детъ свѧ́зано на нб҃сѣ́хъ: и҆ є҆́же а҆́ще разрѣши́ши на землѝ, бꙋ́детъ разрѣше́но на небесѣ́хъ.

Коне́цъ а҆пⷭ҇лѡмъ.

(заⷱ ѯ҃и) к҃ Тогда̀ запретѝ i҆и҃съ ѹ҆ченикѡ́мъ свои́мъ, да никомꙋ́же рекꙋ́тъ, ꙗ҆́кѡ се́й є҆́сть i҆и҃съ хрⷭ҇то́съ. к҃а Ѿто́лѣ нача́тъ i҆и҃съ ска́зовати ѹ҆ченикѡ́мъ свои́мъ, ꙗ҆́кѡ подоба́етъ є҆мꙋ̀ и҆тѝ во i҆ерꙋсали́мъ, и҆ мно́гѡ пострада́ти ѿ ста́рєцъ и҆ а҆рхiерє́й и҆ кни̑жникъ, и҆ ѹ҆бiе́нꙋ бы́ти, и҆ тре́тiй де́нь воста́ти. к҃в И҆ пое́мъ є҆го̀ пе́тръ, нача́тъ прерѣца́ти є҆мꙋ̀, глаго́лѧ: млⷭ҇рдъ ты̀ гдⷭ҇и, не и҆́мать бы́ти тебѣ̀ сíе. к҃г Ѻ҆́нъ же (л. л҃д ѡ҆б.) ѡ҆бра́щсѧ речѐ петро́ви: и҆дѝ за мно́ю сатано̀, собла́знъ мѝ є҆сѝ: ꙗ҆́кѡ не мы́слиши, ꙗ҆̀же [сꙋ́ть] бж҃iѧ, но человѣ́чєскаѧ.

(заⷱ ѯ҃ѳ) к҃д Тогда̀ i҆и҃съ речѐ ѹ҆ченикѡ́мъ свои́мъ: а҆́ще кто̀ хо́щетъ по мнѣ̀ и҆тѝ, да ѿве́ржетсѧ себѐ, и҆ во́зꙿметъ крⷭ҇тъ сво́й, и҆ по мнѣ̀ грѧде́тъ.

Коне́цъ средѣ̀.

к҃є И҆́же бо а҆́ще хо́щетъ дꙋ́шꙋ свою̀ спастѝ, погꙋби́тъ ю҆̀: и҆ и҆́же а҆́ще погꙋби́тъ дꙋ́шꙋ свою̀ менѐ ра́ди, ѡ҆брѧ́щетъ ю҆̀. к҃s Ка́ѧ бо по́льза человѣ́кꙋ, а҆́ще мíръ ве́сь прiѡбрѧ́щетъ, дꙋ́шꙋ же свою̀ ѿтщети́тъ; и҆лѝ что̀ да́стъ человѣ́къ и҆змѣ́нꙋ за дꙋ́шꙋ свою̀; к҃з Прiити́ бо и҆́мать сн҃ъ человѣ́ческiй во сла́вѣ ѻ҆ц҃а̀ своегѡ̀, со а҆́гг҃лы свои́ми: и҆ тогда̀ возда́стъ комꙋ́ждо по дѣѧ́нiємъ є҆гѡ̀. к҃и А҆ми́нь глаго́лю ва́мъ, [ꙗ҆́кѡ] сꙋ́ть нѣ́цыи ѿ здѣ̀ стоѧ́щихъ, и҆̀же не и҆́мꙋтъ вкꙋси́ти сме́рти, до́ндеже ви́дѧтъ сн҃а человѣ́ческаго грѧдꙋ́ща во црⷭ҇твiи свое́мъ.

Коне́цъ четверткꙋ̀.

Глава̀ з҃_i.

(заⷱ ѻ҃) [л҃д] а҃ И҆ по дне́хъ шести́хъ,* поѧ́тъ i҆и҃съ петра̀ и҆ i҆а́кѡва и҆ i҆ѡа́нна бра́та є҆гѡ̀, и҆ возведѐ и҆̀хъ на горꙋ̀ высокꙋ̀ є҆ди́ны. в҃ И҆ преѡбрази́сѧ предꙿ ни́ми: и҆ просвѣти́сѧ лицѐ є҆гѡ̀ ꙗ҆́кѡ со́лнце: ри̑зы (л. л҃є) же є҆гѡ̀ бы́ша бѣлы̀ ꙗ҆́кѡ свѣ́тъ. г҃ И҆ сѐ ꙗ҆ви́стасѧ и҆̀мъ мѡѷсе́й и҆ и҆лiа̀, съ ни́мъ глаго́люща. д҃ Ѿвѣща́въ же пе́тръ речѐ [ко] i҆и҃сови: гдⷭ҇и, добро̀ є҆́сть на́мъ здѣ̀ бы́ти: а҆́ще хо́щеши, сотвори́мъ здѣ̀ трѝ сѣ́ни, тебѣ̀ є҆ди́нꙋ, и҆ мѡѷсе́ови є҆ди́нꙋ, и҆ є҆ди́нꙋ и҆лiѝ. є҃ Е҆ще́ [же] є҆мꙋ̀ глаго́лющꙋ, сѐ ѻ҆́блакъ свѣ́телъ ѡ҆сѣнѝ и҆̀хъ: и҆ сѐ гла́съ и҆зꙿ ѻ҆́блака глаго́лѧ: се́й є҆́сть сн҃ъ мо́й возлю́бленный, ѡ҆ не́мже благоволи́хъ: тогѡ̀ послꙋ́шайте. s҃ И҆ слы́шавше ѹ҆ченицы̀, падо́ша ни́цы, и҆ ѹ҆боѧ́шасѧ sѣлѡ̀. з҃ И҆ пристꙋ́пль i҆и҃съ, прикоснꙋ́сѧ и҆́хъ, и҆ речѐ: воста́ните, и҆ не бо́йтесѧ. и҃ Возве́дше же ѻ҆́чи своѝ, никого́же ви́дѣша, то́кмѡ i҆и҃са є҆ди́наго. ѳ҃ И҆ сходѧ́щымъ и҆̀мъ съ горы̀, заповѣ́да и҆̀мъ i҆и҃съ, глаго́лѧ: никомꙋ́же повѣ́дите видѣ́нiѧ, до́ндеже сн҃ъ человѣ́ческiй и҆зꙿ ме́ртвыхъ воскре́снетъ.

Коне́цъ преѡбраже́нiю.

(заⷱ ѻ҃а) _i҃ И҆ вопроси́ша є҆го̀ ѹ҆ч҃нцы̀ є҆гѡ̀, глаго́люще: что̀ ѹ҆́бѡ кни́жницы глаго́лютъ, ꙗ҆́кѡ и҆лiѝ подоба́етъ прiитѝ пре́жде; а҃_i I҆и҃съ же ѿвѣща́въ речѐ и҆̀мъ: и҆лiа̀ ѹ҆́бѡ прiи́детъ пре́жде, и҆ ѹ҆стро́итъ всѧ̑. в҃_i Глаго́лю же ва́мъ, ꙗ҆́кѡ и҆лiа̀ ѹ҆жѐ прiи́де: и҆ не позна́ша є҆гѡ̀, но сотвори́ша ѡ҆ не́мъ, є҆ли̑ка восхотѣ́ша. та́кѡ и҆ сн҃ъ человѣ́ческiй и҆́мать пострада́ти ѿ ни́хъ. г҃_i Тогда̀ разꙋмѣ́ша ѹ҆ч҃нцы̀, ꙗ҆́кѡ ѡ҆ i҆ѡа́ннѣ крести́тели речѐ и҆̀мъ.

(заⷱ ѻ҃в) [л҃є] д҃_i И҆ прише́дшымъ и҆̀мъ къ наро́дꙋ, пристꙋпѝ къ немꙋ̀ человѣ́къ,* кла́нѧѧсѧ є҆мꙋ̀, є҃_i И҆ глаго́лѧ: гдⷭ҇и, (л. л҃є ѡ҆б.) поми́лꙋй сы́на моего̀, ꙗ҆́кѡ на но́вы мѣ́сѧцы бѣснꙋ́етсѧ, и҆ sлѣ̀ стра́ждетъ: мно́жицею бо па́даетъ во ѻ҆́гнь, и҆ мно́жицею въ во́дꙋ. s҃_i И҆ приведо́хъ є҆го̀ ко ѹ҆ченикѡ́мъ твои́мъ, и҆ не возмого́ша є҆го̀ и҆сцѣли́ти. з҃_i Ѿвѣща́въ же i҆и҃съ речѐ: ѽ ро́де невѣ́рный, и҆ развраще́нный, доко́лѣ бꙋ́дꙋ съ ва́ми; доко́лѣ терплю̀ ва́съ; приведи́те мѝ є҆го̀ сѣ́мѡ. и҃_i И҆ запретѝ є҆мꙋ̀ i҆и҃съ: и҆ и҆зы́де и҆зꙿ негѡ̀ бѣ́съ, и҆ и҆сцѣлѣ̀ ѻ҆́трокъ ѿ часа̀ тогѡ̀.

Коне́цъ пѧткꙋ̀.

ѳ҃_i Тогда̀ пристꙋ́пльше ѹ҆ченицы̀ i҆и҃сови є҆ди́номꙋ, рѣ́ша: почто̀ мы̀ не возмого́хомъ и҆згна́ти є҆го̀; к҃ I҆и҃съ же речѐ и҆̀мъ: за невѣ́рствiе ва́ше. а҆ми́нь бо глаго́лю ва́мъ: а҆́ще и҆́мате вѣ́рꙋ ꙗ҆́кѡ зе́рно горꙋ́шно, рече́те горѣ̀ се́й, прейдѝ ѿсю́дꙋ та́мѡ, и҆ пре́йдетъ: и҆ ничто́же невозмо́жно бꙋ́детъ ва́мъ. к҃а Се́й же ро́дъ не и҆схо́дитъ, то́кмѡ моли́твою и҆ посто́мъ. к҃в Живꙋ́щымъ же и҆̀мъ въ галiле́и, речѐ и҆̀мъ i҆и҃съ: пре́данъ и҆́мать бы́ти сн҃ъ человѣ́ческiй въ рꙋ́цѣ человѣ́кѡмъ: к҃г И҆ ѹ҆бiю́тъ є҆го̀, и҆ тре́тiй де́нь воста́нетъ.

Коне́цъ недѣ́ли.

и҆ ско́рбни бы́ша sѣлѡ̀.

(заⷱ ѻ҃г) [л҃s] к҃д Прише́дшымъ же и҆̀мъ въ капернаꙋ́мъ, пристꙋпи́ша прiе́млющiи дiдра́хма къ петро́ви, и҆ рѣ́ша: ѹ҆чи́тель ва́шъ не да́стъ ли дiдра́хма; к҃є Глаго́ла, є҆́й. и҆ (л. л҃s) є҆гда̀ вни́де въ до́мъ, предварѝ є҆го̀ i҆и҃съ, глаго́лѧ: что́ ти мни́тсѧ, сíмѡне; ца́рiе зе́мстiи ѿ кíихъ прiе́млютъ да̑ни, и҆лѝ кинсо́нъ; ѿ свои́хъ ли сынѡ́въ, и҆лѝ ѿ чꙋжи́хъ; к҃s Глаго́ла є҆мꙋ̀ пе́тръ: ѿ чꙋжи́хъ. речѐ є҆мꙋ̀ i҆и҃съ: ѹ҆̀бо свобо́дни сꙋ́ть сы́нове. к҃з Но да не соблазни́мъ и҆̀хъ, ше́дъ въ мо́ре ве́рзи ѹ҆́дицꙋ, и҆ и҆́же пре́жде и҆́меши ры́бꙋ, возꙿмѝ: и҆ ѿве́рзъ ѹ҆ста̀ є҆́й, ѡ҆брѧ́щеши стати́ръ: то́й взе́мъ да́ждь и҆̀мъ за мѧ̀ и҆ за сѧ̀.

Глава̀ и҃_i.

(заⷱ ѻ҃д) [л҃з] а҃ Въ то́й ча́съ пристꙋпи́ша ѹ҆ченицы̀ ко i҆и҃сꙋ, глаго́люще: кто̀ ѹ҆́бѡ бо́лiй є҆́сть въ црⷭ҇твiи нбⷭ҇нѣмъ; в҃ И҆ призва́въ i҆и҃съ ѻ҆троча̀, поста́ви є҆̀ посредѣ̀ и҆́хъ, г҃ И҆ речѐ: а҆ми́нь глаго́лю ва́мъ, а҆́ще не ѡ҆братите́сѧ, и҆ бꙋ́дете ꙗ҆́кѡ дѣ́ти, не вни́дете въ црⷭ҇тво нбⷭ҇ное. д҃ И҆́же бо смири́тсѧ ꙗ҆́кѡ ѻ҆троча̀ сiѐ, то́й є҆́сть бо́лiй во црⷭ҇твiи нбⷭ҇нѣмъ.

Коне́цъ сꙋббѡ́тѣ.

є҃ И҆ и҆́же а҆́ще прiи́метъ ѻ҆троча̀ таково̀ во и҆́мѧ моѐ, менѐ прiе́млетъ. s҃ А҆ и҆́же а҆́ще соблазни́тъ є҆ди́наго ма́лыхъ си́хъ вѣ́рꙋющихъ въ мѧ̀, ѹ҆́не є҆́сть є҆мꙋ̀, да ѡ҆бѣ́ситсѧ же́рновъ ѻ҆се́льскiй на вы́и є҆гѡ̀, и҆ пото́нетъ въ пꙋчи́нѣ морстѣ́й. з҃ Го́ре мíрꙋ ѿ собла̑знъ: нꙋ́жда бо є҆́сть прiитѝ собла́знѡмъ. ѻ҆ба́че го́ре человѣ́кꙋ томꙋ̀, и҆́мже собла́знъ прихо́дитъ. (л. л҃s ѡ҆б.) и҃ А҆́ще ли рꙋка̀ твоѧ̀, и҆лѝ нога̀ твоѧ̀ соблажнѧ́етъ тѧ̀, ѿсѣцы̀ ю҆̀, и҆ ве́рзи ѿ себѐ: добрѣ́йше тѝ є҆́сть вни́ти въ живо́тъ хро́мꙋ и҆лѝ @бѣ́днꙋ@{@безꙿ рꙋкѝ@}, не́жели двѣ̀ рꙋ́цѣ, и҆ двѣ̀ но́зѣ и҆мꙋ́щꙋ, вве́рженꙋ бы́ти во ѻ҆́гнь вѣ́чный. ѳ҃ И҆ а҆́ще ѻ҆́ко твоѐ соблажнѧ́етъ тѧ̀, и҆зꙿмѝ є҆̀, и҆ ве́рзи ѿ себѐ: добрѣ́йше тѝ є҆́сть со є҆ди́нѣмъ ѻ҆́комъ въ живо́тъ вни́ти, не́же двѣ̀ ѻ҆́цѣ и҆мꙋ́щꙋ, вве́рженꙋ бы́ти въ гее́ннꙋ ѻ҆́гненнꙋю.

(заⷱ ѻ҃є) _i҃  Блюди́те, да не пре́зрите є҆ди́нагѡ [ѿ] ма́лыхъ си́хъ: глаго́лю бо ва́мъ, ꙗ҆́кѡ а҆́гг҃ли и҆́хъ на нб҃сѣ́хъ вы́нꙋ ви́дѧтъ лицѐ ѻ҆ц҃а̀ моегѡ̀ нбⷭ҇нагѡ. а҃_i Прiи́де бо сн҃ъ человѣ́ческiй взыска́ти и҆ спастѝ поги́бшаго.

Коне́цъ понедѣ́льникꙋ ѳ҃-мꙋ.

[л҃и] в҃_i Что̀ ва́мъ мни́тсѧ: а҆́ще бꙋ́детъ нѣ́коемꙋ человѣ́кꙋ сто̀ ѻ҆ве́цъ, и҆ заблꙋ́дитъ є҆ди́на ѿ ни́хъ: не ѡ҆ста́витъ ли де́вѧтьдесѧтъ и҆ де́вѧть въ гора́хъ, и҆ ше́дъ и҆́щетъ заблꙋ́ждшiѧ; г҃_i И҆ а҆́ще *бꙋ́детъ ѡ҆брѣстѝ ю҆̀, а҆ми́нь глаго́лю ва́мъ, ꙗ҆́кѡ ра́дꙋетсѧ ѡ҆ не́й па́че, не́же ѡ҆ девѧти́десѧтихъ и҆ девѧтѝ незаблꙋ́ждшихъ. д҃_i Та́кѡ нѣ́сть во́лѧ предꙿ ѻ҆ц҃е́мъ ва́шимъ нбⷭ҇нымъ, да поги́бнетъ є҆ди́нъ ѿ ма́лыхъ си́хъ. є҃_i А҆́ще же согрѣши́тъ къ тебѣ̀ бра́тъ тво́й, и҆дѝ и҆ ѡ҆бличѝ є҆го̀ междꙋ̀ тобо́ю и҆ тѣ́мъ є҆ди́нѣмъ. а҆́ще тебѐ послꙋ́шаетъ, прiѡбрѣ́лъ є҆сѝ бра́та твоего̀. s҃_i А҆́ще ли тебѐ не послꙋ́шаетъ, поймѝ съ собо́ю па́ки є҆ди́наго (л. л҃з) и҆лѝ два̀, да при ѹ҆стѣ́хъ двою̀ и҆лѝ трiе́хъ свидѣ́телей ста́нетъ всѧ́къ глаго́лъ. з҃_i А҆́ще же не послꙋ́шаетъ и҆́хъ, повѣ́ждь це́ркви: а҆́ще же и҆ це́рковь преслꙋ́шаетъ, бꙋ́ди тебѣ̀ ꙗ҆́коже ꙗ҆зы́чникъ и҆ мыта́рь.

(заⷱ ѻ҃s) и҃_i А҆ми́нь бо глаго́лю ва́мъ: є҆ли̑ка а҆́ще свѧ́жете на землѝ, бꙋ́дꙋтъ свѧ̑зана на нб҃сѝ: и҆ є҆ли̑ка а҆́ще разрѣшитѐ на землѝ, бꙋ́дꙋтъ разрѣшє́на на небесѣ́хъ. ѳ҃_i Па́ки а҆ми́нь глаго́лю ва́мъ: ꙗ҆́кѡ а҆́ще два̀ ѿ ва́съ совѣща́ета на землѝ ѡ҆ всѧ́кой ве́щи, є҆́же а҆́ще про́сита, бꙋ́детъ и҆́ма ѿ ѻ҆ц҃а̀ моегѡ̀ и҆́же на небесѣ́хъ. к҃ И҆дѣ́же бо є҆ста̀ два̀ и҆лѝ трiѐ со́брани во и҆́мѧ моѐ, тꙋ̀ є҆́смь посредѣ̀ и҆́хъ.

Коне́цъ понедѣ́льникꙋ ст҃а́гѡ дх҃а.

к҃а Тогда̀ пристꙋ́пль къ немꙋ̀ пе́тръ речѐ: гдⷭ҇и, ко́ль кра́ты а҆́ще согрѣши́тъ въ мѧ̀ бра́тъ мо́й, и҆ ѿпꙋщꙋ́ ли є҆мꙋ̀ до се́дмь кра́тъ; к҃в Глаго́ла є҆мꙋ̀ i҆и҃съ: не глаго́лю тебѣ̀ до се́дмь кра́тъ, но до се́дмьдесѧтъ кра́тъ седмери́цею.

Престꙋпѝ вто́рникꙋ.

(заⷱ ѻ҃з) [л҃ѳ] к҃г Сегѡ̀ ра́ди* ѹ҆подо́бисѧ црⷭ҇твiе нбⷭ҇ное чл҃вѣ́кꙋ царю̀, и҆́же восхотѣ̀ стѧза́тисѧ ѡ҆ словесѝ съ рабы̀ свои́ми. к҃д Наче́ншꙋ же є҆мꙋ̀ стѧза́тисѧ, приведо́ша є҆мꙋ̀ є҆ди́наго должника̀ тмо́ю тала̑нтъ. к҃є Не и҆мꙋ́щꙋ же є҆мꙋ̀ возда́ти, повелѣ̀ и҆̀ гдⷭ҇ь є҆гѡ̀ прода́ти, и҆ женꙋ̀ (л. л҃з ѡ҆б.) є҆гѡ̀, и҆ ча̑да, и҆ всѧ̑ є҆ли́ка и҆мѣ́ѧше, и҆ ѿда́ти. к҃s Па́дъ ѹ҆́бѡ ра́бъ [то́й] кла́нѧшесѧ є҆мꙋ̀, глаго́лѧ: гдⷭ҇и, потерпѝ на мнѣ̀, и҆ всѧ̑ тѝ возда́мъ. к҃з Млⷭ҇рдовавъ же гдⷭ҇ь раба̀ тогѡ̀, простѝ є҆го̀, и҆ до́лгъ ѿпꙋстѝ є҆мꙋ̀. к҃и И҆зше́дъ же ра́бъ то́й, ѡ҆брѣ́те є҆ди́наго клеврє́тъ свои́хъ, и҆́же [бѣ̀] до́лженъ є҆мꙋ̀ сто́мъ пѣ̑нѧзь, и҆ є҆́мъ є҆го̀ давлѧ́ше, глаго́лѧ: ѿда́ждь мѝ, и҆́мже [мѝ] є҆сѝ до́лженъ. к҃ѳ Па́дъ ѹ҆́бѡ клевре́тъ є҆гѡ̀ на но́зѣ є҆гѡ̀, молѧ́ше є҆го̀, глаго́лѧ: потерпѝ на мнѣ̀, и҆ всѧ̑ возда́мъ тѝ. л҃ Ѻ҆́нъ же не хотѧ́ше: но ве́дъ всадѝ є҆го̀ въ темни́цꙋ, до́ндеже возда́стъ до́лжное. л҃а Ви́дѣвше же клевре́ти є҆гѡ̀ бы̑вшаѧ, сжа́лиша сѝ sѣлѡ̀ и҆ прише́дше сказа́ша гдⷭ҇и́нꙋ своемꙋ̀ всѧ̑ бы̑вшаѧ. л҃в Тогда̀ призва́въ є҆го̀ гдⷭ҇и́нъ є҆гѡ̀, глаго́ла є҆мꙋ̀: ра́бе лꙋка́вый, ве́сь до́лгъ ѻ҆́нъ ѿпꙋсти́хъ тебѣ̀, поне́же ѹ҆молѝ мѧ̀: л҃г Не подоба́ше ли и҆ тебѣ̀ поми́ловати клевре́та твоего̀, ꙗ҆́коже и҆ а҆́зъ тѧ̀ поми́ловахъ; л҃д И҆ прогнѣ́вавсѧ гдⷭ҇ь є҆гѡ̀, предадѐ є҆го̀ мꙋчи́телємъ, до́ндеже возда́стъ ве́сь до́лгъ сво́й. л҃є Та́кѡ и҆ ѻ҆ц҃ъ мо́й нбⷭ҇ный сотвори́тъ ва́мъ, а҆́ще не ѿпꙋститѐ ко́ждо бра́тꙋ своемꙋ̀ ѿ серде́цъ ва́шихъ прегрѣшє́нiѧ и҆́хъ.

Коне́цъ недѣ́ли. Чтѝ вто́рникꙋ:

Глава̀ ѳ҃_i.

(че\к) а҃ И҆ бы́сть є҆гда̀ сконча̀ i҆и҃съ словеса̀ сiѧ̀, пре́йде ѿ галiле́и, и҆ прiи́де въ предѣ́лы i҆ꙋде́йскiѧ ѡ҆бꙿ ѻ҆́нъ по́лъ i҆ѻрда́на. в҃ И҆ по не́мъ и҆до́ша наро́ди мно́зи, и҆ и҆сцѣлѝ и҆̀хъ тꙋ̀. (л. л҃и)

Престꙋпѝ па́ки вто́рникꙋ.

(заⷱ ѻ҃и) [м҃] г҃ И҆ пристꙋпи́ша къ немꙋ̀ фарiсе́є и҆скꙋша́юще є҆го̀, и҆ глаго́лаша є҆мꙋ̀: а҆́ще досто́итъ человѣ́кꙋ пꙋсти́ти женꙋ̀ свою̀ по всѧ́кой винѣ̀; д҃ Ѻ҆́нъ же ѿвѣща́въ, речѐ и҆̀мъ: нѣ́сте ли члѝ, ꙗ҆́кѡ сотвори́вый и҆сконѝ, мꙋ́жескiй по́лъ и҆ же́нскiй сотвори́лъ ѧ҆̀ [є҆́сть]; є҃ И҆ речѐ: сегѡ̀ ра́ди ѡ҆ста́витъ человѣ́къ ѻ҆тца̀ [своего̀] и҆ ма́терь, и҆ прилѣпи́тсѧ [къ] женѣ̀ свое́й, и҆ бꙋ́дета ѻ҆́ба въ пло́ть є҆ди́нꙋ: s҃ Ꙗ҆́коже ктомꙋ̀ нѣ́ста два̀, но пло́ть є҆ди́на. є҆́же ѹ҆́бѡ бг҃ъ сочета̀, человѣ́къ да не разлꙋча́етъ. з҃ Глаго́лаша є҆мꙋ̀: что̀ ѹ҆́бѡ мѡѷсе́й заповѣ́да да́ти кни́гꙋ распꙋ́стнꙋю, и҆ ѿпꙋсти́ти ю҆̀; и҃ Глаго́ла и҆̀мъ: ꙗ҆́кѡ мѡѷсе́й по жестосе́рдiю ва́шемꙋ повелѣ̀ ва́мъ пꙋсти́ти жєны̀ ва́шѧ, и҆зꙿ нача́ла же не бы́сть та́кѡ. ѳ҃ Глаго́лю же ва́мъ, ꙗ҆́кѡ и҆́же а҆́ще пꙋ́ститъ женꙋ̀ свою̀, ра́звѣ словесѐ прелюбодѣ́йна, и҆ ѡ҆же́нитсѧ и҆но́ю, прелюбы̀ твори́тъ: и҆ женѧ́йсѧ пꙋщени́цею, прелюбы̀ дѣ́етъ. _i҃ Глаго́лаша є҆мꙋ̀ ѹ҆ченицы̀ є҆гѡ̀: а҆́ще та́кѡ є҆́сть вина̀ человѣ́кꙋ съ жено́ю, лꙋ́чше [є҆́сть] не жени́тисѧ. а҃_i Ѻ҆́нъ же речѐ и҆̀мъ: не всѝ вмѣща́ютъ словесѐ сегѡ̀, но и҆̀мже дано̀ [є҆́сть]. в҃_i Сꙋ́ть бо скопцы̀, и҆̀же и҆зꙿ чре́ва ма́тернѧ роди́шасѧ та́кѡ: и҆ сꙋ́ть скопцы̀, и҆̀же скопи́шасѧ ѿ человѣ̑къ: и҆ сꙋ́ть скопцы̀, и҆̀же и҆скази́ша са́ми себѐ црⷭ҇твiѧ ра́ди нбⷭ҇нагѡ. могíй вмѣсти́ти, да вмѣсти́тъ.

Коне́цъ сꙋббѡ́тѣ. (л. л҃и ѡ҆б.)

Чтѝ вто́рникꙋ:

г҃_i Тогда̀ приведо́ша къ немꙋ̀ дѣ́ти, да рꙋ́цѣ возложи́тъ на ни́хъ, и҆ помо́литсѧ: ѹ҆чн҃цы́ же запрети́ша и҆̀мъ. д҃_i I҆и҃съ же речѐ [и҆̀мъ]: ѡ҆ста́вите дѣте́й, и҆ не возбранѧ́йте и҆̀мъ прiитѝ ко мнѣ̀: таковы́хъ бо є҆́сть црⷭ҇тво нбⷭ҇ное. є҃_i И҆ возло́жь на ни́хъ рꙋ́цѣ, ѿи́де ѿтꙋ́дꙋ.

Коне́цъ вто́рникꙋ.

(заⷱ ѻ҃ѳ) [м҃а] s҃_i И҆ сѐ, є҆ди́нъ [нѣ́кiй] пристꙋ́пль речѐ є҆мꙋ̀: ѹ҆чи́телю бл҃гíй, что̀ бла́го сотворю̀, да и҆́мамъ живо́тъ вѣ́чный; з҃_i Ѻ҆́нъ же речѐ є҆мꙋ̀: что́ мѧ глаго́леши бл҃га; никто́же бл҃гъ, то́кмѡ є҆ди́нъ бг҃ъ. а҆́ще ли хо́щеши вни́ти въ живо́тъ, соблюдѝ за́пѡвѣди. и҃_i Глаго́ла є҆мꙋ̀: кíѧ; i҆и҃съ же речѐ: є҆́же не ѹ҆бiе́ши, не прелюбы̀ сотвори́ши, не ѹ҆кра́деши, не лжесвидѣ́тельствꙋеши. ѳ҃_i Чтѝ ѻ҆тца̀ и҆ ма́терь, и҆ возлю́биши и҆́скреннѧго твоего̀ ꙗ҆́кѡ са́мъ себѐ. к҃ Глаго́ла є҆мꙋ̀ ю҆́ноша: всѧ̑ сiѧ̑ сохрани́хъ ѿ ю҆́ности моеѧ̀, что̀ є҆́смь є҆щѐ не доконча́лъ; к҃а Речѐ є҆мꙋ̀ i҆и҃съ: а҆́ще хо́щеши соверше́нъ бы́ти, и҆дѝ, прода́ждь и҆мѣ́нiе твоѐ и҆ да́ждь ни́щымъ, и҆ и҆мѣ́ти и҆́маши сокро́вище на небесѝ: и҆ грѧдѝ въ слѣ́дъ менѐ. к҃в Слы́шавъ же ю҆́ноша сло́во, ѿи́де скорбѧ̀: бѣ́ бо и҆мѣ́ѧ стѧжа̑нiѧ мнѡ́га. к҃г I҆и҃съ же речѐ ѹ҆ченикѡ́мъ свои́мъ: а҆ми́нь глаго́лю ва́мъ, ꙗ҆́кѡ неꙋдо́бь бога́тый вни́детъ въ црⷭ҇твiе нбⷭ҇ное. к҃д Па́ки же глаго́лю ва́мъ: ꙗ҆́кѡ ѹ҆до́бѣе є҆́сть (л. л҃ѳ) вельбꙋ́дꙋ сквозѣ̀ и҆глины̀ ѹ҆́ши проитѝ, не́же бога́тꙋ въ ца́рствiе бж҃iе вни́ти. к҃є Слы́шавше же ѹ҆ченицы̀ є҆гѡ̀, дивлѧ́хꙋсѧ sѣлѡ̀, глаго́люще: кто̀ ѹ҆́бѡ мо́жетъ спасе́нъ бы́ти; к҃s Воззрѣ́въ же i҆и҃съ речѐ и҆̀мъ: ѿ человѣ̑къ сiѐ не возмо́жно є҆́сть, ѿ бг҃а же всѧ̑ возмѡ́жна.

Коне́цъ в҃_i недѣ́ли.

Чтѝ всѣ́хъ ст҃ы́хъ недѣ́ли:

к҃з Тогда̀ ѿвѣща́въ пе́тръ речѐ є҆мꙋ̀: сѐ мы̀ ѡ҆ста́вихомъ всѧ̑, и҆ въ слѣ́дъ тебѐ и҆до́хомъ, что̀ ѹ҆̀бо бꙋ́детъ на́мъ; к҃и I҆и҃съ же речѐ и҆̀мъ: а҆ми́нь глаго́лю ва́мъ, ꙗ҆́кѡ вы̀ ше́дшiи по мнѣ̀, въ пакибытiѐ, є҆гда̀ сѧ́детъ сн҃ъ человѣ́ческiй на престо́лѣ сла́вы своеѧ̀, сѧ́дете и҆ вы̀ на двоюна́десѧте престѡ́лꙋ, сꙋдѧ́ще ѻ҆бѣмана́десѧте колѣ́нома i҆и҃левома. к҃ѳ И҆ всѧ́къ и҆́же ѡ҆ста́витъ до́мъ, и҆лѝ бра́тiю, и҆лѝ сєстры̀, и҆лѝ ѻ҆тца̀, и҆лѝ ма́терь, и҆лѝ женꙋ̀, и҆лѝ ча̑да, и҆лѝ сє́ла, и҆́мене моегѡ̀ ра́ди, стори́цею прiи́метъ, и҆ живо́тъ вѣ́чный наслѣ́дитъ. л҃ Мно́зи же бꙋ́дꙋтъ пе́рви, послѣ́днiи: и҆ послѣ́дни, пе́рвiи.

Коне́цъ недѣ́ли всѣ́хъ ст҃ы́хъ.

Глава̀ к҃.

(заⷱ п҃) [м҃в] а҃ Подо́бно бо є҆́сть црⷭ҇твiе нбⷭ҇ное человѣ́кꙋ домови́тꙋ, и҆́же и҆зы́де @кꙋ́пнѡ@{@sѣлѡ̀@} ѹ҆́трѡ наѧ́ти дѣ́латели въ вiногра́дъ сво́й. в҃ И҆ совѣща́въ (л. л҃ѳ ѡ҆б.) съ дѣ́латели по пѣ́нѧзю на де́нь, посла̀ и҆̀хъ въ вiногра́дъ сво́й. г҃ И҆ и҆зше́дъ въ тре́тiй ча́съ, ви́дѣ и҆́ны стоѧ́щѧ на то́ржищи пра́здны. д҃ И҆ тѣ́мъ речѐ: и҆ди́те и҆ вы̀ въ вiногра́дъ мо́й, и҆ є҆́же бꙋ́детъ пра́вда, да́мъ ва́мъ. ѻ҆ни́ же и҆до́ша. є҃ Па́ки же и҆зше́дъ въ шесты́й, и҆ девѧ́тый ча́съ, сотворѝ та́коже. s҃ Во є҆ди́ный же на́десѧть ча́съ и҆зше́дъ, ѡ҆брѣ́те дрꙋгȋѧ стоѧ́щѧ пра́здны, и҆ глаго́ла и҆̀мъ: что̀ здѣ̀ стоитѐ ве́сь де́нь пра́здны; з҃ Глаго́лаша є҆мꙋ̀, ꙗ҆́кѡ никто́же на́съ наѧ́тъ. и҆ глаго́ла и҆̀мъ: и҆ди́те и҆ вы̀ въ вiногра́дъ [мо́й], и҆ є҆́же бꙋ́детъ пра́ведно, прiи́мете. и҃ Ве́черꙋ же бы́вшꙋ, глаго́ла гдⷭ҇и́нъ вiногра́да къ приста́вникꙋ своемꙋ̀: призовѝ дѣ́латели, и҆ да́ждь и҆̀мъ мздꙋ̀, наче́нъ ѿ послѣ́днихъ до пе́рвыхъ. ѳ҃ И҆ прише́дше и҆̀же во є҆диныйна́десѧть ча́съ, прiѧ́ша по пѣ́нѧзю. _i҃ Прише́дше же пе́рвiи мнѧ́хꙋ вѧ́щше прiѧ́ти: и҆ прiѧ́ша и҆ тíи по пѣ́нѧзю. а҃_i Прiе́мше же ропта́хꙋ на гдⷭ҇и́на, в҃_i Глаго́люще: ꙗ҆́кѡ сíи послѣ́днiи є҆ди́нъ ча́съ сотвори́ша, и҆ ра́вны на́мъ сотвори́лъ и҆̀хъ є҆сѝ, поне́сшымъ тѧготꙋ̀ днѐ, и҆ ва́ръ. г҃_i Ѻ҆́нъ же ѿвѣща́въ речѐ є҆ди́номꙋ и҆́хъ: дрꙋ́же, не ѡ҆би́жꙋ тебѐ: не по пѣ́нѧзю ли совѣща̀ со мно́ю; д҃_i Возꙿмѝ твоѐ, и҆ и҆дѝ: хощꙋ́ же и҆ семꙋ̀ послѣ́днемꙋ да́ти ꙗ҆́коже и҆ тебѣ̀. є҃_i И҆лѝ нѣ́сть мѝ лѣ́ть сотвори́ти є҆́же хощꙋ̀ во свои́хъ мѝ; а҆́ще ѻ҆́ко твоѐ лꙋка́во є҆́сть, ꙗ҆́кѡ а҆́зъ бл҃гъ є҆́смь; s҃_i Та́кѡ бꙋ́дꙋтъ послѣ́днiи, пе́рви: и҆ пе́рвiи, послѣ́дни: мно́зи бо сꙋ́ть зва́ни, ма́лѡ же и҆збра́нныхъ.

Коне́цъ средѣ̀ и҆ мꙋ́ченикѡмъ. (л. м҃)

(заⷱ п҃а) з҃_i И҆ восходѧ̀ i҆и҃съ во i҆ерⷭ҇ли́мъ, поѧ́тъ ѻ҆бана́десѧть ѹ҆ченика̀ @є҆ди́ны@{@ѻ҆со́бь@} на пꙋ́ть, и҆ речѐ и҆̀мъ: и҃_i Сѐ восхо́димъ во i҆ерⷭ҇ли́мъ, и҆ сн҃ъ человѣ́ческiй пре́данъ бꙋ́детъ а҆рхiере́ємъ, и҆ кни́жникѡмъ, и҆ ѡ҆сꙋ́дѧтъ є҆го̀ на сме́рть: ѳ҃_i И҆ предадѧ́тъ є҆го̀ ꙗ҆зы́кѡмъ на порꙋга́нiе и҆ бiе́нiе и҆ пропѧ́тiе, и҆ въ тре́тiй де́нь воскре́снетъ. [м҃г] к҃ Тогда̀ пристꙋпѝ къ немꙋ̀ мт҃и сы́нꙋ зеведе́ѡвꙋ съ сыно́ма свои́ма, кла́нѧющисѧ и҆ просѧ́щи нѣ́что ѿ негѡ̀. к҃а Ѻ҆́нъ же речѐ є҆́й: чесѡ̀ хо́щеши; глаго́ла є҆мꙋ̀: рцы̀, да сѧ́дета сiѧ̀ ѻ҆́ба сы́на моѧ̀, є҆ди́нъ ѡ҆деснꙋ́ю тебѐ, и҆ є҆ди́нъ ѡ҆шꙋ́юю тебѐ во црⷭ҇твiи твое́мъ. к҃в Ѿвѣща́въ же i҆и҃съ, речѐ: не вѣ́стасѧ чесѡ̀ про́сита. мо́жета ли пи́ти ча́шꙋ, ю҆́же а҆́зъ и҆́мамъ пи́ти; и҆лѝ креще́нiемъ, и҆́мже а҆́зъ креща́юсѧ, крⷭ҇ти́тисѧ; глаго́ласта є҆мꙋ̀: мо́жева. к҃г И҆ глаго́ла и҆́ма: ча́шꙋ ѹ҆́бѡ мою̀ и҆спiе́та, и҆ креще́нiемъ, и҆́мже а҆́зъ креща́юсѧ, крⷭ҇ти́тасѧ: а҆ є҆́же сѣ́сти ѡ҆деснꙋ́ю менѐ, и҆ ѡ҆шꙋ́юю менѐ, нѣ́сть моѐ да́ти, но и҆́мже ѹ҆гото́васѧ ѿ ѻ҆ц҃а̀ моегѡ̀. к҃д И҆ слы́шавше де́сѧть негодова́ша ѡ҆ ѻ҆бою̀ бра́тꙋ. к҃є I҆и҃съ же призва́въ и҆̀хъ, речѐ: вѣ́сте, ꙗ҆́кѡ кнѧ́зи ꙗ҆зы̑къ госпо́дствꙋютъ и҆́ми, и҆ вели́цыи ѡ҆блада́ютъ и҆́ми. к҃s Не та́кѡ же бꙋ́детъ въ ва́съ: но и҆́же а҆́ще хо́щетъ въ ва́съ вѧ́щшiй бы́ти, да бꙋ́детъ ва́мъ слꙋга̀. к҃з И҆ и҆́же а҆́ще хо́щетъ въ ва́съ бы́ти пе́рвый, бꙋ́ди ва́мъ ра́бъ. к҃и Ꙗ҆́коже сн҃ъ чл҃вѣ́ческiй не прiи́де да послꙋ́жатъ є҆мꙋ̀, (л. м҃ ѡ҆б.) но послꙋжи́ти, и҆ да́ти дꙋ́шꙋ свою̀ и҆збавле́нiе за мно́гихъ.

Коне́цъ четверткꙋ̀.

(заⷱ п҃в) [м҃д] к҃ѳ И҆ и҆сходѧ́щꙋ є҆мꙋ̀ ѿ i҆ерiхѡ́на, по не́мъ и҆́де наро́дъ мно́гъ. л҃ И҆ сѐ два̀ слѣпца̀ сѣдѧ́ща при пꙋтѝ, слы́шавша, ꙗ҆́кѡ i҆и҃съ мимохо́дитъ, возопи́ста глаго́люща: поми́лꙋй ны̀ гдⷭ҇и, сн҃е дв҃довъ. л҃а Наро́дъ же запретѝ и҆́ма да ѹ҆молчи́та. ѻ҆́на же па́че вопiѧ́ста, глаго́люща: поми́лꙋй ны̀ гдⷭ҇и, сн҃е дв҃довъ. л҃в И҆ воста́въ i҆и҃съ возгласѝ ѧ҆̀, и҆ речѐ: что̀ хо́щета да сотворю̀ ва́ма; л҃г Глаго́ласта є҆мꙋ̀: гдⷭ҇и, да ѿве́рзетѣсѧ ѻ҆́чи на́ю. л҃д Милосе́рдовавъ же i҆и҃съ, прикоснꙋ́сѧ ѻ҆́чiю и҆́ма: и҆ а҆́бiе прозрѣ́ста и҆́ма ѻ҆́чи, и҆ по не́мъ и҆до́ста.

Коне́цъ сꙋббѡ́тѣ.

Глава̀ к҃а.

(заⷱ п҃г) [м҃є] а҃ И҆ є҆гда̀ прибли́жишасѧ* во i҆ерꙋсали́мъ, и҆ прiидо́ша въ виѳсфагíю къ горѣ̀ є҆леѡ́нстѣй: тогда̀ i҆и҃съ посла̀ два̀ ѹ҆ченика̀, в҃ Глаго́лѧ и҆́ма: и҆ди́та въ ве́сь ꙗ҆́же прѧ́мѡ ва́ма, и҆ а҆́бiе ѡ҆брѧ́щета ѻ҆слѧ̀ привѧ́зано, и҆ жребѧ̀ съ ни́мъ: ѿрѣши́вша приведи́та мѝ. г҃ И҆ а҆́ще ва́ма кто̀ рече́тъ что̀, рече́та, ꙗ҆́кѡ гдⷭ҇ь є҆ю̀ тре́бꙋетъ: а҆́бiе же по́слетъ ѧ҆̀. д҃ Сiе́ же всѐ бы́сть, да сбꙋ́детсѧ рече́нное проро́комъ, (л. м҃а) глаго́лющимъ: є҃ Рцы́те дще́ри сiѡ́новѣ, сѐ цр҃ь тво́й грѧде́тъ тебѣ̀ кро́токъ, и҆ всѣ́дъ на ѻ҆слѧ̀ и҆ жребѧ̀, сы́на подꙿѧре́мнича. s҃ Ше́дша же ѹ҆ченика̀, и҆ сотво́рша, ꙗ҆́коже повелѣ̀ и҆́ма i҆и҃съ, з҃ Приведо́ста ѻ҆слѧ̀ и҆ жребѧ̀, и҆ возложи́ша верхꙋ̀ є҆ю̀ ри̑зы своѧ̀, и҆ всѣ́де верхꙋ̀ и҆́хъ. и҃ Мно́жайшiи же наро́ди постила́хꙋ ри̑зы своѧ̀ по пꙋтѝ: дрꙋзíи же рѣ́захꙋ вѣ̑тви ѿ дре́въ, и҆ постила́хꙋ по пꙋтѝ. ѳ҃ Наро́ди же предходѧ́щiи [є҆мꙋ̀] и҆ вслѣ́дствꙋющiи, зва́хꙋ глаго́люще: ѡ҆са́нна сн҃ꙋ дв҃довꙋ, бл҃гослове́нъ грѧды́й во и҆́мѧ гдⷭ҇не: ѡ҆са́нна въ вы́шнихъ. _i҃ И҆ вше́дшꙋ є҆мꙋ̀ во i҆ерⷭ҇ли́мъ, потрѧсе́сѧ ве́сь гра́дъ, глаго́лѧ: кто́ є҆сть се́й; а҃_i Наро́ди же глаго́лахꙋ: се́й є҆́сть i҆и҃съ проро́къ, и҆́же ѿ назаре́та галiле́йска.

Престꙋпѝ недѣ́ли.

(заⷱ п҃г) в҃_i И҆ вни́де i҆и҃съ въ цр҃ковь бж҃iю, и҆ и҆згна̀ всѧ̑ продаю́щыѧ, и҆ кꙋпꙋ́ющыѧ въ це́ркви, и҆ трапє́зы торжникѡ́мъ и҆спрове́рже, и҆ сѣда̑лища продаю́щихъ го́лꙋби. г҃_i И҆ глаго́ла и҆̀мъ: пи́сано є҆́сть, хра́мъ мо́й, хра́мъ моли́твы нарече́тсѧ: вы́ же сотвори́сте и҆̀ верте́пъ разбо́йникѡмъ. [м҃s] И҆ пристꙋпи́ша къ немꙋ̀ хро́мiи и҆ слѣпíи въ цр҃кви: и҆ и҆сцѣлѝ и҆̀хъ.

Престꙋпѝ пѧткꙋ̀.

Чтѝ недѣ́ли цвѣтно́й:

є҃_i Ви́дѣвше же а҆рхiере́є и҆ кни́жницы чꙋдеса̀ ꙗ҆̀же (л. м҃а ѡ҆б.) сотворѝ, и҆ ѻ҆́троки зовꙋ́щѧ въ цр҃кви, и҆ глаго́лющѧ: ѡ҆са́нна сн҃ꙋ дв҃довꙋ, негодова́ша. s҃_i И҆ рѣ́ша є҆мꙋ̀: слы́шиши ли, что̀ сíи глаго́лютъ; i҆и҃съ же речѐ и҆̀мъ: є҆́й. нѣ́сте ли члѝ николи́же, ꙗ҆́кѡ и҆зоꙋ́стъ младе́нєцъ и҆ ссꙋ́щихъ сверши́лъ є҆сѝ хвалꙋ̀;

Чтѝ пѧткꙋ̀:

з҃_i И҆ ѡ҆ста́вль и҆̀хъ, и҆зы́де во́нъ и҆зꙿ гра́да въ виѳа́нiю, и҆ водвори́сѧ тꙋ̀.

Коне́цъ недѣ́ли цвѣтно́й.

(заⷱ п҃д) [м҃з] и҃_i Ѹ҆́трꙋ же возвра́щсѧ во гра́дъ, взалка̀. ѳ҃_i И҆ ѹ҆зрѣ́въ смоко́вницꙋ є҆ди́нꙋ при пꙋтѝ, прiи́де къ не́й, и҆ ничто́же ѡ҆брѣ́те на не́й, то́кмѡ ли́ствiе є҆ди́но, и҆ глаго́ла є҆́й: да николи́же ѿ тебѐ плода̀ бꙋ́детъ во вѣ́ки. и҆ а҆́бiе и҆́зсше смоко́вница. к҃ И҆ ви́дѣвше ѹ҆ч҃нцы̀ диви́шасѧ, глаго́люще: ка́кѡ а҆́бiе и҆́зсше смоко́вница;

Коне́цъ пѧткꙋ̀.

к҃а Ѿвѣща́въ же i҆и҃съ речѐ и҆̀мъ: а҆ми́нь глаго́лю ва́мъ: а҆́ще и҆́мате вѣ́рꙋ, и҆ не ѹ҆сꙋмните́сѧ, не то́кмѡ смоко́вничное сотворитѐ: но а҆́ще и҆ горѣ̀ се́й рече́те: дви́гнисѧ и҆ ве́рзисѧ въ мо́ре, бꙋ́детъ. к҃в И҆ всѧ̑, є҆ли̑ка а҆́ще воспро́сите въ моли́твѣ вѣ́рꙋюще, прiи́мете.

Коне́цъ понедѣ́льникꙋ. (л. м҃в)

(заⷱ п҃є) [м҃и] к҃г И҆ прише́дшꙋ є҆мꙋ̀ въ це́рковь, пристꙋпи́ша къ немꙋ̀ ѹ҆ча́щꙋ а҆рхiере́є и҆ ста́рцы людстíи, глаго́люще: ко́ею вла́стiю сiѧ̑ твори́ши; и҆ кто́ ти дадѐ вла́сть сiю̀; к҃д Ѿвѣща́въ же i҆и҃съ, речѐ и҆̀мъ: вопрошꙋ̀ вы̀ и҆ а҆́зъ сло́во є҆ди́но, є҆́же а҆́ще рече́те мнѣ̀, и҆ а҆́зъ ва́мъ рекꙋ̀, ко́ею вла́стiю сiѧ̑ творю̀. к҃є Креще́нiе i҆ѡа́нново ѿкꙋ́дꙋ бѣ̀: съ небесе́ ли, и҆лѝ ѿ человѣ̑къ; ѻ҆ни́ же помышлѧ́хꙋ въ себѣ̀, глаго́люще: а҆́ще рече́мъ, съ небесѐ: рече́тъ на́мъ, почто̀ ѹ҆́бѡ не вѣ́ровасте є҆мꙋ̀; к҃s А҆́ще ли рече́мъ, ѿ человѣ̑къ: бои́мсѧ наро́да, вси́ бо и҆́мꙋтъ i҆ѡа́нна ꙗ҆́кѡ проро́ка. к҃з И҆ ѿвѣща́вше i҆и҃сови рѣ́ша: не вѣ́мы. речѐ и҆̀мъ и҆ то́й: ни а҆́зъ ва́мъ глаго́лю, ко́ею вла́стiю сiѧ̑ творю̀.

Коне́цъ вто́рникꙋ.

(заⷱ п҃s) [м҃ѳ] к҃и Что́ же сѧ ва́мъ мни́тъ;* человѣ́къ нѣ́кiй и҆мѧ́ше два̀ сы́на, и҆ прише́дъ къ пе́рвомꙋ речѐ: ча́до, и҆дѝ дне́сь дѣ́лай въ вiногра́дѣ мое́мъ. к҃ѳ Ѻ҆́нъ же ѿвѣща́въ речѐ: не хощꙋ̀. послѣди́ же раска́ѧвсѧ и҆́де. л҃ И҆ пристꙋ́пль къ дрꙋго́мꙋ, речѐ та́коже. ѻ҆́нъ же ѿвѣща́въ речѐ: а҆́зъ гдⷭ҇и и҆дꙋ̀. и҆ не и҆́де. л҃а Кíй ѿ ѻ҆бою̀ сотворѝ во́лю ѻ҆́ч҃ꙋ! глаго́лаша є҆мꙋ̀: пе́рвый. глаго́ла и҆̀мъ i҆и҃съ: а҆ми́нь глаго́лю ва́мъ, ꙗ҆́кѡ мытарѝ, и҆ любодѣ́йцы варѧ́ютъ вы̀ въ црⷭ҇твiи бж҃iи. л҃в Прiи́де бо къ ва́мъ i҆ѡа́ннъ крести́тель пꙋте́мъ (л. м҃в ѡ҆б.) пра́веднымъ, и҆ не вѣ́ровасте є҆мꙋ̀: мытари́ же и҆ любодѣ́йцы вѣ́роваша є҆мꙋ̀. вы́ же ви́дѣвше не раска́ѧстесѧ послѣдѝ, вѣ́ровати є҆мꙋ̀.

Коне́цъ средѣ̀.

(заⷱ п҃з) [н҃] л҃г И҆́нꙋ при́тчꙋ слы́шите: человѣ́къ нѣ́кiй бѣ̀ домови́тъ, и҆́же насадѝ вiногра́дъ, и҆ ѡ҆пло́томъ ѡ҆градѝ є҆го̀, и҆ и҆скопа̀ въ не́мъ точи́ло, и҆ созда̀ сто́лпъ, и҆ вда́стъ и҆̀ дѣ́лателємъ: и҆ ѿи́де. л҃д Е҆гда́ же прибли́жисѧ вре́мѧ плодѡ́въ, посла̀ рабы̑ своѧ̀ къ дѣ́лателємъ, прiѧ́ти плоды̀ є҆гѡ̀. л҃є И҆ є҆́мше дѣ́лателє рабы̑ є҆гѡ̀, ѻ҆́ваго ѹ҆́бѡ би́ша, ѻ҆́ваго же ѹ҆би́ша, ѻ҆́ваго же ка́менiемъ поби́ша. л҃s Па́ки посла̀ и҆́ны рабы̑ мно́жайшѧ пе́рвыхъ: и҆ сотвори́ша и҆̀мъ та́коже. л҃з Послѣди́ же посла̀ къ ни́мъ сн҃а своего̀, глаго́лѧ: ѹ҆срамѧ́тсѧ сн҃а моегѡ̀. л҃и Дѣ́лателє же ви́дѣвше сн҃а, рѣ́ша въ себѣ̀: се́й є҆́сть наслѣ́дникъ, прiиди́те, ѹ҆бiе́мъ є҆го̀, и҆ ѹ҆держи́мъ достоѧ́нiе є҆гѡ̀. л҃ѳ И҆ є҆́мше є҆го̀, и҆зведо́ша во́нъ и҆зꙿ вiногра́да, и҆ ѹ҆би́ша. м҃ Е҆гда̀ ѹ҆́бѡ прiи́детъ гдⷭ҇и́нъ вiногра́да, что̀ сотвори́тъ дѣ́лателємъ тѣ́мъ; м҃а Глаго́лаша є҆мꙋ̀: sлы́хъ sлѣ̀ погꙋби́тъ и҆̀хъ, и҆ вiногра́дъ преда́стъ и҆ны́мъ дѣ́лателємъ, и҆̀же воздадѧ́тъ є҆мꙋ̀ плоды̀ во времена̀ своѧ̀. м҃а Глаго́ла и҆̀мъ i҆и҃съ: нѣ́сте ли члѝ николи́же въ писа́нiихъ: ка́мень, є҆го́же @не въ рѧдꙋ̀ сотвори́ша@{@не брего́ша@} (л. м҃г) зи́ждꙋщiи, се́й бы́сть во главꙋ̀ ѹ҆́гла, ѿ гдⷭ҇а бы́сть се́й, и҆ є҆́сть ди́вна во ѻ҆́чiю ва́шею.

Коне́цъ недѣ́ли и҆ ст҃о́мꙋ.

(заⷱ п҃и) м҃г Сегѡ̀ ра́ди глаго́лю ва́мъ, ꙗ҆́кѡ ѿи́метсѧ ѿ ва́съ црⷭ҇твiе бж҃iе, и҆ да́стсѧ ꙗ҆зы́кꙋ творѧ́щемꙋ плоды̀ є҆гѡ̀.

Коне́цъ вели́кагѡ понедѣ́льника на ѹ҆́трени.

м҃д И҆ пады́й на ка́мени се́мъ, сокрꙋши́тсѧ: а҆ на не́мже паде́тъ, сотры́етъ и҆̀. м҃є И҆ слы́шавше а҆рхiере́є и҆ фарiсе́є при̑тчи є҆гѡ̀, разꙋмѣ́ша, ꙗ҆́кѡ ѡ҆ ни́хъ глаго́летъ. м҃s И҆ и҆́щꙋще є҆го̀ ꙗ҆́ти, ѹ҆боѧ́шасѧ наро́да: поне́же ꙗ҆́кѡ проро́ка є҆го̀ и҆мѣ́ѧхꙋ.

Коне́цъ четверткꙋ̀.

Глава̀ к҃в.

(заⷱ п҃ѳ) [н҃а] а҃ И҆ ѿвѣща́въ i҆и҃съ, па́ки речѐ и҆̀мъ въ при́тчахъ, глаго́лѧ:* в҃ Ѹ҆подо́бисѧ црⷭ҇твiе нбⷭ҇ное чл҃вѣ́кꙋ цр҃ю̀, и҆́же сотворѝ бра́ки сн҃ꙋ своемꙋ̀. г҃ И҆ посла̀ рабы̑ своѧ̀, призва́ти зва̑нныѧ на бра́ки: и҆ не хотѧ́хꙋ прiитѝ. д҃ Па́ки посла̀ и҆́ны рабы̑, глаго́лѧ: рцы́те зва̑ннымъ, сѐ ѡ҆бѣ́дъ мо́й ѹ҆гото́вахъ, ю҆нцы̀ моѝ и҆ ѹ҆пита̑ннаѧ и҆сколє́на, и҆ всѧ̀ готѡ́ва: прiиди́те на бра́ки. є҃ Ѻ҆ни́ же небре́гше ѿидо́ша, ѻ҆́въ (л. м҃г ѡ҆б.) ѹ҆́бѡ на село̀ своѐ, ѻ҆́въ же на кꙋ̑пли своѧ̀. s҃ Про́чiи же є҆́мше рабы̑ є҆гѡ̀, досади́ша и҆̀мъ, и҆ ѹ҆би́ша и҆̀хъ. з҃ И҆ слы́шавъ ца́рь то́й разгнѣ́васѧ, и҆ посла́въ вѡ́ѧ своѧ̀, и҆ погꙋбѝ ѹ҆бíйцы ѻ҆́ны, и҆ гра́дъ и҆́хъ зажжѐ. и҃ Тогда̀ глаго́ла рабѡ́мъ свои́мъ: бра́къ ѹ҆́бѡ гото́въ є҆́сть, зва́ннiи же не бы́ша досто́йни. ѳ҃ И҆ди́те ѹ҆́бѡ на и҆схѡ́дища пꙋте́й, и҆ є҆ли́цѣхъ а҆́ще ѡ҆брѧ́щете, призови́те на бра́ки. _i҃ И҆ и҆зше́дше рабѝ ѻ҆́ни на распꙋ́тiѧ, собра́ша всѣ́хъ є҆ли́цѣхъ ѡ҆брѣто́ша, sлы̑ѧ же и҆ дѡ́брыѧ: и҆ и҆спо́лнисѧ бра́къ возлежа́щихъ. а҃_i Вше́дъ же цр҃ь ви́дѣти возлежа́щихъ, ви́дѣ тꙋ̀ человѣ́ка не ѡ҆болче́на во ѡ҆дѣѧ́нiе бра́чное: в҃_i И҆ глаго́ла є҆мꙋ̀: дрꙋ́же, ка́кѡ вше́лъ є҆сѝ сѣ́мѡ, не и҆мы́й ѡ҆дѣѧ́нiѧ бра́чна; ѻ҆́нъ же ѹ҆молча̀. г҃_i Тогда̀ речѐ цр҃ь слꙋга́мъ: свѧза́вше є҆мꙋ̀ рꙋ́цѣ и҆ но́зѣ, возꙿми́те є҆го̀, и҆ вве́рзите во тмꙋ̀ кромѣ́шнюю: тꙋ̀ бꙋ́детъ пла́чь и҆ скре́жетъ зꙋбѡ́мъ. д҃_i Мно́зи бо сꙋ́ть зва́ни, ма́лѡ же и҆збра́нныхъ.

Коне́цъ недѣ́ли.

(заⷱ ч҃) [н҃в] є҃_i Тогда̀ ше́дше фарiсе́є, совѣ́тъ прiе́мше, ꙗ҆́кѡ да ѡ҆больстѧ́тъ є҆го̀ сло́вомъ. s҃_i И҆ посыла́ютъ къ немꙋ̀ ѹ҆чн҃кѝ своѧ̀ съ и҆рѡдiа́ны, глаго́люще: ѹ҆чи́телю, вѣ́мы, ꙗ҆́кѡ и҆́стиненъ є҆сѝ, и҆ пꙋтѝ бж҃iю вои́стиннꙋ (л. м҃д) ѹ҆чи́ши, и҆ неради́ши ни ѡ҆ ко́мже: не зри́ши бо на лицѐ чл҃вѣ́кѡмъ. з҃_i Рцы̀ ѹ҆́бѡ на́мъ, что́ ти сѧ мни́тъ; досто́йно ли є҆́сть да́ти кинсо́нъ ке́сареви, и҆лѝ нѝ; и҃_i Разꙋмѣ́въ же i҆и҃съ лꙋка́вство и҆́хъ, речѐ: что́ мѧ и҆скꙋша́ете лицемѣ́ри; ѳ҃_i Покажи́те мѝ злати́цꙋ кинсо́ннꙋю. ѻ҆ни́ же принесо́ша є҆мꙋ̀ пѣ́нѧзь. к҃ И҆ глаго́ла и҆̀мъ: чíй ѻ҆́бразъ се́й и҆ написа́нiе; к҃а И҆ глаго́лаша є҆мꙋ̀: ке́саревъ. тогда̀ глаго́ла и҆̀мъ: воздади́те ѹ҆́бѡ ке́сарєва ке́сареви, и҆ бж҃iѧ бг҃ови. к҃в И҆ слы́шавше диви́шасѧ: и҆ ѡ҆ста́вльше є҆го̀ ѿидо́ша.

Коне́цъ сꙋббѡ́тѣ.

(заⷱ ч҃а) [н҃г] к҃г Въ то́й де́нь пристꙋпи́ша къ немꙋ̀ саддꙋке́є, и҆̀же глаго́лютъ не бы́ти воскресе́нiю, и҆ вопроси́ша є҆го̀, к҃д Глаго́люще: ѹ҆чи́телю, мѡѷсе́й речѐ: а҆́ще кто̀ ѹ҆́мретъ не и҆мы́й ча̑дъ, да по́йметъ бра́тъ є҆гѡ̀ женꙋ̀ є҆гѡ̀, и҆ воскреси́тъ сѣ́мѧ бра́та своегѡ̀. к҃є Бѣ́ша же въ на́съ се́дмь бра́тiѧ, и҆ пе́рвый ѡ҆же́ньсѧ ѹ҆́мре: и҆ не и҆мы́й сѣ́мене, ѡ҆ста́ви женꙋ̀ свою̀ бра́тꙋ своемꙋ̀. к҃s Та́кожде же и҆ вторы́й, и҆ тре́тiй, да́же до седма́гѡ. к҃з Послѣди́ же всѣ́хъ ѹ҆́мре и҆ жена̀. к҃и Въ воскреше́нiе ѹ҆́бѡ, кото́рагѡ ѿ седми́хъ бꙋ́детъ жена̀; вси́ бо и҆мѣ́ша ю҆̀. к҃ѳ Ѿвѣща́въ же i҆и҃съ речѐ и҆̀мъ: прельща́етесѧ, не вѣ́дꙋще писа́нiѧ, ни си́лы бж҃iѧ. л҃ Въ воскресе́нiе бо ни же́нѧтсѧ, ни посѧга́ютъ: но ꙗ҆́кѡ а҆́гг҃ли бж҃iи на нб҃сѝ сꙋ́ть. л҃а Ѡ҆ воскресе́нiи же ме́ртвыхъ нѣ́сте ли члѝ рече́ннагѡ ва́мъ бг҃омъ, глаго́лющимъ: л҃в А҆́зъ (л. м҃д ѡ҆б.) є҆́смь бг҃ъ а҆враа́мовъ, и҆ бг҃ъ i҆саа́ковъ, и҆ бг҃ъ i҆а́кѡвль, нѣ́сть бг҃ъ, бг҃ъ ме́ртвыхъ, но бг҃ъ живы́хъ; л҃г И҆ слы́шавше наро́ди, дивлѧ́хꙋсѧ ѡ҆ ѹ҆че́нiи є҆гѡ̀.

Коне́цъ пѧткꙋ̀.

(заⷱ ч҃в) [н҃д] л҃д Фарiсе́є же слы́шавше, ꙗ҆́кѡ посрамѝ саддꙋке́и, собра́шасѧ вкꙋ́пѣ. л҃є И҆ вопросѝ є҆ди́нъ ѿ ни́хъ законоꙋчи́тель, и҆скꙋша́ѧ є҆го̀, и҆ глаго́лѧ: л҃s Ѹ҆чи́телю, ка́ѧ за́повѣдь бо́льши є҆́сть въ зако́нѣ; л҃з I҆и҃съ же речѐ є҆мꙋ̀: возлю́биши гдⷭ҇а бг҃а твоего̀ всѣ́мъ се́рдцемъ твои́мъ, и҆ все́ю дꙋше́ю твое́ю, и҆ все́ю мы́слiю твое́ю. л҃и Сiѧ̀ є҆́сть пе́рваѧ и҆ бо́льшаѧ за́повѣдь. л҃ѳ Втора́ѧ же подо́бна є҆́й: возлю́биши и҆́скреннѧго твоего̀, ꙗ҆́кѡ са́мъ себѐ. м҃ Въ сiю̀ ѻ҆бою̀ за́повѣдiю ве́сь зако́нъ и҆ проро́цы ви́сѧтъ. [н҃є] м҃а Со́бранѡмъ же фарiсе́ѡмъ, вопросѝ и҆̀хъ i҆и҃съ, м҃в Глаго́лѧ: что́ сѧ ва́мъ мни́тъ ѡ҆ хрⷭ҇тѣ̀, чíй є҆́сть сн҃ъ; глаго́лаша є҆мꙋ̀: дв҃довъ. м҃г Глаго́ла и҆̀мъ: ка́кѡ ѹ҆́бѡ дв҃дъ дх҃омъ гдⷭ҇а є҆го̀ нарица́етъ, глаго́лѧ: [ѱа\л р҃ѳ] м҃д Речѐ гдⷭ҇ь гдⷭ҇еви моемꙋ̀, сѣдѝ ѡ҆деснꙋ́ю менѐ, до́ндеже положꙋ̀ врагѝ твоѧ̀ подно́жiе нога́ма твои́ма. м҃є А҆́ще ѹ҆́бѡ дв҃дъ нарица́етъ є҆го̀ гдⷭ҇а, ка́кѡ сн҃ъ є҆мꙋ̀ є҆́сть; м҃s И҆ никто́же можа́ше ѿвѣща́ти є҆мꙋ̀ словесѐ: нижѐ смѣ́ѧ кто̀ ѿ тогѡ̀ днѐ вопроси́ти є҆го̀ ктомꙋ̀.

Коне́цъ недѣ́ли. (л. м҃є)

Глава̀ к҃г.

(заⷱ ч҃г) а҃ Тогда̀ i҆и҃съ глаго́ла къ наро́дѡмъ и҆ ѹ҆ченикѡ́мъ свои́мъ, в҃ Глаго́лѧ: на мѡѷсе́овѣ сѣда́лищи сѣдо́ша кни́жницы и҆ фарiсе́є. г҃ Всѧ̑ ѹ҆́бѡ, є҆ли̑ка а҆́ще рекꙋ́тъ ва́мъ блюстѝ, соблюда́йте и҆ твори́те: по дѣлѡ́мъ же и҆́хъ не твори́те, глаго́лютъ бо, и҆ не творѧ́тъ. д҃ Свѧзꙋ́ютъ бо бремена̀ тѧ́жка и҆ бѣ́днѣ носи̑ма, и҆ возлага́ютъ на плеща̀ чл҃вѣ́ческа, пе́рстомъ же свои́мъ не хотѧ́тъ дви́гнꙋти и҆̀хъ. є҃ Всѧ́ же дѣла̀ своѧ̀ творѧ́тъ, да ви́дими бꙋ́дꙋтъ человѣ́ки: разширѧ́ютъ же храни́лища своѧ̀, и҆ велича́ютъ воскри̑лiѧ ри́зъ свои́хъ. s҃ Лю́бѧтъ же преждевозлега̑нiѧ на ве́черѧхъ, и҆ преждесѣда̑нiѧ на со́нмищахъ, з҃ И҆ цѣлова̑нiѧ на то́ржищахъ, и҆ зва́тисѧ ѿ человѣ̑къ: ѹ҆чи́телю, ѹ҆чи́телю. и҃ Вы́ же не нарица́йтесѧ ѹ҆чи́тели: є҆ди́нъ бо є҆́сть ва́шъ ѹ҆чи́тель, хрⷭ҇то́съ, вси́ же вы̀ бра́тiѧ є҆стѐ. ѳ҃ И҆ ѻ҆тца̀ не зови́те себѣ̀ на землѝ: є҆ди́нъ бо є҆́сть ѻ҆ц҃ъ ва́шъ, и҆́же на нб҃сѣ́хъ. _i҃ Нижѐ нарица́йтесѧ наста̑вницы: є҆ди́нъ бо є҆́сть наста́вникъ ва́шъ хрⷭ҇то́съ. а҃_i Бо́лiй же въ ва́съ, да бꙋ́детъ ва́мъ слꙋга̀. в҃_i И҆́же бо вознесе́тсѧ, смири́тсѧ: и҆ смирѧ́ѧйсѧ, вознесе́тсѧ.

Коне́цъ сꙋббѡ́тѣ.

(заⷱ ч҃д) [н҃s] г҃_i Го́ре же* ва́мъ кни́жницы и҆ фарiсе́є лицемѣ́ри, ꙗ҆́кѡ снѣда́ете до́мы вдови́цъ, и҆ @вино́ю дале́че (л. м҃є ѡ҆б.) моли̑твы творѧ́ще@{@и҆ лицемѣ́рнѡ на до́лзѣ мл҃твы творитѐ@}: сегѡ̀ ра́ди ли́шшее прiи́мете ѡ҆сꙋжде́нiе. д҃_i Го́ре ва́мъ кни́жницы и҆ фарiсе́є лицемѣ́ри, ꙗ҆́кѡ затворѧ́ете црⷭ҇твiе нбⷭ҇ное предꙿ человѣ́ки: вы́ бо не вхо́дите, ни входѧ́щихъ ѡ҆ставлѧ́ете вни́ти. є҃_i Го́ре ва́мъ кни́жницы и҆ фарiсе́є лицемѣ́ри, ꙗ҆́кѡ прехо́дите мо́ре и҆ сꙋ́шꙋ, сотвори́ти є҆ди́наго прише́льца: и҆ є҆гда̀ бꙋ́детъ, творитѐ є҆го̀ сы́на гее́нны сꙋгꙋ́бѣйша ва́съ. s҃_i Го́ре ва́мъ вождѝ слѣпíи, глаго́люще: и҆́же а҆́ще клене́тсѧ це́рковiю, ничесо́же є҆́сть: а҆ и҆́же клене́тсѧ зла́томъ церко́внымъ, до́лженъ є҆́сть. з҃_i Бꙋ́и и҆ слѣпíи, ко́е бо бо́ле є҆́сть; зла́то ли, и҆лѝ це́рковь свѧтѧ́щаѧ зла́то; и҃_i И҆ и҆́же а҆́ще клене́тсѧ ѻ҆лтаре́мъ, ничесо́же є҆́сть: а҆ и҆́же клене́тсѧ да́ромъ, и҆́же верхꙋ̀ є҆гѡ̀, до́лженъ є҆́сть. ѳ҃_i Бꙋ́и и҆ слѣпíи, что́ бо бо́ле; да́ръ ли, и҆лѝ ѻ҆лта́рь ст҃ѧ́й да́ръ; к҃ И҆́же ѹ҆́бѡ клене́тсѧ ѻ҆лтаре́мъ, клене́тсѧ и҆́мъ, и҆ сꙋ́щимъ верхꙋ̀ є҆гѡ̀. к҃а И҆ и҆́же клене́тсѧ цр҃ковiю, клене́тсѧ є҆́ю, и҆ живꙋ́щимъ въ не́й. к҃в И҆ клены́йсѧ небесе́мъ, клене́тсѧ прⷭ҇то́ломъ бж҃iимъ, и҆ сѣдѧ́щимъ на не́мъ.

Коне́цъ понедѣ́льникꙋ.

(заⷱ ч҃є) к҃г  Го́ре ва́мъ кни́жницы и҆ фарiсе́є лицемѣ́ри, ꙗ҆́кѡ ѡ҆десѧ́тствꙋете мѧ́твꙋ, и҆ ко́пръ, и҆ кѵ́мiнъ: и҆ ѡ҆ста́висте вѧ̑щшаѧ зако́нꙋ, сꙋ́дъ, и҆ ми́лость, и҆ вѣ́рꙋ. сiѧ̑ же подоба́ше твори́ти, и҆ ѻ҆́нѣхъ не (л. м҃s) ѡ҆ставлѧ́ти. к҃д Вождѝ слѣпíи, ѡ҆цѣжда́ющiи комары̀, вельблꙋ́ды же пожира́юще. к҃є Го́ре ва́мъ кни́жницы и҆ фарiсе́є лицемѣ́ри, ꙗ҆́кѡ ѡ҆чища́ете внѣ́шнее стклѧ́ницы и҆ блю́да: внꙋтрью́дꙋ же сꙋ́ть по́лни хище́нiѧ и҆ непра́вды. к҃s Фарiсе́е слѣпы́й, ѡ҆чи́сти пре́жде внꙋ́треннее стклѧ́ницы и҆ блю́да, да бꙋ́детъ и҆ внѣ́шнее и҆́ма чи́сто. к҃з Го́ре ва́мъ кни́жницы и҆ фарiсе́є лицемѣ́ри, ꙗ҆́кѡ подо́битесѧ гробѡ́мъ пова́плєнымъ, и҆̀же внѣю́дꙋ ѹ҆́бѡ ꙗ҆влѧ́ютсѧ красны̀, внꙋтрью́дꙋ же по́лни сꙋ́ть косте́й ме́ртвыхъ, и҆ всѧ́кiѧ нечистоты̀. к҃и Та́кѡ и҆ вы̀, внѣю́дꙋ ѹ҆́бѡ ꙗ҆влѧ́етесѧ чл҃вѣ́кѡмъ пра́ведни: внꙋтрью́дꙋ же є҆стѐ по́лни лицемѣ́рiѧ и҆ беззако́нiѧ.

Коне́цъ вто́рникꙋ.

(заⷱ ч҃s) к҃ѳ  Го́ре ва́мъ кни́жницы и҆ фарiсе́є лицемѣ́ри, ꙗ҆́кѡ зи́ждете гро́бы проро́чєскiѧ, и҆ кра́сите ра̑ки пра́ведныхъ, л҃ И҆ глаго́лете: а҆́ще бы́хомъ бы́ли во днѝ ѻ҆тє́цъ на́шихъ, не бы́хомъ ѹ҆́бѡ ѻ҆́бщницы и҆̀мъ бы́ли въ кро́ви прорѡ́къ. л҃а Тѣ́мже са́ми свидѣ́тельствꙋете себѣ̀, ꙗ҆́кѡ сы́нове є҆стѐ и҆зби́вшихъ проро́ки. л҃в И҆ вы̀ и҆спо́лните мѣ́рꙋ ѻ҆тє́цъ ва́шихъ. л҃г Sмiѧ̑, порождє́нiѧ є҆хíднова, ка́кѡ ѹ҆бѣжитѐ ѿ сꙋда̀ ѻ҆гнѧ̀ гее́нскагѡ; л҃д Сегѡ̀ ра́ди сѐ а҆́зъ послю̀ къ ва́мъ проро́ки, и҆ премꙋ́дры, и҆ кни́жники: и҆ ѿ ни́хъ ѹ҆бiе́те и҆ ра́спнете, и҆ ѿ ни́хъ бiе́те на со́нмищахъ ва́шихъ, и҆ и҆зжене́те (л. м҃s ѡ҆б.) ѿ гра́да во гра́дъ. л҃є Ꙗ҆́кѡ да прiи́детъ на вы̀ всѧ́ка кро́вь пра́ведна, пролива́емаѧ на землѝ, ѿ кро́ве а҆́велѧ пра́веднагѡ, до кро́ве заха́рiи сы́на варахíина, є҆го́же ѹ҆би́сте междꙋ̀ це́рковiю и҆ ѻ҆лтаре́мъ. л҃s А҆ми́нь глаго́лю ва́мъ: ꙗ҆́кѡ прiи́дꙋтъ всѧ̑ сiѧ̑ на ро́дъ се́й. л҃з I҆ерꙋсали́ме, i҆ерꙋсали́ме и҆зби́вый проро́ки, и҆ ка́менiемъ побива́ѧй пѡ́сланныѧ къ немꙋ̀, колькра́ты восхотѣ́хъ собра́ти ча̑да твоѧ̀, ꙗ҆́коже собира́етъ ко́кошъ птенцы̀ своѧ̀ подꙿ крилѣ̀, и҆ не восхотѣ́сте! л҃и Сѐ ѡ҆ставлѧ́етсѧ ва́мъ до́мъ ва́шъ пꙋ́стъ. л҃ѳ Глаго́лю бо ва́мъ, ꙗ҆́кѡ не и҆́мате менѐ ви́дѣти ѿсе́лѣ, до́ндеже рече́те: бл҃гослове́нъ грѧды́й во и҆́мѧ гдⷭ҇не.

Коне́цъ средѣ̀, и҆ вто́рникꙋ вели́комꙋ, на ѹ҆́трени.

Глава̀ к҃д.

(заⷱ ч҃з) а҃ И҆ и҆зше́дъ i҆и҃съ, и҆дѧ́ше ѿ це́ркве: и҆ пристꙋпи́ша къ немꙋ̀ ѹ҆ченицы̀ є҆гѡ̀, показа́ти є҆мꙋ̀ зда́нiѧ церкѡ́внаѧ. в҃ I҆и҃съ же речѐ и҆̀мъ: не ви́дите ли всѧ̑ сiѧ̑; а҆ми́нь глаго́лю ва́мъ, не и҆́мать ѡ҆ста́ти здѣ̀ ка́мень на ка́мени, и҆́же не разори́тсѧ.

(заⷱ ч҃и) [н҃з] г҃ Сѣдѧ́щꙋ же є҆мꙋ̀* на горѣ̀ є҆леѡ́нстѣй, пристꙋпи́ша къ немꙋ̀ ѹ҆ченицы̀, наединѣ̀ глаго́люще: рцы̀ на́мъ, когда̀ сiѧ̑ бꙋ́дꙋтъ; и҆ что̀ є҆́сть зна́менiе твоегѡ̀ прише́ствiѧ, и҆ кончи́на вѣ́ка; д҃ И҆ ѿвѣща́въ i҆и҃съ, речѐ и҆̀мъ: блюди́те, да никто́же ва́съ прельсти́тъ. є҃ Мно́зи (л. м҃з) бо прiи́дꙋтъ во и҆́мѧ моѐ, глаго́люще: а҆́зъ є҆́смь хрⷭ҇то́съ, и҆ мнѡ́ги прельстѧ́тъ: s҃ Ѹ҆слы́шати же и҆́мате бра̑ни, и҆ слы̑шанiѧ бра́нємъ, зри́те, не ѹ҆жаса́йтесѧ: подоба́етъ бо всѣ̑мъ си̑мъ бы́ти, но не тогда̀ є҆́сть кончи́на. з҃ Воста́нетъ бо ꙗ҆зы́къ на ꙗ҆зы́къ, и҆ црⷭ҇тво на црⷭ҇тво: и҆ бꙋ́дꙋтъ гла́ди, и҆ па̑гꙋбы, и҆ трꙋ́си по мѣ́стѡмъ: и҃ Всѧ̑ же сiѧ̑, нача́ло болѣ́знемъ. ѳ҃ Тогда̀ предадѧ́тъ вы̀ въ скѡ́рби, и҆ ѹ҆бiю́тъ вы̀: и҆ бꙋ́дете ненави́дими всѣ́ми ꙗ҆зы́ки и҆́мене моегѡ̀ ра́ди. _i҃ И҆ тогда̀ соблазнѧ́тсѧ мно́зи, и҆ дрꙋ́гъ дрꙋ́га предадѧ́тъ, и҆ возненави́дитъ дрꙋ́гъ дрꙋ́га: а҃_i И҆ мно́зи лжепроро́цы воста́нꙋтъ, и҆ прельстѧ́тъ мнѡ́гiѧ: в҃_i И҆ за ѹ҆множе́нiе беззако́нiѧ, и҆зсѧ́кнетъ любы̀ мно́гихъ.

(заⷱ ч҃ѳ) г҃_i Претерпѣ́вый же до конца̀, то́й спасе́тсѧ.

Коне́цъ сꙋббѡ́тѣ.

д҃_i И҆ проповѣ́стсѧ сiѐ є҆ѵⷢ҇лiе црⷭ҇твiѧ по все́й вселе́ннѣй, во свидѣ́тельство всѣ́мъ ꙗ҆зы́кѡмъ: и҆ тогда̀ прiи́детъ кончи́на. є҃_i Е҆гда̀ ѹ҆́бѡ ѹ҆́зрите ме́рзость запꙋстѣ́нiѧ, рече́ннꙋю данiи́ломъ проро́комъ, стоѧ́щꙋ на мѣ́стѣ ст҃ѣ: и҆́же чте́тъ, да разꙋмѣ́етъ: s҃_i Тогда̀ сꙋ́щiи во i҆ꙋде́и, да бѣжа́тъ на го́ры. з҃_i И҆ и҆́же на кро́вѣ, да не схо́дитъ взѧ́ти ꙗ҆̀же въ домꙋ̀ є҆гѡ̀: и҃_i И҆ и҆́же на селѣ̀, да не возврати́тсѧ вспѧ́ть взѧ́ти ри́зъ свои́хъ. ѳ҃_i Го́ре же непра̑зднымъ, и҆ доѧ́щымъ въ ты́ѧ днѝ. к҃ Моли́тесѧ же, да не бꙋ́детъ бѣ́гство (л. м҃з ѡ҆б.) ва́ше зимѣ̀, ни въ сꙋббѡ́тꙋ. к҃а Бꙋ́детъ бо тогда̀ ско́рбь ве́лiѧ, ꙗ҆кова́ же нѣ́сть была̀ ѿ нача́ла мíра досе́лѣ, нижѐ и҆́мать бы́ти. к҃в И҆ а҆́ще не бы́ша прекрати́лисѧ днíе ѻ҆́ны, не бы̀ ѹ҆́бѡ спасла́сѧ всѧ́ка пло́ть: и҆збра́нныхъ же ра́ди прекратѧ́тсѧ днíе ѻ҆́ны. к҃г Тогда̀ а҆́ще кто̀ рече́тъ ва́мъ: сѐ здѣ̀ хрⷭ҇то́съ, и҆лѝ ѻ҆́ндѣ, не и҆ми́те вѣ́ры. к҃д Воста́нꙋтъ бо лжехрíсти и҆ лжепроро́цы, и҆ дадѧ́тъ зна́мєнiѧ вє́лiѧ и҆ чꙋдеса̀: ꙗ҆́коже прельсти́ти, а҆́ще возмо́жно, и҆ и҆збра̑нныѧ. к҃є Сѐ пре́жде рѣ́хъ ва́мъ. к҃s А҆́ще ѹ҆́бѡ рекꙋ́тъ ва́мъ, сѐ въ пꙋсты́ни є҆́сть, не и҆зыди́те: сѐ въ сокро́вищахъ, не и҆ми́те вѣ́ры.

(заⷱ р҃) (пѧ\к) к҃з Ꙗ҆́коже бо мо́лнiѧ и҆схо́дитъ ѿ востѡ́къ и҆ ꙗ҆влѧ́етсѧ до за̑падъ: та́кѡ бꙋ́детъ прише́ствiе сн҃а человѣ́ческагѡ. к҃и И҆дѣ́же бо а҆́ще бꙋ́детъ трꙋ́пъ, та́мѡ соберꙋ́тсѧ ѻ҆рлѝ.

Коне́цъ четверткꙋ̀.

к҃ѳ А҆́бiе же по ско́рби днíй тѣ́хъ со́лнце поме́ркнетъ, и҆ лꙋна̀ не да́стъ свѣ́та своегѡ̀, и҆ sвѣ́зды спа́днꙋтъ съ небесѐ, и҆ си̑лы небє́сныѧ подви́гнꙋтсѧ. л҃ И҆ тогда̀ ꙗ҆ви́тсѧ зна́менiе сн҃а человѣ́ческагѡ на нб҃сѝ: и҆ тогда̀ воспла́чꙋтсѧ всѧ̀ колѣ́на земна̑ѧ, и҆ ѹ҆́зрѧтъ сн҃а человѣ́ческаго, грѧдꙋ́ща на ѻ҆́блацѣхъ небе́сныхъ съ си́лою и҆ сла́вою мно́гою. л҃а И҆ по́слетъ а҆́гг҃лы своѧ̀ съ трꙋ́бнымъ гла́сомъ ве́лiимъ, и҆ соберꙋ́тъ и҆збра̑нныѧ є҆гѡ̀ ѿ четы́рехъ вѣ̑тръ, ѿ конє́цъ нб҃съ до конє́цъ (л. м҃и) и҆́хъ. л҃в Ѿ смоко́вницы же наꙋчи́тесѧ при́тчи: є҆гда̀ ѹ҆жѐ вѣ́iѧ є҆ѧ̀ бꙋ́дꙋтъ мла̑да и҆ ли́ствiе прозѧ́бнетъ, вѣ́дите, ꙗ҆́кѡ бли́зъ є҆́сть жа́тва. л҃г Та́кѡ и҆ вы̀, є҆гда̀ ви́дите сiѧ̑ всѧ̑, вѣ́дите, ꙗ҆́кѡ бли́зъ є҆́сть при две́рехъ.

Престꙋпѝ пѧткꙋ̀.

(заⷱ р҃а) л҃д  А҆ми́нь глаго́лю ва́мъ: не мимои́детъ ро́дъ се́й, до́ндеже всѧ̑ сiѧ̑ бꙋ́дꙋтъ. л҃є Не́бо и҆ землѧ̀ мимои́детъ: словеса́ же моѧ̀ не мимои́дꙋтъ.

Коне́цъ понедѣ́льника вели́кагѡ, на лiтꙋргíи.

(заⷱ р҃в) [н҃и] л҃s Ѡ҆ дни́ же то́мъ и҆ часѣ̀* никто́же вѣ́сть, ни а҆́гг҃ли нбⷭ҇нiи, то́кмѡ ѻ҆ц҃ъ мо́й є҆ди́нъ. л҃з Ꙗ҆́коже бо бы́сть во днѝ нѡ́евы: та́кѡ бꙋ́детъ и҆ прише́ствiе сн҃а человѣ́ческагѡ. л҃и Ꙗ҆́коже бо бѣ́хꙋ во днѝ пре́жде пото́па, ꙗ҆дꙋ́ще и҆ пiю́ще, женѧ́щесѧ и҆ посѧга́юще, до негѡ́же днѐ вни́де нѡ́е въ ковче́гъ: л҃ѳ И҆ не ѹ҆вѣ́дѣша, до́ндеже прiи́де вода̀, и҆ взѧ́тъ всѧ̑: та́кѡ бꙋ́детъ и҆ прише́ствiе сн҃а человѣ́ческагѡ. м҃ Тогда̀ два̀ бꙋ́дета на селѣ̀: є҆ди́нъ пое́млетсѧ, а҆ дрꙋгíй ѡ҆ставлѧ́етсѧ, м҃а Двѣ̀ ме́лющѣ въ же́рновахъ: є҆ди́на пое́млетсѧ, и҆ є҆ди́на ѡ҆ставлѧ́етсѧ.

Чтѝ пѧткꙋ̀:

(заⷱ р҃г) м҃в ** Бди́те ѹ҆́бѡ, ꙗ҆́кѡ не вѣ́сте, въ кíй ча́съ гдⷭ҇ь ва́шъ прiи́детъ. м҃г Сiе́ же вѣ́дите, ꙗ҆́кѡ а҆́ще бы (л. м҃и ѡ҆б.) вѣ́далъ до́мꙋ влады́ка, въ кꙋ́ю стра́жꙋ та́ть прiи́детъ, бдѣ́лъ ѹ҆́бѡ бы, и҆ не бы̀ да́лъ подкопа́ти хра́ма своегѡ̀. м҃д Сегѡ̀ ра́ди и҆ вы̀ бꙋ́дите гото́ви, ꙗ҆́кѡ во́ньже ча́съ не мнитѐ, сн҃ъ человѣ́ческiй прiи́детъ.

Коне́цъ сꙋббѡ́тѣ.

м҃є Кто̀ ѹ҆̀бо є҆́сть вѣ́рный ра́бъ и҆ мꙋ́дрый, є҆го́же поста́витъ гдⷭ҇и́нъ є҆гѡ̀ надꙿ до́момъ свои́мъ, є҆́же даѧ́ти и҆̀мъ пи́щꙋ во вре́мѧ и҆́хъ; м҃s Бл҃же́нъ ра́бъ то́й, є҆го́же прише́дъ гдⷭ҇и́нъ є҆гѡ̀ ѡ҆брѧ́щетъ та́кѡ творѧ́ща. м҃з А҆ми́нь глаго́лю ва́мъ, ꙗ҆́кѡ надꙿ всѣ́мъ и҆мѣ́нiемъ свои́мъ поста́витъ є҆го̀.

Коне́цъ ст҃о́мꙋ.

м҃и А҆́ще ли же рече́тъ sлы́й ра́бъ то́й въ се́рдцы свое́мъ, косни́тъ гдⷭ҇и́нъ мо́й прiитѝ: м҃ѳ И҆ на́чнетъ би́ти клевре́ты своѧ̀, ꙗ҆́сти же и҆ пи́ти съ пiѧ́ницами: н҃ Прiи́детъ гдⷭ҇и́нъ раба̀ тогѡ̀ въ де́нь, во́ньже не ча́етъ, и҆ въ ча́съ, во́ньже не вѣ́сть. н҃а И҆ проте́шетъ є҆го̀ полма̀, и҆ ча́сть є҆гѡ̀ съ невѣ́рными положи́тъ: тꙋ̀ бꙋ́детъ пла́чь и҆ скре́жетъ зꙋбѡ́мъ.

Коне́цъ пѧткꙋ̀.

Глава̀ к҃є.

(заⷱ р҃д) [н҃ѳ] а҃ Тогда̀ ѹ҆подо́бисѧ црⷭ҇твiе нбⷭ҇ное десѧти́мъ дѣ́вамъ, ꙗ҆̀же прiѧ́ша свѣти́льники своѧ̀, и҆ и҆зыдо́ша въ срѣ́тенiе женихꙋ̀. в҃ Пѧ́ть же бѣ̀ (л. м҃ѳ) ѿ ни́хъ мꙋдры̀, и҆ пѧ́ть ю҆рѡ́дивы. г҃ Ю҆рѡ́дивыѧ же прiе́мше свѣти́льники своѧ̀, не взѧ́ша съ собо́ю є҆ле́а. д҃ Мꙋ́дрыѧ же прiѧ́ша є҆ле́й въ сосꙋ́дѣхъ, со свѣти́льники свои́ми. є҃ Коснѧ́щꙋ же женихꙋ̀, воздрема́шасѧ всѧ̑, и҆ спа́хꙋ. s҃ Полꙋ́нощи же во́пль бы́сть: сѐ жени́хъ грѧде́тъ, и҆сходи́те въ срѣ́тенiе є҆гѡ̀. з҃ Тогда̀ воста́вше всѧ̀ дѣ́вы ты́ѧ, и҆ ѹ҆краси́ша свѣти́льники своѧ̀. и҃ Ю҆рѡ́дивыѧ же мꙋ̑дрымъ рѣ́ша: дади́те на́мъ ѿ є҆ле́а ва́шегѡ, ꙗ҆́кѡ свѣти́льницы на́ши ѹ҆гаса́ютъ. ѳ҃ Ѿвѣща́ша же мꙋ́дрыѧ, глаго́люще: є҆да̀ ка́кѡ не доста́нетъ на́мъ и҆ ва́мъ: и҆ди́те же па́че къ продаю́щымъ, и҆ кꙋпи́те себѣ̀. _i҃ И҆дꙋ́щымъ же и҆̀мъ кꙋпи́ти, прiи́де жени́хъ, и҆ готѡ́выѧ внидо́ша съ ни́мъ на бра́ки: и҆ затворе́ны бы́ша двє́ри. а҃_i Послѣди́ же прiидо́ша и҆ про́чыѧ дѣ́вы, глаго́люще: гдⷭ҇и, гдⷭ҇и, ѿве́рзи на́мъ. в҃_i Ѻ҆́нъ же ѿвѣща́въ, речѐ и҆̀мъ: а҆ми́нь глаго́лю ва́мъ, не вѣ́мъ ва́съ. г҃_i Бди́те ѹ҆̀бо, ꙗ҆́кѡ не вѣ́сте днѐ, ни часа̀, во́ньже сн҃ъ человѣ́ческiй прiи́детъ.

Коне́цъ сꙋббѡ́тѣ.

(заⷱ р҃є) [ѯ҃] д҃_i Ꙗ҆́коже бо человѣ́къ нѣ́кiй ѿходѧ̀ призва̀ своѧ̀ рабы̑, и҆ предадѐ и҆̀мъ и҆мѣ́нiе своѐ. є҃_i И҆ ѻ҆́вомꙋ ѹ҆́бѡ дадѐ пѧ́ть тала̑нтъ, ѻ҆́вомꙋ же два̀, ѻ҆́вомꙋ же є҆ди́нъ, комꙋ́ждо проти́вꙋ си́лы є҆гѡ̀: и҆ ѿи́де а҆́бiе. s҃_i Ше́дъ же прiе́мый пѧ́ть тала̑нтъ, дѣ́ла въ ни́хъ, и҆ сотворѝ дрꙋгíѧ пѧ́ть тала̑нтъ. з҃_i Та́кожде (л. м҃ѳ ѡ҆б.) и҆ и҆́же два̀, прiѡбрѣ́те и҆ то́й дрꙋга̑ѧ два̀. и҃_i Прiе́мый же є҆ди́нъ, ше́дъ вкопа̀ є҆го̀ въ зе́млю, и҆ скры̀ сребро̀ гдⷭ҇и́на своегѡ̀. ѳ҃_i По мно́зѣ же вре́мени прiи́де гдⷭ҇и́нъ ра̑бъ тѣ́хъ, и҆ стѧза́сѧ съ ни́ми ѡ҆ словесѝ. к҃ И҆ пристꙋ́пль пѧ́ть тала̑нтъ прiе́мый, принесѐ дрꙋгíѧ пѧ́ть тала̑нтъ, глаго́лѧ: гдⷭ҇и, пѧ́ть тала̑нтъ мѝ є҆сѝ пре́далъ, сѐ дрꙋгíѧ пѧ́ть тала̑нтъ прiѡбрѣто́хъ и҆́ми. к҃а Рече́ же є҆мꙋ̀ гдⷭ҇ь є҆гѡ̀: до́брый ра́бе, бл҃гíй и҆ вѣ́рный, ѡ҆ ма́лѣ бы́лъ є҆сѝ вѣ́ренъ, надꙿ мно́гими тѧ̀ поста́влю: вни́ди въ ра́дость гдⷭ҇а твоегѡ̀. к҃в Пристꙋ́пль же и҆ и҆́же два̀ тала́нта прiе́мый, речѐ: гдⷭ҇и, два̀ тала́нта мѝ є҆сѝ пре́далъ, сѐ дрꙋга̑ѧ два̀ тала́нта прiѡбрѣто́хъ и҆́ма. к҃г Рече́ же є҆мꙋ̀ гдⷭ҇ь є҆гѡ̀: до́брый ра́бе, благíй и҆ вѣ́рный, ѡ҆ ма́лѣ мѝ бы́лъ є҆сѝ вѣ́ренъ, надꙿ мно́гими тѧ̀ поста́влю: вни́ди въ ра́дость гдⷭ҇а твоегѡ̀. к҃д Пристꙋ́пль же и҆ прiе́мый є҆ди́нъ тала́нтъ, речѐ: гдⷭ҇и, вѣ́дѧхъ тѧ̀, ꙗ҆́кѡ же́стокъ є҆сѝ человѣ́къ: жне́ши, и҆дѣ́же не сѣ́ѧлъ є҆сѝ, и҆ собира́еши, ю҆́дꙋже не расточи́лъ є҆сѝ: к҃є И҆ ѹ҆боѧ́всѧ ше́дъ скры́хъ тала́нтъ тво́й въ землѝ, и҆ сѐ и҆́маши твоѐ. к҃s Ѿвѣща́въ же гдⷭ҇ь є҆гѡ̀, речѐ є҆мꙋ̀: лꙋка́вый ра́бе и҆ лѣни́вый, вѣ́дѧше, ꙗ҆́кѡ жнꙋ̀, и҆дѣ́же не сѣ́ѧхъ, и҆ собира́ю, ю҆́дꙋже не расточи́хъ: к҃з Подоба́ше ѹ҆̀бо тебѣ̀ вда́ти сребро̀ моѐ торжникѡ́мъ, и҆ прише́дъ а҆́зъ взѧ́лъ бы́хъ своѐ съ ли́хвою. к҃и Возꙿми́те ѹ҆̀бо ѿ негѡ̀ тала́нтъ, и҆ дади́те и҆мꙋ́щемꙋ де́сѧть тала̑нтъ. к҃ѳ И҆мꙋ́щемꙋ бо вездѣ̀ дано̀ бꙋ́детъ, и҆ преизбꙋ́детъ: ѿ неимꙋ́щагѡ же, и҆ є҆́же мни́тсѧ и҆мѣ́ѧ, взѧ́то бꙋ́детъ ѿ негѡ̀. л҃ И҆ неключи́маго раба̀ вве́рзите во тмꙋ̀ кромѣ́шнюю: (л. н҃) тꙋ̀ бꙋ́детъ пла́чь и҆ скре́жетъ зꙋбѡ́мъ. сiѧ̑ глаго́лѧ возгласѝ: и҆мѣ́ѧй ѹ҆́ши слы́шати, да слы́шитъ.

Коне́цъ недѣ́ли.

(заⷱ р҃s) [ѯ҃а] л҃а Е҆гда́ же прiи́детъ сн҃ъ человѣ́ческiй въ сла́вѣ свое́й, и҆ всѝ ст҃íи а҆́гг҃ли съ ни́мъ, тогда̀ сѧ́детъ на прⷭ҇то́лѣ сла́вы своеѧ̀: л҃в И҆ соберꙋ́тсѧ предꙿ ни́мъ всѝ ꙗ҆зы́цы, и҆ разлꙋчи́тъ и҆̀хъ дрꙋ́гъ ѿ дрꙋ́га, ꙗ҆́коже па́стырь разлꙋча́етъ ѻ҆́вцы ѿ ко́злищъ. л҃г И҆ поста́витъ ѻ҆́вцы ѡ҆деснꙋ́ю себѐ, а҆ кѡ́злища ѡ҆шꙋ́юю. л҃д Тогда̀ рече́тъ цр҃ь сꙋ́щымъ ѡ҆деснꙋ́ю є҆гѡ̀: прiиди́те благослове́ннiи ѻ҆ц҃а̀ моегѡ̀, наслѣ́дꙋйте ѹ҆гото́ванное ва́мъ црⷭ҇твiе ѿ сложе́нiѧ мíра. л҃є Взалка́хсѧ бо, и҆ да́сте мѝ ꙗ҆́сти: возжада́хсѧ, и҆ напои́сте мѧ̀: стра́ненъ бѣ́хъ, и҆ введо́сте менѐ: л҃s На́гъ, и҆ ѡ҆дѣ́ѧсте мѧ̀: бо́ленъ, и҆ посѣти́сте менѐ: въ темни́цѣ бѣ́хъ, и҆ прiидо́сте ко мнѣ̀. л҃з Тогда̀ ѿвѣща́ютъ є҆мꙋ̀ пра́вєдницы, глаго́люще: гдⷭ҇и, когда́ тѧ ви́дѣхомъ а҆́лчꙋща, и҆ напита́хомъ; и҆лѝ жа́ждꙋща, и҆ напои́хомъ; л҃и Когда́ же тѧ̀ ви́дѣхомъ стра́нна, и҆ введо́хомъ; и҆лѝ на́га, и҆ ѡ҆дѣ́ѧхомъ; л҃ѳ Когда́ же тѧ̀ ви́дѣхомъ болѧ́ща, и҆лѝ въ темни́цѣ, и҆ прiидо́хомъ къ тебѣ̀; м҃ И҆ ѿвѣща́въ цр҃ь рече́тъ и҆̀мъ: а҆ми́нь глаго́лю ва́мъ, поне́же сотвори́сте є҆ди́номꙋ си́хъ бра́тiй мои́хъ ме́ньшихъ, мнѣ̀ сотвори́сте. м҃а Тогда̀ рече́тъ и҆ сꙋ́щымъ ѡ҆шꙋ́юю є҆гѡ̀: и҆ди́те ѿ менѐ проклѧ́тiи ко ѻ҆́гнь вѣ́чный, ѹ҆гото́ванный дiа́волꙋ и҆ а҆́ггелѡмъ є҆гѡ̀. м҃в Взалка́хсѧ бо, и҆ не да́сте мѝ ꙗ҆́сти: возжада́хсѧ, (л. н҃ ѡ҆б.) и҆ не напои́сте менѐ. м҃г Стра́ненъ бѣ́хъ, и҆ не введо́сте менѐ: на́гъ, и҆ не ѡ҆дѣ́ѧсте менѐ: бо́ленъ, и҆ въ темни́цѣ, и҆ не посѣти́сте менѐ. м҃д Тогда̀ ѿвѣща́ютъ є҆мꙋ̀ и҆ тíи, глаго́люще: гдⷭ҇и, когда́ тѧ ви́дѣхомъ а҆́лчꙋща, и҆лѝ жа́ждꙋща, и҆лѝ стра́нна, и҆лѝ на́га, и҆лѝ бо́льна, и҆лѝ въ темни́цѣ, и҆ не послꙋжи́хомъ тебѣ̀; м҃є Тогда̀ ѿвѣща́етъ и҆̀мъ, глаго́лѧ: а҆ми́нь глаго́лю ва́мъ, поне́же не сотвори́сте є҆ди́номꙋ си́хъ ме́ньшихъ, ни мнѣ̀ сотвори́сте. м҃s И҆ и҆́дꙋтъ сíи въ мꙋ́кꙋ вѣ́чнꙋю, пра́вєдницы же въ живо́тъ вѣ́чный.

Коне́цъ недѣ́ли мѧсопꙋ́стной.

Глава̀ к҃s.

(заⷱ р҃з) а҃ И҆ бы́сть, є҆гда̀ сконча̀ i҆и҃съ всѧ̀ словеса̀ сiѧ̀, речѐ ѹ҆ченикѡ́мъ свои́мъ: в҃ Вѣ́сте, ꙗ҆́кѡ по двою̀ дню̀ па́сха бꙋ́детъ, и҆ сн҃ъ человѣ́ческiй пре́данъ бꙋ́детъ на пропѧ́тiе.

Коне́цъ вто́рникꙋ вели́комꙋ.

г҃ Тогда̀ собра́шасѧ а҆рхiере́є, и҆ кни́жницы и҆ ста́рцы людстíи, во дво́ръ а҆рхiере́овъ, глаго́лемагѡ каiа́фы: д҃ И҆ совѣща́ша, да i҆и҃са ле́стiю и҆́мꙋтъ, и҆ ѹ҆бiю́тъ. є҃ Глаго́лахꙋ же: но не въ пра́здникъ, да не молва̀ бꙋ́детъ въ лю́дехъ.

(заⷱ р҃и) [ѯ҃в] s҃ I҆и҃сꙋ же* бы́вшꙋ въ виѳа́нiи, въ домꙋ̀ сíмѡна прокаже́ннагѡ, з҃ Пристꙋпѝ къ немꙋ̀ жена̀, стклѧ́ницꙋ (л. н҃а) мѵ́ра и҆мꙋ́щи многоцѣ́ннагѡ, и҆ возлива́ше на главꙋ̀ є҆гѡ̀, возлежа́щꙋ. и҃ Ви́дѣвше же ѹ҆ченицы̀ є҆гѡ̀, негодова́ша, глаго́люще. чесѡ̀ ра́ди ги́бель сiѧ̀ бы́сть; ѳ҃ Можа́ше бо сiѐ мѵ́ро продано̀ бы́ти на мно́зѣ, и҆ да́тисѧ ни́щымъ. _i҃ Разꙋмѣ́въ же i҆и҃съ речѐ и҆̀мъ: что̀ трꙋжда́ете женꙋ̀; дѣ́ло бо добро̀ содѣ́ла ѡ҆ мнѣ̀. а҃_i Всегда́ бо ни́щыѧ и҆́мате съ собо́ю: мене́ же не всегда̀ и҆́мате. в҃_i Возлiѧ́вши бо сiѧ̀ мѵ́ро сiѐ на тѣ́ло моѐ, на погребе́нiе мѧ̀ сотворѝ. г҃_i А҆ми́нь глаго́лю ва́мъ: и҆дѣ́же а҆́ще проповѣ́дано бꙋ́детъ є҆ѵⷢ҇лiе сiѐ во все́мъ мíрѣ, рече́тсѧ, и҆ є҆́же сотворѝ сiѧ̀, въ па́мѧть є҆ѧ̀. д҃_i Тогда̀ ше́дъ є҆ди́нъ ѿ ѻ҆боюна́десѧте, глаго́лемый i҆ꙋ́да i҆скарiѡ́тскiй, ко а҆рхiере́ѡмъ, є҃_i Речѐ: что́ ми хо́щете да́ти, и҆ а҆́зъ ва́мъ преда́мъ є҆го̀; ѻ҆ни́ же поста́виша є҆мꙋ̀ три́десѧть сре́брєникъ. s҃_i И҆ ѿто́лѣ и҆ска́ше подо́бна вре́мене, да є҆го̀ преда́стъ.

Коне́цъ вели́кой средѣ̀.

[ѯ҃г] з҃_i Въ пе́рвый же де́нь ѡ҆прѣсно́чный пристꙋпи́ша ѹ҆ченицы̀ i҆и҃сови, глаго́люще є҆мꙋ̀: гдѣ̀ хо́щеши, ѹ҆гото́ваемъ тѝ ꙗ҆́сти па́схꙋ; и҃_i Ѻ҆́нъ же речѐ: и҆ди́те во гра́дъ ко ѻ҆́нсицѣ, и҆ рцы́те є҆мꙋ̀: ѹ҆чи́тель глаго́летъ, вре́мѧ моѐ бли́зъ є҆́сть, ѹ҆ тебѐ сотворю̀ па́схꙋ со ѹ҆ченикѝ мои́ми. ѳ҃_i И҆ сотвори́ша ѹ҆ченицы̀, ꙗ҆́коже повелѣ̀ и҆̀мъ i҆и҃съ: и҆ ѹ҆гото́ваша па́схꙋ. к҃ Ве́черꙋ же бы́вшꙋ возлежа́ше со ѻ҆бѣмана́десѧте ѹ҆ченико́ма.

Прейдѝ четверткꙋ̀ вели́комꙋ, во i҆ѡа́ннѣ зача́ло м҃д: [Вѣ́дый же i҆и҃съ:] (л. м҃а ѡ҆б.)

И҆ па́ки чтѝ здѣ̀:

[ѯ҃д] к҃а И҆ ꙗ҆дꙋ́щымъ и҆̀мъ речѐ: а҆ми́нь глаго́лю ва́мъ, ꙗ҆́кѡ є҆ди́нъ ѿ ва́съ преда́стъ мѧ̀. к҃в И҆ скорбѧ́ще sѣлѡ̀, нача́ша глаго́лати є҆мꙋ̀ є҆ди́нъ кíйждо и҆́хъ: є҆да̀ а҆́зъ є҆́смь, гдⷭ҇и; к҃г Ѻ҆́нъ же ѿвѣща́въ речѐ: ѡ҆мочи́вый со мно́ю въ соли́ло рꙋ́кꙋ, то́й мѧ̀ преда́стъ. к҃д Сн҃ъ же человѣ́ческiй и҆́детъ, ꙗ҆́коже є҆́сть пи́сано ѡ҆ не́мъ. го́ре же человѣ́кꙋ томꙋ̀, и҆́мже сн҃ъ чл҃вѣ́ческiй преда́стсѧ: добро̀ бы бы́ло є҆мꙋ̀, а҆́ще не бы̀ роди́лсѧ человѣ́къ то́й. к҃є Ѿвѣща́въ же i҆ꙋ́да предаѧ́й є҆го̀, речѐ: є҆да̀ а҆́зъ є҆́смь, раввì; глаго́ла є҆мꙋ̀: ты̀ речѐ. к҃s Ꙗ҆дꙋ́щымъ же и҆̀мъ, прiе́мъ i҆и҃съ хлѣ́бъ, и҆ благослови́въ преломѝ, и҆ даѧ́ше ѹ҆ченикѡ́мъ, и҆ речѐ: прiими́те, ꙗ҆ди́те, сiѐ є҆́сть тѣ́ло моѐ. к҃з И҆ прiе́мъ ча́шꙋ, хвалꙋ̀ возда́въ, дадѐ и҆̀мъ, глаго́лѧ: пíйте ѿ неѧ̀ всѝ. к҃и Сiѧ́ бо є҆́сть кро́вь моѧ̀ но́вагѡ завѣ́та, ꙗ҆́же за мнѡ́гiѧ и҆злива́ема, во ѡ҆ставле́нiе грѣхѡ́въ. к҃ѳ Глаго́лю же ва́мъ: ꙗ҆́кѡ не и҆́мамъ пи́ти ѿ ны́нѣ ѿ сегѡ̀ плода̀ ло́знагѡ, до днѐ тогѡ̀, є҆гда̀ и҆̀ пiю̀ съ ва́ми но́во во црⷭ҇твiи ѻ҆ц҃а̀ моегѡ̀. л҃ И҆ воспѣ́вше, и҆зыдо́ша въ го́рꙋ є҆леѡ́нскꙋ. л҃а Тогда̀ глаго́ла и҆̀мъ i҆и҃съ: всѝ вы̀ соблазните́сѧ ѡ҆ мнѣ̀ въ но́щь сiю̀. пи́сано бо є҆́сть: поражꙋ̀ па́стырѧ, и҆ разы́дꙋтсѧ ѻ҆́вцы ста́да. л҃в По воскресе́нiи же мое́мъ, варѧ́ю вы̀ въ галiле́и. л҃г Ѿвѣща́въ же пе́тръ речѐ є҆мꙋ̀: а҆́ще и҆ всѝ соблазнѧ́тсѧ ѡ҆ тебѣ̀, а҆́зъ никогда́же соблажню́сѧ. л҃д Речѐ є҆мꙋ̀ i҆и҃съ: а҆ми́нь глаго́лю тебѣ̀, ꙗ҆́кѡ въ сiю̀ но́щь, пре́жде да́же а҆ле́ктѡръ не возгласи́тъ, трикра́ты ѿве́ржешисѧ менѐ. л҃є Глаго́ла є҆мꙋ̀ (л. н҃в) пе́тръ: а҆́ще мѝ є҆́сть и҆ ѹ҆мре́ти съ тобо́ю, не ѿве́ргꙋсѧ тебѐ. та́кожде и҆ всѝ ѹ҆ченицы̀ рѣ́ша. л҃s Тогда̀ прiи́де съ ни́ми i҆и҃съ въ ве́сь нарица́емꙋю геѳсима́нiа, и҆ глаго́ла ѹ҆ченикѡ́мъ: сѣди́те тꙋ̀, до́ндеже ше́дъ помолю́сѧ та́мѡ. л҃з И҆ пое́мъ петра̀ и҆ ѻ҆́ба сы́на зеведе́ова, нача́тъ скорбѣ́ти и҆ тꙋжи́ти. л҃и Тогда̀ глаго́ла и҆̀мъ i҆и҃съ: приско́рбна є҆́сть дꙋша̀ моѧ̀ до сме́рти: пожди́те здѣ̀, и҆ бди́те со мно́ю. л҃ѳ И҆ преше́дъ ма́лѡ, падѐ на лицѣ̀ свое́мъ, молѧ́сѧ, и҆ глаго́лѧ: ѻ҆́ч҃е мо́й, а҆́ще возмо́жно є҆́сть, да мимои́детъ ѿ менѐ ча́ша сiѧ̀: ѻ҆ба́че не ꙗ҆́коже а҆́зъ хощꙋ̀, но ꙗ҆́коже ты̀.

Ста́ни здѣ̀ па́ки четверткꙋ̀ вели́комꙋ, и҆ поймѝ въ лꙋцѣ̀, зача́ло р҃ѳ: [Ꙗ҆ви́сѧ же є҆мꙋ̀ а҆́гг҃лъ съ небесѐ:]

И҆ па́ки чтѝ здѣ̀:

м҃ И҆ прише́дъ ко ѹ҆ченикѡ́мъ, и҆ ѡ҆брѣ́те и҆̀хъ спѧ́щѧ, и҆ глаго́ла петро́ви: та́кѡ ли не возмого́сте є҆ди́нагѡ часа̀ побдѣ́ти со мно́ю; м҃а Бди́те и҆ моли́тесѧ, да не вни́дете въ напа́сть: дꙋ́хъ бо бо́дръ, пло́ть же немощна̀. м҃в Па́ки втори́цею ше́дъ помоли́сѧ, глаго́лѧ: ѻ҆́ч҃е мо́й, а҆́ще не мо́жетъ сiѧ̀ ча́ша мимоитѝ ѿ менѐ, а҆́ще не пiю̀ є҆ѧ̀, бꙋ́ди во́лѧ твоѧ̀. м҃г И҆ прише́дъ ѡ҆брѣ́те и҆̀хъ па́ки спѧ́щѧ, бѣ́ста бо и҆̀мъ ѻ҆́чи ѡ҆тѧготѣ́нѣ. м҃д И҆ ѡ҆ста́вль и҆̀хъ, ше́дъ па́ки помоли́сѧ трети́цею, то́жде сло́во ре́къ. м҃є Тогда̀ прiи́де ко ѹ҆ченикѡ́мъ свои́мъ, и҆ глаго́ла и҆̀мъ: спи́те про́чее, и҆ почива́йте: сѐ прибли́жисѧ ча́съ, и҆ сн҃ъ человѣ́ческiй предае́тсѧ въ рꙋ́ки грѣ́шникѡвъ. м҃s Воста́ните, и҆́демъ: сѐ прибли́жисѧ предаѧ́й мѧ̀. [ѯ҃є] м҃з И҆ є҆щѐ (л. н҃в ѡ҆б.) є҆мꙋ̀ глаго́лющꙋ, сѐ i҆ꙋ́да є҆ди́нъ ѿ ѻ҆боюна́десѧте прiи́де, и҆ съ ни́мъ наро́дъ мно́гъ, со ѻ҆рꙋ́жiемъ и҆ дреко́льми, ѿ а҆рхiерє́й и҆ ста́рєцъ людски́хъ. м҃и Предаѧ́й же є҆го̀, дадѐ и҆̀мъ зна́менiе, глаго́лѧ: є҆го́же а҆́ще лобжꙋ̀, то́й є҆́сть, и҆ми́те є҆го̀. м҃ѳ И҆ а҆́бiе пристꙋ́пль ко i҆и҃сови, речѐ: ра́дꙋйсѧ раввì, и҆ ѡ҆блобыза̀ є҆го̀. н҃ I҆и҃съ же речѐ є҆мꙋ̀: @дрꙋ́же, творѝ на не́же є҆сѝ прише́лъ@{@дрꙋ́же, на сiе́ ли прише́лъ є҆сѝ;@}. тогда̀ пристꙋ́пльше возложи́ша рꙋ́цѣ на i҆и҃са, и҆ ꙗ҆́ша є҆го̀. н҃а И҆ сѐ є҆ди́нъ ѿ сꙋ́щихъ со i҆и҃сомъ, просте́ръ рꙋ́кꙋ, и҆звлечѐ но́жъ сво́й: и҆ ѹ҆да́ри раба̀ а҆рхiере́ова, и҆ ѹ҆рѣ́за є҆мꙋ̀ ѹ҆́хо. н҃в Тогда̀ глаго́ла є҆мꙋ̀ i҆и҃съ: возвратѝ но́жъ тво́й въ мѣ́сто є҆гѡ̀: вси́ бо прiе́мшiи но́жъ ноже́мъ поги́бнꙋтъ: н҃г И҆лѝ мни́тсѧ тѝ, ꙗ҆́кѡ не могꙋ̀ ны́нѣ ѹ҆моли́ти ѻ҆ц҃а̀ моего̀, и҆ предста́витъ мѝ вѧ́щше и҆лѝ двана́десѧте легеѡ́на а҆́гг҃лъ; н҃д Ка́кѡ же ѹ҆̀бо сбꙋ́дꙋтсѧ писа̑нiѧ, ꙗ҆́кѡ та́кѡ подоба́етъ бы́ти; н҃є Въ то́й ча́съ речѐ i҆и҃съ наро́дѡмъ: ꙗ҆́кѡ на разбо́йника ли и҆зыдо́сте со ѻ҆рꙋ́жiемъ и҆ дреко́льми, ꙗ҆́ти мѧ̀; по всѧ̀ днѝ при ва́съ сѣдѣ́хъ ѹ҆чѧ̀ въ цр҃кви, и҆ не ꙗ҆́сте менѐ. н҃s Се́ же всѐ бы́сть, да сбꙋ́дꙋтсѧ писа̑нiѧ проро́чєскаѧ. тогда̀ ѹ҆ченицы̀ всѝ ѡ҆ста́вльше є҆го̀, бѣжа́ша.

(заⷱ р҃ѳ) н҃з Во́ини же є҆́мше i҆и҃са ведо́ша къ каiа́фѣ а҆рхiере́ови, и҆дѣ́же кни́жницы и҆ ста́рцы собра́шасѧ. н҃и Пе́тръ же и҆дѧ́ше по не́мъ и҆здале́ча, до двора̀ а҆рхiере́ова: и҆ вше́дъ внꙋ́трь, сѣдѧ́ше со слꙋга́ми, ви́дѣти кончи́нꙋ. н҃ѳ А҆рхiере́є же и҆ ста́рцы, и҆ со́нмъ (л. н҃г) ве́сь, и҆ска́хꙋ лжесвидѣ́тельства на i҆и҃са, ꙗ҆́кѡ да ѹ҆бiю́тъ є҆го̀, ѯ҃ И҆ не ѡ҆брѣта́хꙋ: и҆ мнѡ́гимъ лжесвидѣ́телємъ пристꙋ́пльшымъ, не ѡ҆брѣто́ша. по́слѣжде же пристꙋпи́ша два̀ лжесвидѣ́телѧ, ѯ҃а Рѣ́ста: се́й речѐ, могꙋ̀ разори́ти цр҃ковь бж҃iю, и҆ тремѝ де́ньми созда́ти ю҆̀. ѯ҃в И҆ воста́въ а҆рхiере́й, речѐ є҆мꙋ̀: ничесѡ́же ли ѿвѣщава́еши, что̀ сíи на тѧ̀ свидѣ́тельствꙋютъ. ѯ҃г I҆и҃съ же молча́ше. и҆ ѿвѣща́въ а҆рхiере́й, речѐ є҆мꙋ̀: заклина́ю тѧ̀ бг҃омъ живы́мъ, да рече́ши на́мъ, а҆́ще ты̀ є҆сѝ хрⷭ҇то́съ сн҃ъ бж҃iй; ѯ҃д Глаго́ла є҆мꙋ̀ i҆и҃съ: ты̀ речѐ. ѻ҆ба́че глаго́лю ва́мъ: ѿсе́лѣ ѹ҆́зрите сн҃а человѣ́ческаго сѣдѧ́ща ѡ҆деснꙋ́ю си́лы, и҆ грѧдꙋ́ща на ѻ҆́блацѣхъ нбⷭ҇ныхъ. ѯ҃є Тогда̀ а҆рхiере́й растерза̀ ри̑зы своѧ̀, глаго́лѧ: ꙗ҆́кѡ хꙋлꙋ̀ глаго́ла, что̀ є҆щѐ тре́бꙋемъ свидѣ́телей; сѐ ны́нѣ слы́шасте хꙋлꙋ̀ є҆гѡ̀: ѯ҃s Что́ сѧ ва́мъ мни́тъ; ѻ҆ни́ же ѿвѣща́вше, рѣ́ша: пови́ненъ є҆́сть сме́рти. ѯ҃з Тогда̀ заплева́ша лицѐ є҆гѡ̀, и҆ @па́кѡсти є҆мꙋ̀ дѣ́ѧхꙋ@{@и҆ по лани́тома бiѧ́хꙋ є҆го̀@}, ѻ҆́вiи же *за лани́тꙋ ѹ҆да́риша, ѯ҃и Глаго́люще: прорцы̀ на́мъ хрⷭ҇тѐ, кто́ є҆сть ѹ҆даре́й тѧ̀; [ѯ҃s] ѯ҃ѳ Пе́тръ же внѣ̀ сѣдѧ́ше во дворѣ̀, и҆ пристꙋпѝ къ немꙋ̀ є҆ди́на рабы́нѧ, глаго́лющи: и҆ ты̀ бѣ̀ со i҆и҃сомъ галiле́йскимъ. ѻ҃ Ѻ҆́нъ же ѿве́ржесѧ предꙿ всѣ́ми, глаго́лѧ: не вѣ́мъ, что̀ глаго́леши. ѻ҃а И҆зше́дшꙋ же є҆мꙋ̀ ко вратѡ́мъ, ѹ҆зрѣ̀ є҆го̀ дрꙋга́ѧ, и҆ глаго́ла и҆̀мъ тꙋ̀: и҆ се́й бѣ̀ со i҆и҃сомъ назѡре́омъ. ѻ҃в И҆ па́ки ѿве́ржесѧ съ клѧ́твою: ꙗ҆́кѡ не зна́ю человѣ́ка. ѻ҃г По ма́лѣ же пристꙋпи́вше стоѧ́щiи, рѣ́ша петро́ви: вои́стиннꙋ и҆ ты̀ ѿ ни́хъ є҆сѝ: и҆́бо бесѣ́да твоѧ̀ ꙗ҆́вѣ тѧ̀ твори́тъ. ѻ҃д Тогда̀ нача́тъ (л. н҃г ѡ҆б.) роти́тисѧ и҆ клѧ́тисѧ, ꙗ҆́кѡ не зна́ю человѣ́ка. и҆ а҆́бiе пѣ́телъ возгласѝ. ѻ҃є И҆ помѧнꙋ̀ пе́тръ глаго́лъ i҆и҃совъ, рече́нный є҆мꙋ̀: ꙗ҆́кѡ пре́жде да́же пѣ́телъ не возгласи́тъ, трикра́ты ѿве́ржешисѧ менѐ, и҆ и҆зше́дъ во́нъ пла́касѧ го́рькѡ.

Коне́цъ г҃-мꙋ страстно́мꙋ.

Глава̀ к҃з.

(заⷱ р҃_i) а҃ Ѹ҆́трꙋ же бы́вшꙋ, совѣ́тъ* сотвори́ша всѝ а҆рхiере́є и҆ ста́рцы людстíи на i҆и҃са, ꙗ҆́кѡ ѹ҆би́ти є҆го̀. в҃ И҆ свѧза́вше є҆го̀ ведо́ша, и҆ преда́ша є҆го̀ понтíйскомꙋ пiла́тꙋ и҆ге́мѡнꙋ.

Коне́цъ четверткꙋ̀ вели́комꙋ на лiтꙋргíи.

(заⷱ ра҃_i) [ѯ҃з] г҃ Тогда̀ ви́дѣвъ i҆ꙋ́да преда́вый є҆го̀,** ꙗ҆́кѡ ѡ҆сꙋди́ша є҆го̀, раска́ѧвсѧ возвратѝ три́десѧть сре́бреники а҆рхiере́ємъ и҆ ста́рцємъ, д҃ Глаго́лѧ: согрѣши́хъ, преда́въ кро́вь непови́ннꙋю. ѻ҆ни́ же рѣ́ша: что̀ є҆́сть на́мъ; ты̀ ѹ҆́зриши. є҃ И҆ пове́ргъ сре́бреники въ цр҃кви, ѿи́де, и҆ ше́дъ ѹ҆дави́сѧ. s҃ А҆рхiере́є же прiе́мше сре́бреники, рѣ́ша: недосто́йно є҆́сть вложи́ти и҆̀хъ въ корва́нꙋ, поне́же цѣна̀ кро́ве є҆́сть. з҃ Совѣ́тъ же сотво́рше, кꙋпи́ша и҆́ми село̀ скꙋде́льниче, въ погреба́нiе стра̑ннымъ. и҃ Тѣ́мже нарече́сѧ село̀ то̀, село̀ кро́ве, до сегѡ̀ днѐ. ѳ҃ Тогда̀ сбы́стсѧ рече́нное i҆еремíемъ проро́комъ, глаго́лющимъ: и҆ прiѧ́ша три́десѧть (л. н҃д) сре́брєникъ, цѣ́нꙋ цѣне́ннаго, є҆го́же цѣни́ша ѿ сынѡ́въ i҆и҃лєвъ: _i҃ И҆ да́ша ѧ҆̀ на селѣ̀ скꙋде́льничи, ꙗ҆́коже сказа̀ мнѣ̀ гдⷭ҇ь. а҃_i I҆и҃съ же ста̀ предꙿ и҆ге́мѡномъ, и҆ вопросѝ є҆го̀ и҆ге́мѡнъ, глаго́лѧ: ты́ ли є҆сѝ цр҃ь i҆ꙋде́йскiй; i҆и҃съ же речѐ є҆мꙋ̀: ты̀ глаго́леши. в҃_i И҆ є҆гда̀ на́нь глаго́лахꙋ а҆рхiере́є и҆ ста́рцы, ничесѡ́же ѿвѣщава́ше. г҃_i Тогда̀ глаго́ла є҆мꙋ̀ пiла́тъ: не слы́шиши ли, коли́кѡ на тѧ̀ свидѣ́тельствꙋютъ; д҃_i И҆ не ѿвѣща̀ є҆мꙋ̀ ни къ є҆ди́номꙋ глаго́лꙋ: ꙗ҆́кѡ диви́тисѧ и҆ге́мѡнꙋ sѣлѡ̀. є҃_i На всѧ́къ же пра́здникъ ѻ҆бы́чай бѣ̀ и҆ге́мѡнꙋ ѿпꙋща́ти є҆ди́наго наро́дꙋ свѧ́знѧ, є҆го́же хотѧ́хꙋ. s҃_i И҆мѧ́хꙋ же тогда̀ свѧ́зана наро́чита, глаго́лемаго вара́ввꙋ. з҃_i Сѡ́браннымъ же и҆̀мъ, речѐ и҆̀мъ пiла́тъ: кого̀ хо́щете ѿ ѻ҆бою̀ ѿпꙋщꙋ̀ ва́мъ, вара́ввꙋ ли, и҆лѝ i҆и҃са глаго́лемаго хрⷭ҇та̀; и҃_i Вѣ́дѧше бо, ꙗ҆́кѡ за́висти ра́ди преда́ша є҆го̀. ѳ҃_i Сѣдѧ́щꙋ же є҆мꙋ̀ на сꙋди́щи, посла̀ къ немꙋ̀ жена̀ є҆гѡ̀, глаго́лющи: ничто́же тебѣ̀, и҆ пра́ведникꙋ томꙋ̀, мно́гѡ бо пострада́хъ дне́сь во снѣ̀ є҆гѡ̀ ра́ди. к҃ А҆рхiере́є же и҆ ста́рцы наꙋсти́ша наро́ды, да и҆спро́сѧтъ вара́ввꙋ: i҆и҃са же погꙋбѧ́тъ. к҃а Ѿвѣща́въ же и҆ге́мѡнъ, речѐ и҆̀мъ: кого̀ хо́щете ѿ ѻ҆бою̀ ѿпꙋщꙋ̀ ва́мъ; ѻ҆ни́ же рѣ́ша: вара́ввꙋ. к҃в Глаго́ла и҆̀мъ пiла́тъ: что̀ ѹ҆́бѡ сотворю̀ i҆и҃сꙋ, глаго́лемомꙋ хрⷭ҇тꙋ̀; глаго́лаша є҆мꙋ̀ всѝ: да ра́спѧтъ бꙋ́детъ. к҃г И҆ге́мѡнъ же речѐ: ко́е ѹ҆́бѡ sло̀ сотворѝ; ѻ҆ни́ же и҆́злиха вопiѧ́хꙋ, глаго́люще: да про́пѧтъ бꙋ́детъ. к҃д Ви́дѣвъ же пiла́тъ, ꙗ҆́кѡ ничто́же ѹ҆спѣва́етъ, но па́че молва̀ быва́етъ, прiе́мъ во́дꙋ, ѹ҆мы̀ рꙋ́цѣ предꙿ наро́домъ, глаго́лѧ: непови́ненъ (л. н҃д ѡ҆б.) є҆́смь ѿ кро́ве пра́веднагѡ сегѡ̀, вы̀ ѹ҆́зрите. к҃є И҆ ѿвѣща́вше всѝ лю́дiе, рѣ́ша: кро́вь є҆гѡ̀ на на́съ, и҆ на ча́дѣхъ на́шихъ. к҃s Тогда̀ ѿпꙋстѝ и҆̀мъ вара́ввꙋ: i҆и҃са же би́въ, предадѐ и҆̀мъ, да є҆го̀ про́пнꙋтъ.

(заⷱ рв҃_i) к҃з Тогда̀ во́ини и҆ге́мѡновы прiе́мше i҆и҃са на сꙋди́ще, собра́ша на́нь всѐ мно́жество вѡ́инъ. к҃и И҆ совле́кше є҆го̀, ѡ҆дѣ́ѧша є҆го̀ хламѵ́дою червле́ною. к҃ѳ И҆ спле́тше вѣне́цъ ѿ те́рнiѧ, возложи́ша на главꙋ̀ є҆гѡ̀, и҆ тро́сть въ десни́цꙋ є҆гѡ̀: и҆ покло́ньшесѧ на колѣ̑нꙋ предꙿ ни́мъ, рꙋга́хꙋсѧ є҆мꙋ̀, глаго́люще: ра́дꙋйсѧ цр҃ю̀ i҆ꙋде́йскiй. л҃ И҆ плю́нꙋвше на́нь, прiѧ́ша тро́сть, и҆ бiѧ́хꙋ по главѣ̀ є҆гѡ̀. л҃а И҆ є҆гда̀ порꙋга́шасѧ є҆мꙋ̀, совлеко́ша съ негѡ̀ багрѧни́цꙋ: и҆ ѡ҆блеко́ша є҆го̀ въ ри̑зы є҆гѡ̀, и҆ ведо́ша є҆го̀ на пропѧ́тiе. л҃в И҆сходѧ́ще же ѡ҆брѣто́ша человѣ́ка кѷрине́йска, и҆́менемъ сíмѡна: и҆ семꙋ̀ задѣ́ша понестѝ крⷭ҇тъ є҆гѡ̀.

Коне́цъ є҃-мꙋ стрⷭ҇тно́мꙋ, и҆ поклоне́нiю, и҆ ри́зѣ гдⷭ҇ни.

(заⷱ рг҃_i) л҃г И҆ прише́дше на мѣ́сто нарица́емое голго́ѳа, є҆́же є҆́сть глаго́лемо кра́нiево мѣ́сто: л҃д Да́ша є҆мꙋ̀* пи́ти ѻ҆́цетъ съ же́лчiю смѣ́шенъ, и҆ вкꙋ́шъ не хотѧ́ше пи́ти. л҃є Распе́ншiи же є҆го̀ раздѣли́ша ри̑зы є҆гѡ̀, ве́ргше жрє́бiѧ: л҃s И҆ сѣдѧ́ще стрежа́хꙋ є҆го̀ тꙋ̀. л҃з И҆ возложи́ша верхꙋ̀ главы̀ є҆гѡ̀ винꙋ̀ є҆гѡ̀ напи́санꙋ: се́й є҆́сть (л. н҃є) i҆и҃съ цр҃ь i҆ꙋде́йскiй. л҃и Тогда̀ распѧ́ша съ ни́мъ два̀ разбѡ́йника: є҆ди́наго ѡ҆деснꙋ́ю, и҆ є҆ди́наго ѡ҆шꙋ́юю.

Прейдѝ пѧткꙋ̀ вели́комꙋ ве́черъ, въ лꙋцѣ̀, зача́ло ра҃_i: [Е҆ди́нъ же ѿ ѡ҆бѣ́шеною:]

И҆ па́ки здѣ̀ чтѝ:

л҃ѳ Мимоходѧ́щiи же хꙋ́лѧхꙋ є҆го̀, покива́юще глава́ми свои́ми, м҃ И҆ глаго́люще: разорѧ́ѧй цр҃ковь, и҆ тремѝ де́ньми созида́ѧй, спаси́сѧ са́мъ: а҆́ще сн҃ъ є҆сѝ бж҃iй, сни́ди со крⷭ҇та̀. м҃а Та́кожде же и҆ а҆рхiере́є рꙋга́ющесѧ съ кни́жники, и҆ ста́рцы, и҆ фарiсе́и, глаго́лахꙋ: м҃в И҆ны̑ѧ спасѐ, себе́ ли не мо́жетъ спастѝ; а҆́ще цр҃ь i҆и҃левъ є҆́сть, да сни́детъ ны́нѣ со крⷭ҇та̀, и҆ вѣ́рꙋемъ въ него̀: м҃г Ѹ҆пова̀ на бг҃а: да и҆зба́витъ ны́нѣ є҆го̀, а҆́ще хо́щетъ є҆мꙋ̀: рече́ бо, ꙗ҆́кѡ бж҃iй є҆́смь сн҃ъ. м҃д То́жде же и҆ разбѡ́йника распѧ́таѧ съ ни́мъ поноша́ста є҆мꙋ̀. м҃є Ѿ шеста́гѡ же часа̀ тма̀ бы́сть по все́й землѝ, до часа̀ девѧ́тагѡ. м҃s Ѡ҆ девѧ́томъ же часѣ̀ возопѝ i҆и҃съ гла́сомъ ве́лiимъ, глаго́лѧ: и҆лì, и҆лì, лiма̀ савахѳанì; є҆́же є҆́сть, бж҃е мо́й, бж҃е мо́й, вскꙋ́ю мѧ̀ є҆сѝ ѡ҆ста́вилъ; м҃з Нѣ́цыи же ѿ тꙋ̀ стоѧ́щихъ слы́шавше, глаго́лахꙋ: ꙗ҆́кѡ и҆лiю̀ глаша́етъ се́й. м҃и И҆ а҆́бiе те́къ є҆ди́нъ ѿ ни́хъ, и҆ прiе́мъ гꙋ́бꙋ, и҆спо́лнивъ же ѻ҆́цта, и҆ вонзѐ на тро́сть, напаѧ́ше є҆го̀. м҃ѳ Про́чiи же глаго́лахꙋ: ѡ҆ста́ви, да ви́димъ, а҆́ще прiи́детъ и҆лiа̀ спастѝ є҆го̀. н҃ I҆и҃съ же па́ки возопи́въ гла́сомъ ве́лiимъ, и҆спꙋстѝ дх҃ъ. н҃а И҆ сѐ завѣ́са цр҃ко́внаѧ раздра́сѧ на дво́е, съ вы́шнѧгѡ кра́ѧ до ни́жнѧгѡ: и҆ землѧ̀ потрѧсе́сѧ, и҆ ка́менiе распаде́сѧ: н҃в И҆ гро́би ѿверзо́шасѧ, и҆ мнѡ́га тѣлеса̀ ѹ҆со́пшихъ ст҃ы́хъ воста́ша: (л. н҃є ѡ҆б.) н҃г И҆ и҆зше́дше и҆зꙿ грѡ́бъ по воскресе́нiи є҆гѡ̀, внидо́ша во ст҃ы́й гра́дъ, и҆ ꙗ҆ви́шасѧ мнѡ́зѣмъ. н҃д Со́тникъ же и҆ и҆̀же съ ни́мъ стрегꙋ́щiи i҆и҃са, ви́дѣвше трꙋ́съ и҆ бы̑вшаѧ, ѹ҆боѧ́шасѧ sѣлѡ̀, глаго́люще: вои́стиннꙋ бж҃iй сн҃ъ бѣ̀ се́й.

Коне́цъ з҃-мꙋ страстно́мꙋ є҆ѵⷢ҇лiю.

Прейдѝ пѧткꙋ̀ вели́комꙋ ве́черъ, во i҆ѡа́ннѣ, зача́ло ѯ҃а: [I҆ꙋде́є же:]

И҆ па́ки чтѝ здѣ̀:

н҃є Бѧ́хꙋ же тꙋ̀ и҆ жєны̀ мно́ги и҆здале́ча зрѧ́ще, ꙗ҆̀же и҆до́ша по i҆и҃сѣ ѿ галiле́и, слꙋжа́ще є҆мꙋ̀. н҃s Въ ни́хже бѣ̀ марíа магдали́на и҆ марíа i҆а́кѡвлѧ, и҆ i҆ѡсíи ма́ти, и҆ ма́ти сы́нꙋ зеведе́ѡвꙋ.

Коне́цъ пѧткꙋ̀, а҃-мꙋ часꙋ̀.

[ѯ҃и] н҃з По́здѣ же бы́вшꙋ, прiи́де человѣ́къ бога́тъ ѿ а҆рiмаѳе́а, и҆́менемъ i҆ѡ́сифъ: и҆́же и҆ то́й ѹ҆чи́сѧ ѹ҆ i҆и҃са. н҃и Се́й пристꙋ́пль къ пiла́тꙋ, просѝ тѣлесѐ i҆и҃сова: тогда̀ пiла́тъ повелѣ̀ да́ти тѣ́ло. н҃ѳ И҆ прiе́мъ тѣ́ло i҆ѡ́сифъ, ѡ҆бви́тъ є҆̀ плащани́цею чи́стою: ѯ҃ И҆ положѝ є҆̀ въ но́вѣмъ свое́мъ гро́бѣ, и҆́же и҆зсѣчѐ въ ка́мени: и҆ возвали́въ ка́мень ве́лiй надꙿ двє́ри гро́ба, ѿи́де. ѯ҃а Бѣ́ же тꙋ̀ марíа магдали́на, и҆ дрꙋга́ѧ марíа, сѣдѧ́щѣ прѧ́мѡ гро́ба.

Коне́цъ пѧткꙋ̀ вели́комꙋ, ве́черъ.

(заⷱ рд҃_i) ѯ҃в Во ѹ҆́трiй же де́нь, и҆́же є҆́сть по пѧтцѣ̀, собра́шасѧ а҆рхiере́є и҆ фарiсе́є къ пiла́тꙋ: ѯ҃г Глаго́люще: го́споди, помѧнꙋ́хомъ, ꙗ҆́кѡ льсте́цъ ѻ҆́нъ речѐ є҆щѐ (л. н҃s) сы́й жи́въ: по трiе́хъ дне́хъ воста́нꙋ. ѯ҃д Повелѝ ѹ҆̀бо ѹ҆тверди́ти гро́бъ до тре́тiѧгѡ днѐ: да не ка́кѡ прише́дше ѹ҆ченицы̀ є҆гѡ̀ но́щiю, ѹ҆кра́дꙋтъ є҆го̀, и҆ рекꙋ́тъ лю́демъ: воста̀ ѿ ме́ртвыхъ, и҆ бꙋ́детъ послѣ́днѧѧ ле́сть го́рша пе́рвыѧ. ѯ҃є Рече́ же и҆̀мъ пiла́тъ: и҆́мате кꙋстѡдíю, и҆ди́те, ѹ҆тверди́те, ꙗ҆́коже вѣ́сте. ѯ҃s Ѻ҆ни́ же ше́дше ѹ҆тверди́ша гро́бъ, зна́менавше ка́мень съ кꙋстѡдíею.

Коне́цъ в҃_i страстно́мꙋ є҆ѵⷢ҇лiю, и҆ сꙋббѡ́тѣ вели́кой на ѹ҆́трени.

Глава̀ к҃и.

(заⷱ рє҃_i) а҃ @Въ ве́черъ же сꙋббѡ́тный@{@По ве́чери же сꙋббѡ́тнѣмъ@}, свита́ющи во є҆ди́нꙋ ѿ сꙋббѡ́тъ, прiи́де марíа магдали́на, и҆ дрꙋга́ѧ марíа, ви́дѣти гро́бъ. в҃ И҆ сѐ трꙋ́съ бы́сть ве́лiй: а҆́гг҃лъ бо гдⷭ҇нь сше́дъ съ небесѐ, пристꙋ́пль ѿвалѝ ка́мень ѿ две́рiй гро́ба, и҆ сѣдѧ́ше на не́мъ. г҃ Бѣ́ же зра́къ є҆гѡ̀ ꙗ҆́кѡ мо́лнiѧ, и҆ ѡ҆дѣѧ́нiе є҆гѡ̀ бѣло̀ ꙗ҆́кѡ снѣ́гъ. д҃ Ѿ стра́ха же є҆гѡ̀ сотрѧсо́шасѧ стрегꙋ́щiи, и҆ бы́ша ꙗ҆́кѡ ме́ртви. є҃ Ѿвѣща́въ же а҆́гг҃лъ речѐ жена́мъ: не бо́йтесѧ вы̀, вѣ́мъ бо ꙗ҆́кѡ i҆и҃са распѧ́таго и҆́щете. s҃ Нѣ́сть здѣ̀, воста́ бо, ꙗ҆́коже речѐ: прiиди́те, ви́дите мѣ́сто, и҆дѣ́же лежа̀ гдⷭ҇ь. з҃ И҆ ско́рѡ ше́дше рцы́те ѹ҆ченикѡ́мъ є҆гѡ̀, ꙗ҆́кѡ воста̀ ѿ ме́ртвыхъ. и҆ сѐ варѧ́етъ вы̀ въ галiле́и: та́мѡ є҆го̀ ѹ҆́зрите. сѐ рѣ́хъ ва́мъ. и҃ И҆ и҆зше́дше ско́рѡ ѿ гро́ба, со стра́хомъ и҆ ра́достiю ве́лiею теко́стѣ возвѣсти́ти ѹ҆ченикѡ́мъ є҆гѡ̀. ꙗ҆́коже и҆дѧ́стѣ (л. н҃s ѡ҆б.) возвѣсти́ти ѹ҆ченикѡ́мъ є҆гѡ̀, ѳ҃ И҆ сѐ i҆и҃съ срѣ́те ѧ҆̀, глаго́лѧ: ра́дꙋйтесѧ. ѻ҆нѣ́ же пристꙋ́пльше, ꙗ҆́стѣсѧ за нѡ́зѣ є҆гѡ̀, и҆ поклони́стѣсѧ є҆мꙋ̀. _i҃ Тогда̀ глаго́ла и҆́ма i҆и҃съ: не бо́йтесѧ, и҆ди́те, возвѣсти́те бра́тiи мое́й, да и҆́дꙋтъ въ галiле́ю, и҆ тꙋ̀ мѧ̀ ви́дѧтъ. а҃_i И҆дꙋ́щема же и҆́ма, сѐ нѣ́цыи ѿ кꙋстѡ́дiа прише́дше во гра́дъ, возвѣсти́ша а҆рхiере́ѡмъ всѧ̀ бы̑вшаѧ. в҃_i И҆ собра́вшесѧ со ста́рцы совѣ́тъ сотвори́ша, сре́бреники дово́льны да́ша во́инѡмъ, г҃_i Глаго́люще: рцы́те, ꙗ҆́кѡ ѹ҆ченицы̀ є҆гѡ̀ но́щiю прише́дше ѹ҆крадо́ша є҆го̀, на́мъ спѧ́щымъ. д҃_i И҆ а҆́ще сiѐ ѹ҆слы́шано бꙋ́детъ ѹ҆ и҆ге́мѡна, мы̀ ѹ҆толи́мъ є҆го̀, и҆ ва́съ безпеча́льны сотвори́мъ. є҃_i Ѻ҆ни́ же прiе́мше сре́бреники, сотвори́ша, ꙗ҆́коже наꙋче́ни бы́ша: и҆ промче́сѧ сло́во сiѐ во i҆ꙋде́ехъ, да́же до сегѡ̀ днѐ.

(заⷱ рs҃_i) s҃_i Е҆ди́нiи же на́десѧте ѹ҆ченицы̀ и҆до́ша въ галiле́ю, въ го́рꙋ, а҆́може повелѣ̀ и҆̀мъ i҆и҃съ: з҃_i И҆ ви́дѣвше є҆го̀ поклони́шасѧ є҆мꙋ̀: ѻ҆́ви же ѹ҆сꙋмнѣ́шасѧ. и҃_i И҆ пристꙋ́пль i҆и҃съ речѐ и҆̀мъ, глаго́лѧ: даде́сѧ мѝ всѧ́ка вла́сть на нб҃сѝ и҆ на землѝ. ѳ҃_i Ше́дше наꙋчи́те всѧ̀ ꙗ҆зы́ки, крестѧ́ще и҆̀хъ во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а: к҃ Ѹ҆ча́ще и҆̀хъ блюстѝ всѧ̑, є҆ли̑ка заповѣ́дахъ ва́мъ. и҆ сѐ а҆́зъ съ ва́ми є҆́смь во всѧ̀ днѝ, до сконча́нiѧ вѣ́ка, а҆ми́нь.

Коне́цъ сꙋббѡ́тѣ вели́кой, и҆ а҃-мꙋ воскре́сномꙋ.

Коне́цъ є҆́же ѿ матѳе́а ст҃а́гѡ є҆ѵⷢ҇лiа.

