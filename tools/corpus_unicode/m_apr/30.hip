        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ л҃-й де́нь.

Ст҃а́гѡ а҆пⷭ҇ла i҆а́кѡва, бра́та ст҃а́гѡ i҆ѡа́нна бг҃осло́ва.

На вече́рни пое́мъ, Бл҃же́нъ мꙋ́жъ: а҃-й а҆нтiфѡ́нъ.

На Гдⷭ҇и, воззва́хъ, стiхи̑ры на и҃, пра́здника г҃: и҆ а҆пⷭ҇ла є҃, гла́съ д҃.

Подо́бенъ: Ꙗ҆́кѡ до́блѧ:

Тро́стiю бл҃года́тною * и҆зъ глꙋбины̀ сꙋ́етства * человѣ́ки и҆звле́клъ є҆сѝ, досточꙋ́дне, * ѹ҆чи́телѧ манове́нiємъ * повинꙋ́ѧсѧ, i҆а́кѡве, * просвѣ́щшагѡ по всемꙋ̀ твою̀ мы́сль, * и҆ а҆пⷭ҇ла и҆ че́стна бг҃огла́сника, тѧ̀, * преблаже́нне, показа́вшагѡ, * сегѡ̀ непостижи́магѡ бж҃ества̀.

Два́жды.

Дꙋхо́вное сiѧ́нiе * на тѧ̀ сни́де въ ви́дѣ ѻ҆́гненнѣ, * и҆ тѧ̀, бл҃же́нне, * бжⷭ҇твенное прiѧ́телище содѣ́ла, * крѣ́пкѡ ѿгонѧ́ща безбо́жiѧ тмꙋ̀, * и҆ мíръ просвѣща́юща * свѣ́тлостiю премꙋ́дрыхъ твои́хъ слове́съ, тайноповѣ́дателю, * а҆пⷭ҇лѡвъ ве́рше, * хрⷭ҇то́въ самови́дче i҆а́кѡве.

Два́жды.

Блиста̑нiи проповѣ́данiѧ * во тмѣ̀ спѧ́щыѧ невѣ́дѣнiѧ, * сла́вне i҆а́кѡве, просвѣ́щь, * показа́лъ є҆сѝ сы́ны * вѣ́рою влⷣки и҆ бг҃а. * є҆гѡ́же стрⷭ҇ти поревнова́лъ є҆сѝ и҆ сме́рти, * и҆ сла́вы бы́лъ є҆сѝ прича́стникъ, * ꙗ҆́кѡ премꙋ́дръ, и҆ ꙗ҆́кѡ бг҃огла́сникъ, * и҆ ꙗ҆́кѡ ѹ҆ч҃ни́къ и҆́стиненъ.

Сла́ва, гла́съ и҃:

Прiиди́те, нбⷭ҇нагѡ та́инства проповѣ́дателѧ, и҆ сказа́телѧ є҆ѵⷢ҇лiа, ѱало́мскими пѣ́сньми i҆а́кѡва всѝ восхва́лимъ: се́й бо рѣка̀ ꙗ҆ви́сѧ мы́сленнагѡ раѧ̀, дꙋшє́вныѧ бразды̑  нбⷭ҇ными тꙋ́чами напаѧ́ѧ, и҆ плодонѡ́сны показꙋ́ѧ хрⷭ҇тꙋ̀ бг҃ꙋ, подаю́щемꙋ всѣ̑мъ моли́твами є҆гѡ̀ ѡ҆чище́нiе, и҆ просвѣще́нiе, и҆ ве́лiю ми́лость.

И҆ ны́нѣ, пра́здника.

Вхо́дъ. Прокíменъ днѐ, и҆ чтє́нiѧ г҃.

Собо́рнагѡ посла́нiѧ i҆а́кѡвлѧ чте́нiе.

[Глава̀ а҃] I҆а́кѡвъ бг҃ꙋ и҆ гдⷭ҇ꙋ i҆и҃сꙋ хрⷭ҇тꙋ̀ ра́бъ, ѻ҆бѣмана́десѧте колѣ́нома, и҆̀же въ разсѣ́ѧнiи, ра́доватисѧ. Всѧ́кꙋ ра́дость и҆мѣ́йте, бра́тiе моѧ̑, є҆гда̀ во и҆скꙋшє́нiѧ впа́даете разли̑чна, вѣ́дѧще, ꙗ҆́кѡ и҆скꙋше́нiе ва́шеѧ вѣ́ры содѣ́ловаетъ терпѣ́нiе: терпѣ́нiе же дѣ́ло соверше́нно да и҆́мать, ꙗ҆́кѡ да бꙋ́дете соверше́ни и҆ всецѣ́ли, ни въ че́мъ же лише́ни. А҆́ще же кто̀ ѿ ва́съ лише́нъ є҆́сть премꙋ́дрости, да про́ситъ ѿ даю́щагѡ бг҃а всѣ̑мъ нелицепрiе́мнѣ, и҆ не поноша́ющагѡ, и҆ да́стсѧ є҆мꙋ̀. Да про́ситъ же вѣ́рою, ничто́же сꙋмнѧ́сѧ: сꙋмнѧ́йсѧ бо ѹ҆подо́бисѧ волне́нiю морско́мꙋ, вѣ́тры возмета́емꙋ и҆ развѣва́емꙋ. Да не мни́тъ бо человѣ́къ ѻ҆́нъ, ꙗ҆́кѡ прiи́метъ что̀ ѿ бг҃а. Мꙋ́жъ двоедꙋ́шенъ неꙋстро́енъ во всѣ́хъ пꙋте́хъ свои́хъ. Да хва́литсѧ же бра́тъ смире́нный въ высотѣ̀ свое́й: бога́тый же во смире́нiи свое́мъ: занѐ ꙗ҆́коже цвѣ́тъ травны́й ми́мѡ и҆́детъ. Возсiѧ́ бо со́лнце со зно́емъ, и҆ и҆зсꙋшѝ травꙋ̀, и҆ цвѣ́тъ є҆ѧ̀ ѿпадѐ, и҆ благолѣ́пiе лица̀ є҆ѧ̀ поги́бе: си́це и҆ бога́тый въ хожде́нiи свое́мъ ѹ҆вѧда́етъ. Бл҃же́нъ мꙋ́жъ, и҆́же претерпи́тъ и҆скꙋше́нiе, занѐ и҆скꙋ́сенъ бы́въ, прiи́метъ вѣне́цъ жи́зни, є҆го́же ѡ҆бѣща̀ бг҃ъ лю́бѧщымъ є҆го̀.

Собо́рнагѡ посла́нiѧ i҆а́кѡвлѧ чте́нiе.

[Глава̀ а҃ стíхъ г҃_i] Никто́же и҆скꙋша́емь да глаго́летъ, ꙗ҆́кѡ ѿ бг҃а и҆скꙋша́емь є҆́смь: бг҃ъ бо нѣ́сть и҆скꙋси́тель sлы̑мъ, не и҆скꙋша́етъ же то́й никого́же. Кíйждо же и҆скꙋша́етсѧ, ѿ своеѧ̀ по́хоти влеко́мь и҆ прельща́емь. Та́же по́хоть заче́нши ражда́етъ грѣ́хъ: грѣ́хъ же содѣ́ѧнъ ражда́етъ  сме́рть. Не льсти́тесѧ, бра́тiѧ моѧ̑ возлю́блєннаѧ. Всѧ́ко даѧ́нiе бла́го, и҆ всѧ́къ да́ръ соверше́нъ свы́ше є҆́сть, сходѧ́й ѿ ѻ҆ц҃а̀ свѣ́тѡвъ, ѹ҆ негѡ́же нѣ́сть премѣне́нiѧ, и҆лѝ преложе́нiѧ стѣ́нь. Восхотѣ́въ бо, породѝ на́съ сло́вомъ и҆́стины, во є҆́же бы́ти на́мъ нача́токъ нѣ́кiй созда́нiємъ є҆гѡ̀. Тѣ́мже, бра́тiѧ моѧ̑ возлю́блєннаѧ, да бꙋ́детъ всѧ́къ человѣ́къ ско́ръ ѹ҆слы́шати, и҆ ко́сенъ глаго́лати, ко́сенъ во гнѣ́въ. Гнѣ́въ бо мꙋ́жа, пра́вды бж҃iѧ не содѣ́ловаетъ. Сегѡ̀ ра́ди ѿло́жше всѧ́кꙋ скве́рнꙋ, и҆ и҆збы́токъ sло́бы, въ кро́тости прiими́те всажде́нное сло́во, могꙋ́щее спастѝ дꙋ́шы ва́шѧ. Быва́йте же творцы̀ сло́ва, а҆ не то́чiю слы́шатели, прельща́юще себѐ самѣ́хъ. Занѐ а҆́ще кто̀ є҆́сть слы́шатель сло́ва, а҆ не творе́цъ, таковы́й ѹ҆подо́бисѧ мꙋ́жꙋ, смотрѧ́ющꙋ лицѐ бытiѧ̀ своегѡ̀ въ зерца́лѣ: ѹ҆смотри́ бо себѐ, и҆ ѿи́де, и҆ а҆́бiе забы̀, како́въ бѣ̀. Прини́кiй же въ зако́нъ соверше́нъ свобо́ды, и҆ пребы́въ, се́й не слы́шатель забы́тливъ бы́въ, но творе́цъ дѣ́ла, се́й блаже́нъ въ дѣ́ланiи свое́мъ бꙋ́детъ. А҆́ще кто̀ мни́тсѧ вѣ́ренъ бы́ти въ ва́съ, и҆ не ѡ҆бꙋздава́етъ ѧ҆зы́ка своегѡ̀, но льсти́тъ се́рдце своѐ, сегѡ̀ сꙋ́етна є҆́сть вѣ́ра. Вѣ́ра бо чиста̀ и҆ нескве́рна предъ бг҃омъ и҆ ѻ҆ц҃е́мъ сiѧ̀ є҆́сть, є҆́же посѣща́ти си́рыхъ и҆ вдови́цъ въ ско́рбехъ и҆́хъ, и҆ нескве́рна себѐ блюстѝ ѿ мíра.

Собо́рнагѡ посла́нiѧ i҆а́кѡвлѧ чте́нiе.

[Глава̀ в҃] Бра́тiе моѧ̑, не на лица̑ зрѧ́ще, и҆мѣ́йте вѣ́рꙋ гдⷭ҇а на́шегѡ i҆и҃са хрⷭ҇та̀ сла́вы. А҆́ще бо вни́детъ въ со́нмище ва́ше мꙋ́жъ, зла́тъ пе́рстень носѧ̀, въ ри́зѣ свѣ́тлѣ, вни́детъ же и҆ ни́щъ въ хꙋ́дѣ ѻ҆де́ждѣ, и҆ воззритѐ на носѧ́щаго ри́зꙋ свѣ́тлꙋ, и҆ рече́те є҆мꙋ̀: ты̀ сѧ́ди здѣ̀ до́брѣ, и҆ ни́щемꙋ рече́те: ты̀ ста́ни та́мѡ, и҆лѝ сѧ́ди здѣ̀ на подно́жiи мое́мъ: и҆ не разсмотри́сте въ себѣ̀, и҆  бы́сте сꙋдiи̑ помышле́нiй sлы́хъ. Слы́шите, бра́тiе моѧ̑ возлю́блєннаѧ, не бг҃ъ ли и҆збра̀ ни́щыѧ мíра сегѡ̀, бога̑ты въ вѣ́рѣ, и҆ наслѣ́дники црⷭ҇твiѧ, є҆́же ѡ҆бѣща̀ лю́бѧщымъ є҆го̀; вы́ же ѹ҆кори́сте ни́щаго. не бога́тiи ли наси́лꙋютъ ва́мъ, и҆ тíи влекꙋ́тъ вы̀ на сꙋди̑ща; Не тíи ли хꙋ́лѧтъ до́брое и҆́мѧ, нарече́нное на ва́съ; А҆́ще ѹ҆́бѡ зако́нъ соверша́ете ца́рскiй, по писа́нiю: возлю́биши и҆́скреннѧго своего̀, ꙗ҆́коже себѐ сама́го: до́брѣ творитѐ. А҆́ще ли на лица̑ зритѐ, то̀ грѣ́хъ содѣва́ете, ѡ҆блича́еми ѿ зако́на, ꙗ҆́коже престꙋ̑пницы. И҆́же бо ве́сь зако́нъ соблюде́тъ, согрѣши́тъ же во є҆ди́номъ, бы́сть всѣ̑мъ пови́ненъ. Рекíй бо: не прелюбы̀ сотвори́ши, ре́клъ є҆́сть и҆̀: не ѹ҆бiе́ши. а҆́ще же не прелюбы̀ сотвори́ши, ѹ҆бiе́ши же, бы́лъ є҆сѝ престꙋ́пникъ зако́на. Та́кѡ глаго́лите и҆ та́кѡ твори́те, ꙗ҆́кѡ зако́номъ свобо́днымъ и҆мꙋ́щiи сꙋ́дъ прiѧ́ти. Сꙋ́дъ бо безꙿ ми́лости не сотво́ршемꙋ ми́лости: и҆ хва́литсѧ ми́лость на сꙋдѣ̀.

На стiхо́внѣ стiхи̑ры, ст҃а́гѡ, гла́съ и҃. Поⷣ: Ѽ пресла́внагѡ чꙋдесѐ!

Бл҃же́нне бг҃ови́дче i҆а́кѡве, * ты̀ сло́ва гла́съ а҆́бiе воспрiе́мъ, * ѡ҆ ѻ҆те́ческомъ небре́глъ є҆сѝ * ѹ҆гожде́нiи и҆ любвѝ: * ѡ҆ста́вль ѹ҆̀бо житiѧ̀ смꙋще́нiе, * въ мы́сленное же преше́дъ. мо́ре, * сiѐ возмꙋти́лъ є҆сѝ бл҃гоче́стiѧ ѹ҆чє́нiи, * и҆ зарѧ́ми премíрными * твои́ми, бг҃облаже́нне.

Стíхъ: Во всю̀ зе́млю и҆зы́де вѣща́нiе и҆́хъ, и҆ въ концы̀ вселе́нныѧ глаго́лы и҆́хъ.

Сло́ва самови́дче i҆а́кѡве, * нача́льника жи́зни, * и҆ ѻ҆ц҃ꙋ̀ бꙋ́дꙋщихъ ѹ҆гожда́ѧ дѣѧ̑нiи, * i҆сма́ила всескве́рнаго * пе́рвенства, бл҃же́нне, лиши́лъ є҆сѝ, * чре́во ꙗ҆́кѡ бо́га вмѣнѧ́юща. * є҆го́же и҆ запѧ́лъ є҆сѝ, * и҆ на́га показа́лъ є҆сѝ ѻ҆те́ческагѡ покро́ва, * бл҃гослове́нiѧ же и҆ наслѣ́дiѧ неприча́стна.

Стíхъ: Нб҃са̀ повѣ́даютъ сла́вꙋ бж҃iю, творе́нiе же рꙋкꙋ̀ є҆гѡ̀ возвѣща́етъ тве́рдь. 

Кнѧ́зь поста́вленъ бы́лъ є҆сѝ, сла́вне, * ны́нѣ по все́й землѝ, * ѡ҆ тебѣ̀ ꙗ҆́коже пре́жде написа́сѧ, * ѹ҆чени́къ бы́въ всѧ̑ сотво́ршагѡ, * и҆ ре́вностiю твое́ю теплѣ́йшею, * и҆ дерзнове́нiемъ непобѣди́мымъ * ѹ҆бíйство претерпѣ́лъ є҆сѝ, * ѿ честна́гѡ двоена́десѧтихъ ѹ҆чени̑къ, бл҃же́нне, совокꙋпле́нiѧ, * пе́рвѣе ѹ҆бива́емый.

Сла́ва, гла́съ а҃:

Хрⷭ҇тꙋ̀ послѣ́довалъ є҆сѝ, бжⷭ҇твенный i҆а́кѡве, и҆ мíръ возненави́дѣлъ є҆сѝ, сегѡ̀ ѹ҆че́нiѧ въ сокро́вищи твое́мъ скры́въ, показа́лсѧ є҆сѝ а҆пⷭ҇лъ. тѣ́мже ше́дъ во ꙗ҆зы́ки, и҆ си́хъ пре́лестiю и҆ страстьмѝ ѡ҆мрачи́вшыѧсѧ дꙋ́шы, за́повѣдьми сп҃са просвѣти́лъ є҆сѝ, вѣ́ровати въ трⷪ҇цꙋ є҆диносꙋ́щнꙋю.

И҆ ны́нѣ, пра́здника.

Тропа́рь, гла́съ г҃.

А҆пⷭ҇ле ст҃ы́й i҆а́кѡве, молѝ ми́лостиваго бг҃а, да прегрѣше́нiй ѡ҆ставле́нiе пода́стъ дꙋша́мъ на́шымъ.

И҆́нъ тропа́рь, гла́съ то́йже:

А҆пⷭ҇лъ хрⷭ҇то́въ бы́лъ є҆сѝ и҆збра́нный, и҆ бг҃осло́вꙋ возлю́бленномꙋ бра́тъ є҆диноро́дный, всехва́льне i҆а́кѡве, пою́щымъ тѧ̀ грѣхѡ́въ ѡ҆ставле́нiе и҆спросѝ, и҆ дꙋша́мъ на́шымъ ве́лiю ми́лость.

Сла́ва, и҆ ны́нѣ, пра́здника.



На ѹ҆́трени, на Бг҃ъ гдⷭ҇ь, тропа́рь пра́здника два́жды: Сла́ва, а҆пⷭ҇ла: И҆ ны́нѣ, пра́здника.

По а҃-й каѳíсмѣ сѣда́ленъ а҆пⷭ҇ла. Сла́ва, и҆ ны́нѣ, пра́здника.

По в҃-й каѳíсмѣ сѣда́ленъ, гла́съ д҃:

Лꙋчꙋ̀ ꙗ҆́кѡ со́лнце пра́вды и҆спꙋсти́ тѧ хрⷭ҇то́съ, просвѣти́ти всю̀ зе́млю, а҆пⷭ҇ле сла́вный i҆а́кѡве, бжⷭ҇твенными твои́ми моли́твами ѡ҆зарѧ́еши, и҆ бжⷭ҇твеннымъ свѣ́томъ невече́рнимъ всѣ́хъ просвѣща́еши, вѣ́рою соверша́ющихъ свѧтꙋ́ю па́мѧть твою̀.

Сла́ва, и҆ ны́нѣ, пра́здника. 

По полѷеле́и, сѣда́ленъ, гла́съ и҃. Подо́бенъ: Премꙋ́дрости:

Зарѧ́ми свы́ше напо́лнивсѧ, и҆ свѣ́тлостiю бжⷭ҇твенною просвѣти́всѧ, а҆пⷭ҇ле i҆а́кѡве, на ѳавѡ́рстѣй горѣ̀ преѡбразꙋ́ющагосѧ ви́дѣлъ є҆сѝ зижди́телѧ и҆ гдⷭ҇а, и҆ гла́съ ѹ҆слы́шати досто́йнѡ полꙋчи́лъ є҆сѝ. тѣ́мже и҆ вели̑кимъ воздаѧ́нiємъ сподо́билсѧ є҆сѝ, ꙗ҆́кѡ самови́децъ бы́въ и҆ ѹ҆чени́къ бл҃года́ти, и҆ свидѣ́тель та̑инъ бж҃iихъ. молѝ хрⷭ҇та̀ бг҃а, согрѣше́нiй ѡ҆ставле́нiе дарова́ти чтꙋ́щымъ любо́вiю свѧтꙋ́ю па́мѧть твою̀.

Два́жды.

Сла́ва, и҆ ны́нѣ, пра́здника.

Та́же степє́нна, а҃-й а҆нтiфѡ́нъ д҃-гѡ гла́са. Прокíменъ, гла́съ д҃: Во всю̀ зе́млю и҆зы́де вѣща́нiе и҆́хъ, и҆ въ концы̀ вселе́нныѧ глаго́лы и҆́хъ. Стíхъ: Нб҃са̀ повѣ́даютъ сла́вꙋ бж҃iю: Всѧ́кое дыха́нiе: Е҆ѵⷢ҇лiе, i҆ѡа́нна, зача́ло ѯ҃з. По н҃-мъ ѱалмѣ̀, стiхи́ра, гла́съ а҃: Хрⷭ҇тꙋ̀ послѣ́довалъ є҆сѝ: пи́сана на стiхо́внѣ Сла́ва.

Канѡ́нъ пра́здника, со i҆рмосо́мъ на s҃. И҆ а҆пⷭ҇ла на и҃.

Гла́съ и҃. Пѣ́снь а҃. I҆рмо́съ:

Колесницегони́телѧ фараѡ́нѧ погрꙋзѝ чꙋдотворѧ́й и҆ногда̀ мѡѷсе́йскiй же́злъ, крⷭ҇тоѻбра́знѡ порази́въ и҆ раздѣли́въ мо́ре, i҆и҃лѧ же бѣглеца̀, пѣшехо́дца, спасѐ, пѣ́снь бг҃ови воспѣва́юща.

Твое́ю мре́жею ꙗ҆́кѡ лове́цъ и҆скꙋ́сенъ, ѿ прегрѣше́нiй глꙋбины̀ возве́дъ, бл҃же́нне, дꙋ́шꙋ мою̀ просвѣтѝ свѣтолꙋ́чными сiѧ̑нiи, и҆ похвали́ти твою̀ досто́йнѡ, ѽ бг҃оѧвле́нне i҆а́кѡве, па́мѧть, ѹ҆ченичѐ, сподо́би.

Превѣ́чный, ѻ҆ц҃ꙋ̀ собезнача́льный, пресоверше́нный же бг҃ъ, вопло́щсѧ ꙗ҆ви́сѧ на землѝ ꙗ҆́кѡ чл҃вѣ́къ, и҆ содѣ́йственника бл҃года́ти показа̀, бл҃же́нне, и҆ слꙋжи́телѧ тѧ̀ премꙋ́дра, си́лою є҆гѡ̀ ѹ҆крѣплѧ́ема.

Разꙋмѣ̀ твоеѧ̀ дꙋшѝ бл҃горо́дiе, тѧ̀ провѣ́децъ бг҃ъ, и҆ тве́рдость, ѹ҆ченичѐ, и҆ непобори́мꙋ мы́сль, сла́вне, свои́мъ слꙋжи́телемъ лꙋ́чша поста́ви, ꙗ҆зы́кѡмъ возвѣща́юща. 

Бг҃оро́диченъ:

Совѣ́та вели́кагѡ, ѻ҆́ч҃е, а҆́гг҃лъ, ѿ дв҃ы мт҃ре ꙗ҆́вльсѧ мíрꙋ, пло́ть прiе́мь, ꙗ҆́кѡ добродѣ́тельми ѹ҆кра́шена, ѹ҆ченика́ тѧ показꙋ́етъ, и҆ бг҃огла́сника, i҆а́кѡве, словеса̀ є҆гѡ̀ вѣтíйствꙋюща.

Катава́сiѧ пра́здника.

Пѣ́снь г҃. I҆рмо́съ:

Ѹ҆твержде́й въ нача́лѣ нб҃са̀ ра́зꙋмомъ, и҆ зе́млю на вода́хъ ѡ҆снова́вый, на ка́мени мѧ̀, хрⷭ҇тѐ, за́повѣдей твои́хъ ѹ҆твердѝ: ꙗ҆́кѡ нѣ́сть свѧ́тъ, па́че тебє̀, є҆ди́не чл҃вѣколю́бче.

Свы́ше тѧ̀ дыха́нiе нꙋ́ждное ѹ҆тѣ́шителѧ разже́гше, мꙋ́дра бг҃огла́сника, вѣтíйствꙋюща ꙗ҆́вѣ вели̑чiѧ показа̀, вопло́щшагѡсѧ сло́ва, є҆гѡ́же и҆ самови́децъ бы́лъ є҆сѝ.

Тѧ̀ ꙗ҆́коже стрѣлꙋ̀ и҆збра́ннꙋ, сло́вомъ и҆зꙿѡщре́ннꙋ, въ сердца̀ врагѡ́въ вонзѝ, растерза́ѧ дꙋ́шы сопроти́вныхъ, премꙋ́дре, и҆ плѣнѧ́ѧ, таи́нниче, си́хъ коры̑сти, i҆а́кѡве.

Нескве́рныѧ твоеѧ̀ дꙋшѝ ти́хость влⷣцѣ ѹ҆зрѣ́сѧ, и҆ пре́жде зва́нiѧ, бл҃же́нне, достопрiѧ́тенъ є҆мꙋ̀ ꙗ҆ви́лсѧ є҆сѝ, ѽ i҆а́кѡве! и҆ смотре́нiѧ є҆гѡ̀ ѹ҆чени́къ бы́лъ є҆сѝ.

Свѧще́ннымъ твои́мъ, мꙋ́дре, житiе́мъ и҆ свѣтоно́снымъ, є҆́же къ бг҃ꙋ сро́дствомъ, всебл҃же́нне, ѹ҆краша́емь ꙗ҆́снѡ, и҆ соѻ́бщникъ показа́лсѧ є҆сѝ: и҆змла́да бо ꙗ҆ви́лсѧ є҆сѝ сло́ва ссе́льникъ.

Бг҃оро́диченъ:

Две́рь ꙗ҆ви́сѧ мы́сленнаѧ, восто́ка свы́ше, сꙋ́щымъ на землѝ ꙗ҆́вльшагѡсѧ, дв҃о: тобо́ю бо къ на́мъ сло́во прiи́де, спастѝ всѣ́хъ ѿ безслове́сiѧ, пречⷭ҇таѧ.

Конда́къ и҆ i҆́косъ пра́здника. Сѣда́ленъ а҆пⷭ҇ла, гла́съ в҃:

Ѹ҆лови́въ ꙗ҆зы́ки а҆пⷭ҇лъ сла́вный, и҆ наꙋчи́въ концы̀ земны̑ѧ тебѣ̀ кла́нѧтисѧ со ѻ҆ц҃е́мъ и҆ дх҃омъ, хрⷭ҇тѐ бж҃е: тогѡ̀ ра́ди ѹ҆твердѝ цр҃ковь твою̀, и҆ вѣ̑рнымъ низпослѝ бл҃гослове́нiе твоѐ, є҆ди́не ми́лостиве и҆ чл҃вѣколю́бче. 

Сла́ва, и҆ ны́нѣ, пра́здника, и҆лѝ бг҃оро́диченъ:

Премꙋ́дрость и҆ сло́во въ твое́мъ чре́вѣ заче́нши неѡпа́льнѡ, мт҃и бж҃iѧ, мíрꙋ родила̀ є҆сѝ мíръ содержа́щаго, и҆ во ѡ҆бꙿѧ́тiѧхъ понесла̀ є҆сѝ всѧ̑ носѧ́щаго, пита́телѧ всѣ́хъ и҆ творца̀ тва́ри. тѣ́мже молю́ тѧ, всест҃а́ѧ дв҃о, и҆ вѣ́рнѡ сла́влю тѧ̀, и҆зба́витисѧ мѝ ѿ прегрѣше́нiй, и҆ въ де́нь сꙋда̀, є҆гда̀ предста́ти и҆́мамъ предъ лице́мъ созда́телѧ моегѡ̀, влⷣчце дв҃о чⷭ҇таѧ, твою̀ по́мощь тогда̀ пода́ждь мѝ: всѧ̑ бо мо́жеши, є҆ли̑ка хо́щеши, всепѣ́таѧ.

Пѣ́снь д҃. I҆рмо́съ:

Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованiе, не ѡ҆ста́вль нѣ́дра ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.

Проповѣ́дникъ хрⷭ҇то́въ бы́въ, бжⷭ҇твенный i҆а́кѡве, ты̀ зва́нъ ѹ҆́бѡ, ско́рѡ послѣ́довалъ є҆сѝ, ѻ҆те́ческꙋю любо́вь презрѣ́въ, и҆ вѣ̑чнаѧ и҆змѣни́въ текꙋ́щими: тѣ́мъ неизрече́ннагѡ нбⷭ҇нагѡ наслѣ́дiѧ сподо́билсѧ є҆сѝ, бл҃же́нне приснопа́мѧтне.

Ѽ те́плагѡ жела́нiѧ твоегѡ̀ ко влⷣцѣ хрⷭ҇тꙋ̀! ты́ бо сегѡ̀ sѣлѡ̀ возжела́лъ є҆сѝ, сiѧ́нiемъ тогѡ̀ просвѣ́щсѧ, ꙗ҆́коже и҆ воѡбрази́тисѧ, и҆ ꙗ҆ви́тисѧ всѣ̑мъ свѣ́тъ вторы́й, пе́рвагѡ зарѧ́ми ѡ҆зари́всѧ и҆ сла́вою, всече́стне, блаже́нне i҆а́кѡве.

Житiѐ че́стно и҆мѣ́лъ є҆сѝ и҆ пречꙋ́дно, жела́нiемъ бо жела́нiе неѡдержи́мо прiе́мь, жела̑нiи бг҃онача́лiѧ соверше́ннагѡ бл҃же́нства дости́глъ є҆сѝ, бг҃ови́дче, со безпло́тными поѧ̀: си́лѣ твое́й сла́ва, чл҃вѣколю́бче.

Всего̀ себѐ манове́нiю ѿда́въ влⷣчню, ѹ҆ченичѐ бг҃озра́чне, добродѣ́тельми взѧ́лсѧ є҆сѝ ꙗ҆вле́ннѡ къ высотѣ̀, и҆ бжⷭ҇твенномꙋ вои́стиннꙋ кра́ю: и҆ ѿтꙋ́дꙋ цѣле́бъ рѣ́ки и҆сточа́еши, па́мѧть твою̀ вѣ́рнѡ сла́вѧщымъ.

Бг҃оро́диченъ:

Ты̀ вѣ́рныхъ похвала̀ є҆сѝ, безневѣ́стнаѧ, ты̀ предста́тельница, ты̀ и҆ прибѣ́жище хрⷭ҇тiа́нъ, стѣна̀ и҆ приста́нище:  къ сн҃ꙋ бо твоемꙋ̀ мольбы̑ но́сиши, всенепоро́чнаѧ, и҆ спаса́еши ѿ бѣ́дъ, вѣ́рою и҆ любо́вiю бцⷣꙋ чⷭ҇тꙋю тебѐ зна́ющыѧ.

Пѣ́снь є҃. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.

Но́въ ꙗ҆́коже и҆лiа̀ ре́вностiю разжига́емь, непоко́ршыѧсѧ проповѣ́данiю твоемꙋ̀ попали́ти восхотѣ́лъ є҆сѝ, сла́вне: но возбранѝ тебѣ̀ хоти́тель милосе́рдiѧ, наꙋча́ѧ кро́тости бл҃года́тнѣй.

Вше́дъ добродѣ́телiю коне́чною впери́мь, любвѐ ра́ди лꙋ́чшихъ прⷭ҇то́лъ влⷣки возжела́лъ є҆сѝ, премꙋ́дре, нача̑льнаѧ держа́ти, не ꙗ҆́кѡ жела́ѧ сла́вы сꙋ́етныѧ, но зрѣ́ти посредѝ є҆го́же возжела́лъ є҆сѝ.

Превзы́де ѹ҆ста́вы, сп҃се, i҆а́кѡвъ человѣ́чества, во твою́ бо си́лꙋ ꙗ҆́кѡ въ ри́зꙋ ѡ҆бле́ксѧ, и҆сцѣле́нiѧ то́читъ рѣ́ки и҆ чꙋде́съ, и҆ просвѣща́етъ вѣ́рою концы̀.

Свѣ́телъ тѧ̀ ѻ҆́блакъ сло́ва, ѡ҆блиста́юща сла́вою ѡ҆боже́на, на ѳавѡ́рстѣй горѣ̀ ѡ҆сѣнѝ, бл҃же́нне i҆а́кѡве, и҆ гла́съ слы́шати ѻ҆ч҃ескiй сподо́билсѧ є҆сѝ, и҆звѣствꙋ́ѧй тогѡ̀ сн҃овство̀.

Пѣ́снь s҃. I҆рмо́съ:

Бе́здна грѣхѡ́въ и҆ прегрѣше́нiй бꙋ́рѧ мѧ̀ смꙋща́етъ, и҆ во глꙋбинꙋ̀ нꙋ́жднагѡ рѣ́етъ мѧ̀ ѿча́ѧнiѧ: но твою̀ крѣ́пкꙋю рꙋ́кꙋ мнѣ̀ прострѝ, ꙗ҆́кѡ петро́ви, ѽ ѹ҆пра́вителю, и҆ спасѝ.

Стрꙋи̑, ꙗ҆́кѡ ѿ и҆сто́чника, и҆сцѣле́нiй непреста́ннѡ и҆злива́ѧ, и҆ просвѣще́нiе ѹ҆че́нiѧ бл҃гоче́стнѡ и҆сточа́ѧ, мꙋ́дре, дꙋ́шы бл҃гоче́стнѡ любо́вiю, i҆а́кѡве, пристꙋпа́ющыѧ просвѣща́еши, пребл҃же́нне.

Сосꙋ́дъ вмѣстѧ́щь влⷣка ѡ҆брѣ́тъ тѧ̀, пребл҃же́нне, своегѡ̀ бога́тнагѡ и҆ честна́гѡ даѧ́нiѧ, ѡ҆би́лꙋетъ дарова̑нiи, и҆́же па́че ѹ҆ма̀ та́инствъ, слꙋжи́телю присносꙋ́щныѧ жи́зни. 

Ѹ҆мерщвле́нiе на́съ ра́ди влⷣка восхотѣ̀ воспрiѧ́ти, ме́ртвыхъ винꙋ̀ и҆́стиннагѡ воскрⷭ҇нiѧ, ꙗ҆́кѡ мꙋ́дра таи́нника, бл҃же́нне, тѧ̀ взѧ́тъ содѣ́тельника, въ нощѝ, въ не́йже предаѧ́шесѧ.

Бг҃оро́диченъ:

Бе́зднꙋ щедро́тъ ро́ждшаѧ, бцⷣе дв҃о, ѿ печа́льныхъ житiѧ̀ дꙋ́шꙋ мою̀ спасѝ, и҆ ра́дости дꙋхо́вныѧ двє́ри мѝ ѿве́рзи: на тѧ́ бо є҆ди́нꙋ наде́ждꙋ мою̀ возложи́хъ.

Конда́къ, гла́съ в҃. Подо́бенъ: Вы́шнихъ и҆щѧ̀:

Гла́съ бжⷭ҇твенный слы́шавъ призыва́ющь тѧ̀, любо́вь ѻ҆тца̀ презрѣ́лъ є҆сѝ, и҆ прите́клъ є҆сѝ ко хрⷭ҇тꙋ̀, i҆а́кѡве, съ сро́дникомъ твои́мъ, сла́вне: съ ни́мже сподо́билсѧ є҆сѝ ви́дѣти гдⷭ҇не бжⷭ҇твенное преѡбраже́нiе.

I҆́косъ:

Вкꙋ́пѣ сы́й съ бра́томъ въ се́лѣхъ нбⷭ҇ныхъ, и҆̀же ст҃а̑ѧ ны́нѣ а҆га́рѧны попира́ющыѧ, нога́ми скве́рными и҆ нечи́стыми ходѧ́щыѧ, бжⷭ҇твенными ва́шими моли́твами ѿжени́те, и҆ мꙋчи́телємъ ѹ҆мышлє́нiѧ ѿсѣ́кше, и҆ и҆̀же ѿ ни́хъ мно́жества ра́ди согрѣше́нiй на́шихъ, держи́мыхъ ны́нѣ, свобожде́нiѧ сподо́бите: ꙗ҆́кѡ да во є҆ди́но собра́вшесѧ, ви́димъ гдⷭ҇не бжⷭ҇твенное преѡбраже́нiе.

Пѣ́снь з҃. I҆рмо́съ:

Бж҃iѧ снисхожде́нiѧ ѻ҆́гнь ѹ҆стыдѣ́сѧ въ вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ.

Ча́шꙋ и҆спи́лъ є҆сѝ, ꙗ҆́коже ѡ҆бѣща́лсѧ влⷣцѣ хрⷭ҇тꙋ̀, креще́нiемъ сегѡ̀ ты̀ крести́лсѧ є҆сѝ, бг҃облаже́нне. є҆мꙋ́же ны́нѣ ѹ҆се́рднѡ зове́ши, ра́дꙋѧсѧ: бл҃гослове́нъ бг҃ъ ѻ҆тє́цъ на́шихъ.

Заре́ю ѡ҆сiѧ́емь бг҃овидѣ́нiѧ ꙗ҆ви́лсѧ є҆сѝ, i҆а́кѡве, сегѡ̀ ра́ди тѧ̀ вѣнце́мъ црⷭ҇твiѧ бл҃года́тель хрⷭ҇то́съ ѹ҆краша́етъ, со а҆́гг҃лы пою́ща: бл҃гослове́нъ бг҃ъ ѻ҆тє́цъ на́шихъ.

Сѐ тебѣ̀ и҆спо́лни ѡ҆бѣща̑нiѧ великода́вецъ, къ немꙋ̀ возне́ссѧ подо́бiемъ страда́нiй є҆гѡ̀: є҆мꙋ́же предстоѧ̀ ны́нѣ зове́ши ра́дꙋѧсѧ: бл҃гослове́нъ бг҃ъ ѻ҆тє́цъ на́шихъ. 

Бг҃оро́диченъ:

Дво́ицꙋ ѹ҆́бѡ є҆стество́мъ, но не лице́мъ, мт҃и, проповѣ́дꙋемъ, и҆зъ тебє̀ воплоще́ннаго. є҆го́же пло́тiю и҆зꙿѡбража́емъ, и҆ покланѧ́емсѧ зра́ка воѡбраже́нiю, тебє̀ ра́ди бг҃ꙋ прими́ршiисѧ, чⷭ҇таѧ.

Пѣ́снь и҃. I҆рмо́съ:

Седмери́цею пе́щь халде́йскiй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сiѧ̑ ви́дѣвъ, творцꙋ̀ и҆ и҆зба́вителю вопiѧ́ше: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

А҆враа́мское предложе́нiе ты̀, бг҃ови́дче, стѧжа́лъ є҆сѝ, призва́вшемꙋ тѧ̀ хрⷭ҇тꙋ̀ послѣ́дꙋѧ: и҆ пресвѣ́телъ слꙋжи́тель бы́лъ є҆сѝ є҆мꙋ̀, ꙗ҆́кѡ содѣ́телю и҆ и҆зба́вителю поѧ̀: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Крѣпча́йше ꙗ҆ви́сѧ гро́ма твоѐ провозглаше́нiе зако́ннагѡ ѻ҆́браза, шꙋмѣ́нiе. хрⷭ҇та́ бо возгремѣ́лъ є҆сѝ вселе́ннѣй все́й, бг҃а и҆ содѣ́телѧ, и҆ и҆зба́вителѧ, поѧ̀: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Ѹ҆диви́лсѧ є҆сѝ, сла́вне, мꙋче́нiѧ свѣ́тлостiю, и҆ бл҃гоче́стiѧ и҆́стиннымъ просвѣще́нiемъ, ꙗ҆́кѡ кнѧ́зь а҆пⷭ҇лъ поста́вленъ бы́лъ є҆сѝ по все́й землѝ, содѣ́телю и҆ и҆зба́вителю поѧ̀: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те хрⷭ҇та̀ во вѣ́ки.

Бг҃оро́диченъ:

Витíйстiи ѧ҆зы́цы тебѐ воспѣ́ти не мо́гꙋтъ, ѽ бг҃ороди́тельнице мр҃íе бг҃оневѣ́сто! бг҃а бо родила̀ є҆сѝ сꙋ́щаго надъ всѣ́ми, ѻ҆трокови́це чⷭ҇таѧ, содѣ́телѧ и҆ и҆зба́вителѧ, є҆мꙋ́же вопiе́мъ: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Пѣ́снь ѳ҃. I҆рмо́съ:

Ѹ҆жасе́сѧ ѡ҆ се́мъ нб҃о и҆ землѝ ѹ҆диви́шасѧ концы̀, ꙗ҆́кѡ бг҃ъ  ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее небе́съ. тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ чинонача̑лiѧ велича́ютъ.

Свѧ́тѡ преше́дъ твоѐ житiѐ, ст҃ы́хъ селе́нiѧ дости́глъ є҆сѝ, и҆дѣ́же ра́дꙋѧсѧ зарю̀ зри́ши трисiѧ́ннꙋю, є҆ѧ́же наслажда́ѧсѧ, премꙋ́дре, и҆спо́лненъ весе́лiѧ, пѣвцы̀ твоеѧ̀ ра́дости, пребл҃же́нне, покажѝ, твои́ми моли́твами, ѽ i҆а́кѡве!

Ви́дѣти тѧ̀ sлодѣ́и и҆ ѹ҆бȋйцы, ꙗ҆́коже твоегѡ̀ влⷣки пре́жде не терпѧ́ще: тѣ́хъ бо дѣѧ̑нiѧ ѹ҆корѧ́ѧ, твоегѡ̀ житiѧ̀ предложе́нiемъ ѡ҆бличи́лъ є҆сѝ: ѹ҆бива́ютъ мече́мъ подража́телѧ хрⷭ҇та̀, распѧ́таго пло́тiю за человѣ́ки, ѽ бг҃оглаго́ливе пребл҃же́нне!

Ѻ҆рꙋ́жiемъ нбⷭ҇нымъ томле́нъ бы́въ, ра́нами и҆́рѡдъ поги́бе, ꙗ҆́кѡ твоѧ̑, сло́ве, слꙋжи́тели и҆ ѹ҆ченикѝ, и҆̀хже а҆пⷭ҇лы наре́клъ є҆сѝ, ѹ҆бива́ти не дово́ленъ бы́сть ѻ҆каѧ́нный: тѣ́мже тѧ̀, пра́ведномꙋ промышле́нiю бл҃года́телѧ ѹ҆ди́вльшесѧ, велича́емъ.

Бг҃оро́диченъ:

Ꙗ҆ви́ласѧ є҆сѝ, ѽ дв҃о мт҃и бж҃iѧ, па́че є҆стества̀ ро́ждши пло́тiю бг҃а сло́ва, є҆го́же ѻ҆ц҃ъ ѿры́гнꙋ ѿ се́рдца своегѡ̀, пре́жде всѣ́хъ вѣ̑къ, ꙗ҆́кѡ бла́гъ: є҆го́же ны́нѣ и҆ тѣле́съ превы́шша разꙋмѣва́емъ, а҆́ще и҆ въ тѣ́ло ѡ҆блече́сѧ.

Свѣти́ленъ. Подо́бенъ: Жєны̀ ѹ҆слы́шите:

I҆а́кѡва воспое́мъ зеведе́ова всѝ: со хрⷭ҇то́мъ бо взы́де на го́рꙋ ѳавѡ́рскꙋю, и҆ зри́тель бы́сть бжⷭ҇твеннагѡ преѡбраже́нiѧ, и҆ соше́дъ, проповѣ́даше въ четвероконе́чнꙋю всю̀, съ петро́мъ и҆ i҆ѡа́нномъ.

Два́жды.

Сла́ва, и҆ ны́нѣ, пра́здника.

На хвали́техъ стiхи̑ры пра́здника, г҃, и҆ а҆пⷭ҇ла, г҃: гла́съ и҃.

Подо́бенъ: Ѽ пресла́внагѡ чꙋдесѐ!

Бл҃же́нне, бг҃ови́дче i҆а́кѡве, * ты̀ сло́ва гла́съ а҆́бiе воспрiе́мъ, * ѡ҆ ѻ҆те́ческомъ небре́глъ є҆сѝ * ѹ҆гожде́нiи и҆ любвѝ. * ѡ҆ста́вль ѹ҆̀бо житiѧ̀ смꙋще́нiе, * въ мы́сленное же  преше́дъ мо́ре, * сiѐ возмꙋти́лъ є҆сѝ * благоче́стiѧ ѹ҆чє́нiи, * и҆ зарѧ́ми премíрными твои́ми, бг҃облаже́нне.

Сло́ва самови́дче i҆а́кѡве, * нача́льника жи́зни, * и҆ ѻ҆ц҃ꙋ̀ бꙋ́дꙋщихъ ѹ҆гожда́ѧ дѣѧ̑нiи, * i҆сма́ила всескве́рнаго * пе́рвенства, блаже́нне, лиши́лъ є҆сѝ, * чре́во ꙗ҆́кѡ бо́га вмѣнѧ́юща: * є҆го́же и҆ запѧ́лъ є҆сѝ, * и҆ на́га показа́лъ є҆сѝ ѻ҆те́ческагѡ покро́ва, * благослове́нiѧ же и҆ наслѣ́дiѧ неприча́стна.

Кнѧ́зь поста́вленъ бы́лъ є҆сѝ, сла́вне, * ны́нѣ по все́й землѝ, * ѡ҆ тебѣ̀ ꙗ҆́коже пре́жде написа́сѧ, * ѹ҆чн҃и́къ бы́въ всѧ̑ сотво́ршагѡ, * и҆ ре́вностiю твое́ю теплѣ́йшею, * и҆ дерзнове́нiемъ непобѣди́мымъ, * ѹ҆бíйство претерпѣ́лъ є҆сѝ, * ѿ честна́гѡ двоена́десѧтихъ ѹ҆чени̑къ, бл҃же́нне, совокꙋпле́нiѧ, * пе́рвѣе ѹ҆бива́емь.

Сла́ва, а҆пⷭ҇ла, гла́съ s҃, самогла́сенъ:

Премꙋ́дрый ло́вче, ст҃ы́й ѹ҆ченичѐ, дѣ́лателю сп҃совъ, и҆ сказа́телю тогѡ̀ стрⷭ҇те́й, и҆́же тва́рь вѣ́рою ѡ҆бте́къ, и҆ прельщє́нныѧ ꙗ҆зы́ки собра́въ, и҆ бг҃ꙋ приве́дъ, ꙗ҆́кѡ кади́ло до́брое на небеса̀ возве́лсѧ є҆сѝ. тѣ́мже предстоѧ̀ сꙋдiѝ, молѝ и҆зба́витисѧ на́мъ ѿ беззако́нiй на́шихъ, и҆ въ де́нь сꙋ́дный спасти́сѧ мꙋче́нiѧ.

И҆ ны́нѣ, пра́здника. Славосло́вiе вели́кое.

На лiтꙋргíи, Бл҃жє́нна пра́здника, пѣ́снь рѧдова́ѧ: И҆ а҆пⷭ҇ла пѣ́снь г҃, на д҃. Прокíменъ, гла́съ и҃: Во всю̀ зе́млю и҆зы́де вѣща́нiе и҆́хъ: Стíхъ: Нб҃са̀ повѣ́даютъ сла́вꙋ бж҃iю: А҆пⷭ҇лъ, дѣѧ́нiй, зача́ло к҃ѳ. А҆ллилꙋ́iа, гла́съ а҃: И҆сповѣ́дѧтъ небеса̀ чꙋдеса̀ твоѧ̑, гдⷭ҇и. Е҆ѵⷢ҇лiе лꙋкѝ, зача́ло з҃_i. Прича́стенъ: Во всю̀ зе́млю:


