        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ д҃_i-й де́нь.

И҆́же во ст҃ы́хъ, ѻ҆ц҃а̀ на́шегѡ и҆ и҆сповѣ́дника мартíна, па́пы ри́мскагѡ.

Стiхи̑ры. гла́съ и҃. Подо́бенъ: Что̀ ва́съ нарече́мъ:

Что́ тѧ ны́нѣ, мартíне, провѣща́емъ; * правосла́вныхъ ѹ҆че́нiй наста́вника всесла́вна, * верхо́вника свѧще́нныхъ повелѣ́нiй бжⷭ҇твенныхъ нело́жна, * лжѝ и҆́стиннѣйшаго ѡ҆бличи́телѧ, * словесѐ до́блественнѣйша споспѣ́шника, * свѧщеннодѣ́йственна свѧще́ннѣйша, * чꙋдодѣ́лателѧ честнѣ́йшаго: * молѝ спасти́сѧ дꙋша́мъ на́шымъ.

Что́ тѧ ны́нѣ, мартíне, нарече́мъ; * рѣкꙋ̀ дꙋхо́вныхъ во́дъ и҆спо́лненꙋ, * при́снѡ напаѧ́щꙋ дꙋ́шы ко бл҃гопло́дiю разꙋ́мномꙋ, * свѣ́щникъ, благоче́стiѧ свѣ́тъ сiѧ́ющъ, * го́рꙋ, точа́щꙋ бжⷭ҇твенное ра́дованiе, * бжⷭ҇твенныхъ слове́съ и҆зꙿѧви́телѧ, * всѧ́кiѧ є҆́реси ѡ҆бличи́телѧ: * молѝ спасти́сѧ дꙋша́мъ на́шымъ.

Что́ тѧ ны́нѣ, мартíне, прорече́мъ; * ски́нiи и҆́стинныѧ свѧщеннодѣ́телѧ всехва́льна, * хода́таѧ къ бг҃ꙋ и҆ тва́ри бг҃олѣ́пна, * ча́шꙋ, пи́во бж҃е́ственное точа́щꙋ, * свѣти́льника, ꙗ҆́кѡ жи́зни сло́во и҆мꙋ́ща, * ѿ за́пада ѹ҆́бѡ и҆сходѧ́ща, * на восто́цѣ же ꙗ҆влѧ́ющасѧ: * молѝ спасти́сѧ дꙋша́мъ на́шымъ.

Сла́ва, и҆ ны́нѣ, бг҃оро́диченъ:

Комꙋ̀ ѹ҆подо́биласѧ є҆сѝ, ѻ҆каѧ́ннаѧ дꙋшѐ, * къ покаѧ́нiю ника́коже возни́чꙋщи, * и҆ ѻ҆гнѧ̀ не ѹ҆жаса́ющисѧ sлы́хъ ѡ҆жида́ющагѡ; * воста́ни, и҆ є҆ди́нꙋ къ застꙋпле́нiю  ско́рꙋю * призовѝ, и҆ возопíй: * дв҃о мт҃и, * молѝ твоего̀ сн҃а и҆ бг҃а на́шего, * и҆зба́вити мѧ̀ ѿ сѣ́ти льсти́вагѡ.

Крⷭ҇тобогоро́диченъ:

А҆́гница а҆́гнца ꙗ҆́кѡ ви́дѣ * на дре́вѣ просте́рта во́лею крⷭ҇тнѣмъ, * вопiѧ́ше мт҃рски болѣ́знꙋющи съ пла́чемъ: * сн҃е мо́й, * что̀ стра́нное сiѐ видѣ́нiе; * всѣ̑мъ жи́знь даѧ́й ꙗ҆́кѡ гдⷭ҇ь, * ка́кѡ ѹ҆мерщвлѧ́ешисѧ, долготерпѣли́ве, * земны̑мъ подаѧ̀ воскрⷭ҇нiе; * сла́влю твоѐ мно́гое, бж҃е мо́й, снизхожде́нiе.

Канѡ́нъ, творе́нiе i҆ѡ́сифово.

Гла́съ и҃. Пѣ́снь а҃. I҆рмо́съ:

Посѣ́ченый несѣко́маго пресѣчѐ, и҆ ви́дѣ со́лнце зе́млю, ю҆́же не ви́дѣ: лю́таго врага̀ вода̀ потопѝ, и҆ непроходи́мое про́йде i҆и҃ль: пѣ́снь же воспѣва́шесѧ: гдⷭ҇еви пои́мъ, сла́внѡ бо просла́висѧ.

Болѣ̑зни мнѡ́ги, мартíне, претерпѣ́лъ є҆сѝ за хрⷭ҇та̀ бг҃а, и҆ ны́нѣ и҆зше́лъ є҆сѝ къ неболѣ́зненнѣй жи́зни, до́брѣ подвиза́всѧ: тѣ́мъ моеѧ̀ дꙋшѝ лю̑тыѧ болѣ̑зни ѡ҆блегчѝ, ꙗ҆́кѡ да воспою́ тѧ, моли́твами твои́ми просвѣща́емь.

Сꙋщєства̀ два̀, и҆ двѣ̀ вѡ́ли, и҆ дѣ̑йства сꙋгꙋ̑ба носѧ́ща, бл҃же́нне, є҆ди́наго ѿ честны́ѧ трⷪ҇цы наꙋчи́лъ є҆сѝ, хрⷭ҇та̀ пресꙋ́щнаго бг҃а, и҆ и҆̀же не та́кѡ чествꙋ́ющыѧ, всѧ̑ ѿве́рглъ є҆сѝ, мартíне свѧще́ннѣйше.

Недꙋ́говавшыѧ безслове́снѡ безꙋ́мнѣ, въ є҆ди́номъ хрⷭ҇тѣ̀ є҆ди́нꙋ мꙋ́дрствꙋюще во́лю, ра́зꙋмомъ и҆́стиннымъ и҆ вѣ́рою ѹ҆краша́емь, ѡ҆бличи́лъ є҆сѝ, мартíне, ꙗ҆́вственнѡ, и҆ ра́дꙋѧсѧ взыва́лъ є҆сѝ: пои́мъ гдⷭ҇еви, сла́внѡ бо просла́висѧ.

Бг҃оро́диченъ:

И҆́же по є҆стествꙋ̀ бжⷭ҇твенномꙋ неви́димый, ви́дѣнъ бы́сть и҆зъ тебє̀ млⷣнецъ, чл҃вѣ́къ бы́въ, сꙋгꙋ̑ба ꙗ҆́кѡ вои́стиннꙋ хотѣ̑нiѧ и҆ дѣ̑йства носѧ̀, во є҆ди́ной ѵ҆поста́си: є҆го́же молѝ, пренепоро́чнаѧ, всѧ̑ ны̀ спастѝ любо́вiю пою́щыѧ тѧ̀. 

Пѣ́снь г҃. I҆рмо́съ:

Стра́хъ тво́й, гдⷭ҇и, всадѝ въ сердца̀ ра̑бъ твои́хъ, и҆ бꙋ́ди на́мъ ѹ҆твержде́нiе, тѧ̀ во и҆́стинѣ призыва́ющихъ.

Сы́й и҆спо́лненъ, всебл҃же́нне, бжⷭ҇твенныѧ ре́вности, собра́лъ є҆сѝ свѧще́ненъ, мартíне, собо́ръ, и҆ церко́вное ѹ҆тверди́лъ є҆сѝ ѹ҆че́нiе.

Посредѝ собо́ра ѿве́рглъ є҆сѝ пѵ́рра, се́ргiа и҆ ѳео́дѡра, кѵ́ра же, и҆ подѡ́бныѧ тѣ̑мъ бꙋесло́вѧщыѧ sлосла̑вныѧ, ѻ҆́ч҃е.

И҆зъ ри́ма нꙋ́ждею и҆згна́нъ, ѡ҆бше́лъ є҆сѝ ꙗ҆́кѡ со́лнце лꙋчѝ и҆спꙋща́ѧ, прпⷣбне, правосла̑вныѧ просвѣща́ѧ всѧ̑.

Бг҃оро́диченъ:

Ѻ҆ц҃ꙋ̀ равноче́стна и҆ сопресто́льна, па́че сло́ва родила̀ є҆сѝ, дѣ̑йства два̀ носѧ́ща, и҆ двѣ̀ вѡ́ли, всест҃а́ѧ ѻ҆трокови́це.

Сѣда́ленъ, гла́съ д҃. Подо́бенъ: Вознесы́йсѧ:

И҆сповѣ̑данiи свѧще́нными ѹ҆кра́шсѧ, мч҃нически же жи́знь соверши́въ, къ нб҃сє́мъ восте́клъ є҆сѝ, мартíне мꙋ́дре, вѣнце́мъ неꙋвѧда́емымъ ѿ бг҃а вѣнча́лсѧ є҆сѝ. тѣ́мже свѧтꙋ́ю твою̀ пра́зднꙋемъ па́мѧть, вопiю́ще: помѧнѝ на́съ, сщ҃енноблаже́нне, хрⷭ҇тꙋ̀ предстоѧ̀.

Сла́ва, и҆ ны́нѣ, бг҃оро́диченъ:

По бз҃ѣ во тво́й, бцⷣе, прибѣга́ю смире́нный покро́въ бжⷭ҇твенный, припа́даѧ молю́сѧ: поми́лꙋй, пречⷭ҇таѧ, ꙗ҆́кѡ превзыдо́ша главꙋ̀ мою̀ грѣсѝ, и҆ бою́сѧ, влⷣчце, мꙋ́ки, и҆ трепе́щꙋ. моле́нiе сотворѝ, чⷭ҇таѧ, къ сн҃ꙋ твоемꙋ̀, ѿ си́хъ и҆зба́вити мѧ̀.

Крⷭ҇тобогоро́диченъ:

И҆́же ѿ безнача́льнагѡ ѻ҆ц҃а̀ рожде́ннаго, напослѣ́докъ тѧ̀ пло́тiю ро́ждшаѧ, на крⷭ҇тѣ̀ ви́сѧща зрѧ́щи, хрⷭ҇тѐ, ѹ҆вы̀ мнѣ̀, любе́знѣйшiй i҆и҃се, вопiѧ́ше: ка́кѡ сла́вимый ꙗ҆́кѡ бг҃ъ ѿ а҆́гг҃лъ, ѿ беззако́нныхъ ны́нѣ человѣ̑къ, сн҃е, хотѧ̀ распина́ешисѧ; пою́ тѧ, долготерпѣли́ве. 

Пѣ́снь д҃. I҆рмо́съ:

Всѣ́лъ є҆сѝ на ко́ни, а҆пⷭ҇лы твоѧ̑, гдⷭ҇и, и҆ прiѧ́лъ є҆сѝ рꙋка́ма твои́ма ѹ҆зды̀ и҆́хъ, и҆ спасе́нiе бы́сть ѣ҆жде́нiе твоѐ вѣ́рнѡ пою́щымъ: сла́ва си́лѣ твое́й, гдⷭ҇и.

Непра́веднѡ ѿ престо́ла твоегѡ̀, мꙋ́дре, и҆згонѧ́емь, ѿ человѣ̑къ непра́ведныхъ пра́ведный пострада́ти благоволи́лъ є҆сѝ, ꙗ҆́кѡ да пра́ведное ѹ҆че́нiе церко́вное, ѻ҆́ч҃е, спасе́ши невреди́мо.

Стоѧ̀ средѝ пребеззако́ннꙋющихъ, ꙗ҆́кѡ зако́ненъ страда́лецъ, ст҃и́телю бг҃опрiѧ́тне, и҆ ѿ ни́хъ ѡ҆скорблѧ́емь и҆ нарꙋга́емь, и҆ влачи́мь всꙋ́е, пребы́лъ є҆сѝ ѹ҆мо́мъ непревраще́нъ.

Младе́нцєвъ вмѣни́лъ є҆сѝ, ѻ҆́ч҃е, стрѣлѧ́нiѧ, мартíне, всꙋ́е ѡ҆скорблѧ́ющихъ тѧ̀, и҆ терпѣли́внѡ пострада́въ, гони́мь и҆ вѧ́жемь всꙋ́е, и҆ въ темни́цахъ заключа́емь.

Бг҃оро́диченъ:

Во двою̀ сꙋщєствꙋ̀ бг҃омꙋ́жнѡ познава́емаго, ѿ трⷪ҇цы є҆ди́наго родила̀ є҆сѝ, ꙗ҆́кѡ бг҃а и҆ чл҃вѣ́ка, вѡ́ли носѧ́ща прили́чнѡ ѻ҆бѣ́ма є҆стество́ма, дв҃о пренепоро́чнаѧ.

Пѣ́снь є҃. I҆рмо́съ:

Ѿ но́щи невѣ́дѣнiѧ, по дꙋшелови́тельномꙋ пꙋтѝ при́снѡ блꙋдѧ́щаго, свѣ́томъ ра́зꙋма твоегѡ̀, гдⷭ҇и, преднаставлѧ́ѧ мѧ̀ на стезю̀ за́повѣдей твои́хъ, напра́ви.

Свѧще́ннѣйшимъ твои́мъ сло́вомъ, ѻ҆́ч҃е, всесвѧще́нное ѹ҆че́нiе ꙗ҆́вѣ ѹ҆тверди́лъ є҆сѝ, и҆ є҆ретíчєскiѧ полкѝ низве́рглъ є҆сѝ, претерпѣва́ѧ и҆згна̑нiѧ и҆ темни̑цы, и҆ скѡ́рби мнѡ́ги.

Дрема́нiѧ твои̑мъ вѣ́ждѡмъ, прпⷣбне, не да́лъ є҆сѝ, до́ндеже вселе́нiе бг҃ꙋ бы́лъ є҆сѝ: и҆ всю̀ развѣ́ѧлъ є҆сѝ є҆́реси пре́лесть, мꙋ́ченически подвиза́всѧ.

Вражде́бнѡ тѧ̀, ꙗ҆́коже sвѣ́рiе влеко́ша вери́гами, мꙋ́дре, вразѝ, свѧза́вше посредѣ̀ гра́да рꙋга́тельнѡ, ѹ҆корѧ́юще и҆ хꙋ́лѧще, и҆ безъ стꙋда̀ на тѧ̀ напа́дающе. 

Бг҃оро́диченъ:

Неискꙋсобра́чнѡ, дв҃о, неѡпи́санное сло́во пло́тiю ро́ждши, пло́ти моеѧ̀ стра̑сти ѹ҆мертвѝ, ѡ҆живи́ же дꙋ́шꙋ мою̀ ѹ҆мерщвле́ннꙋю прегрѣше́ньми.

Пѣ́снь s҃. I҆рмо́съ:

Бе́здна грѣхѡ́въ и҆ прегрѣше́нiй бꙋ́рѧ мѧ̀ смꙋща́етъ, и҆ во глꙋбинꙋ̀ нꙋ́жднагѡ рѣ́етъ мѧ̀ ѿча́ѧнiѧ: но твою̀ крѣ́пкꙋю рꙋ́кꙋ мнѣ̀ прострѝ, ꙗ҆́кѡ петро́ви, ѽ ѹ҆пра́вителю! и҆ спасѝ.

Разсѣ́десѧ лꙋка́вый при ногꙋ̀ твоє́ю свѧщє́нною, бг҃оно́се, и҆ лꙋка́выхъ человѣ̑къ бездвє́рнаѧ ѹ҆ста̀ загражда́ютсѧ твои́мъ сло́вомъ, и҆ ꙗ҆влѧ́етсѧ сiѧ́ющи ѹ҆че́нiе бжⷭ҇твенное па́че со́лнца.

Простира́ютъ тѧ̀ неща́днѡ, и҆ ѹ҆́жи свѧзꙋ́ютъ прелє́стницы, вѧ́жꙋща всѧ́кꙋ ле́сть, и҆ є҆ретíческiй сою́зъ растерза́юща, сою́зомъ бжⷭ҇твенныхъ ѹ҆че́нiй твои́хъ, ст҃и́телю ѻ҆́ч҃е мартíне свѧще́ннѣйше.

Стоѧ́лъ є҆сѝ предъ сꙋди́щемъ сꙋдѧ́щихъ, ѡ҆сꙋжда́ѧ пре́лесть проповѣ́дающихъ є҆ди́нꙋ во хрⷭ҇тѣ̀, ѻ҆́ч҃е, во́лю, и҆ мꙋ́ченическими ꙗ҆́вѣ ѹ҆краша́ѧсѧ вѣнцы̀, бг҃облаже́нне мартíне мꙋ́дре.

Бг҃оро́диченъ:

Зако́ни є҆стества̀ въ тебѣ̀ разорѧ́ютсѧ, неизрече́ннѡ бо ражда́еши содѣ́телѧ всѣ́хъ, бцⷣе всепѣ́таѧ, ꙗ҆́кѡ бг҃а же и҆ чл҃вѣ́ка, двѣ̀ вѡ́ли же и҆мꙋ́ща и҆ дѣ̑йства, мт҃и дв҃о.

Пѣ́снь з҃. I҆рмо́съ:

Ѿ i҆ꙋде́и доше́дше, ѻ҆́троцы въ вавѷлѡ́нѣ и҆ногда̀ вѣ́рою трⷪ҇ческою пла́мень пе́щный попра́ша пою́ще: ѻ҆тцє́въ бж҃е, бл҃гослове́нъ є҆сѝ.

Сꙋгꙋ́быхъ дѣ́йствъ и҆ хотѣ́нiй, ѻ҆́ч҃е, хрⷭ҇та̀ лиши́вшiисѧ, лиши́ша тѧ̀ престо́ла, ѿда́вше и҆згна́нiємъ да̑льнимъ, зовꙋ́щаго: ѻ҆тє́цъ на́шихъ бж҃е, бл҃гослове́нъ є҆сѝ.

Проше́дъ многовре́мєнныѧ темни̑цы, ꙗ҆́кѡ храни́тель непоро́чныѧ вѣ́ры, є҆ретíческꙋю тмꙋ̀ ѹ҆ма́лилъ є҆сѝ, и҆  пѣ́ти вѣ̑рныѧ просвѣти́лъ є҆сѝ: ѻ҆тє́цъ на́шихъ бж҃е, бл҃гослове́нъ є҆сѝ.

Ꙗ҆́коже ле́въ, ѻ҆́ч҃е, ѹ҆пова́въ, на беззакѡ́нныѧ де́рзостнѡ наскочи́лъ є҆сѝ, ѳео́дѡра и҆ кѵ́ра, и҆ се́ргiа, и҆ пѵ́рра, и҆ си́хъ є҆диномы́слєнныѧ ѿлꙋча́ѧ хрⷭ҇то́вы ст҃ы́ѧ цр҃кве.

Бг҃оро́диченъ:

Во двꙋ̀ во́лѧхъ и҆ дѣ́йствахъ двꙋ́хъ, и҆зъ тебє̀, пренепоро́чнаѧ, рожде́йсѧ несказа́ннѡ, и҆́же си́це мꙋ́дрствꙋющыѧ спаса́етъ, зовꙋ́щыѧ: ѻ҆тє́цъ на́шихъ бж҃е, бл҃гослове́нъ є҆сѝ.

Пѣ́снь и҃. I҆рмо́съ:

Бг҃оглаго́ливiи ѻ҆́троцы въ пещѝ, со ѻ҆гне́мъ пла́мень попира́юще, поѧ́хꙋ: бл҃гослови́те, дѣла̀ гдⷭ҇нѧ, гдⷭ҇а.

Стѣснѧ́емь, ѻ҆́ч҃е, немощьмѝ и҆ лю́тыми и҆згна̑нiи, и҆ многоѻбра́зными мꙋ́ками, мꙋче́нiѧ вѣнцы̀ ꙗ҆́кѡ мч҃никъ прiѧ́лъ є҆сѝ.

Блаже́нства бг҃оизбра́ннагѡ сподо́билсѧ є҆сѝ, и҆згонѧ́емь, мартíне, и҆ пра́вды бли́зъ бы́лъ є҆сѝ, и҆згна́въ ѿ среды̀ непра́веднꙋю є҆́ресь.

Ѹ҆краси́въ петро́въ бжⷭ҇твенный престо́лъ, и҆ на тогѡ̀ ка́мени цр҃ковь неколе́блемꙋ соблю́дъ, мартíне, съ си́мъ просла́вилсѧ є҆сѝ.

Бг҃оро́диченъ:

Ст҃ѣ́йши вы́шнихъ во́инствъ, и҆ херꙋвȋмъ превы́шши, мт҃и бж҃iѧ сꙋ́щи, страсте́й плотски́хъ мѧ̀ превы́шша сотворѝ.

Пѣ́снь ѳ҃. I҆рмо́съ:

Ѹ҆ста́вы прешла̀ є҆сѝ є҆стества̀, содѣ́телѧ заче́нши и҆ гдⷭ҇а, и҆ две́рь спасе́нiѧ мíрови была̀ є҆сѝ: тѣ́мъ тѧ̀, бцⷣе, непреста́ннѡ велича́емъ.

Свѧщеннодѣ́тель свѧще́ннѣйшiй, и҆сповѣ́дникъ же и҆ мꙋ́ченикъ бы́въ, съ патрiа́ршескими ли́ки, мартíне, всегда̀ досто́йнѡ ра́дꙋешисѧ: тѣ́мже тѧ̀ вѣ́рою ѹ҆блажа́емъ.

Ꙗ҆́кѡ свѣтоза́рное, бл҃же́нне, со́лнце, возсiѧ́лъ є҆сѝ къ  восто́кѡмъ ѿ за́пада, всю̀ зарѧ́ми благоче́стiѧ зе́млю просвѣти́лъ є҆сѝ, и҆ ѿгна́лъ є҆сѝ тмꙋ̀ є҆ретíчествꙋющихъ глꙋбоча́йшꙋю.

Ста́немъ въ домꙋ̀ бг҃а на́шегѡ, проповѣ́дающе стра̑сти и҆ борє́нiѧ и҆ и҆сповѣ̑данiѧ нб҃омꙋ́дреннагѡ ѻ҆ц҃а̀ на́шегѡ мартíна, и҆ сего̀ любо́вiю ѹ҆блажи́мъ.

Твоѐ свѧто́е преставле́нiе дне́сь свѣ́тлѡ соверша́емъ, и҆спо́лни ра́дости помышлє́нiѧ восхвалѧ́ющихъ тѧ̀, бг҃омꙋ́дре ст҃и́телю, въ не́йже всѧ̑ ны̀ помѧнѝ.

Бг҃оро́диченъ:

Гласовѡ́мъ ѻ҆тцє́въ повинꙋ́ющесѧ, во двꙋ̀ є҆стества́хъ и҆ во́лѧхъ, чⷭ҇таѧ, є҆ди́наго ѿ трⷪ҇цы, и҆зъ тебє̀ ражда́емаго вѣ́рнѡ и҆сповѣ́дꙋемъ, и҆ тѧ̀ непреста́ннѡ велича́емъ.


