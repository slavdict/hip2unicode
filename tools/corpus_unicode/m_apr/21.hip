        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ к҃а-й де́нь.

Ст҃а́гѡ сщ҃енномꙋ́ченика i҆аннꙋа́рiа, и҆ дрꙋжи́ны є҆гѡ̀:

И҆ ст҃а́гѡ сщ҃енномꙋ́ченика ѳео́дѡра, и҆́же въ пергíи.

На Гдⷭ҇и, воззва́хъ, стiхи̑ры i҆аннꙋа́рiа, гла́съ д҃. Подо́бенъ: Ꙗ҆́кѡ до́блѧ:

Свѧще́нникъ свѧще́ннѣйшiй, * страда́лецъ зако́ненъ, * ѽ i҆аннꙋа́рiе! ты̀ бы́лъ є҆сѝ, * не чꙋжди́ми кровьмѝ, * но твои́ми па́че, * въ са́мое то̀ нб҃о вше́дъ, * и҆дѣ́же прⷣте́ча всѣ́хъ є҆́сть i҆и҃съ, * при́снѡ сего̀, ѻ҆́ч҃е, зрѧ̀ и҆ ви́дѧ, * є҆го́же а҆́гг҃ли ви́дѧтъ.

И҆ мече́мъ ѹ҆сѣка́емь, * и҆ на ѻ҆́гнь помета́емь, * и҆ sвѣрє́мъ дае́мь, досточꙋ́дне, * и҆ въ темни́цѣ затворѧ́емь на дни̑ мнѡ́ги, * непрекло́ненъ ѹ҆мо́мъ, * си́лою бжⷭ҇твенною пре́былъ є҆сѝ, * и҆ сконча́лъ є҆сѝ по́двигъ, * зако́ннѡ пострада́въ, * свѧще́нне чꙋдоно́сне, * безпло́тныхъ собесѣ́дниче.

Дисiде́рiа и҆ прокꙋ́ла, * сѡ́са, фа́ѵста, є҆ѵтѷхíа, * i҆аннꙋа́рiа сла́внаго, * и҆ мꙋ́драго а҆кꙋтiѡ́на, * согла́снѡ почти́мъ: * ꙗ҆́кѡ мꙋ̑дрыѧ сщ҃еннодѣ́йственники, * ꙗ҆́кѡ вѣнцено́сцы мꙋ́ченики, * ꙗ҆́кѡ гра́да ст҃а́гѡ гра́жданы, * моли́твенники же тѣ́хъ блажа́щихъ и҆́стины сꙋ́щѧ.

И҆́ны стiхи̑ры, ст҃а́гѡ ѳео́дѡра, гла́съ д҃. Подо́бенъ: Да́лъ є҆сѝ зна́менiе:

Предъ непра́веднымъ сꙋди́щемъ, * великомч҃ниче ѳео́дѡре, предстоѧ̀, * ѡ҆бличи́лъ є҆сѝ i҆́дѡльское безбо́жiе, * и҆ бiе́нъ бы́въ непра́веднѡ, * простре́нъ, пребл҃же́нне, на сковрадѣ̀ разжже́ннѣ, * лю́тѣ пеко́мь * и҆ полива́емь росо́ю дх҃а, * и҆́же тѧ̀ тве́рдѡ ѹ҆крѣ́пльшаго, * разори́ти свирѣ́пство лю́тагѡ борца̀. 

Колесни́ца бг҃а на́шегѡ ꙗ҆́вственна бы́лъ є҆сѝ, * чⷭ҇тымъ се́рдцемъ твои́мъ сего̀ носи́ма и҆мѣ́ѧ, бл҃же́нне, * колесни́цѣ же привѧ́занъ, * рѣши́ши ѿ ѹ҆́зъ, * и҆ хрⷭ҇то́вѣ привѧза́ѧ любвѝ, * и҆̀же тѧ̀ свѧза́вшыѧ: * съ ни́миже вве́рженъ бы́въ въ пе́щь, * не ѡ҆пали́лсѧ є҆сѝ, ѳео́дѡре, * возвелича́ѧ гдⷭ҇а съ тѣ́ми, досточꙋ́дне.

На крⷭ҇тѣ̀ просте́ршемꙋ рꙋ́цѣ подо́бѧсѧ, бл҃же́нне, * распѧ́тсѧ, ѳео́дѡре, * пре́былъ же є҆сѝ ви́сѧ на трѝ дни̑, * до́ндеже въ рꙋ́цѣ бг҃ꙋ пре́далъ є҆сѝ дꙋ́шꙋ, * тече́нiе сконча́лъ є҆сѝ страда́нiѧ, * мч҃никѡвъ ве́рхъ, * це́ркве пре́днiй сто́лпе, * вѣ́рныхъ ѹ҆добре́нiе, * а҆́гг҃лѡвъ собесѣ́дниче.

Сла́ва, и҆ ны́нѣ, бг҃оро́диченъ:

Ѡ҆дожди́ ми, влⷣчце, * твоеѧ̀ ми́лости бе́зднꙋ, * и҆ ѡ҆па́льшеесѧ зно́емъ страсте́й се́рдце моѐ, * ꙗ҆́кѡ ми́лостива, напо́й, ѻ҆трокови́це, * и҆ ѹ҆миле́нiѧ ка̑пли точи́ти * непреста́ннѡ сотворѝ, молю́сѧ, * и҆́миже ѹ҆тѣше́нiѧ сподо́блюсѧ, чⷭ҇таѧ: * є҆́же полꙋчи́ти и҆́мꙋтъ, * и҆̀же и҆́скреннѡ пла́кавшiисѧ.

Крⷭ҇тобг҃оро́диченъ:

Распина́ема хрⷭ҇та̀ чл҃вѣколю́бца * ви́дѧщи пречⷭ҇таѧ, * и҆ ре́бра и҆скопава́єма копiе́мъ, * пла́чꙋщи вопiѧ́ше: что̀ сiѐ, сн҃е мо́й; * что́ ти безблагода́тнiи лю́дiе возда́ша, * за ꙗ҆̀же сотвори́лъ є҆сѝ дѡ́браѧ и҆̀мъ; * и҆ тщи́шисѧ безча́дствовати мѧ̀, вселюбе́знѣйшiй: * ѹ҆дивлѧ́юсѧ, бл҃гоꙋтро́бне, * твоемꙋ̀ во́льномꙋ распѧ́тiю.

Канѡ́нъ ст҃а́гѡ i҆аннꙋа́рiа.

Гла́съ д҃. Пѣ́снь а҃. I҆рмо́съ:

Трiста́ты крѣ̑пкiѧ, рожде́йсѧ ѿ дв҃ы, безстра́стiѧ во глꙋбинѣ̀, дꙋшѝ трича́стное потопѝ, молю́сѧ, да тебѣ̀ ꙗ҆́кѡ въ тѷмпа́нѣ, во ѹ҆мерщвле́нiи тѣлесѐ побѣ́дное воспою̀ пѣ́нiе.

Сы́й съ во́инствы невеще́ственныхъ а҆́гг҃лъ, и҆ прича́стiемъ  свѣ́та незаходи́магѡ дꙋ́шꙋ свѧще́ннѡ просвѣща́ѧ, просвѣти́ ми се́рдце, свѣтоно́сный тво́й дне́сь пра́здникъ восхвалѧ́ющꙋ, бл҃же́нне.

Во́инство свѣтови́дно, свѧще́нный собо́ръ пострада̀ съ тобо́ю терпѣли́внѡ, мꙋ́дре свѧщеннодѣ́йственне, съ ни́миже всѧ́ко разори́лъ є҆сѝ sмíево кова́рство, претерпѣ́въ многоплетє́нныѧ смы́сломъ мꙋ̑ки.

Стопа́мъ хрⷭ҇та̀, вели́кагѡ и҆ пе́рвагѡ па́стырѧ, мꙋ́дре, послѣ́дꙋѧ, ѡ҆багрє́нiи мꙋче́нiѧ ѹ҆ѧсни́лъ є҆сѝ твоегѡ̀ ст҃и́тельства ѻ҆де́ждꙋ: сегѡ̀ ра́ди тѧ̀ почита́емъ ѹ҆ма̀ пра́востiю.

Бг҃оро́диченъ:

Блаже́ни сꙋ́ть лю́дiе, бцⷣе, сла́вѧщiи тѧ̀ мт҃рь бж҃iю нело́жнꙋю, и҆ при́снѡ блажа́щiи тѧ̀, чⷭ҇таѧ, ꙗ҆́коже прорекла̀ є҆сѝ, свѧще́ннѡ прорица́ющи, є҆гда̀ хрⷭ҇та̀ внꙋ́трь носи́ла є҆сѝ.

И҆́нъ канѡ́нъ ст҃а́гѡ ѳео́дѡра.

Гла́съ д҃. Пѣ́снь а҃. I҆рмо́съ:

Ѿве́рзꙋ ѹ҆ста̀ моѧ̑, и҆ напо́лнѧтсѧ дꙋ́ха, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀.

Да́ръ бл҃гопрiѧ́тенъ, и҆ влⷣцѣ возлю́бленъ, мч҃никѡмъ ѹ҆краше́нiе ꙗ҆ви́лсѧ є҆сѝ, ѳео́дѡре: сегѡ̀ ра́ди тебѣ̀ ꙗ҆́кѡ да́ръ приношꙋ̀ пѣ́нiе, пода́ждь мѝ твою̀ по́мощь.

Красе́нъ тѣ́ломъ, ѹ҆добре́нъ же дх҃омъ сы́й, ѿлꙋчи́лсѧ є҆сѝ къ боре́нiємъ льсти́вагѡ: и҆ сего̀ разрази́въ, побѣ́ды вѣне́цъ прiѧ́лъ є҆сѝ.

Глаго́лы преѡби́дѣлъ є҆сѝ sлочести́ваго, ѳео́дѡре: себе́ же ѹ҆го́дника гдⷭ҇нѧ и҆́скреннѧ и҆ во́ина хрⷭ҇та̀ цр҃ѧ̀, и҆ соверше́нна мч҃ника ꙗ҆́вѣ показа́лъ є҆сѝ.

Бг҃оро́диченъ:

Всели́сѧ во чре́во твоѐ є҆стество́мъ непристꙋ́пный, жи́тели показа̀ на́съ, пренепоро́чнаѧ, раѧ̀, неизрече́ннымъ милосе́рдiемъ: ѿ негѡ́же и҆згна́ни бы́хомъ за́вистiю sмiи́ною. 

Пѣ́снь г҃. I҆рмо́съ:

Лꙋ́къ си́льныхъ и҆знемо́же, и҆ немощствꙋ́ющiи препоѧ́савшесѧ си́лою: сегѡ̀ ра́ди ѹ҆тверди́сѧ въ гдⷭ҇ѣ се́рдце моѐ.

Заре́ю ст҃а́гѡ дх҃а ѡ҆гражде́нъ, посредѣ̀ пе́щи ликова́лъ є҆сѝ, ю҆́ношамъ и҆̀же пе́рвѣе прпⷣбнымъ, пребл҃же́нне, подо́бѧсѧ.

Чи́ни свѧще́нныхъ си́лъ посредѣ̀ пе́щи съ тобо́ю, бг҃омꙋ́дре, ликова́хꙋ: съ ни́миже пое́ши бл҃годѣ́телѧ, пребыва́ѧ неѡпали́мь.

Рѣка̀ ме́двена ѹ҆че́нiй медото́чныхъ твои́хъ, i҆аннꙋа́рiе премꙋ́дре, вои́стиннꙋ ѧ҆зы́къ тво́й бы́сть, мы̑сли зрѧ́щихъ тѧ̀ наслажда́ющи.

Бг҃оро́диченъ:

Расто́ргни плени̑цы, бг҃оневѣ́сто, грѣхѡ́въ мои́хъ, ꙗ҆̀же ѹ҆́зы расто́ргши а҆́дѡвы ржⷭ҇тво́мъ твои́мъ, и҆ ра́дости всѧ̑ и҆спо́лнши.

И҆́нъ. I҆рмо́съ:

Твоѧ̑ пѣсносло́вцы, бцⷣе, живы́й и҆ незави́стный и҆сто́чниче, ли́къ себѣ̀ совокꙋ́пльшыѧ дꙋхо́внѡ ѹ҆твердѝ, въ бжⷭ҇твеннѣй твое́й сла́вѣ вѣнцє́въ сла́вы сподо́би.

Хра́мъ бы́въ дх҃а бжⷭ҇твеннагѡ, хра́мы же и҆стꙋка̑нныѧ, мꙋ́дре, па̑гꙋбныѧ потреби́лъ є҆сѝ, и҆ словесы̀ ѡ҆бличи́лъ є҆сѝ мє́рзскаѧ приношє́нiѧ беззако́ннꙋющихъ, ѳео́дѡре.

Ꙗ҆́ростiю и҆ гнѣ́внымъ произволе́нiемъ бiѧ́ше тѧ̀ беззако́нный сꙋдiѧ̀, зако́ны бг҃а на́шегѡ ѹ҆твержда́юща, ѳео́дѡре: є҆го́же зрѧ̀ предъ собо́ю, непоколеби́мь пре́былъ є҆сѝ.

Положи́лсѧ є҆сѝ ѹ҆се́рднѡ на сковрадѣ̀ разжже́ннѣ, страда́льче, ре́вностiю разгара́емь бг҃а вседержи́телѧ, и҆ тогѡ̀ распалѧ́емь бжⷭ҇твенною любо́вiю, ѳео́дѡре.

Бг҃оро́диченъ:

Безлѣ́тный є҆стество́мъ, подъ лѣ́томъ и҆зъ тебє̀ ви́дѣнъ бы́сть, роди́сѧ подо́бiемъ пло́ти, лѣ̑тнѧѧ моѧ̑ прегрѣшє́нiѧ, за милосе́рдiе неизрече́нное презрѧ̀, всенепоро́чнаѧ. 

Сѣда́ленъ, гла́съ д҃. Подо́бенъ: Вознесы́йсѧ:

Свѧще́нiѧ ѻ҆де́ждꙋ ѡ҆багри́въ крове́й твои́хъ ѡ҆мочє́нiи, свѣтлѣ́йшꙋ ꙗ҆́вѣ показа́лъ є҆сѝ, ѹ҆го́дниче хрⷭ҇то́въ. тѣ́мже вше́лъ є҆сѝ во ѻ҆би́тєли вѣ̑чныѧ, и҆сточа́ѧ чтꙋ́щымъ тѧ̀ и҆сцѣле́нiй пꙋчи́нꙋ, и҆ молѧ̀ всегда̀ бг҃а, всѣ̑мъ да́ти прегрѣше́нiй проше́нiе.

Сла́ва, гла́съ то́йже. Мꙋ́чениченъ:

Спаси́тельныхъ дарѡ́въ тезоимени́таго, и҆ наслѣ́дника тогѡ̀ блаже́нства, ꙗ҆́кѡ подо́бника и҆ мч҃ника хрⷭ҇та̀ бг҃а, прiиди́те, восхва́лимъ, честнꙋ́ю є҆гѡ̀ па́мѧть ны́нѣ торжествꙋ́юще и҆ къ немꙋ̀ вопiю́ще: великомч҃ниче, моли́сѧ, согрѣше́нiй дарова́ти на́мъ ѡ҆ставле́нiе.

И҆ ны́нѣ, бг҃оро́диченъ:

По бз҃ѣ во тво́й, бцⷣе, прибѣга́ю смире́нный, покро́въ бжⷭ҇твенный, припа́даѧ молю́сѧ: поми́лꙋй, пречⷭ҇таѧ, ꙗ҆́кѡ превзыдо́ша главꙋ̀ мою̀ грѣсѝ, и҆ бою́сѧ, влⷣчце, мꙋ́ки, и҆ трепе́щꙋ. моле́нiе сотворѝ, чⷭ҇таѧ, къ сн҃ꙋ твоемꙋ̀, ѡ҆ си́хъ и҆зба́вити мѧ̀.

Крⷭ҇тобг҃оро́диченъ:

И҆́же ѿ безнача́льнагѡ ѻ҆ц҃а̀ рожде́ннаго, напослѣ́докъ тѧ̀ пло́тiю ро́ждшаѧ, на крⷭ҇тѣ̀ ви́сѧща зрѧ́щи, хрⷭ҇тѐ, ѹ҆вы̀ мнѣ̀, любе́знѣйшiй i҆и҃се, вопiѧ́ше: ка́кѡ сла́вимый ꙗ҆́кѡ бг҃ъ ѿ а҆́гг҃лъ, ѿ беззако́нныхъ ны́нѣ человѣ̑къ, сн҃е, хотѧ̀ распина́ешисѧ; пою́ тѧ, долготерпѣли́ве.

Пѣ́снь д҃. I҆рмо́съ:

Любвѐ ра́ди, ще́дре, твоегѡ̀ ѻ҆́браза, на крⷭ҇тѣ̀ твое́мъ ста́лъ є҆сѝ, и҆ раста́ѧшасѧ ꙗ҆зы́цы: ты́ бо є҆сѝ, чл҃вѣколю́бче, крѣ́пость моѧ̀ и҆ хвале́нiе.

Всѝ сѡ́са дiа́кона и҆ страда́льца, и҆ свѧще́ннаго фа́ѵста, прокꙋ́ла же вели́каго, и҆ дисiде́рiа же согла́снѡ почти́мъ.

Дрема́нiемъ нече́стiѧ, прокꙋ́ле мч҃ниче, ты̀ ника́коже воздрема́лсѧ є҆сѝ: бо́дростьми бжⷭ҇твенными всѐ ѹ҆спи́лъ є҆сѝ безбо́жныхъ sломы́слiе. 

Но́ва ꙗ҆́кѡ данiи́ла тѧ̀, sвѣре́й посредѣ̀ со страда́льцы спаса́етъ невре́дна и҆зводи́ма, ѽ i҆аннꙋа́рiе! хрⷭ҇то́съ бг҃ъ на́шъ.

Бг҃оро́диченъ:

Возвели́чимъ є҆ди́нꙋ бл҃гослове́ннꙋю, є҆ѧ́же ра́ди вельмѝ всѣ́хъ бл҃гословѝ вои́стиннꙋ всепребл҃гíй, ѿ сеѧ̀ воплоща́емь.

И҆́нъ. I҆рмо́съ:

Сѣдѧ́й въ сла́вѣ на прⷭ҇то́лѣ бжⷭ҇тва̀, во ѻ҆́блацѣ ле́гцѣ прiи́де i҆и҃съ пребжⷭ҇твенный, нетлѣ́нною дла́нiю, и҆ спасѐ зовꙋ́щыѧ: сла́ва, хрⷭ҇тѐ, си́лѣ твое́й.

Возлѣ́зша на сковрадꙋ̀, нбⷭ҇ный а҆́гг҃лъ предста́въ ѡ҆роша́етъ, неѡпа́льнѡ соблюда́ѧ тѧ̀, ѳео́дѡре, рѣ́чныхъ во́дъ потечє́нiи, и҆ трꙋ́сомъ и҆ шꙋ́момъ, стра́шными показа̑нiи.

Тебѣ̀ вѣ́рнѡ чꙋдодѣ́йствꙋющꙋ, пре́лести прилѣжа́й, къ вѣ́рѣ внеза́пꙋ, мч҃ниче, ꙗ҆́коже ка́мень валѧ́етсѧ, и҆ къ ли́кꙋ мч҃никъ ѹ҆строѧ́етсѧ дiоско́ръ, ѻ҆гне́мъ скончава́емь.

Во блюсти́тельницѣ поло́жсѧ, ꙗ҆́кѡ храни́тель зижди́телѧ повелѣ́нiемъ, ю҆́же ѿ младе́нства и҆мѣ́лъ є҆сѝ вѣ́рꙋ, бг҃ꙋ сохрани́лъ є҆сѝ, и҆ сiю̀ неблюдꙋ́щихъ, ꙗ҆́кѡ безꙋ́мныхъ гнꙋша́лсѧ є҆сѝ соверше́ннымъ ра́зꙋмомъ, пресла́вне.

Многоболѣ́зненныхъ мꙋ́къ и҆скꙋшє́нiѧ претерпѣ́лъ є҆сѝ, и҆ мно́гихъ болѣ́зней, мч҃ниче, цѣли́ти сподо́билсѧ є҆сѝ, неболѣ́зненныхъ жили́щъ наслѣ́дникъ бы́въ, и҆ безпеча́льныѧ вои́стиннꙋ жи́зни и҆ наслажде́нiѧ.

Бг҃оро́диченъ:

Безъ болѣ́зни родила̀ є҆сѝ бг҃а безпло́тнаго, болѣ̑зни, ѻ҆трокови́це, є҆́ѵы прама́тере рѣша́ща, и҆ болѣ́зни а҆́довы и҆збавлѧ́юща, болѣ́зненнꙋ и҆мꙋ́щихъ жи́знь согрѣша́ющихъ.

Пѣ́снь є҃. I҆рмо́съ:

Ты̀, гдⷭ҇и мо́й, свѣ́тъ въ мíръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнiѧ вѣ́рою воспѣва́ющыѧ тѧ̀.

Кро́вiю свѧще́нною ѻ҆де́ждꙋ твою̀, пребога́те, соверши́лъ  є҆сѝ свѣтлѣ́йшꙋ, и҆ къ цр҃кви вы́шнѣй ꙗ҆́кѡ свѧще́нникъ прише́лъ є҆сѝ.

И҆сте́кши на землѝ многочестнѣ́й кро́ви твое́й, бы́лъ є҆сѝ и҆сцѣле́нiй рѣка̀, страсте́й и҆зсꙋша́ѧ пото́ки.

Непра́веднаго сꙋдiю̀ ѡ҆слѣпле́на моли́твою твое́ю просвѣти́лъ є҆сѝ, милосе́рдiю влⷣки всѣ́хъ подо́бѧсѧ, пребога́те.

Бг҃оро́диченъ:

Пое́мъ тѧ̀, є҆ѧ́же ра́ди сꙋ́щымъ во тмѣ̀ свѣ́тъ незаходи́мый возсiѧ̀, бцⷣе, всѣ́хъ влⷣка, и҆ любо́вiю ѹ҆блажа́емъ.

И҆́нъ. I҆рмо́съ:

Ѹ҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во ѹ҆тро́бѣ надъ всѣ́ми бг҃а, и҆ родила̀ є҆сѝ безлѣ́тнаго сн҃а, всѣ̑мъ воспѣва́ющымъ тѧ̀ ми́ръ подава́ющаѧ.

Вельмѝ безбо́жнꙋю пре́лесть ѡ҆бличи́лъ є҆сѝ: тѣ́мже къ колесни́цѣ привѧза́лсѧ є҆сѝ, пребыва́еши же цѣ́лъ, ко́нємъ ѻ҆́гнєннымъ тѧ̀ подꙿе́мшымъ пла́менныѧ колесни́цы, ѳео́дѡре, ꙗ҆́коже и҆лiю̀ сла́внаго.

Разгнѣ́вавсѧ беззако́нный, въ пе́щь горѧ́щꙋю тѧ̀ вкꙋ́пѣ съ сѡкра́томъ и҆ бжⷭ҇твеннымъ дiонѵ́сiемъ вве́рже: съ ни́миже прⷪ҇ро́ческꙋю свѧще́ннꙋю пѣ́лъ є҆сѝ пѣ́снь, доблемꙋ́дренне ѳео́дѡре.

Да похва́литсѧ въ пѣ́снехъ бжⷭ҇твенный дiонѵ́сiй, вкꙋ́пѣ съ сѡкра́томъ до́блимъ, посредѣ̀ пе́щи копiе́мъ ѹ҆ѧ́звени бы́вше: мч҃ницы бы́ша крѣ́пцы, бжⷭ҇твеннымъ наказа́нiємъ ѳео́дѡра повинꙋ́вшесѧ.

Бг҃оро́диченъ:

Вои́стиннꙋ сꙋ́щи и҆ врѣснотꙋ̀ пренепоро́чнаѧ є҆ди́на бцⷣе, ѡ҆блада́ти мнѣ̀ порабо́щшими мѧ̀ страстьмѝ ѹ҆крѣпѝ: ꙗ҆́кѡ да свобо́днымъ по́мысломъ ра́дꙋѧсѧ ѹ҆блажа́ю тѧ̀, вѣ́рныхъ спасе́нiе.

Пѣ́снь s҃. I҆рмо́съ:

Прiидо́хъ во глꙋбины̑ морскȋѧ, и҆ потопи́ла мѧ̀ є҆́сть бꙋ́рѧ  мно́гихъ грѣхѡ́въ: но ꙗ҆́кѡ бг҃ъ и҆зъ глꙋбины̀ возведѝ живо́тъ мо́й, многоми́лостиве.

Глаго́лы зна́менiѧ ви́дѧ тѧ̀, собо́ръ беззако́нныхъ, дѣ́юща, сщ҃еннотаи́нниче, ко творцꙋ̀ ѿ дꙋшѝ прихо́дитъ, пресла́внѡ просвѣща́емь.

Ꙗ҆ви́лсѧ є҆сѝ пре́жде конца̀, ст҃и́телю, и҆ по бжⷭ҇твеннѣй кончи́нѣ, творѧ̀ мно́жество чꙋде́съ, да́ръ ст҃а́гѡ дх҃а ѿ младе́нства прiе́мъ.

Ны́нѣ свѧще́ннымъ согла́сiемъ, фа́ѵста, и҆ сѡ́са всѝ, дисiде́рiа съ є҆ѵтѵ́хiемъ, и҆ мꙋ́драго а҆кꙋтiѡ́на воспое́мъ, и҆ съ прокꙋ́ломъ бг҃оно́снымъ.

Бг҃оро́диченъ:

Во бл҃годѣѧ́нiе человѣ́кѡмъ ѿ твои́хъ чи́стыхъ крове́й воплоща́етсѧ бг҃ъ сло́во: є҆го́же прилѣ́жнѡ, бг҃ома́ти, молѝ, спасти́сѧ дꙋша́мъ на́шымъ.

И҆́нъ. I҆рмо́съ:

Бжⷭ҇твенное сiѐ и҆ всечⷭ҇тно́е соверша́юще пра́зднество, бг҃омꙋ́дрiи, бг҃ома́тере, прiиди́те, рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ.

А҆́гг҃ла бжⷭ҇твеннымъ прише́ствiемъ ѻ҆́гнь ѹ҆́бѡ пе́щи ѹ҆гаса́ше: се́рдце же твоѐ, пребл҃же́нне, дерзнове́нiѧ и҆сполнѧ́шесѧ, є҆́же къ зижди́телю манове́нiемъ прохлажда́ющесѧ.

Глаго́лы ст҃ы̑ѧ ꙗ҆́кѡ ѹ҆слы́ша тебѐ ро́ждшiѧ мꙋчи́тель, мч҃ниче ѳео́дѡре, сiю̀ мечꙋ̀ предадѐ, мч҃нически бжⷭ҇твеннѣ тече́нiе сконча́вшꙋ.

Вожделѣ́вши ꙗ҆́кѡ ю҆́ница фiлíппа съ сы́номъ ѹ҆мре́ти съ спѣ́хомъ прiи́де, посредѣ̀ сꙋди́лища самозва́нна, мꙋ́чєникъ сла́вꙋ прiе́млющи.

Бг҃оро́диченъ:

Сѐ гора̀ ст҃а́ѧ, сѐ мѷрополо́жница дх҃а, мо́стъ къ бг҃ꙋ всѣ́хъ преводѧ́й, бцⷣа дв҃а, ю҆́же ѹ҆блажа́емъ.

Конда́къ, гла́съ г҃:

Свѧще́нiѧ пома́занiемъ, и҆ мꙋче́нiѧ кро́вiю  ѹ҆краси́стесѧ, сла́вне i҆аннꙋа́рiе и҆ ѳео́дѡре: и҆ сiѧ́ете всю́дꙋ въ вы́шнихъ ликꙋ́юще, и҆ на́съ назира́йте въ хра́мъ ва́шъ прише́дшыѧ, и҆ въ не́мъ непреста́ннѡ зовꙋ́щыѧ: всѣ́хъ на́съ соблюди́те, молѧ́ще чл҃вѣколю́бца бг҃а.

Пѣ́снь з҃. I҆рмо́съ:

Ю҆́нѡши трѝ въ вавѷлѡ́нѣ, велѣ́нiе мꙋчи́телево на бꙋ́йство прело́жше, посредѣ̀ пла́мене вопiѧ́хꙋ: бл҃гослове́нъ є҆сѝ, гдⷭ҇и, бж҃е ѻ҆тє́цъ на́шихъ.

Ѻ҆трокѡ́мъ бжⷭ҇твєннымъ ѹ҆подо́билсѧ є҆сѝ посредѣ̀ пла́мене, ѽ i҆аннꙋа́рiе! соше́ствiемъ а҆́гг҃ла, ликꙋ́ѧ ѻ҆́крестъ, и҆ пѣ́сньми та́йными сп҃са поѧ̀: бл҃гослове́нъ є҆сѝ, гдⷭ҇и, бж҃е ѻ҆тє́цъ на́шихъ.

Безболѣ́зненъ по́мыслъ тво́й бл҃года́тiю бжⷭ҇твенною соблюда́ѧ, и҆ пре́жде страда́нiѧ недꙋ́ги и҆сцѣли́лъ є҆сѝ всѧ̑кiѧ, па́стырь и҆ мч҃никъ и҆ вели́къ чꙋдотво́рецъ познава́емь.

Стоѧ́лъ є҆сѝ предъ сꙋди́щемъ, мꙋ́чениче, мꙋчи́телей, стражда̀ терпѣли́внѡ, и҆ sлочестви̑выѧ посрамлѧ́ѧ, и҆ прельщє́ннымъ всѣ̑мъ показꙋ́ѧ и҆́стинꙋ.

Бг҃оро́диченъ:

Ѹ҆мертвѝ моѧ̑ движє́нiѧ, пречⷭ҇таѧ, плотска̑ѧ, ꙗ҆́же живо́тъ ро́ждшаѧ, ѡ҆живѝ, чⷭ҇таѧ, дꙋ́шꙋ мою̀ ѹ҆мерщвле́ннꙋю страстьмѝ и҆ мно́гими грѣхѝ.

И҆́нъ. I҆рмо́съ:

Не послꙋжи́ша тва́ри бг҃омꙋ́дрiи, па́че созда́вшагѡ, но ѻ҆́гненное преще́нiе мꙋ́жески попра́вше, ра́довахꙋсѧ, пою́ще: препѣ́тый ѻ҆тцє́въ гдⷭ҇ь и҆ бг҃ъ, бл҃гослове́нъ є҆сѝ.

Соблюда́емь росо́ю дх҃а, ꙗ҆́коже ѻ҆́троцы трiѐ, неѡпали́мь посредѝ ѻ҆гнѧ̀, бг҃омꙋ́дре ѳео́дѡре, съ си́ми пѣ́лъ є҆сѝ: препѣ́тый ѻ҆тє́цъ на́шихъ бж҃е, бл҃гослове́нъ є҆сѝ.

Е҆́ллинскꙋю пре́лесть ѡ҆бличи́лъ є҆сѝ, мꙋ́чениче ѳео́дѡре, сло́вомъ бл҃года́ти, бога́тнѡ и҆стека́ющимъ ѿ ѹ҆сте́нъ  твои́хъ, и҆ взыва́лъ є҆сѝ: ѻ҆тє́цъ на́шихъ бж҃е, бл҃гослове́нъ є҆сѝ.

Ѹ҆вѣ́да твоѐ прозва́нiе и҆ страда́нiе тебѐ ро́ждшаѧ, и҆ пре́жде зача́тiѧ, ѳео́дѡре вели́кiй мч҃ниче многострада́льне, вопiю́щи: ѻ҆тє́цъ на́шихъ бж҃е, бл҃гослове́нъ є҆сѝ.

Бг҃оро́диченъ:

Ѡ҆чище́нiе мѝ бꙋ́ди, всенепоро́чнаѧ, къ ро́ждшемꙋсѧ и҆зъ тебє̀, ѿсѣче́нiѧ лю́тыхъ долгѡ́въ хода́тайствꙋющи мѝ, и҆ црⷭ҇твiѧ бж҃iѧ бжⷭ҇твенный вхо́дъ, и҆ пи́щи наслажде́нiе, и҆ свѣ́та прича́стiе.

Пѣ́снь и҃. I҆рмо́съ:

И҆зба́вителю всѣ́хъ всеси́льне, посредѣ̀ пла́мене благоче́ствовавшыѧ снизше́дъ ѡ҆роси́лъ є҆сѝ, и҆ наꙋчи́лъ є҆сѝ пѣ́ти: всѧ̑ дѣла̀ бл҃гослови́те, по́йте гдⷭ҇а.

Да восхва́литсѧ вели́кiй прокꙋ́лъ, со а҆кꙋ́тiемъ и҆ є҆ѵтѵ́хiй, и҆ бжⷭ҇твенный дисiде́рiй, фа́ѵстъ же и҆ сѡ́съ доблемꙋ́дреннiи, сп҃са сла́внiи мч҃ницы.

Тѧ̀ ли́къ страда́лєцъ бл҃же́нный верхо́вника притѧжа̀, попра̀, свѧщеннотаи́нниче сла́вне, ве́рхъ де́мѡнѡвъ, и҆ безбо́жiѧ вознесе́ннꙋю горды́ню потребѝ.

Ꙗ҆́коже ѻ҆́троцы ѻ҆́гнь попра́лъ є҆сѝ, и҆ sвѣре́й стремлє́нiѧ ѡ҆бꙋзда́лъ є҆сѝ, ꙗ҆́коже данiи́лъ, всеизрѧ́дне, и҆ ꙗ҆́кѡ па́ѵелъ во главꙋ̀ ѹ҆сѣ́клсѧ є҆сѝ, благоче́стнѡ сконча́въ тече́нiе твоѐ.

Бг҃оро́диченъ:

Всели́выйсѧ несказа́ннѡ во чре́во твоѐ, себѣ̀ жили́ще показа́ тѧ, пречⷭ҇таѧ бг҃оневѣ́сто, є҆мꙋ́же непреста́ннѡ вопiе́мъ: всѧ̑ дѣла̀, бл҃гослови́те, гдⷭ҇нѧ, гдⷭ҇а.

И҆́нъ. I҆рмо́съ:

Ѻ҆́троки благочести̑выѧ въ пещѝ ржⷭ҇тво̀ бг҃оро́дичо спасло̀ є҆́сть, тогда̀ ѹ҆́бѡ ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а по́йте, дѣла̀, и҆ превозноси́те є҆го̀ во всѧ̑ вѣ́ки. 

На кре́стъ вознесе́нъ бы́въ, трѝ дни̑ сотвори́лъ є҆сѝ, на се́мъ повѣ́шенъ бы́въ, ѳео́дѡре, стрⷭ҇ть влⷣки твоегѡ̀ при́снѡ по́мнимꙋю, тремѝ часы̀ бы́вшꙋю, и҆зꙿѡбража́ѧ ꙗ҆́вѣ: гдⷭ҇а по́йте, дѣла̀, и҆ превозноси́те є҆го̀ во вѣ́ки.

Положе́нъ бы́лъ є҆сѝ на дре́во, болѣ̑знены прiе́млѧ ꙗ҆́звы, ѹ҆ѧзви́лъ є҆сѝ sмíѧ борца̀, вкꙋше́нiемъ дре́ва сме́рть болѣ́зненнꙋ, ѳео́дѡре, содѣ́лавша а҆да́мꙋ, и҆ тогѡ̀ внꙋ́кѡмъ: тѣ́мже тѧ̀ чти́мъ во всѧ̑ вѣ́ки.

Вопiе́тъ пергíѧ твоѧ̑ по́двиги, болѣ̑зни, страда́нiе, ра̑ны, стра́сть бл҃же́ннꙋю, сме́рть честнꙋ́ю, є҆ѧ́же ра́ди къ безсме́ртнѣй жи́зни, ѳео́дѡре, преше́лъ є҆сѝ, бл҃гослови́те, зовы́й, всѧ̑ дѣла̀, гдⷭ҇а, и҆ превозноси́те є҆го̀ во вѣ́ки.

Бг҃оро́диченъ:

Ѽ глꙋбина̀ неизрече́ннагѡ та́инства!. созда́вый рꙋко́ю дре́вле человѣ́ка, зи́ждетсѧ воплоща́емь, во ѹ҆тро́бꙋ приснодв҃ы вше́дъ, и҆ спаса́етъ мѧ̀, со стра́хомъ зовꙋ́ща: гдⷭ҇а по́йте, дѣла̀, и҆ превозноси́те є҆го̀ во вѣ́ки.

Пѣ́снь ѳ҃. I҆рмо́съ:

Е҆́ѵа ѹ҆́бѡ недꙋ́гомъ преслꙋша́нiѧ клѧ́твꙋ всели́ла є҆́сть, ты́ же, дв҃о бцⷣе, прозѧбе́нiемъ чревоноше́нiѧ мíрови бл҃гослове́нiе процвѣла̀ є҆сѝ: тѣ́мъ тѧ̀ всѝ велича́емъ.

I҆аннꙋа́рiа честна̑ѧ борє́нiѧ, по́двиги и҆ бiє́нiѧ, є҆́же до кро́ве мꙋ́жество, болѣ̑зни и҆ нꙋ́жднꙋю сме́рть, чꙋде́съ же неизмѣ́рнꙋю пꙋчи́нꙋ, съ весе́лiемъ возвели́чимъ.

Ви́дѣнъ бы́лъ є҆сѝ на высотѣ̀ честна́гѡ, сла́вне, мꙋче́нiѧ, ꙗ҆́коже незаходи́мое со́лнце: ꙗ҆́кѡ бжⷭ҇твєнныѧ sвѣ́зды, мꙋ́чєникъ мно́жество веды́й, и҆ ны́нѣ просвѣща́етъ концы̀, страда́нiй вели́кихъ свѣ́тлостiю.

Па́мѧть твоѧ̀ свѣтоно́снаѧ возсiѧ̀, лꙋчы̀ бжⷭ҇твеннагѡ дх҃а ве́сь мíръ ѡ҆зарѧ́ющи, ѡ҆мраче́нiе sѡ́лъ ѿгонѧ́щи: въ не́йже тѧ̀ мо́лимъ, бг҃одꙋхнове́нне, просвѣтѝ всѧ̑ пою́щыѧ тѧ̀. 

Бг҃оро́диченъ:

Свѣ́та и҆́же въ тебѣ̀ сiѧ̑нiи, ѡ҆слѣпле́ннꙋю дꙋ́шꙋ мою̀ просвѣтѝ, и҆ рꙋко́ю наста́ви, ѻ҆трокови́це, въ пꙋтѝ спасе́нныхъ ходи́ти, и҆ преле́стна ѿбѣ́гнꙋти преткнове́нiѧ, ꙗ҆́кѡ да вѣ́рою ѹ҆блажа́ю тѧ̀.

И҆́нъ. I҆рмо́съ:

Всѧ́къ земноро́дный да взыгра́етсѧ дх҃омъ просвѣща́емь, да торжествꙋ́етъ же безпло́тныхъ ѹ҆мѡ́въ є҆стество̀, почита́ющее свѧще́нное торжество̀ бг҃ома́тере, и҆ да вопiе́тъ: ра́дꙋйсѧ, всебл҃же́ннаѧ бцⷣе, чⷭ҇таѧ приснодв҃о.

Стопа́мъ хрⷭ҇тѡ́вымъ послѣ́дꙋѧ, премꙋ́дре, пе́рвагѡ мꙋ́ченика распѧ́тiе претерпѣ́лъ є҆сѝ, ѹ҆́зы и҆ ꙗ҆́звы гвозди̑нныѧ прiе́мъ: и҆ ѿ землѝ восте́клъ є҆сѝ къ небє́снымъ, вѣнцено́сцєвъ по́честь прiе́мъ, црⷭ҇тво бж҃iе непрее́мное.

Ꙗ҆ви́лсѧ є҆сѝ ꙗ҆́кѡ зла́то, ѳео́дѡре, свѣтлосiѧ́нно, посредѣ̀ стоѧ̀ ѻ҆гнѧ̀, соше́ствiемъ честна́гѡ а҆́гг҃ла, распала́емь влⷣки жела́нiемъ, неѡпали́мь пребы́лъ є҆сѝ: съ ни́мже пѣ́снь спасе́ннꙋю поѧ̀, свѧще́ннѡ ра́дꙋѧсѧ.

Ста́немъ благоче́стнѡ въ домꙋ̀ бг҃а на́шегѡ, страда́льца є҆гѡ̀ вѣ́рою блажа́ще, мꙋ́жескимъ ѹ҆мо́мъ подви́гшагосѧ, и҆ вра́жiе шата́нiе побѣди́вша, и҆ побѣ́ды свы́ше вѣне́цъ и҆зъ рꙋкѝ хрⷭ҇то́вы прiе́мшаго.

Взѧ́тсѧ ко ѻ҆би́телємъ вы̑шнимъ ра́дꙋѧсѧ, мꙋ́чениче ѳео́дѡре, дости́глъ є҆сѝ безпло́тныхъ чи́ны, съ тѣ́ломъ безплѡ́тныѧ де́мѡны крѣ́пкѡ побѣ́ждь: и҆ мо́лишисѧ вѣ́рою ѡ҆ чтꙋ́щихъ тѧ̀, долгѡ́въ прiѧ́ти и҆збавле́нiе.

Бг҃оро́диченъ:

Просвѣтѝ, чⷭ҇таѧ, дꙋшѝ моеѧ̀ ѻ҆́чи, бг҃ороди́тельнице, да не пости́гнетъ менѐ грѣхо́внаѧ тма̀ тѧ́жкаѧ, нижѐ глꙋбина̀ покры́етъ мѧ̀ ѿча́ѧнiѧ: но сама́ мѧ спасѝ и҆ ѹ҆пра́ви, предста́тельнице вѣ́рныхъ непосты́днаѧ.


