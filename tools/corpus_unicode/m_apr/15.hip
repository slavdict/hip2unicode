        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ є҃_i-й де́нь.

Ст҃ы́хъ а҆пⷭ҇лъ, а҆рiста́рха, пꙋ́да и҆ трофíма.

На Гдⷭ҇и, воззва́хъ, стiхи̑ры, гла́съ а҃. Поⷣ: Всехва́льнiи мч҃ницы:

Сло́вомъ бжⷭ҇твеннагѡ ра́зꙋма * лю́ди неразꙋ́мiѧ, премꙋ́дрiи, * всеконе́чнѣ и҆зба́висте, * и҆ приведо́сте спаса́ємы сiѧ̑ * сло́вꙋ, возсiѧ́вшемꙋ * и҆зъ нерожде́нна ѻ҆ц҃а̀, а҆пⷭ҇ли. * того̀ моли́те, * дарова́ти дꙋша́мъ на́шымъ * ми́ръ и҆ ве́лiю млⷭ҇ть.

Пꙋ́да и҆ а҆рiста́рха ꙗ҆́вѣ * и҆ бжⷭ҇твеннаго трофíма, * и҆́стинныѧ хрⷭ҇топроповѣ́дники, восхва́лимъ: * пре́лести бо зи́мꙋ * теплото́ю бжⷭ҇твенныѧ бл҃года́ти разори́ша, * и҆ ны́нѣ къ незаходи́момꙋ сiѧ́нiю всели́шасѧ, * воздаѧ̑нiѧ трꙋдѡ́въ прiе́мше, * и҆ прича́стiемъ неизрече́ннымъ ѡ҆божа́еми. 

Па́ѵлꙋ послѣ́дꙋюще * сла́вномꙋ ѹ҆чи́телю, сла́внiи, * мнѡ́ги бѣды̑ подꙿѧ́сте, * въ ю҆зи́лищахъ заключа́еми, * приѡбща́ющесѧ болѣ́знемъ, * мече́мъ же на коне́цъ во главы̑ ѹ҆сѣка́еми пострада́сте. * хрⷭ҇тꙋ̀ моли́тесѧ, * дарова́ти дꙋша́мъ на́шымъ * ми́ръ и҆ ве́лiю ми́лость.

Сла́ва, и҆ ны́нѣ, бг҃оро́диченъ:

Ѹ҆вы̀ мнѣ̀! что̀ бꙋ́дꙋ; * ѹ҆́мъ и҆ дꙋ́шꙋ, и҆ тѣ́ло * ѡ҆скверни́хъ прегрѣше́ньми. * что̀ сотворю̀; * ка́кѡ же и҆збѣжꙋ̀ пла́мене нестерпи́магѡ, * нерѣши́мыхъ ѹ҆́зъ и҆ вѣ́чныхъ; * но, ѽ всенепоро́чнаѧ! * пре́жде конца̀ молѝ сн҃а твоего̀, * пода́ти мѝ ѡ҆ставле́нiе.

Крⷭ҇тобг҃оро́диченъ:

Дв҃а нескве́рнаѧ, * и҆ногда̀ на дре́вѣ ви́дѣвши, * є҆го́же родѝ и҆зъ безсѣ́менныѧ ѹ҆тро́бы, * не терпѧ́щи ѹ҆тро́бнагѡ ѹ҆ѧзвле́нiѧ, * власы̀ терза́ющи, гл҃го́лаше, * ма́нiемъ содержа́й тва́рь всю̀, * ка́кѡ, ꙗ҆́кѡ ѡ҆сꙋжде́нный, * на крⷭ҇тъ вознесе́нъ є҆сѝ, * всѧ́кѡ хотѧ́й спастѝ человѣ́чество;

Канѡ́нъ, є҆гѡ́же краегране́сiе:

Бж҃iимъ ѹ҆чн҃кѡмъ бжⷭ҇твеннꙋю воспѣва́ю пѣ́снь. Творе́нiе i҆ѡ́сифово.

Гла́съ s҃. Пѣ́снь а҃. I҆рмо́съ:

Ꙗ҆́кѡ по сꙋ́хꙋ пѣшеше́ствовавъ i҆и҃ль по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь, пои́мъ, вопiѧ́ше.

Престо́лꙋ бж҃iю предстоѧ́ще, ꙗ҆́кѡ слꙋги̑, ꙗ҆́кѡ хрⷭ҇тѡ́вы слꙋжи́тели, ꙗ҆́кѡ свѣти́льницы мы́сленнiи, просвѣще́нiе проси́те на́мъ, чтꙋ́щымъ ва́шꙋ па́мѧть, а҆пⷭ҇ли.

На землѝ за милосе́рдiе ꙗ҆́вльсѧ, ѹ҆ч҃никѝ и҆збра̀, и҆ слꙋжи́тели ва́съ, со и҆ны́ми мно́жайшими є҆гѡ̀ возвѣща́ющыѧ всю́дꙋ бжⷭ҇твенное хотѣ́нiе.

Свѧще́ннѣйшiй ли́къ свѧще́нныхъ хрⷭ҇то́выхъ  се́дмьдесѧтъ сочта́вшесѧ ѹ҆чени̑къ, съ па́ѵломъ всю̀ зе́млю ѹ҆че́ньми бжⷭ҇твеннагѡ свѣ́та просвѣти́сте.

Свѧще́ннѣйшiй пꙋ́дъ и҆ сла́вный, мꙋ́дрый а҆рiста́рхъ съ трофíмомъ, ꙗ҆́кѡ sвѣ́зды свѣтоза̑рныѧ возсiѧ́ша на землѝ, пре́лести ѡ҆мраче́нiе ѿгонѧ́ше.

Бг҃оро́диченъ:

Да ни̑жнiѧ съ вы́шними премно́жествомъ милосе́рдiѧ, пречⷭ҇таѧ, совокꙋпи́тъ, бг҃ъ пло́ть прiѧ́тъ ѿ тебє̀, и҆ пребы́сть є҆́же бѣ̀ и҆ по воплоще́нiи.

Пѣ́снь г҃. I҆рмо́съ:

Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ѹ҆тверди́вый на́съ на ка́мени и҆сповѣ́данiѧ твоегѡ̀.

Сꙋ́ще съ па́ѵломъ сла́внымъ, съ ни́мъ ве́сь мíръ ꙗ҆́кѡ sвѣ́зды съ со́лнцемъ проидо́сте, свѣ́томъ проповѣ́данiѧ свѧще́ннагѡ, невѣ́дѣнiѧ тмꙋ̀ ѿгонѧ́ще.

Вели́кими болѣ́зньми плотски́ми болѣ́зненный ѿѧ́ша грѣ́хъ ѿ среды̀, сло́ва ѹ҆чн҃цы̀, безболѣ́зненный вѣ̑рнымъ въ вы́шнихъ поко́й ѡ҆брꙋчи́вше.

Пѡ́двиги бжⷭ҇твенными вои́стиннꙋ вра́жiю sло́бꙋ разори́сте всю̀: и҆ хра́мы i҆́дѡльскiѧ низлага́юще, бг҃ꙋ человѣ́ки хра́мы сотвори́сте.

Бг҃оро́диченъ:

Пита́еши млеко́мъ всѣ́хъ пита́телѧ, дв҃о, рожде́ннаго безъ тлѝ и҆зъ пречⷭ҇тагѡ твоегѡ̀ чре́ва, и҆ сокрꙋшє́нныѧ тле́ю человѣ́ки па́ки назида́юща.

Сѣда́ленъ, гла́съ а҃. Подо́бенъ: Гро́бъ тво́й, сп҃се:

Ꙗ҆́кѡ ѹ҆́тро бг҃олѣ́пнѡ возсiѧ́вше мíрꙋ, тмꙋ̀ глꙋбо́кꙋю ѿгна́сте вѣ́рою пре́лести, а҆пⷭ҇ли, и҆ дꙋ́шы просвѣти́сте. тѣ́мже всѧ̀ свѣтоза́рнаѧ цр҃ковь пое́тъ дне́сь свѣтоно́снꙋю ва́шꙋ па́мѧть, хрⷭ҇та̀ велича́ющи.

Сла́ва, и҆ ны́нѣ, бг҃оро́диченъ:

Ѹ҆пова́нiе хрⷭ҇тiа́нъ, прест҃а́ѧ дв҃о, є҆го́же родила̀ є҆сѝ бг҃а, па́че ѹ҆ма́ же и҆ сло́ва, непреста́ннѡ молѝ съ  вы́шними си́лами, пода́ти ѡ҆ставле́нiе грѣхѡ́въ на́шихъ всѣ́хъ, и҆ и҆справле́нiѧ житiѧ̀, вѣ́рою и҆ любо́вiю при́снѡ тѧ̀ сла́вѧщымъ.

Крⷭ҇тобг҃оро́диченъ:

Нескве́рнаѧ а҆́гница, а҆́гнца и҆ па́стырѧ повѣ́шена на дре́вѣ ме́ртва зрѧ́щи, пла́чꙋщи вѣща́ше, мт҃рски восклица́ющи: ка́кѡ претерплю̀ твоѐ, є҆́же па́че сло́ва, сн҃е мо́й, сни́тiе, и҆ вѡ́льныѧ стрⷭ҇ти, бж҃е пребл҃гíй;

Пѣ́снь д҃. I҆рмо́съ:

Хрⷭ҇то́съ моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ, взыва́ющи, ѿ смы́сла чи́ста, ѡ҆ гдⷭ҇ѣ пра́зднꙋющи.

Пресꙋ́щнаѧ трⷪ҇ца, ꙗ҆́кѡ трисвѣ́тлꙋю возжжѐ свѣщꙋ̀, свѧщє́нныѧ пꙋ́да же и҆ трофíма, и҆ а҆рiста́рха, зе́млю бжⷭ҇твеннымъ сло́вомъ ѡ҆зарѧ́ющыѧ.

Па́ѵлꙋ ꙗ҆ви́стесѧ мꙋ́дрiи спꙋ̑тницы, гонє́нiѧ съ ни́мъ многови̑дна, и҆ бѣды̑, сла́внiи, бꙋ́дꙋщiѧ ра́ди жи́зни, веселѧ́щесѧ претерпѣ́сте.

Кро́вными течє́нiи ѡ҆свѧти́сте всю̀ тва́рь стра́ждꙋще, сквє́рныѧ крѡ́ви, де́мѡнѡмъ приноси̑мыѧ, хрⷭ҇то́вою си́лою ѹ҆праздни́сте, а҆пⷭ҇ли.

Бг҃оро́диченъ:

Крѣ́пость моѧ̀, пречⷭ҇таѧ, и҆ прибѣ́жище, и҆ неѡбори́маѧ стѣна̀, и҆ къ бг҃ꙋ моли́твенница сꙋ́щи, вѣ́чнагѡ мѧ̀ пла́мене и҆ гее́нны свободѝ.

Пѣ́снь є҃. I҆рмо́съ:

Бж҃iимъ свѣ́томъ твои́мъ, бл҃же, ѹ҆́тренюющихъ тѝ дꙋ́шы любо́вiю ѡ҆зарѝ, молю́сѧ, тѧ̀ вѣ́дѣти, сло́ве бж҃iй, и҆́стиннаго бг҃а, ѿ мра́ка грѣхо́внагѡ взыва́юща.

И҆стꙋка̑нныѧ низложи́ша, и҆ хра́мы i҆́дѡльскiѧ, сла́внiи, созида́юще благода́тiю, ꙗ҆́коже ски́нiю па́дшꙋю престꙋпле́ньми, сердца̀ человѣ́кѡвъ, ꙗ҆́кѡ бг҃опроповѣ̑дницы.

Мо́ре, конѝ пресла́внiи вои́стиннꙋ сꙋ́ще бж҃iи, безбо́жiѧ возмꙋти́вше, потоплѧ́ємыѧ въ не́мъ пе́рвѣе проповѣ́данiемъ бжⷭ҇твеннымъ ѡ҆живи́сте. 

Посѣща́еми ѿ бг҃а бжⷭ҇твенными посѣщє́нiи ва́шими, въ болѣ́зни сꙋ́щыѧ i҆дѡлонеи́стовства, и҆ потоплѧ́ющыѧсѧ спасо́сте, спаси́тели на́мъ бы́вше.

Бг҃оро́диченъ:

Свѧще́ннѡ свѧще́нный дре́вле и҆са́iа, просвѣ́щсѧ дх҃омъ бжⷭ҇твеннымъ, возопѝ: сѐ дв҃а прiи́метъ воплоща́ема бг҃а, за милосе́рдiе неѡбꙿѧ́таго.

Пѣ́снь s҃. I҆рмо́съ:

Жите́йское мо́ре, воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ, вопiю́ ти: возведѝ ѿ тлѝ живо́тъ мо́й, многоми́лостиве.

Премꙋ́дрый трофíмъ и҆ а҆рiста́рхъ вкꙋ́пѣ, и҆ пꙋ́дъ чꙋ́дный, ꙗ҆́кѡ ѹ҆ч҃ницы̀ сло́ва, и҆ свѧще́ннiи па́ѵлꙋ спꙋ̑тницы, свѧще́нными пѣ́сньми да восхва́лѧтсѧ.

Во́дъ и҆спо́лнєны дх҃а, премꙋ́дрiи, ꙗ҆́кѡ вои́стиннꙋ сꙋ́ще, всѧ́кꙋ дꙋ́шꙋ напои́сте ѹ҆че́нiѧ, ѿ среды̀ и҆зꙿе́мше пла́мене преле́стнагѡ, бжⷭ҇твенною бл҃года́тiю.

Соедине́ни дꙋ́хомъ, разлꙋче́нiѧ никоегѡ́же и҆мѣ́сте тѣлесє́мъ: вкꙋ́пѣ бо во главы̑ съ па́ѵломъ проповѣ́дникомъ ѹ҆сѣ́чени бы́сте, съ ни́мъ и҆ прославлѧ́еми.

Бг҃оро́диченъ:

Стра́нно твоѐ зача́тiе, стра́нно, ѻ҆трокови́це, и҆ стра́шно, є҆́же па́че ѹ҆ма̀, твоѐ ржⷭ҇тво̀, ѹ҆стра́ншыѧсѧ дре́вле ѿ бг҃а томꙋ̀ примирѧ́ющи, и҆ добро́тꙋ пе́рвꙋю воздаю́щи:

Конда́къ, гла́съ д҃. Подо́бенъ: Ꙗ҆ви́лсѧ є҆сѝ дне́сь:

Ꙗ҆ви́сѧ а҆пⷭ҇льскiй честны́й се́й пра́здникъ просвѣща́ѧ на́съ, и҆ грѣхо́внꙋю мглꙋ̀ прогонѧ́ѧ, зовꙋ́щымъ: ꙗ҆ви́сѧ свѣ́тъ, и҆ прiи́де и҆збавле́нiе.

Пѣ́снь з҃. I҆рмо́съ:

Росода́тельнꙋ ѹ҆́бѡ пе́щь содѣ́ла а҆́гг҃лъ преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нiе бж҃iе, мꙋчи́телѧ ѹ҆вѣща̀ вопи́ти: благослове́нъ є҆сѝ, бж҃е ѻ҆тє́цъ на́шихъ.

Нече́стiѧ ѹ҆гаси́сте пе́щь тꙋ́чами честна́гѡ проповѣ́данiѧ, ꙗ҆́кѡ а҆пⷭ҇ли и҆ ꙗ҆́кѡ бжⷭ҇твеннiи сꙋ́щи страда́льцы,  крове́й то́ками i҆́дѡльскꙋю ве́щь попали́сте, мꙋ́дрiи: тѣ́мже сла́вими є҆стѐ

Двꙋна́десѧти ѹ҆ч҃никѡ́въ ꙗ҆ви́стесѧ вторíи ѹ҆ч҃ницы̀ хрⷭ҇тѡ́вы, сла́внiи: съ па́ѵломъ бо проше́дше всю̀ зе́млю, бѣды̑ подꙿѧ́сте мнѡ́ги, и҆ съ ни́мъ свѧще́ннꙋю кончи́нꙋ прiѧ́сте.

Ѹ҆краси́стесѧ кра́сными ва́шими ра́нами, а҆рiста́рхе и҆ трофíме, просвѣти́стесѧ па́че всѧ́кагѡ, сла́внiи, зла́та съ пꙋ́домъ свѧще́ннымъ вои́стиннꙋ, ѡ҆ на́съ всегда̀ молѧ́ще хрⷭ҇та̀.

Бг҃оро́диченъ:

Бл҃же́нна ѿ ст҃а́гѡ ꙗ҆ви́ласѧ є҆сѝ дх҃а, совѣ́та вели́кагѡ а҆́гг҃ла вопло́щши, сегѡ̀ бжⷭ҇твєнныѧ ѹ҆ч҃никѝ въ мíръ, ꙗ҆́кѡ бжⷭ҇твєнныѧ мѡ́лнiѧ, посла́вша, чⷭ҇таѧ, просвѣти́ти вѣ̑рныѧ.

Пѣ́снь и҃. I҆рмо́съ:

И҆зъ пла́мене преподѡ́бнымъ ро́сꙋ и҆сточи́лъ є҆сѝ, и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ во всѧ̑ вѣ́ки.

Посѣка́юще корє́нiѧ безбо́жiѧ серпо́мъ бжⷭ҇твеннымъ, насади́сте вѣ́рꙋ и҆́стиннꙋю, и҆ соверше́нъ ра́зꙋмъ во бл҃гочести́выхъ сердца́хъ, бг҃огла́снiи.

Сло́вомъ бжⷭ҇твеннымъ сердца̀ ѡ҆бнови́сте, и҆ ра́зꙋма сѣ́мѧ сѣ́ѧвше, кла́съ, мꙋ́дрiи, многопло́денъ пожа́сте, спасе́нныхъ, а҆пⷭ҇ли, мно́жество.

Непрекло́ннiи столпѝ цр҃кве хрⷭ҇то́вы, вiногра́да бжⷭ҇твеннагѡ бжⷭ҇твенное гро́здiе, сла́дость жи́зни и҆ска́пающе, а҆рiста́рхъ и҆ пꙋ́дъ, и҆ трофíмъ да почтꙋ́тсѧ.

Бг҃оро́диченъ:

Сокрꙋ́шшеесѧ, дв҃о, человѣ́чество ѡ҆бнови́ла є҆сѝ всѐ но́вымъ ржⷭ҇тво́мъ твои́мъ, є҆стества̀ соꙋ́зы па́че є҆стества̀ ѡ҆бно́вльши, ѡ҆бра́дованнаѧ, бг҃а жива́гѡ мт҃и.

Пѣ́снь ѳ҃. I҆рмо́съ:

Бг҃а человѣ́кѡмъ невозмо́жно ви́дѣти, на него́же не смѣ́ютъ чи́ни а҆́гг҃льстiи взира́ти: тобо́ю бо, всечⷭ҇таѧ, ꙗ҆ви́сѧ человѣ́кѡмъ  сло́во воплоще́нно, є҆го́же велича́юще, съ нбⷭ҇ными вѡ́и, тѧ̀ ѹ҆блажа́емъ.

Крѣ́пость ѿѧ́та бы́сть го́рдагѡ, паде́ же возноси́мое є҆гѡ̀ шата́нiе, не́мощiю бо плотско́ю свѧтíи семꙋ̀ спле́тшесѧ, побѣди́ша и҆ погꙋби́ша, и҆ мꙋчи́тельства є҆гѡ̀ вѣ̑рныѧ и҆зба́виша.

Ꙗ҆́коже пе́рсть пре́лести и҆стни́вше, и҆ неле́стни человѣ́кѡмъ наста̑вницы ꙗ҆ви́стесѧ, и҆ а҆́гг҃лѡмъ согра́ждане бы́сте, воспѣва́юще съ ни́ми: ст҃ъ, ст҃ъ, ст҃ъ, ѻ҆ц҃ъ и҆ сн҃ъ, и҆ дх҃ъ ст҃ы́й.

Плѡтскíѧ и҆сцѣлѧ́юще недꙋ́ги, и҆ дꙋшє́вныѧ, а҆пⷭ҇ли гдⷭ҇ни, болѣ̑зни, и҆ творѧ́ще ди̑внаѧ чꙋдеса̀, всѧ̑ и҆̀же въ неразꙋ́мiи привлеко́сте къ ра́зꙋмꙋ свѣ́та и҆́стиннагѡ: тѣ́мже блажи́ми є҆стѐ.

Ѹ҆ма̀ невеще́ственнагѡ ны́нѣ наслажда́етесѧ на нб҃сѣ́хъ пра́зднꙋющагѡ, а҆пⷭ҇ли, бл҃же́нное ѹ҆пова́нiе прiе́мше, трофíме бг҃опроповѣ́дниче, пꙋ́де всеизрѧ́дне, сла́вный а҆рiста́рхе, ѡ҆ на́съ воспомина́нiе твори́те.

Бг҃оро́диченъ:

Пла́мене гее́нскагѡ мѧ̀ свободѝ, ꙗ҆́же па́че ѹ҆ма̀ ѻ҆́гнь ро́ждши нестерпи́мый, и҆ дꙋ́шꙋ мою̀ къ любвѝ возжзѝ, пречⷭ҇таѧ, прише́дшагѡ ѻ҆́гнь ра́зꙋма, ѻ҆трокови́це, на зе́млю воврещѝ, бг҃ора́дованнаѧ.


