    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ є҃_i-й де́нь.

Ст҃ы́хъ мч҃никъ и҆ и҆сповѣ̑дникъ, гꙋ́рiа, самѡ́на и҆ а҆вíва.

И҆ прпⷣбнагѡ паíсiѧ нѧ́мецкагѡ. Слꙋ́жба є҆гѡ̀ пи́сана въ приложе́нiи.

А҆ллилꙋ́iа.

Вѣ́стно бꙋ́ди, ꙗ҆́кѡ а҆́ще слꙋчи́тсѧ нача́ло поста̀ сегѡ̀ въ сꙋббѡ́тꙋ: Въ пѧто́къ ве́чера, на Гдⷭ҇и, воззва́хъ, стiхи̑ры ст҃ы́хъ, на s҃. А҆́ще ли въ недѣ́лю, стiхи̑ры пре́жде ѻ҆ктѡ́иха: и҆ ст҃ы́хъ, г҃. Сла́ва, ст҃ы́хъ: И҆ ны́нѣ, бг҃оро́диченъ. На стiхо́внѣ ѻ҆ктѡ́иха: Сла́ва, ст҃ы́хъ, И҆ ны́нѣ, бг҃оро́диченъ. Ве́черъ, и҆ на ѹ҆́трени, на Бг҃ъ гдⷭ҇ь, тропа́рь ст҃ы́хъ. Сла́ва, и҆ ны́нѣ, бг҃оро́диченъ.

Въ про́чыѧ же дни̑, ѿ понедѣ́льника до пѧтка̀, пое́мъ  а҆ллилꙋ́iа, по́чести ра́ди нача́ла ст҃а́гѡ поста̀. На Гдⷭ҇и, воззва́хъ, пое́мъ стiхи̑ры пре́жде бцⷣы г҃, и҆ ст҃ы́хъ г҃. Сла́ва, и҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Вмѣ́стѡ прокíмена, пое́мъ а҆ллилꙋ́iа, на гла́съ s҃. На стiхо́внѣ ѻ҆ктѡ́иха. Сла́ва, и҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. На ѹ҆́трени вмѣ́стѡ, Бг҃ъ гдⷭ҇ь: пое́мъ А҆ллилꙋ́iа, и҆ трⷪ҇чны: а҆ по s҃-й пѣ́сни конда́къ ст҃ы́хъ.

На Гдⷭ҇и, воззва́хъ, стiхи̑ры, гла́съ д҃. Поⷣ: Да́лъ є҆сѝ зна́менiе:

А҆вíвъ всемꙋ́дрый, * и҆ самѡ́нъ чꙋ́дный, * и҆ гꙋ́рiй сла́вный, * ѻ҆́бщiй соста́вивше вѣ̑рнымъ ли́къ, * въ ра́дости ны́нѣ сликовствꙋ́ютъ на́мъ страстоте́рпцы и҆ свеселѧ́тсѧ: * дꙋша́мъ бо мꙋ́ченичєскимъ * ѿ бг҃а сiѐ даде́сѧ, * здѣ̀ быва́ємаѧ разꙋ́мнѡ зрѣ́ти.

Болѣ̑зни претерпѣ́вше, * нестерпи́мыхъ мꙋ́къ, и҆ до́блественнѡ пострада́вше, * трⷪ҇цы равночи́сленнiи, * самѡ́не и҆ а҆вíве и҆ гꙋ́рiе бг҃омꙋ́дре, * вѣ́чнагѡ и҆ кра́снагѡ насыща́етесѧ ны́нѣ наслажде́нiѧ, * трꙋдѡ́въ воздаѧ́нiе возмѣрѧ́ющꙋ ва́мъ хрⷭ҇тꙋ̀, * є҆го́же те́плѣ моли́те, * спасти́сѧ дꙋша́мъ на́шымъ.

Ко приста́нищꙋ нево́лненномꙋ, и҆ къ жи́зни немѧте́жнѣй, * и҆ зати́шiю благоꙋти́шномꙋ, * страстоте́рпцы мч҃ницы приста́вше * превѣ́чнꙋющемꙋ безстра́стнагѡ пребыва́нiѧ, * и҆ до́льнее ны́нѣ и҆змѣни́сте, * трꙋдѡ́въ воздаѧ̑нiѧ и҆ болѣ́зней, * по́чєсти ѿ бг҃а прiи́мше * досто́йнѣ, бл҃же́ннiи.

И҆́ны стiхи̑ры бцⷣы, гла́съ и҆ подо́бенъ то́йже. А҆́ще ли а҆ллилꙋ́iа пое́мъ сíи стiхи̑ры пре́жде:

Ѡ҆дождѝ мнѣ̀, влⷣчце, * твоеѧ̀ ми́лости бе́зднꙋ, * и҆ ѡ҆па́льшеесѧ зно́емъ страсте́й се́рдце моѐ, * ꙗ҆́кѡ ми́лостива напо́й, ѻ҆трокови́це, * и҆ ѹ҆миле́нiѧ ка̑пли точи́ти * непреста́ннѡ сотворѝ, молю́сѧ, * и҆́миже ѹ҆тѣше́нiѧ сподо́блюсѧ, чⷭ҇таѧ, * є҆́же полꙋчи́ти и҆́мꙋтъ, и҆̀же и҆́скреннѡ пла́кавшiисѧ.

Де́мѡнскими коле́блема прилѡ́ги, * и҆ въ ро́въ поги́бели  рѣ́ема * ѹ҆ще́дри, влⷣчце, * и҆ ѹ҆тверди́ мѧ на ка́мени добродѣ́телей, * и҆ совѣ́ты врагѡ́въ разори́вши, * сподо́би мѧ̀ твори́ти повелѣ̑нiѧ * твоегѡ̀ сн҃а и҆ бг҃а на́шегѡ, * ꙗ҆́кѡ да полꙋчꙋ̀ ѡ҆ставле́нiе * въ де́нь сꙋда̀.

Скве́рнꙋ ѡ҆мы́й * ѻ҆каѧ́ннагѡ се́рдца моегѡ̀, бцⷣе всепѣ́таѧ, * и҆ всѧ̑ ѹ҆ѧзвлє́нiѧ, и҆ гноє́нiѧ, * ꙗ҆̀же ѿ грѣха̀, ѡ҆чи́сти, чⷭ҇таѧ, * и҆ ѹ҆ма̀ моегѡ̀ ѹ҆тишѝ нестоѧ́нiе, * ꙗ҆́кѡ да си́лꙋ твою̀ * и҆ вели́кое защище́нiе велича́ю стра́стный * и҆ неключи́мый ра́бъ тво́й.

Сла́ва, и҆ ны́нѣ, бг҃оро́диченъ:

Сла́бость и҆ ѹ҆ны́нiе, * дв҃ома́ти всенепоро́чнаѧ, * дꙋшѝ моеѧ̀ преложѝ въ здра́вiе и҆ си́лꙋ, * стра́хомъ и҆ любо́вiю * твори́ти же и҆ дѣ́ѧти ѡ҆правда̑нiѧ хрⷭ҇тѡ́ва: * ꙗ҆́кѡ да и҆збѣ́гнꙋ ѻ҆гнѧ̀ нестерпи́магѡ, * и҆ жре́бiй нбⷭ҇ный, * и҆ жи́знь непрехо́днꙋю * тобо́ю воспрiимꙋ̀, веселѧ́сѧ всегда̀.

А҆́ще въ сре́дꙋ, и҆лѝ въ пѧто́къ, крⷭ҇тобг҃оро́диченъ. Поⷣ: Ꙗ҆́кѡ до́блѧ:

Распина́ема хрⷭ҇та̀ чл҃вѣколю́бца * ви́дѧщи, пречⷭ҇таѧ, * и҆ ре́бра и҆скопава́ема копiе́мъ, * пла́чꙋщи, вопiѧ́ше: * что̀ сiѐ, сн҃е мо́й; * что́ ти безблагода́тнiи лю́дiе возда́ша, * за ꙗ҆̀же сотвори́лъ є҆сѝ дѡ́браѧ и҆̀мъ; и҆ тщи́шисѧ безча́дствовати мѧ̀, вселюбе́знѣйшiй: ѹ҆дивлѧ́юсѧ, бл҃гоꙋтро́бне, твоемꙋ̀ во́льномꙋ распѧ́тiю.

А҆́ще ли Бг҃ъ гдⷭ҇ь: Сла́ва, гла́съ в҃. Самогла́сенъ:

Е҆де́съ весели́тсѧ, ꙗ҆́кѡ ра́кою ст҃ы́хъ ѡ҆богати́сѧ, гꙋ́рiа, самѡ́на и҆ а҆вíва, и҆ хрⷭ҇толюби́вꙋю па́ствꙋ созыва́ѧ, вопiе́тъ: прiиди́те, мꙋчениколю́бцы, просвѣти́тесѧ въ па́мѧти свѣ́тлѣй: прiиди́те ѹ҆́бѡ, празднолю́бцы, возвесели́тесѧ. прiиди́те и҆ ви́дите свѣти̑ла нбⷭ҇наѧ, на землѝ жи́тельствовавшыѧ. прiиди́те, и҆ ѹ҆слы́шите, каковꙋ̀ сме́рть го́рькꙋю до́блiи а҆дама́нти подꙿѧ́ша, безконе́чныѧ ра́ди жи́зни. тѣ́мже порꙋ̑чницы сꙋ́ще и҆́стины, дѣви́цꙋ спасо́ша, жи́вꙋ  во гро́бъ вве́рженꙋ, и҆ тѣ́хъ небре́гшаго всескве́рнаго па́гꙋбѣ преда́ша, ꙗ҆́кѡ ѹ҆бíйцꙋ и҆ неми́лостивна. и҆ прилѣ́жнѡ мо́лѧтъ ст҃ꙋ́ю трⷪ҇цꙋ и҆зба́витисѧ ѿ тлѝ и҆ и҆скꙋше́нiй, и҆ всѧ́ческихъ бѣ́дъ, вѣ́рою творѧ́щымъ па́мѧть и҆́хъ.

И҆ ны́нѣ, бг҃оро́диченъ:

На стiхо́внѣ ѻ҆ктѡ́иха. Сла́ва, гла́съ в҃. Самогла́сенъ:

Прiиди́те, мꙋчениколю́бцы всѝ, хрⷭ҇то́вы ѻ҆рꙋ́жники пѣ́сньми почти́мъ, гꙋ́рiа и҆ а҆вíва и҆ самѡ́на, ꙗ҆́кѡ пресла́внѡ дѣ́йствꙋютъ чꙋдеса̀: клѧ́твы бо не презрѣ́ша предста́вити ѻ҆трокови́цꙋ, но, и҆сполнѧ́юще проше́нiе, дѣви́цꙋ спасо́ша, пребеззако́нномꙋ го́тѳинꙋ мще́нiе сотвори́вше. тѣ́хъ моли́твами, хрⷭ҇тѐ бж҃е, спаси́ ны, ꙗ҆́кѡ бла́гъ и҆ чл҃вѣколю́бецъ.

И҆ ны́нѣ, бг҃оро́диченъ. Тропа́рь, гла́съ є҃:

Чꙋдеса̀ ст҃ы́хъ твои́хъ мч҃никъ, стѣ́нꙋ неѡбори́мꙋ на́мъ дарова́вый, хрⷭ҇тѐ бж҃е: тѣ́хъ моли́твами совѣ́ты ꙗ҆зы́кѡвъ разорѝ, цр҃ковь ст҃ꙋ́ю ѹ҆крѣпѝ, ꙗ҆́кѡ є҆ди́нъ бл҃гъ и҆ чл҃вѣколю́бецъ.



На ѹ҆́трени ѻ҆́ба канѡ́на ѻ҆ктѡ́иха:

И҆ ст҃ы́хъ канѡ́нъ на д҃, є҆гѡ́же краегране́сiе:

Трѝ кꙋ́пнѡ глаго́лющыѧ хвалю̀ премꙋ́дреннѡ. Творе́нiе ѳеофа́ново.

Гла́съ д҃. Пѣ́снь а҃. I҆рмо́съ:

Мо́рѧ чермнꙋ́ю пꙋчи́нꙋ невла́жными стопа́ми дре́внiй пѣшеше́ствовавъ i҆и҃ль, крестоѻбра́зными мѡѷсе́овыма рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть.

Трⷪ҇цы є҆динонача́лiе, ст҃íи, бг҃осло́вѧще че́стнѡ, многонача́лiѧ нестоѧ́ннꙋю мглꙋ̀ ѹ҆до́бнѡ разрꙋши́сте, восто́ка многосвѣ́тлiи ꙗ҆́коже sвѣ́зды возсiѧ́вше.

Трiѐ и҆сповѣ̑дницы, бл҃года́тiю просвѣща́еми нача́льныѧ трⷪ҇цы ꙗ҆́вственнѡ, ле́сть многобо́жнꙋю, терпѣли́внѡ противле́нiе ꙗ҆влѧ́юще, и҆стреби́ша. 

Ва́съ ѹ҆́бѡ сыноположи́въ, сла́внiи, любо́вiю є҆сте́ственный сы́нъ, ны́нѣ є҆мꙋ̀ наслѣ́дiю дае́мꙋ ꙗ҆́вѣ, ꙗ҆́кѡ бл҃гоꙋтро́бенъ, снаслѣ́дники показа̀, и҆ црⷭ҇твiѧ соприча́стники.

Бг҃оро́диченъ:

Мꙋ́дрости премꙋ́дростныѧ ски́нiѧ была̀ є҆сѝ, всенепоро́чнаѧ: сво́й бо хра́мъ ѿ твои́хъ пречⷭ҇тыхъ крове́й, чⷭ҇таѧ, созда́ти благоволѝ на спасе́нiе дꙋ́шъ на́шихъ.

Пѣ́снь г҃. I҆рмо́съ:

Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆ ѹ҆твержде́нiе.

Тѣ́ло мꙋ́камъ во́лею и҆ лю̑тымъ ра́намъ преда́ша хрⷭ҇тѡ́вы и҆сповѣ̑дницы и҆ ѹ҆гѡ́дницы.

И҆зба́витисѧ ѿ лю́тыхъ грѣхо́вныхъ пѡ́мыслъ, ст҃íи, ва́шꙋ па́мѧть вѣ́рою соверша́ющымъ ѹ҆моли́те.

На дре́вѣ терпѣли́внѡ воздви́жени честнíи свидѣ́телiе, всеблагоче́стнѡ невре́днѡ и҆сповѣ́данiе соблюдо́ша.

Бг҃оро́диченъ:

Цѣле́нiй тѧ̀ и҆сто́чникъ въ твою̀ ѹ҆тро́бꙋ вше́дый показа̀, мт҃и бж҃iѧ пречⷭ҇таѧ: мою̀ ѹ҆́бѡ дꙋ́шꙋ и҆сцѣлѝ.

Сѣда́ленъ, гла́съ и҃. Подо́бенъ: Премꙋ́дрости:

Крⷭ҇то́мъ воѡрꙋжи́вшесѧ хрⷭ҇то́вымъ, въ не́мъ мꙋчи́телей всю̀ крѣ́пость мꙋ́жески низложи́сте, ꙗ҆́кѡ вѣ́ры побѡ́рницы: безбо́жiе всѐ i҆́дѡльское ѡ҆бличи́сте, и҆ трⷪ҇цꙋ, ст҃íи, ѹ҆се́рднѡ проповѣ́давше. тѣ́мъ досто́йнѡ ѿ неѧ̀ вѣнцы̀ побѣ́ды прiѧ́сте, ꙗ҆́кѡ зако́ннѡ пострада́вше, страстоте́рпцы всесла́внiи, моли́те хрⷭ҇та̀ бг҃а, грѣхѡ́въ ѡ҆ставле́нiе пода́ти пра́зднꙋющымъ любо́вiю свѧтꙋ́ю па́мѧть ва́шꙋ.

Сла́ва, и҆́нъ, гла́съ и҃. Подо́бенъ то́йже:

Хрⷭ҇тꙋ̀ порабо́тавше мꙋ́ченически, порабо́тисте ле́сть мꙋчи́тельскꙋю, непорабоще́ннꙋ и҆мꙋ́ще дꙋ́шꙋ и҆ мꙋ́дрость. и҆́бо трⷪ҇чною вѣ́рою ѹ҆ѧзви́вшесѧ, прехва́льнiи, многобо́жiѧ  сла́вꙋ несла́внꙋю ѡ҆бличи́сте. тѣ́мъ, ꙗ҆́кѡ sвѣ́зды, свѣ́тлѡ въ мíрѣ блиста́нiемъ сiѧ́ете чꙋде́съ, бл҃же́ннiи, страстоте́рпцы всехва́льнiи: моли́те хрⷭ҇та̀ бг҃а, грѣхѡ́въ ѡ҆ставле́нiе пода́ти чтꙋ́щымъ любо́вiю свѧтꙋ́ю па́мѧть ва́шꙋ.

И҆ ны́нѣ, бг҃оро́диченъ:

Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ сѣ́мене ро́ждшꙋю бг҃а пло́тiю, всѝ ѹ҆блажа́емъ ро́ди человѣ́честiи: ѻ҆́гнь бо всели́сѧ въ тѧ̀ бжⷭ҇тва̀, и҆ ꙗ҆́кѡ млⷣнца дои́ши зижди́телѧ и҆ гдⷭ҇а. тѣ́мъ а҆́гг҃льскiй и҆ человѣ́ческiй ро́дъ, досто́йнѡ сла́вимъ прест҃о́е ржⷭ҇тво̀ твоѐ, и҆ согла́снѡ вопiе́мъ тѝ: молѝ хрⷭ҇та̀ бг҃а, согрѣше́нiй ѡ҆ставле́нiе дарова́ти покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀.

Крⷭ҇тобг҃оро́диченъ:

А҆́гнца и҆ па́стырѧ и҆ и҆зба́вителѧ, а҆́гница зрѧ́щи на крⷭ҇тѣ̀, восклица́ше пла́чꙋщи, и҆ го́рькѡ рыда́ющи, вопiѧ́ше: мíръ ѹ҆́бѡ ра́дꙋетсѧ, прiе́млѧй тобо́ю и҆збавле́нiе, ѹ҆тро́ба же моѧ̀ гори́тъ, зрѧ́щи твоѐ распѧ́тiе, є҆́же терпи́ши за милосе́рдiе ми́лости. долготерпѣли́ве гдⷭ҇и, ми́лости бе́здно, и҆ и҆сто́чниче неисчерпа́емый, ѹ҆милосе́рдисѧ, и҆ да́рꙋй согрѣше́нiй ѡ҆ставле́нiе, вѣ́рою пою́щымъ бжⷭ҇твєнныѧ стрⷭ҇ти твоѧ̑.

Пѣ́снь д҃. I҆рмо́съ:

Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й, гдⷭ҇и.

Трⷪ҇цы равночи́сленнiи вѣнє́чницы, трисiѧ́нною свѣще́ю, ны́нѣ соверша́ющыѧ па́мѧть, всесщ҃е́ннꙋю тѣ́хъ ѡ҆зарѧ́ютъ, всѣ̑мъ и҆сцѣлє́нiѧ подаю́ще.

Съ благоговѣ́нiемъ претеце́мъ къ свѣтоно́снѣй и҆ свѣтоза́рнѣй, бг҃омꙋ́дрiи, ра́цѣ мч҃никъ. то́читъ бо врачева̑нiѧ вѣ́рою зовꙋ́щымъ: сла́ва си́лѣ твое́й, гдⷭ҇и.

И҆сповѣ́дающе бжⷭ҇твенное строе́нiе и҆ па́че ѹ҆ма̀  та́инство, бг҃осло́вными, ѧ҆зы̑ки всѐ безбо́жiе мꙋчи́телей бж҃е́ственнiи и҆ всемꙋ́дрiи и҆сповѣ̑дницы попра́ша.

Бг҃оро́диченъ:

Па́че ѹ҆ма̀ родила̀ є҆сѝ, ѽ дв҃о! и҆ по ржⷭ҇твѣ̀ ꙗ҆ви́ласѧ є҆сѝ двⷭ҇твꙋющи па́ки. тѣ́мъ немо́лчными гла̑сы, ра́дꙋйсѧ, тебѣ̀, влⷣчце, вѣ́рою несомнѣ́нною вопiе́мъ.

Пѣ́снь є҃. I҆рмо́съ:

Ты̀, гдⷭ҇и, мо́й, свѣ́тъ въ мíръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнiѧ, вѣ́рою воспѣва́ющыѧ тѧ̀.

Свѣ́тлостiю ꙗ҆́вѣ подвигѡ́въ сiѧ́юще, посрами́ша мꙋчи́телей свирѣ́пый нра́въ, вѣ́ры побѡ́рницы.

Во всѧ̑ ꙗ҆́вственнѡ вселе́нныѧ концы̀ чꙋдеса̀ мч҃никъ проповѣ́дашасѧ, и҆ всѧ̑ вѣ́рою ѹ҆тверди́ша.

Ꙗ҆́коже землѧ̀ блага́ѧ, благода́ти сѣ́мена прiе́мши, житiе́мъ трꙋдолю́бнѡ бога́тство, блаже́ннiи, содѣ́ѧша.

Бг҃оро́диченъ:

Е҆ди́нъ благíй, пꙋчи́ною благосты́ни всѧ́чєскаѧ, бг҃омт҃и, содержа́й, твои́ми ѻ҆бꙿѧ̑тiи держа́тисѧ сподо́би.

Пѣ́снь s҃. I҆рмо́съ:

Пожрꙋ́ ти со гла́сомъ хвале́нiѧ, гдⷭ҇и, цр҃ковь вопiе́тъ тѝ, ѿ бѣсо́вскiѧ кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вiю.

Зако́ннѡ, ꙗ҆́кѡ до́брiи во́ини, бг҃омꙋ́дрiи, ѹ҆держа́вше всѧ̑, и҆ ꙗ҆́снѡ вѣ́рꙋ соблю́дше, бжⷭ҇твенныѧ пра́вды прiѧ́сте вѣнцы̀.

Пре́жде ѹ҆́бѡ а҆ввакꙋ́мъ высо́цѣ возвыша́етсѧ влⷣчнимъ повелѣ́нiемъ: чре́зъ ва́съ же ѻ҆трокови́ца мꙋ́чима, бг҃оглаго́ливiи, къ воспита́вшей возврати́сѧ.

Сiѧ́етъ ра́ка мч҃никъ чꙋдєсы̀, и҆ рѣ́ки и҆сточа́етъ и҆сцѣле́нiй всѣ̑мъ, приходѧ́щымъ вѣ́рою, и҆ тѣ́хъ терпѣ́нiю дивѧ́щымсѧ. 

Бг҃оро́диченъ:

Тѧ̀ є҆ди́нꙋ посредѣ̀ те́рнiѧ ѡ҆брѣ́тъ, ꙗ҆́кѡ чистѣ́йшiй крíнъ, и҆ во ѹ҆до́лiихъ цвѣ́тъ, ѽ бг҃ома́ти, жени́хъ ѹ҆́мный въ тѧ̀ всели́сѧ.

Конда́къ, гла́съ в҃. Подо́бенъ: Вы́шнихъ и҆щѧ̀:

Съ высоты̀, мꙋ́дрiи, бл҃года́ть прiе́мше, сꙋ́щымъ во и҆скꙋше́нiихъ предстоитѐ, всехва́льнiи: тѣ́мже ѻ҆трокови́цꙋ, ст҃íи, ѿ сме́рти го́рькiѧ и҆зба́висте: вы́ бо вои́стиннꙋ є҆стѐ є҆де́сꙋ сла́ва и҆ мíрꙋ ра́дость.

I҆́косъ:

Вра́жiѧ мѧ̀ рабо́ты и҆зба́ви, i҆и҃се жизнода́вче, твои́хъ страда́лєцъ мольба́ми ѹ҆молѧ́емь, ꙗ҆́кѡ да непорабоще́ннꙋ стѧжа́въ ѿ страсте́й дꙋ́шꙋ мою̀ и҆ тѣ́ло, восхвалю̀ тѣ́хъ скорѣ́йшꙋю по́мощь, ꙗ҆́коже во гро́бѣ затворе́ннаѧ мꙋ́жа лꙋка́вствiемъ, и҆ сiю̀ ско́рѡ предвари́вше ѿ сме́рти и҆зба́виша, зовꙋ́щꙋ: є҆де́сꙋ сла́ва, и҆ мíрꙋ ра́дость.

Пѣ́снь з҃. I҆рмо́съ:

Въ пещѝ а҆враа́мстiи ѻ҆́троцы персíдстѣй, любо́вiю благоче́стiѧ па́че, не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.

А҆враа̑мскiѧ въ пещѝ дѣ́ти и҆зба́вивый, сы́й и҆ стра́ннꙋю ѻ҆трокови́цꙋ лю́тагѡ ѡ҆бстоѧ́нiѧ спасѐ, хода́тайствомъ ны́нѣ ст҃ы́хъ ѹ҆гѡ́дникъ, ꙗ҆́кѡ бл҃гоꙋтро́бенъ.

Сꙋро́вѣйшагѡ безчеловѣ́чiѧ мꙋ́кꙋ да́вый, всѣ́хъ sѡ́лъ а҆́бiе и҆стѧ́занъ ѹ҆бíйца sлоимени́тый сꙋдо́мъ пра́веднымъ твои́мъ, сло́ве бж҃iй, мꙋ́дросте и҆ си́ла.

Ѹ҆крѣплѧ́ема къ ва́мъ наде́ждею, сла́внiи, ѻ҆трокови́ца, заключе́ннаѧ во гро́бѣ съ ме́ртвыми, ча́ѧнiѧ не погрѣшѝ, зовꙋ́щи: бл҃гослове́нъ є҆сѝ, гдⷭ҇и, бж҃е ѻ҆тє́цъ на́шихъ.

Бг҃оро́диченъ:

Ꙗ҆́кѡ новосмѣше́ное и҆ свѣтоза́рное пꙋща́ѧ зерца́ло,  зарю̀ бжⷭ҇твеннагѡ, дв҃о, сiѧ́нiѧ, приложи́вшꙋюсѧ тебѣ̀ вмѣсти́ла є҆сѝ. бл҃гослове́нна ты̀ въ жена́хъ, всенепоро́чнаѧ влⷣчце.

Пѣ́снь и҃. I҆рмо́съ:

Рꙋ́цѣ распросте́ръ данiи́лъ, львѡ́въ зiѧ̑нiѧ въ ро́вѣ затчѐ, ѻ҆́гненнꙋю же си́лꙋ ѹ҆гаси́ша, добродѣ́телiю препоѧ́савшесѧ, благоче́стiѧ рачи́тели ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Всемíрный дне́сь на́мъ наста̀ пра́здникъ мч҃никъ хрⷭ҇то́выхъ, ѡ҆зарѧ́ющъ благода́тiю чꙋде́съ преходѧ́щыѧ вѣ́рою и҆ ра́достiю дꙋхо́вною, и҆ любо́вiю зовꙋ́щыѧ: благослови́те, всѧ̑ дѣла̀ гдⷭ҇нѧ, гдⷭ҇а.

Ѹ҆до́бнѡ и҆сповѣ̑дницы твоегѡ̀ бжⷭ҇тва̀ всѐ ѹ҆праздни́ше безбо́жiе, влⷣко, мꙋчи́телей не ѹ҆боѧ́вшесѧ преще́нiй sлоꙋ́мныхъ, вѣ́рою ѹ҆крѣплѧ́еми, взыва́юще: благослови́те, всѧ̑ дѣла̀ гдⷭ҇нѧ, гдⷭ҇а.

Всемꙋ́дрiи и҆сповѣ̑дницы, предстоѧ́ще бжⷭ҇твенномꙋ повелѣ́нiю, врагѡ́въ полкѝ побѣжда́ющiи, мече́мъ закала́еми, побѣ́дꙋ пресла́внѡ ꙗ҆́вѣ и҆ пресiѧ́ющꙋ показа́ша: па́дающе бо проти̑вныѧ побѣди́ша.

Бг҃оро́диченъ:

Е҆стествы̀ ви́димаго двѣма̀ хрⷭ҇та̀ родила̀ є҆сѝ, є҆ди́нꙋ носѧ́ща ꙗ҆́вѣ ѵ҆поста́сь сло́жнꙋ бжⷭ҇тва̀ и҆ человѣ́чества, сте́кшꙋсѧ є҆сте́ственномꙋ и҆́стиннѡ по соедине́нiю: тѣ́мъ тѧ̀ благослови́мъ, марíе бг҃оневѣ́стнаѧ.

Пѣ́снь ѳ҃. I҆рмо́съ:

Ка́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе, велича́емъ.

Словесє́мъ послѣ́дꙋюще бжⷭ҇твєннымъ и҆ бг҃одохновє́ннымъ хрⷭ҇тѡ́вымъ, и҆сповѣ̑дницы бг҃освѣ́тлiи, крⷭ҇тъ на ра́мена, ра́дꙋющесѧ, взѧ́сте, жизнонѡ́снымъ стопа́мъ послѣ́дꙋюще, достосла́внiи. 

Всемꙋ̀ свѣ́тꙋ трⷪ҇цы съ весе́лiемъ до́блiи и҆сповѣ̑дницы вмѣ́щшесѧ, подвигѡ́въ чє́сти воспрiима́ютъ, безпло́тныхъ чинѡ́въ сподо́бльшесѧ соводворе́нiѧ.

Ны́нѣ не въ зерца́лѣ зритѐ бл҃же́нныхъ надє́жды, и҆сповѣ̑дницы сп҃сѡвы: и҆́стины же па́че, всемꙋ́дрiи, добро́тꙋ зритѐ, вѣнцено́сцы всечестнíи.

Ꙗ҆́кѡ пребжⷭ҇твенныѧ трⷪ҇цы ꙗ҆́вѣ равночи́сленнiи ꙗ҆́вльшесѧ, и҆сповѣ̑дницы бг҃оглаго́лiи, тоѧ̀ зарѧ́ми просвѣща́етесѧ, ꙗ҆́кѡ тоѧ̀ ра́ди пострада́вше, жи́зни нетлѣ̑нныѧ ны́нѣ ѹ҆лꙋчи́ша.

Бг҃оро́диченъ:

Пло́тiю прiитѝ восхотѣ́въ ѹ҆краси́вый всѧ̑ сло́во, въ тѧ̀ всели́сѧ, є҆ди́нꙋ ст҃ѣ́йшꙋ всѣ́хъ ѡ҆брѣ́тъ, и҆ бцⷣꙋ вои́стиннꙋ ꙗ҆вѝ, мт҃и дв҃о.

Свѣти́ленъ. Подо́бенъ: Нб҃о sвѣзда́ми:

И҆́же ѿ гро́ба ѻ҆трокови́цꙋ и҆зба́вльше дре́вле, гꙋ́рiе, и҆ самѡ́не, и҆ а҆вíве: мч҃ницы хрⷭ҇то́вы, предвари́те, ꙗ҆́кѡ ѿ гро́ба прегрѣше́нiй ны̀ и҆збавлѧ́юще.

Бг҃оро́диченъ:

Крѣ́пкимъ твои́мъ покро́вомъ ѿ навѣ̑тъ вра́жiихъ ны̀, чⷭ҇таѧ, твоѧ̑ рабы̑ сохранѝ невреди̑мы, тѧ́ бо стѧжа́хомъ є҆ди́нꙋ прибѣ́жище въ бѣда́хъ.

На лiтꙋргíи, прокíменъ, гла́съ д҃: Ст҃ы̑мъ, и҆̀же сꙋ́ть на землѝ є҆гѡ̀: Стíхъ: Предзрѣ́хъ гдⷭ҇а предо мно́ю вы́нꙋ: А҆пⷭ҇лъ ко є҆фесе́ѡмъ, зача́ло сл҃г. А҆ллилꙋ́iа, гла́съ д҃. Воззва́ша пра́веднiи, и҆ гдⷭ҇ь ѹ҆слы́ша и҆̀хъ. Стíхъ: Мнѡ́ги скѡ́рби пра́вєднымъ: Е҆ѵⷢ҇лiе лꙋкѝ, зача́ло ѯ҃д. Прича́стенъ: Ра́дꙋйтесѧ, пра́веднiи, ѡ҆ гдⷭ҇ѣ:




