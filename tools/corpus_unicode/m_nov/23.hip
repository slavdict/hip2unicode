    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ к҃г-й де́нь.

И҆́же во ст҃ы́хъ, ѻ҆тє́цъ на́шихъ, а҆мфiло́хiа, є҆пíскопа i҆конíйскагѡ: и҆ григо́рiа, є҆пíскопа а҆крагантíйскагѡ:

И҆ ст҃а́гѡ благовѣ́рнагѡ вели́кагѡ кнѧ́зѧ а҆леѯа́ндра не́вскагѡ, влади́мiрскагѡ и҆ новгоро́дскагѡ, нарече́ннагѡ во и҆́ноцѣхъ а҆леѯíа:

Слꙋ́жба є҆гѡ̀ пи́сана по се́й слꙋ́жбѣ.

И҆ па́мѧть пе́рвагѡ воро́нежскагѡ ст҃и́телѧ митрофа́на, въ схимона́сѣхъ мака́рiа.

Слꙋ́жба є҆гѡ̀ пи́сана въ приложе́нiи.

На Гдⷭ҇и, воззва́хъ, стiхи̑ры ст҃ы́хъ на s҃. Стiхи̑ры ст҃а́гѡ а҆мфiло́хiа, гла́съ д҃. Подо́бенъ: Да́лъ є҆сѝ зна́менiе:

Нра́въ самовла́стный * и҆ по́мыслъ самодержа́вный * на стра̑сти наслѣ́довавъ, лꙋ́чшемꙋ * да́лъ є҆сѝ ѹ҆модержа́вно, всебл҃же́нне, * влады́чество на го́ршее, * мѣ́риломъ пра́веднѣйшимъ, ѻ҆́ч҃е, ѹ҆равни́въ. * сегѡ̀ ра́ди ключи́мый къ бг҃овидѣ́нiю бы́лъ є҆сѝ * и҆ бг҃а разꙋмѣ́нiю, * i҆ера́рше бг҃одохнове́нне.

Сѣ̑ти сокрꙋши́лъ є҆сѝ, * и҆ ловлє́нiѧ разрꙋши́лъ є҆сѝ є҆ресе́й, прпⷣбне, * догма́тѡвъ пра́востiю, * и҆ бг҃осло́вiемъ и҆звѣ́стнѣйшимъ, * раздѣле́нiѧ и҆збѣ́гъ, * и҆ sлѣ́йшагѡ, ѻ҆́ч҃е, стѣсне́нiѧ. * въ предѣ́лехъ же пребы́въ * благочести́выѧ на́шеѧ вѣ́ры, трⷪ҇цꙋ проповѣ́далъ є҆сѝ во є҆ди́ницѣ бжⷭ҇тва̀.

Хи́тростнѡ ѹ҆мꙋдри́въ * на землѝ ца́рствꙋющаго, * тогѡ̀ прете́клъ є҆сѝ сы́на непокло́нна, * разꙋ́мнѡ наꙋча́ѧ, * ꙗ҆́кѡ непокло́ннꙋ презира́емꙋ сн҃ꙋ, * негодꙋ́етъ ѻ҆ц҃ъ теплѣ́йше, * и҆́же сего̀ пре́жде вѣ̑къ роди́въ па́че ѹ҆ма̀  нестра́стнѡ, * ꙗ҆́кѡ безтѣле́сна, * ꙗ҆́кѡ то́й вѣ́сть, прпⷣбне.

И҆́ны стiхи̑ры, ст҃а́гѡ григо́рiа, гла́съ и҃. Поⷣ: Ѽ пресла́внагѡ чꙋдесѐ!

Ѻ҆́ч҃е свѧще́нне григо́рiе, * ѿ пеле́нъ бг҃ꙋ * возложе́нъ прилѣпи́всѧ, * неѡсла́бными мановє́нiи всѧ̑ сотво́ршемꙋ, * и҆ ѹ҆жѐ ѿ сегѡ̀ ѡ҆блистава́емь, * страсте́й преше́лъ є҆сѝ но́щь, * и҆ возсiѧ́лъ є҆сѝ свѣ́тъ врачева́нiй и҆ чꙋде́съ бл҃года́ти, * ѿгонѧ̀ многолѣ̑тныѧ недꙋ́ги, * и҆ прелє́стныѧ дꙋ́хи.

Ѻ҆́ч҃е чꙋ́дный григо́рiе, * свѣтоѧвле́ньми ѹ҆́мъ * чи́стѡ ѡ҆блиста̀, * страсте́й ѹ҆спи́лъ є҆сѝ многово́лненное мо́ре, * и҆ безстра́стiемъ лета́ѧ * чистѣ́йшими кри́лы * дости́глъ є҆сѝ, и҆дѣ́же неизрече́ннаѧ добро́та и҆ недомы́сленнаѧ, * ѡ҆ на́съ всегда̀ молѧ́сѧ, * благохва́лѧщихъ тѧ̀.

Ѻ҆́ч҃е ѻ҆тцє́въ григо́рiе, * свѧще́нства пра́вило, * цѣломꙋ́дрiѧ ѻ҆́бразъ, * мона́шествꙋющихъ крѣ́пость, * цр҃кве ѹ҆твержде́нiе, * любвѐ свѣти́льникъ, * престо́лъ чꙋ́вства, * и҆сто́чникъ чꙋде́съ, * ѧ҆зы́къ ѻ҆гнедохнове́нный, * ѹ҆ста̀ сладкоглагѡ́лива, * сосꙋ́дъ бжⷭ҇твеннагѡ дх҃а, * и҆ ѹ҆́мный бы́лъ є҆сѝ ра́й, бг҃облаже́нне.

Сла́ва, и҆ ны́нѣ, гла́съ д҃:

Прiиди́те, всѝ вѣ́рнiи, є҆ди́нꙋ непоро́чнꙋю восхва́лимъ, ѿ прⷪ҇ро́кѡвъ проповѣ́даннꙋю, и҆ въ хра́мъ приведе́ннꙋю, пре́жде вѣ̑къ пронарече́ннꙋю мт҃рь, и҆ въ послѣ̑днѧѧ лѣ̑та ꙗ҆́вльшꙋюсѧ бцⷣꙋ. гдⷭ҇и, моли́твами є҆ѧ̀, ми́ръ тво́й пода́ждь на́мъ и҆ ве́лiю ми́лость.

На стiхо́внѣ стiхи̑ры, гла́съ а҃. Подо́бенъ: Нбⷭ҇ныхъ чинѡ́въ:

Да приведꙋ́тсѧ, глаго́летъ бг҃оѻте́цъ дв҃дъ, * цр҃ю̀ дѣ̑вы въ хра́мъ гдⷭ҇ень, * въ слѣ́дъ тебє̀, дв҃о, * со свѣ́тлыми свѣща́ми ликовствꙋ́юще, * и҆ во ст҃а̑ѧ приводѧ́ще тѧ̀, чⷭ҇таѧ * ꙗ҆́кѡ ст҃ы́й кiвѡ́тъ бж҃iй.

Стíхъ: Приведꙋ́тсѧ цр҃ю̀ дѣ̑вы въ слѣ́дъ є҆ѧ̀, и҆́скрєннiѧ є҆ѧ̀ приведꙋ́тсѧ тебѣ̀.

Да ѹ҆гото́вѧтсѧ двє́ри * и҆ да ѿверза́ютсѧ хра́ма гдⷭ҇нѧ, *  и҆ до́мъ сла́вы, * и҆ є҆ди́нꙋ пребо́льшꙋю нб҃съ, * па́че ѹ҆ма̀ бы́вшꙋю, да прiе́млютъ ра́дꙋющесѧ, * и҆ хрⷭ҇та̀ сп҃са да воспою́тъ.

Стíхъ: Приведꙋ́тсѧ въ весе́лiи и҆ ра́дованiи, введꙋ́тсѧ въ хра́мъ цр҃е́въ.

Да ѿверза́ютсѧ двє́ри бжⷭ҇твеннѣйшагѡ хра́ма, * да прiе́млютъ внꙋ́трь нбⷭ҇нꙋю две́рь, * и҆ да торжествꙋ́етъ человѣ́ческое є҆стество̀, и҆ да взыгра́ютъ а҆́гг҃ли, * спра́зднꙋюще ѻ҆боѝ кꙋ́пнѡ съ на́ми * бг҃ома́тере вхо́дъ.

Сла́ва, и҆ ны́нѣ, гла́съ є҃:

Возсiѧ̀ де́нь ра́достенъ и҆ пра́здникъ всече́стенъ: дне́сь бо, ꙗ҆́же пре́жде ржⷭ҇тва̀ и҆ по ржⷭ҇твѣ̀ дв҃а пребы́вши, въ въ хра́мъ гдⷭ҇ень приво́дитсѧ, и҆ ра́дꙋетсѧ заха́рiа ста́рецъ, роди́тель прⷣте́чевъ, и҆ вопiе́тъ ве́селѡ: прибли́жисѧ предста́тельница скорбѧ́щихъ въ хра́мъ ст҃ы́й, ꙗ҆́кѡ ст҃а́ѧ, ѡ҆свѧти́тисѧ во ѻ҆би́телище всецр҃ѧ̀. да весели́тсѧ i҆ѡакíмъ пра́ѻтецъ, и҆ а҆́нна да ра́дꙋетсѧ, ꙗ҆́кѡ принесо́ша бг҃ꙋ, ꙗ҆́кѡ трилѣ́тствꙋющꙋю ю҆́ницꙋ, непоро́чнꙋю влⷣчцꙋ. ма́тєри, сра́дꙋйтесѧ, дѣ̑вы, взыгра́йте, и҆ непло́ды, сликовствꙋ́йте, ꙗ҆́кѡ ѿве́рзе на́мъ нбⷭ҇ное црⷭ҇тво пронарече́ннаѧ всецр҃и́ца. ра́дꙋйтесѧ, лю́дiе, и҆ весели́тесѧ.

Тропа́рь гла́съ д҃:

Бж҃е ѻ҆те́цъ на́шихъ, творѧ́й при́снѡ съ на́ми по твое́й кро́тости, не ѿста́ви ми́лость твою̀ ѿ на́съ: но моли́твами и҆́хъ въ ми́рѣ ѹ҆пра́ви живо́тъ на́шъ.

Сла́ва, и҆ ны́нѣ, пра́здника.



На ѹ҆́трени, на Бг҃ъ гдⷭ҇ь, тропа́рь пра́здника, два́жды. Сла́ва, ст҃ы́хъ: И҆ ны́нѣ, пра́здника.

По а҃-мъ стiхосло́вiи, сѣда́ленъ, гла́съ а҃. Поⷣ: Ка́мени запеча́танꙋ:

Ст҃а́ѧ ст҃ы́хъ, бцⷣе, сꙋ́щи, досто́йнѡ приведе́сѧ жи́ти во ст҃а̑ѧ, ꙗ҆́кѡ ѡ҆дꙋшевле́нъ гдⷭ҇ень кiвѡ́тъ, и҆ ст҃а́гѡ дх҃а  и҆́стиннѡ вмѣсти́лище бжⷭ҇твенное, дв҃о мт҃и. тѣ́мже всели́сѧ въ тѧ̀, и҆́же ѻ҆ц҃ꙋ̀ є҆диноро́дный, и҆ ст҃о́мꙋ дх҃ꙋ соесте́ственный, тво́й сн҃ъ неискꙋсомꙋ́жнѡ, ѡ҆бг҃отвори́въ всѐ человѣ́чество.

Сла́ва, и҆ ны́нѣ, то́йже.

По в҃-мъ стiхосло́вiи, сѣда́ленъ, гла́съ д҃. Подо́бенъ: Ꙗ҆ви́лсѧ є҆сѝ:

Весе́лiѧ дне́сь вселе́ннаѧ и҆спо́лнисѧ всѧ̑, въ благознамени́томъ пра́здницѣ бцⷣы, зовꙋ́щи: та̀ є҆́сть сѣ́нь нбⷭ҇наѧ.

Сла́ва, и҆ ны́нѣ, то́йже:

Канѡ́нъ пра́здника, гла́съ а҃, со i҆рмосо́мъ на s҃: I҆рмосы̀ по два́жды.

Пѣ́снь а҃. I҆рмо́съ:

Пѣ́снь побѣ́днꙋю пои́мъ всѝ бг҃ꙋ, сотво́ршемꙋ ди̑внаѧ чꙋдеса̀ мы́шцею высо́кою, и҆ спа́сшемꙋ i҆и҃лѧ, ꙗ҆́кѡ просла́висѧ.

Стеце́мсѧ дне́сь бцⷣꙋ почита́юще пѣ́сньми, и҆ торжествꙋ́имъ дꙋхо́вный пра́здникъ: въ хра́мъ бо бг҃ꙋ да́ръ прино́ситсѧ.

Пѣ́сньми да воспои́мъ бцⷣы сла́вное предше́ствiе: къ хра́мꙋ бо дне́сь, ꙗ҆́кѡ хра́мъ бж҃iй, прино́ситсѧ прⷪ҇ро́чески, да́ръ многоцѣ́нный.

А҆́нна непоро́чнаѧ ра́довашесѧ, ꙗ҆́кѡ да́ръ многоцѣ́ненъ бг҃ꙋ приносѧ́щи въ хра́мъ ма́терски: i҆ѡакíмъ же съ не́ю торжествꙋ́етъ свѣ́тлѡ.

Дв҃дъ, пра́ѻтецъ тво́й воспѣ́ тѧ дре́вле, дв҃о бг҃оневѣ́сто, дще́рь глаго́лѧ тѧ̀ цр҃ѧ̀ хрⷭ҇та̀. є҆го́же и҆ роди́вши ма́терски млⷣнца дои́ла є҆сѝ.

И҆ ст҃ы́хъ два̀, на и҃. Канѡ́нъ ст҃а́гѡ а҆мфiло́хiа, є҆гѡ́же краегране́сiе:

Пре́лести смѣю́щасѧ пою̀ па́стырѧ. Ѳеофа́ново.

Гла́съ д҃. Пѣ́снь а҃. I҆рмо́съ:

Мо́рѧ чермнꙋ́ю пꙋчи́нꙋ невла́жными стопа́ми дре́внiй пѣшеше́ствовавъ i҆и҃ль, крестоѻбра́зными мѡѷсе́овыма рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть.

Словеса̀ sлочести́выхъ є҆ресе́й и҆ кичє́нiѧ, правосла́вiѧ  заре́ю просвѣще́нъ, ѹ҆до́бнѡ разори́лъ є҆сѝ: въ не́мже тебѐ чтꙋ́щыѧ, свѧщенноѧвле́нне, сохранѝ.

И҆́же всѣ́хъ спасе́нiѧ при́снѡ хотѧ́й гдⷭ҇ь, свѧще́нныѧ тѧ̀ па́ствы пꙋтевожда̀, i҆ера́рше, предлага́етъ, сло́вомъ и҆ житiе́мъ свѣтѧ́ща и҆зрѧ́днѡ ви́дѣвъ.

Зако́ннѡ пострада́ти и҆збра́въ по хрⷭ҇то́вѣ цр҃кви, всеѻрꙋ́жiемъ, ѻ҆́ч҃е, крⷭ҇та̀ себѐ ѡ҆гради́лъ є҆сѝ, и҆ побѣди́тель благода́тiю и҆ вѣне́чникъ ꙗ҆ви́лсѧ є҆сѝ, сла́вне.

Бг҃оро́диченъ:

Сло́во ѻ҆ц҃ꙋ̀ собезнача́льное, и҆ соприсносꙋ́щное, и҆ тогѡ̀ сꙋщества̀ зра́къ, ро́ждшемꙋ сꙋ́ща, и҆зъ тебє̀ воплоще́нна родила̀ є҆сѝ несказа́ннѡ, неискꙋсобра́чнаѧ.

И҆́нъ канѡ́нъ ст҃а́гѡ григо́рiа, є҆гѡ́же краегране́сiе:

Чꙋдодѣ́йственномꙋ григо́рiю почꙋди́сѧ. I҆ѡ́сифово.

Гла́съ и҃. Пѣ́снь а҃. I҆рмо́съ:

Сокрꙋши́вшемꙋ бра̑ни мы́шцею свое́ю, и҆ прове́дшемꙋ i҆и҃лѧ сквозѣ̀ чермно́е мо́ре, пои́мъ є҆мꙋ̀, ꙗ҆́кѡ и҆зба́вителю на́шемꙋ бг҃ꙋ: ꙗ҆́кѡ просла́висѧ.

Зарѧ́ми дх҃а просвѣща́емь при́снѡ, свѧще́нне григо́рiе, и҆ свѣтоза́рна sвѣзда̀ бы́въ, всего́ мѧ ѡ҆зарѝ моли́твами твои́ми, ꙗ҆́кѡ да воспою́ тѧ.

И҆́же предвѣ́децъ всѣ́хъ, ѡ҆благода́тствивъ ѹ҆́мъ тво́й бг҃ода́нными сiѧ́ньми, ѿ пеле́нъ тѧ̀ ѡ҆свѧща́етъ, бжⷭ҇твенными добродѣ́тельми сiѧ́ти хотѧ́ща, ѻ҆́ч҃е, и҆ чꙋдесы̀.

Дрема́нiе ѿ вѣ́ждей ѹ҆ны́нiѧ ѿве́ргъ, свѣти́льникъ бо́дрый ты̀ ꙗ҆ви́лсѧ є҆сѝ, бг҃оно́се, показа́въ вещмѝ зва́нiе твоѐ, григо́рiе и҆́стинствꙋющее.

Бг҃оро́диченъ:

Бцⷣꙋ тѧ̀ госпо́дственнѡ и҆ и҆́стиннѡ и҆сповѣ́дꙋю: родила́ бо є҆сѝ гдⷭ҇а несказа́ннѡ, во двꙋ̀ сꙋщества́хъ и҆ хотѣ́нiихъ, пречⷭ҇таѧ дв҃о, разꙋмѣва́ема. 

Пѣ́снь г҃. I҆рмо́съ:

Да ѹ҆тверди́тсѧ се́рдце моѐ въ во́ли твое́й, хрⷭ҇тѐ бж҃е, и҆́же надъ вода́ми не́бо ѹ҆твержде́й второ́е, и҆ ѡ҆снова́вый на вода́хъ зе́млю, всеси́льне.

Торжествꙋ́имъ празднолю́бцы, и҆ сра́дꙋимсѧ дꙋ́хомъ, во ст҃ѣ́мъ пра́здницѣ ѹ҆чрежда́ющесѧ дне́сь, дще́ре цр҃е́вы, и҆ мт҃ре бг҃а на́шегѡ.

I҆ѡакíме, ра́дꙋйсѧ дне́сь, и҆ весели́сѧ, а҆́нно, дх҃омъ, рожде́ннꙋю и҆зъ ва́съ гдⷭ҇ꙋ приводѧ́ще трилѣ́тствꙋющꙋ, ꙗ҆́кѡ ю҆́ницꙋ чи́стꙋ всенепоро́чнꙋю.

Бж҃iе селе́нiе во хра́мъ ст҃ы́й приво́дитсѧ бцⷣа марiа́мъ, пло́тiю трилѣ́тствꙋющаѧ, и҆ то́й свѣщесвѣ́тѧтъ дѣ̑вы, предтекꙋ́ще.

Бж҃iѧ а҆́гница небла́зненнаѧ, и҆ голꙋби́ца нескве́рнаѧ, бг҃овмѣсти́маѧ ски́нiѧ, сла́вы ѡ҆свѧще́нiе, въ ски́нiи ст҃ѣ́й ѡ҆бита́ти и҆збра̀.

И҆́нъ. I҆рмо́съ:

Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище и҆ ѹ҆твержде́нiе.

Бжⷭ҇твенное и҆ свѣтоза́рное твои́хъ догма́тѡвъ сiѧ́нiе, погасѝ sлочести́вый по́лкъ є҆ретíческiй, а҆мфiло́хiе сла́вне.

Во́дъ животво́рныхъ ꙗ҆́кѡ рѣка̀ сы́й ѿ бг҃а и҆спо́лнена, первосвѧще́нникъ бы́въ, и҆́миже благочести́вiи напаѧ́емсѧ.

Бога́тыми лꙋча́ми просвѣща́емь, ѹ҆́мъ ѡ҆сiѧ́лъ є҆сѝ та́йнымъ, прпⷣбне, твои́хъ ѹ҆че́нiй благолѣ́пiемъ.

Бг҃оро́диченъ:

Свѣ́щникъ тѧ̀ свѣтоза́рный, и҆ дꙋшепита́тельнꙋю благоче́стiѧ трапе́зꙋ, и҆ кiвѡ́тъ, пречⷭ҇таѧ, всѝ вѣ́рнiи возвѣща́емъ.

И҆́нъ. I҆рмо́съ:

Ѹ҆тверди́сѧ се́рдце моѐ во гдⷭ҇ѣ, вознесе́сѧ ро́гъ мо́й въ бз҃ѣ мое́мъ, разшири́шасѧ на врагѝ моѧ̑ ѹ҆ста̀ моѧ̑, возвесели́хсѧ ѡ҆ спасе́нiи твое́мъ. 

Сегѡ̀ ра́ди тво́й прiе́мъ, ѻ҆́ч҃е, трꙋ́дъ зижди́тель, ста́рцꙋ приведе́ тѧ въ пꙋсты́ню, ѹ҆ча́щꙋ тѧ̀, григо́рiе, всѧ́кагѡ писа́нiѧ сказа́нiю.

Всю̀ провожда́ѧ седми́цꙋ безпи́щенъ, ѻ҆́ч҃е, пита́лсѧ є҆сѝ снѣ́дiю нбⷭ҇ною, твои́хъ сле́зъ дожде́мъ напаѧ́емь, и҆ бжⷭ҇твеннѡ наслажда́емь.

Ѿ бг҃а тебѣ̀, i҆ера́рше, простра́нство се́рдца даде́сѧ: и҆сточи́лъ бо є҆сѝ бога́тнѡ ѹ҆че́нiй чистѣ́йшыѧ вѡ́ды, сердца̀ вѣ́рныхъ напаѧ́ющыѧ.

Бг҃оро́диченъ:

Глаго́лы проповѣ́дникѡвъ бг҃оглаго́ливыхъ и҆спо́лнишасѧ: се́ бо родѝ дв҃а мла́до ѻ҆троча̀, а҆да́ма дре́внѣйшее и҆ сопресто́льное роди́телю.

Конда́къ пра́здника, гла́съ д҃. Подо́бенъ: Вознесы́йсѧ:

Пречⷭ҇тый хра́мъ сп҃совъ, многоцѣ́нный черто́гъ и҆ дв҃а, свѧще́нное сокро́вище сла́вы бж҃iѧ, дне́сь вво́дитсѧ въ до́мъ гдⷭ҇ень, благода́ть совводѧ́щи, ꙗ҆̀же въ дс҃ѣ бжⷭ҇твенномъ, ю҆́же воспѣва́ютъ а҆́гг҃ли бж҃iи: сiѧ̀ є҆́сть селе́нiе нбⷭ҇ное.

I҆́косъ:

Неизрече́нныхъ бж҃iихъ и҆ бжⷭ҇твенныхъ та̑инъ зрѧ̀ въ дв҃ѣ благода́ть ꙗ҆влѧ́емꙋ, и҆ и҆сполнѧ́емꙋ ꙗ҆́вственнѡ, ра́дꙋюсѧ, и҆ ѻ҆́бразъ разꙋмѣ́ти недоꙋмѣ́юсѧ, стра́нный и҆ неизрече́нный: ка́кѡ и҆збра́ннаѧ чⷭ҇таѧ, є҆ди́на ꙗ҆ви́сѧ па́че всеѧ̀ тва́ри ви́димыѧ и҆ разꙋмѣва́емыѧ; тѣ́мже восхвали́ти хотѧ̀ сiю̀, ѹ҆жаса́юсѧ sѣлѡ̀ ѹ҆мо́мъ же и҆ сло́вомъ, ѻ҆ба́че дерза́ѧ проповѣ́даю и҆ велича́ю: сiѧ̀ є҆́сть селе́нiе нбⷭ҇ное.

И҆ конда́къ григо́рiа, гла́съ д҃. Подо́бенъ: Ꙗ҆ви́лсѧ є҆сѝ дне́сь.

Свѣтилꙋ́чными сiѧ̑нiи цр҃ковь ст҃а́гѡ дх҃а свѣтово́дитъ свѣ́лое соверша́ющыѧ твоѐ ѹ҆спе́нiе, прпⷣбне ѻ҆́ч҃е всеблаже́нне григо́рiе. 

Сѣда́ленъ, гла́съ то́йже. Подо́бенъ: Ско́рѡ предварѝ:

Просвѣща́еши концы̀ въ твое́й па́мѧти, мꙋ́дре: тѣ́ло бо твоѐ и҆сточа́етъ и҆сцѣле́нiй и҆сто́чникъ, а҆мфiло́хiе сла́вне. тѣ́мже и҆ не́мощи и҆збавлѧ́еши всѧ́кiѧ, вѣ́рою приходѧ́щыѧ къ честно́мꙋ твоемꙋ̀ хра́мꙋ: сегѡ̀ ра́ди и҆ ны́нѣ молѝ спасти́сѧ на́мъ.

Сла́ва, гла́съ и҃. Подо́бенъ: Премꙋ́дрости:

Ѿ пеле́нъ гдⷭ҇ꙋ возложе́нъ, ꙗ҆́кѡ дре́вле пресла́вный самꙋи́лъ, та́кожде зовꙋ́щагѡ тѧ̀ сп҃са послꙋ́шалъ є҆сѝ, и҆ дꙋ́шꙋ ѡ҆чи́стивъ до́брыхъ подаѧ́ньми, свѧще́нства благода́ть досто́йнѡ взѧ́лъ є҆сѝ. тѣ́мже на sла́цѣ бжⷭ҇твеннагѡ зна́нiѧ па́ствовавъ па́ствꙋ, врачева́нiй и҆зблиста́лъ є҆сѝ дѣ̑йства, григо́рiе: молѝ хрⷭ҇та̀ бг҃а, грѣхѡ́въ ѡ҆ставле́нiе дарова́ти пра́зднꙋющымъ любо́вiю ст҃ꙋ́ю па́мѧть твою̀.

И҆ ны́нѣ, пра́здника, гла́съ д҃. Подо́бенъ: Ско́рѡ предварѝ:

Дв҃де, предꙿидѝ въ хра́мъ бж҃iй, и҆ ра́дꙋѧсѧ прiимѝ цр҃и́цꙋ на́шꙋ, и҆ то́й возопíй: вни́ди, гпⷭ҇жѐ, въ хра́мъ цр҃е́въ, вни́ди: є҆ѧ́же сла́ва покрове́ннѡ разꙋмѣ́етсѧ, и҆зъ неѧ́же хо́щетъ и҆сточи́тисѧ на́мъ всѣ̑мъ свѣ́тъ, хрⷭ҇то́съ.

Пѣ́снь д҃. I҆рмо́съ:

Дх҃омъ прови́дѧ, прⷪ҇ро́че а҆ввакꙋ́ме, словесѐ воплоще́нiе, проповѣ́далъ є҆сѝ, вопiѧ̀: внегда̀ прибли́житисѧ лѣ́тѡмъ, позна́ешисѧ, внегда̀ прiитѝ вре́мени, пока́жешисѧ. сла́ва си́лѣ твое́й, гдⷭ҇и.

Прⷪ҇ро́че и҆са́iе, прорцы̀ на́мъ: дв҃а кто̀ є҆́сть, и҆мꙋ́щаѧ во чре́вѣ; ꙗ҆́же и҆зъ i҆ꙋ́дина ко́рене прозѧ́бши, и҆ ро́ждшисѧ и҆зъ дв҃да царѧ̀, сѣ́мене ст҃а́гѡ, пло́дъ бл҃госла́вный.

Начина́йте, дѣ̑вы, и҆ воспо́йте пѣ̑сни, рꙋка́ми держа́ще свѣщы̀, чⷭ҇тыѧ бцⷣы предше́ствiе хва́лѧще, ны́нѣ грѧдꙋ́щыѧ во хра́мъ бж҃iй кꙋ́пнѡ съ на́ми пра́зднꙋюще.

I҆ѡакíме и҆ а҆́нно, весели́тесѧ ны́нѣ, во хра́мъ приводѧ́ще гдⷭ҇ень чⷭ҇тꙋю бг҃а мт҃рь, хрⷭ҇та̀ всецр҃ѧ̀ бꙋ́дꙋщꙋю,  ѿ ва́съ же ро́ждшꙋюсѧ, ꙗ҆́кѡ трилѣ́тствꙋющꙋю ю҆́ницꙋ.

Ст҃а́ѧ ст҃ы́хъ сꙋ́щи, чⷭ҇таѧ, во хра́мъ ст҃ы́й возлюби́ла є҆сѝ всели́тисѧ, и҆ со а҆́гг҃лы, дв҃о, бесѣ́дꙋющи пребыва́еши пресла́внѣ, съ небесѐ хлѣ́бъ прiе́млющи, пита́тельнице жи́зни.

И҆́нъ. I҆рмо́съ:

Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й, гдⷭ҇и.

А҆мфiло́хiа бжⷭ҇твеннагѡ и҆ бг҃оглаго́ливагѡ свѧще́нное торжество̀, бг҃омꙋ́дрiи, прiиди́те вѣ́рою воспле́щимъ, тогѡ̀ ѹ҆че́ньми и҆ бг҃осло́вiемъ ѹ҆крѣплѧ́еми.

Невѣстово́децъ, бг҃оно́се, цр҃кве сꙋ́щiѧ въ хрⷭ҇тѣ̀ бы́въ, добро́тою слове́съ сiю̀ ѹ҆краси́лъ є҆сѝ, и҆ красото́ю правосла́вiѧ ѹ҆ѧсни́лъ є҆сѝ.

Бг҃осло́вный тво́й ѧ҆зы́къ и҆ бг҃оглаго́ливый, нача́льныѧ трⷪ҇цы є҆диноче́стнꙋю держа́вꙋ всѣ̑мъ ѹ҆ѧснѝ, и҆ є҆ди́но бжⷭ҇тво̀ чти́ти въ тре́хъ ѵ҆поста́сехъ.

Бг҃оро́диченъ:

Но́вꙋю ски́нiю тѧ̀, дв҃о, разꙋмѣва́емъ, и҆ чи́стое ст҃и́лище всѣ́хъ влⷣки: того́ бо родила̀ є҆сѝ пло́тiю по ѵ҆поста́си сте́кшасѧ, всенепоро́чнаѧ.

И҆́нъ. I҆рмо́съ:

Ѹ҆слы́шахъ, гдⷭ҇и, слꙋ́хъ тво́й и҆ ѹ҆боѧ́хсѧ, ꙗ҆́кѡ неизрече́ннымъ совѣ́томъ, бг҃ъ сы́й присносꙋ́щный, ѿ дв҃ы проше́лъ є҆сѝ вопло́щсѧ. сла́ва снизхожде́нiю твоемꙋ̀, хрⷭ҇тѐ, сла́ва си́лѣ твое́й.

Землѧ̀ ꙗ҆́кѡ добра̀, процвѣ́лъ є҆сѝ стори́чествꙋющiй, ѻ҆́ч҃е, кла́съ, и҆ серпо́мъ твои́хъ ѹ҆че́нiй пожа́лъ є҆сѝ є҆ретíческое sлочести́вое мнѣ́нiе, собо́ра побо́рникъ ꙗ҆ви́всѧ, прпⷣбне григо́рiе.

Нбⷭ҇ный тѧ̀ сꙋ́дъ а҆рхiере́а, бж҃iй ѹ҆го́дниче, показꙋ́етъ до́брѣ пꙋтево́дствити па́ствꙋ, ю҆́же стѧжа̀ кро́вiю хрⷭ҇то́съ, провѣ́дый твоеѧ̀ дꙋшѝ, ѻ҆́ч҃е, свѣ́тлость.

Хра́мъ бж҃iй бы́лъ є҆сѝ ѡ҆чище́нъ страсте́й скве́рны, и҆  въ хра́мѣ свѧще́ннѣмъ предстоѧ̀, дх҃а прише́ствiе прiѧ́лъ є҆сѝ ꙗ҆́вѣ, ви́домъ чⷭ҇тыѧ голꙋби́цы, хрⷭ҇тꙋ́ тѧ просла́вльшꙋ.

Бг҃оро́диченъ:

Ро́дъ человѣ́ческiй спасе́сѧ, па́че ѹ҆ма̀ твои́мъ рождество́мъ: и҆ сꙋ́щiи во тмѣ̀ тлѣ́нiѧ, пречⷭ҇таѧ влⷣчце, ви́дѣша свѣ́тъ возсiѧ́вшiй и҆зъ чре́ва твоегѡ̀, вино́внагѡ на́шегѡ, ѻ҆трокови́це, воззда́нiѧ.

Пѣ́снь є҃. I҆рмо́съ:

Свѣ́тлый на́мъ возсiѧ́й свѣ́тъ присносꙋ́щный, ѹ҆́тренюющымъ ѡ҆ сꙋдьба́хъ за́повѣдей твои́хъ, влⷣко чл҃вѣколю́бче, хрⷭ҇тѐ бж҃е на́шъ.

Да свѣтлоно́симъ, правосла́внiи всѝ, стека́ющесѧ и҆ сла́вѧще бг҃ома́терь, ꙗ҆́кѡ гдⷭ҇ꙋ дне́сь приво́дитсѧ, ꙗ҆́кѡ же́ртва благопрiѧ́тна.

Да веселѧ́тсѧ пра́ѻтцы дне́сь, влⷣчце, и҆ да ра́дꙋетсѧ ро́ждшаѧ тѧ̀ со ѻ҆тце́мъ твои́мъ, ꙗ҆́кѡ пло́дъ и҆́хъ гдⷭ҇ꙋ прино́ситсѧ.

Многоимени́тꙋю и҆ сла́внѣйшꙋю, непоро́чнꙋю ю҆́ницꙋ, ꙗ҆́кѡ пло́тiю ро́ждшꙋю бжⷭ҇твеннаго тельца̀, всѝ воспои́мъ, вѣ́рнѡ пра́зднꙋюще.

Ѹ҆невѣ́щенiѧ написꙋ́ютсѧ бжⷭ҇твєннаѧ зна́мєнiѧ, па́че ѹ҆ма̀ ржⷭ҇тва̀ твоегѡ̀, чⷭ҇таѧ дв҃о, дне́сь дх҃омъ ст҃ы́мъ въ домꙋ̀ бж҃iи.

И҆́нъ. I҆рмо́съ:

Ты̀, гдⷭ҇и мо́й, свѣ́тъ въ мíръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнiѧ вѣ́рою воспѣва́ющыѧ тѧ̀.

Просвѣща́емь свѣ́томъ трисо́лнечнагѡ бжⷭ҇тва̀, сѣ́лъ є҆сѝ на прⷭ҇то́лѣ а҆рхiере́йства, бг҃омꙋ́дре а҆мфiло́хiе.

Всецѣ́ла тебѐ сама́го бг҃ꙋ ѡ҆свѧти́лъ є҆сѝ, и҆ бы́лъ є҆сѝ бг҃опроповѣ́дникъ велегла́сенъ, ѻ҆́ч҃е, всебл҃же́нне а҆мфiло́хiе.

Ра́достный на́мъ пра́здникъ и҆ всесвѧще́нный наста̀, бжⷭ҇твеннагѡ и҆ мꙋ́драгѡ ѹ҆чи́телѧ, мíръ ѡ҆свѧща́ющiй.

Бг҃оро́диченъ:

Ѽ всѣ́хъ вѣ́рныхъ благолѣ́пное ѹ҆добре́нiе, пречⷭ҇таѧ  бг҃омт҃и! дꙋшѝ моеѧ̀ скве́рнꙋ ѡ҆мы́й моли́твами твои́ми.

И҆́нъ. I҆рмо́съ:

Мра́къ дꙋшѝ моеѧ̀ разженѝ, свѣтода́вче хрⷭ҇тѐ бж҃е, началоро́днꙋю тмꙋ̀ и҆згна́въ бе́здны, и҆ да́рꙋй мѝ свѣ́тъ повелѣ́нiй твои́хъ, сло́ве, да ѹ҆́тренюѧ сла́влю тѧ̀.

Глаго́ломъ твои́мъ ѡ҆чища́еши смра̑дныѧ не́мѡщи прокаже́ннагѡ и҆ногда̀, прише́дшагѡ къ тебѣ̀ вѣ́рою: ѿ бг҃а бо прiѧ́лъ є҆сѝ благода́ть чꙋде́съ, мꙋ́дре, ꙗ҆́коже є҆лiссе́й бжⷭ҇твенный, бг҃омꙋ́дре григо́рiе.

Ѿве́рзлъ є҆сѝ моли́твою твое́ю гꙋгни́вагѡ ѹ҆ста̀ и҆ ѹ҆́ши, григо́рiе, врачева́нiй, всеблаже́нне, дѣ́йствомъ ѡ҆богати́лсѧ є҆сѝ, и҆ и҆зры́гнꙋлъ є҆сѝ бг҃осло́вiѧ глꙋбинꙋ̀, морѧ̀ безбо́жныхъ и҆зсꙋша́ющꙋ.

Земна́гѡ пристра́стiѧ ѡ҆чи́щсѧ, ѻ҆́ч҃е, ꙗ҆́кѡ пе́тръ первоизбра́нный а҆пⷭ҇лѡвъ, сѣ́нiю твое́ю цѣлє́нiѧ соверша́еши, содержи̑мыѧ лю́тыми недꙋ́гѡвъ нападе́ньми бжⷭ҇твеннѡ врачꙋ́ѧ.

Бг҃оро́диченъ:

Нѣ́дръ ѻ҆ч҃ескихъ не и҆стощи́въ, во є҆́же воплоща́тисѧ, всенепоро́чнаѧ, въ твои́хъ нѣ́дрѣхъ ви́дитсѧ держи́мь, ꙗ҆́кѡ млⷣнецъ: є҆го́же ми́лостива сотворѝ, благоче́стнѡ тѧ̀ чтꙋ́щымъ, дв҃о бг҃оневѣ́сто.

Пѣ́снь s҃. I҆рмо́съ:

Прⷪ҇ро́ка i҆ѡ́нꙋ подража́ѧ, вопiю̀: живо́тъ мо́й, бл҃же, свободѝ и҆зъ тлѝ, и҆ спаси́ мѧ, сп҃се мíра, зовꙋ́ща: сла́ва тебѣ̀.

Пра́зднꙋимъ, вѣ́рнiи, пра́здникъ дꙋхо́вный мт҃ре бж҃iѧ, воспѣва́юще благоче́стнѡ: є҆́сть бо ст҃ѣ́йша нбⷭ҇ныхъ ѹ҆мѡ́въ.

Пѣ́сньми дꙋхо́вными восхва́лимъ, вѣ́рнiи, мт҃рь свѣ́та, ꙗ҆́кѡ дне́сь на́мъ ꙗ҆ви́сѧ предходѧ́щи въ хра́мъ бж҃iй.

Нескве́рнаѧ а҆́гница, и҆ чⷭ҇таѧ голꙋби́ца, приведе́сѧ ѡ҆бита́ти въ до́мъ бж҃iй, ꙗ҆́кѡ непоро́чнаѧ, пронарече́ннаѧ бы́ти мт҃и бж҃iѧ. 

Въ хра́мъ зако́нный вхо́ды соверша́етъ хра́мъ бж҃iй, нбⷭ҇наѧ ски́нiѧ: и҆зъ неѧ́же на́мъ сꙋ́щымъ во тмѣ̀ свѣ́тъ возсiѧ̀.

И҆́нъ. I҆рмо́съ:

Пожрꙋ́ ти со гла́сомъ хвале́нiѧ, гдⷭ҇и, цр҃ковь вопiе́тъ тѝ, ѿ бѣсо́вскiѧ кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вiю.

Ѹ҆мертви́въ въ пло́ти долѣре́вностное мꙋдрова́нiе, безстра́стiѧ бл҃года́тiю ѡ҆дѣ́ѧлсѧ є҆сѝ, ѻ҆́ч҃е свѧщеннотаи́нниче, и҆ всечи́стыми ѹ҆чє́нiи трⷪ҇цꙋ проповѣ́далъ є҆сѝ.

Два́жды.

Стра́хомъ ѡ҆гради́всѧ бжⷭ҇твеннымъ, бг҃опрiѧ́тне, и҆ дꙋ́шꙋ ѿ скве́рнъ чи́стꙋ содѣ́ѧвъ, бг҃осло́вiѧ ꙗ҆ви́лсѧ є҆сѝ свѧще́ннѣйшiй ѻ҆рга́нъ, прпⷣбне.

Бг҃оро́диченъ:

Чи́стое тѧ̀ и҆ ст҃о́е вѣ́дѧще селе́нiе цр҃ѧ̀ сла́вы, и҆ хра́мъ и҆ прⷭ҇то́лъ превысоча́йшагѡ, мо́лимъ дꙋ́шы на́шѧ спастѝ, всепѣ́таѧ.

И҆́нъ. I҆рмо́съ:

Ꙗ҆́коже прⷪ҇ро́ка и҆зба́вилъ є҆сѝ и҆зъ глꙋбины̀ преиспо́днiѧ, хрⷭ҇тѐ бж҃е, и҆ менѐ ѿ грѣхѡ́въ мои́хъ и҆зба́ви, ꙗ҆́кѡ человѣколю́бецъ, и҆ ѹ҆пра́ви живо́тъ мо́й, молю́сѧ.

Ѹ҆крѣплѧ́етсѧ ѻ҆трокови́ца, тѣ́ломъ разсла́бленнаѧ въ лѣ́тѣхъ мно́жайшихъ, моли́твою твое́ю, прпⷣбне, вѣ́рнѡ прише́дши къ тебѣ̀, и҆ вино́внаго всѣ́хъ велича́етъ хрⷭ҇та̀.

Стопа́мъ послѣ́дꙋѧ влⷣчнимъ, житiе́мъ непоро́чнымъ, сла́вне, непра́веднѣ ѡ҆скорблѧ́емь и҆ ѡ҆клевета́емь, не и҆зничто́женъ пребы́лъ є҆сѝ.

Sло́бою соживꙋ́щiи, тѧ̀ неsло́биваго а҆́гнца, ꙗ҆́кѡ свирѣ́пiи sвѣ́рiе восхи́тивше, въ темни́цꙋ ѡ҆сꙋди́ша, храни́ма, ѻ҆́ч҃е, бжⷭ҇твенною благода́тiю.

Бг҃оро́диченъ:

Ѹ҆́мъ разꙋмѣ́ти недоꙋмѣ́етъ вели́кое твоегѡ̀ рождества̀ та́инство: бг҃а бо родила̀ є҆сѝ, чл҃вѣ́ка бы́вша, приснодв҃о, неѡбмы́сленнаго. 

Конда́къ ст҃а́гѡ а҆мфiло́хiа, гла́съ в҃. Подо́бенъ: Вы́шнихъ и҆щѧ̀:

Бжⷭ҇твенный гро́мъ, трꙋба̀ дх҃а, вѣ́ры садодѣ́лателю, и҆ сѣ́чиво є҆ресе́й, i҆ера́рше а҆мфiло́хiе, трⷪ҇цы ѹ҆го́дниче вели́кiй, со а҆́гг҃лы предстоѧ̀ при́снѡ, молѝ непреста́ннѡ ѡ҆ всѣ́хъ на́съ.

I҆́косъ:

Ѿ дх҃а ст҃а́гѡ премꙋ́дрый i҆ера́рхъ хрⷭ҇то́въ вдохнꙋ́всѧ, цр҃ковь запеча́та: и҆мѣ́ѧ бо си́лы дѣ́йство, сла́вный таи́нникъ, и҆ ѹ҆чи́тель вѣ́ры прiѧ́тенъ, ѹ҆слы́шавъ благочте́нiе бжⷭ҇твенныхъ писа́нiй, воѡбраже́нiе живоно́снагѡ и҆ честна́гѡ крⷭ҇та̀ творе́нiемъ, є҆ѵно́мiа ѿгна̀, и҆ вѣ́рꙋ ѹ҆ѧсни́въ проповѣ́даѧ хрⷭ҇та̀, мо́литъ непреста́ннѡ ѡ҆ всѣ́хъ на́съ.

Пѣ́снь з҃. I҆рмо́съ:

Пе́щь, сп҃се, ѡ҆роша́шесѧ, ѻ҆́троцы же, ликꙋ́юще, поѧ́хꙋ: ѻ҆тцє́въ бж҃е, бл҃гослове́нъ є҆сѝ.

Ликовствꙋ́имъ празднолю́бцы дне́сь, воспои́мъ чⷭ҇тꙋю влⷣчцꙋ, i҆ѡакíма и҆ а҆́ннꙋ досто́йнѡ чтꙋ́ще.

Прⷪ҇ро́чествꙋй дв҃де, глаго́лѧ дх҃омъ: приведꙋ́тсѧ дѣ̑вы въ слѣ́дъ тебє̀, приведꙋ́тсѧ тебѣ̀ во хра́мъ цр҃и́цы мт҃ри.

Ра́довахꙋсѧ а҆́гг҃лѡвъ чи́ни, веселѧ́хꙋсѧ пра́ведныхъ дꙋ́си, ꙗ҆́кѡ бж҃iѧ мт҃и во ст҃а̑ѧ приво́дитсѧ.

Прiе́млющи пи́щꙋ нбⷭ҇нꙋю, преспѣва́ше мꙋ́дростiю и҆ бл҃года́тiю, бы́вши мт҃и по пло́ти хрⷭ҇та̀ бг҃а.

И҆́нъ. I҆рмо́съ:

Въ пещѝ а҆враа́мстiи ѻ҆́троцы персíдстѣй, любо́вiю благоче́стiѧ па́че, не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.

Та́инственнѣйшымъ бг҃овѣща́нiємъ твои̑мъ вне́млюще любо́вiю, а҆́рiева, ѻ҆́ч҃е, разсѣче́нiѧ бж҃ества̀ и҆збѣга́емъ, трⷪ҇цꙋ несозда́ннꙋю и҆ є҆диносꙋ́щнꙋю вѣ́рою сла́вѧще.

Ѡ҆блича́ема ѹ҆че́нiемъ твои́мъ македо́нiа, ѻ҆́ч҃е, зрѧ́ще,  дх҃а бл҃га́го, ѻ҆ц҃ꙋ́ же и҆ сн҃ꙋ спокланѧ́ема, и҆ собезнача́льна, вѣ́рою сла́вимъ.

Сло́вомъ ѹ҆ѧсни́въ, є҆́же па́че сло́ва, сло́ва воплоще́нiе, чествова́ти въ двꙋ́хъ сꙋщества́хъ є҆ди́наго бг҃а, бг҃омꙋ́дреннѡ наꙋчи́лъ є҆сѝ, и҆ раздѣле́нiѧ и҆ смѣше́нiѧ бѣжа́ти, бг҃опрiѧ́тне.

Бг҃оро́диченъ:

Всѝ, ѹ҆се́рднѡ бцⷣꙋ восхва́лимъ, прiиди́те, вѣ́рою спа́сшiисѧ, и҆зъ неѧ̀ ро́ждшагосѧ вседержи́телѧ, бл҃гослове́на ты̀ въ жена́хъ є҆сѝ, вопiю́ще, всенепоро́чнаѧ.

И҆́нъ. I҆рмо́съ:

А҆́гг҃ломъ ѻ҆́троки и҆зъ ѻ҆гнѧ̀ спасы́й, и҆ гремѧ́щꙋю пе́щь преложивы́й на ро́сꙋ, бл҃гослове́нъ є҆сѝ, бж҃е ѻ҆тє́цъ на́шихъ.

Чꙋдодѣ́йствꙋетъ зижди́тель, сꙋди́мꙋ тебѣ̀, блаже́нне, блꙋдни́ца бо жени́що стремле́нiемъ взѧта̀ де́мѡнскимъ, всѣ̑мъ показа́ тѧ чи́ста, григо́рiе.

Свѣтопода́тельнiи бжⷭ҇твеннiи ѹ҆ч҃ницы̀ сп҃совы, тебѣ̀ предста́вше, прпⷣбне, привѧ́зана дре́вꙋ разрѣша́ютъ, ра́достнѡ лобыза́юще.

Терпѣ́нiю твоемꙋ̀, ѻ҆́ч҃е, влⷣка вне́млѧ, чꙋдодѣ́йствы бо́льшими тѧ̀ свѧще́ннѡ ѹ҆краша́етъ, недꙋ́гѡвъ мра́къ ѿгонѧ́ща.

Бг҃оро́диченъ:

Матеролѣ́пнѡ всѣ́хъ родила̀ є҆сѝ зижди́телѧ, и҆ рꙋка́ми понесла̀ є҆сѝ, ꙗ҆́кѡ херꙋвíмскiй прⷭ҇то́лъ, содержа́щаго всѧ̑, неискꙋсобра́чнаѧ.

Пѣ́снь и҃. I҆рмо́съ:

Е҆гѡ́же ѹ҆жаса́ютсѧ а҆́гг҃ли и҆ всѧ̑ вѡ́инства, ꙗ҆́кѡ творца̀ и҆ гдⷭ҇а, по́йте свѧще́нницы, просла́вите ѻ҆́троцы, благослови́те лю́дiе, и҆ превозноси́те во всѧ̑ вѣ́ки.

Весели́тсѧ дне́сь свѣ́тлѡ i҆ѡакíмъ, и҆ а҆́нна непоро́чнаѧ гдⷭ҇ꙋ бг҃ꙋ прино́ситъ же́ртвꙋ, да́ннꙋю є҆́й ѿ ѡ҆бѣща́нiѧ ст҃ꙋ́ю дще́рь.

Хва́лѧтсѧ ст҃íи дв҃дъ и҆ i҆ессе́й, и҆ i҆ꙋ́да чти́тсѧ: и҆зъ  ко́рене бо и҆́хъ и҆зрастѐ пло́дъ, дв҃а чⷭ҇таѧ, и҆зъ неѧ́же роди́сѧ бг҃ъ превѣ́чный.

Марíа пречⷭ҇таѧ и҆ ѡ҆дꙋшевле́ннаѧ ски́нiѧ, приво́дитсѧ дне́сь въ до́мъ бж҃iй, и҆ прiе́млетъ сiю̀ заха́рiа рꙋка́ми, ꙗ҆́кѡ ѡ҆свѧще́нное сокро́вище гдⷭ҇не.

Ꙗ҆́кѡ две́рь спаси́тельнꙋю, и҆ го́рꙋ мы́сленнꙋю, ꙗ҆́кѡ лѣ́ствицꙋ ѡ҆дꙋшевле́ннꙋю, почти́мъ, вѣ́рнiи, вои́стиннꙋ, дв҃ꙋ и҆ мт҃рь бж҃iю, благослове́ннꙋю рꙋка́ми i҆ере́євъ.

И҆́нъ. I҆рмо́съ:

Рꙋ́цѣ распросте́ръ данiи́лъ, львѡ́въ зiѧ̑нiѧ въ ро́вѣ затчѐ, ѻ҆́гненнꙋю же си́лꙋ ѹ҆гаси́ша, добродѣ́телiю препоѧ́савшесѧ, благоче́стiѧ рачи́тели ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ, гдⷭ҇а.

Ѹ҆краси́шасѧ пѣ́сненнѡ ѹ҆ста̀ твоѧ̑ бг҃ослѡ́вѧщаѧ ꙗ҆́снѡ, трⷪ҇цꙋ несозда́ннꙋ, безнача́льнꙋ, є҆диносꙋ́щнꙋ, несли́тнꙋ тремѝ ѵ҆поста́сьми, ѻ҆́ч҃е бг҃омꙋ́дре. є҆́йже вопiе́мъ: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Бога́тство тебѣ̀ и҆ сла́вꙋ честнꙋ́ю ѵ҆поста́снаѧ мꙋ́дрость дадѐ, бг҃осло́вившꙋ тѝ, премꙋ́дре, благоче́стнѡ, и҆ є҆ресе́й низложи́вшꙋ горды́ню, и҆ любо́вiю пою́щꙋ: благослови́те, всѧ̑ дѣла̀ гдⷭ҇нѧ, гдⷭ҇а.

И҆́же всѣ̑мъ подаѧ́й жи́знь, ꙗ҆́кѡ i҆ера́рха вѣ́рна, и҆ бг҃оглаго́лива, въ цр҃ковь тѧ̀ прпⷣбне перворо́дныхъ вво́дитъ, свѧще́нствꙋюща та́инственнѡ, и҆ вѣ́рнѡ пою́ща: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Бг҃оро́диченъ:

Сѐ ны́нѣ ѡ҆скꙋдѣ̀ ꙗ҆́вѣ ѿ i҆ꙋ́дина колѣ́на нача́льникъ и҆ во́ждь: ты́ бо, всенепоро́чнаѧ, родила̀ є҆сѝ, самаго̀ ѿлежа́щаго жда́нiе ꙗ҆зы́кѡвъ хрⷭ҇та̀: є҆мꙋ́же пое́мъ: благослови́те, всѧ̑ дѣла̀ гдⷭ҇нѧ, гдⷭ҇а.

И҆́нъ. I҆рмо́съ:

Покрыва́ѧй вода́ми превы́спрєннѧѧ своѧ̑, полага́ѧй мо́рю предѣ́лъ песо́къ, и҆ содержа́й всѧ̑, тѧ̀ пое́тъ со́лнце, тѧ̀ сла́витъ  лꙋна̀, тебѣ̀ прино́ситъ пѣ́снь всѧ̀ тва́рь, ꙗ҆́кѡ содѣ́телю всѣ́хъ во вѣ́ки.

Ѿрѣша́етсѧ ра́ны де́мѡнскiѧ стра́шныѧ моли́твою твое́ю, блаже́нне, ꙗ҆́же лꙋка́вствомъ пребеззако́нныхъ мꙋже́й ѡ҆клевета́вшаѧ тебѐ пра́веднаго ѻ҆трокови́ца: и҆ посредѣ̀ собо́ра тѧ̀ прославлѧ́етъ подвигополо́жникъ бг҃ъ, во всѧ̑ вѣ́ки.

Те́мнагѡ ѡ҆мраче́нiѧ и҆сполнѧ́ютсѧ лꙋка́вствомъ на тѧ̀ поꙋчи́вшiисѧ, ѻ҆́ч҃е, и҆ сiѧ́етъ твоѐ свѣтоза́рное житiѐ, предъ ѻ҆ц҃ы̀, григо́рiе, въ и҆́хже прише́ствiи, ѹ҆́глiе держа̀ рꙋко́ю, чꙋдодѣ́йствовалъ є҆сѝ.

Ꙗ҆́кѡ sвѣзда̀ свѣтлѣ́йшаѧ, ꙗ҆ви́лсѧ є҆сѝ и҆́стиннѡ на высотѣ̀, ѻ҆́ч҃е, церко́внѣй, ѡ҆зарѧ́еши ны̀ добродѣ́тельми всегда̀, и҆ чꙋде́съ лꙋча́ми, пою́щыѧ твою̀ свѣтоно́снꙋю па́мѧть, ст҃и́телю бг҃омꙋ́дре григо́рiе.

Бг҃оро́диченъ:

Пресла́вное ржⷭ҇тво̀ твоѐ, помышлє́нiѧ на̑ша ѹ҆жаса́етъ, є҆ди́на бл҃гослове́ннаѧ: бг҃ъ бо и҆зъ тебє̀ пло́ть прiѧ́тъ, є҆́же бѣ̀ пребы́въ, бцⷣе, невра́щенъ є҆стество́мъ: є҆го́же превозно́симъ во вѣ́ки.

Пѣ́снь ѳ҃. I҆рмо́съ:

Свѣтоно́сный ѻ҆́блакъ, въ ѻ҆́ньже всѣ́хъ влⷣка, ꙗ҆́кѡ до́ждь съ нб҃сѐ на рꙋно̀ сни́де, и҆ воплоти́сѧ на́съ ра́ди, бы́въ чл҃вѣ́къ, безнача́льный: велича́емъ всѝ ꙗ҆́кѡ мт҃рь бг҃а на́шегѡ чⷭ҇тꙋю.

И҆зъ пра́ведныхъ произы́де, i҆ѡакíма и҆ а҆́нны, ѡ҆бѣща́нiѧ пло́дъ, бг҃оѻтрокови́ца марíа: и҆ ꙗ҆́кѡ кади́ло прiѧ́тное, пло́тiю младе́нствꙋющи, приво́дитсѧ во свѧти́лище ст҃о́е, ꙗ҆́кѡ ст҃а́ѧ во ст҃ы́хъ ѡ҆бита́ти.

Младе́нствꙋющꙋю є҆стество́мъ, и҆ па́че є҆стества̀ ꙗ҆́вльшꙋюсѧ мт҃рь бж҃iю, восхва́лимъ пѣ́сньми: въ хра́мъ бо зако́нный гдⷭ҇ꙋ дне́сь приво́дитсѧ, въ воню̀ благово́нiѧ пра́ведныхъ, ꙗ҆́кѡ пло́дъ дꙋхо́вный.

Со а҆́гг҃ломъ, є҆́же ра́дꙋйсѧ, бцⷣѣ прили́чнѣ возопiи́мъ,  вѣ́рнiи: ра́дꙋйсѧ, вседо́браѧ, невѣ́сто. ра́дꙋйсѧ, ѻ҆́блаче свѣ́тлый, и҆зъ негѡ́же на́мъ возсiѧ̀ гдⷭ҇ь, во тмѣ̀ невѣ́дѣнiѧ сѣдѧ́щымъ. ра́дꙋйсѧ, всѣ́хъ наде́ждо.

Ст҃ы́хъ ст҃а́ѧ и҆ бг҃ома́ти марíе, моли́твами твои́ми, чⷭ҇таѧ, свободи́ ны ѿ сѣ́тей вра́жiихъ, и҆ всѧ́кiѧ є҆́реси, и҆ ско́рби, вѣ́рнѡ покланѧ́ющыѧсѧ ѻ҆́бразꙋ ст҃а́гѡ твоегѡ̀ зра́ка.

И҆́нъ. I҆рмо́съ:

Ка́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе, велича́емъ.

Е҆ди́но трiѷпоста́сное є҆стество̀ всеблагоче́стнѡ бг҃осло́вивъ, всесвѧтꙋ́ю трⷪ҇цꙋ бг҃онача́льнꙋю, непости́жнꙋю, ны́нѣ ѿ неѧ̀ почествова́лсѧ є҆сѝ, свѧщенноѧвле́нне а҆мфiло́хiе.

И҆мѣ́ѧ къ бг҃ꙋ дерзнове́нiе, ꙗ҆́кѡ i҆ера́рхъ, бг҃оно́се, свѧще́ннꙋю и҆ свѣтоно́снꙋю соверша́ющихъ па́мѧть твою̀, всебл҃же́нне, всегда̀ помина́й, твоемꙋ̀ влⷣцѣ предстоѧ̀.

Дава́еши мѝ ѻ҆би́льнꙋю бл҃года́ть, похвалы̑ тебѣ̀, бг҃омꙋ́дре, спле́тшꙋ ѹ҆се́рднымъ се́рдцемъ, грѣхѡ́въ разрѣше́нiе просѧ́щꙋ, ꙗ҆́кѡ ст҃и́тель вѣ́рнѣйшiй, прпⷣбне ѻ҆́ч҃е а҆мфiло́хiе.

Бг҃оро́диченъ:

А҆да́мова ѹ҆́бѡ внꙋ́ка ꙗ҆ви́ласѧ є҆сѝ, бж҃iѧ же мт҃и позна́ласѧ є҆сѝ: ты́ бо ѿ вѣ́ка ꙗ҆ви́ласѧ є҆сѝ ст҃ѣ́йши всѧ́кiѧ тва́ри, бл҃гослове́ннаѧ пречⷭ҇таѧ. тѣ́мъ тѧ̀ всѝ велича́емъ.

И҆́нъ. I҆рмо́съ:

Бл҃гослове́нъ гдⷭ҇ь бг҃ъ i҆и҃левъ, воздви́гнꙋвый ро́гъ спасе́нiѧ на́мъ въ домꙋ̀ дв҃довѣ ѻ҆́трока своегѡ̀, въ ни́хже посѣтѝ на́съ восто́къ съ высоты̀, и҆ напра́вилъ ны̀ є҆́сть на пꙋ́ть ми́ра.

Сѐ, свѣ́тлое торжество̀, сѐ па́мѧть свѧще́ннаѧ, сѐ бл҃года́ть всѣ̑мъ соше́дшымсѧ вѣ̑рнымъ, ѻ҆би́льнѡ врачєва́нiѧ точа́щи, пристꙋ́пимъ: то́читъ бо на́мъ григо́рiева ра́ка просвѣще́нiе присноте́чное и҆ безсме́ртiе. 

Ꙗ҆́кѡ рѣка̀ и҆спо́лнилсѧ є҆сѝ во́дъ хрⷭ҇то́выхъ, ꙗ҆́кѡ ма́слина є҆ле́й то́чиши жи́зни, ꙗ҆́кѡ фíнiѯъ возвы́силсѧ є҆сѝ, григо́рiе, ꙗ҆́кѡ лоза̀, гро́здiе на́мъ добродѣ́телей твои́хъ но́сиши, ѿ ни́хже напаѧ́емсѧ вiно́мъ нетлѣ́нiѧ.

Да сра́дꙋетсѧ дне́сь на́мъ въ па́мѧти твое́й свѧще́нныхъ собо́ръ, и҆ прпⷣбныхъ мно́жество, и҆ всѣ́хъ а҆́гг҃лъ чи́нове: съ ни́миже предстоѧ̀ творцꙋ̀, ѡ҆зарѧ́емь, ѻ҆́ч҃е, помѧнѝ любо́вiю тѧ̀ пѣсносло́вѧщыѧ.

Ѡ҆свѧще́нъ бы́лъ є҆сѝ, ѻ҆́ч҃е, сосꙋ́дъ хрⷭ҇то́въ, цр҃кве сто́лпъ, и҆ приста́нище вѣ́рныхъ, и҆ ме́чь, пре́лєсти и҆зсѣка́ющiй, и҆сто́чникъ и҆сцѣле́нiй, и҆ глꙋбина̀ бжⷭ҇твенныхъ разꙋмѣ́нiй, и҆ свѣща̀ неꙋгаса́ющаѧ, и҆ па́стырь па́стырей.

Бг҃оро́диченъ:

Свѣ́тъ ро́ждшаѧ безлѣ́тный возсiѧ́вшiй и҆зъ ѻ҆ц҃а̀, просвѣтѝ мою̀, ѻ҆трокови́це, дꙋ́шꙋ и҆ ѹ҆́мъ, дале́че ѿ менє̀ ѿгонѧ́щи тмꙋ̀, дв҃о, страсте́й: да тѧ̀ ѹ҆блажа́ю приснобл҃же́ннꙋю, вѣ́рныхъ наде́ждꙋ.

Свѣти́ленъ ст҃а́гѡ а҆мфiло́хiа. Подо́бенъ: Ѹ҆ченикѡ́мъ:

Бг҃ъ положе́нiемъ бы́въ, въ безвеще́ственнѣмъ причаще́нiи бж҃iѧ є҆стества̀, всемꙋ́дре, ѿ а҆́гг҃лъ пома́завсѧ ст҃и́тель бжⷭ҇твенномꙋ при́чтꙋ, хода́тайствꙋѧ созда́телю и҆ созда́нiю, бг҃опрiѧ́тне а҆мфiло́хiе ѻ҆́ч҃е. тѣ́мже твою̀ соверша́юще па́мѧть, тѧ̀ воспѣва́емъ, и҆збавлѧ́еми моли́твами твои́ми, ѿ тлѝ и҆ напа́стей.

Сла́ва, ст҃а́гѡ григо́рiа:

По́стнически житiѐ твоѐ ѹ҆краси́въ, мꙋ́дре ѻ҆́ч҃е, и҆ честны́ѧ, григо́рiе, хрⷭ҇то́вы цр҃кве i҆ера́рхъ ꙗ҆ви́лсѧ є҆сѝ, бл҃же́нне: правосла́вныхъ просвѣща́ѧ зарѧ́ми ѹ҆че́нiй твои́хъ, и҆ неизглаго́ланными чꙋдесы̀. тѣ́мже твоѐ пресвѧто́е ѹ҆спе́нiе соверша́ющымъ и҆спросѝ моли́твами твои́ми дꙋше́вное спасе́нiе. 

И҆ ны́нѣ, пра́здника. Подо́бенъ: Жєны̀ ѹ҆слы́шите:

Ю҆́же дре́вле предвозвѣстѝ прⷪ҇ро́ческое сосло́вiе, ста́мнꙋ и҆ же́злъ, и҆ скрижа́ль, и҆ несѣко́мꙋю го́рꙋ, марíю бг҃оѻтрокови́цꙋ, вѣ́рнѡ да восхва́лимъ: дне́сь бо вво́дитсѧ во ст҃а̑ѧ ст҃ы́хъ воспита́тисѧ гдⷭ҇ꙋ.

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

Взѧ́тсѧ граде́жъ средостѣ́нiѧ, бжⷭ҇твеннымъ и҆́стиннѡ, * бцⷣы вхожде́нiемъ, * и҆ дѡ́льнѧѧ съ вы́шними * ны́нѣ совокꙋпи́хомсѧ.

Стíхъ: Приведꙋ́тсѧ цр҃ю̀ дѣ̑вы въ слѣ́дъ є҆ѧ̀, и҆ и҆́скрєннiѧ є҆ѧ̀ приведꙋ́тсѧ тебѣ̀.

Воспѣ́ша дѣ́вственнiи ли́цы * бжⷭ҇твеннꙋю пѣ́снь, * провожда́юще въ до́мъ бж҃iй, * свѣщенѡ́сныѧ, * є҆ди́нꙋ всенепоро́чнꙋю.

Стíхъ: Приведꙋ́тсѧ въ весе́лiи и҆ ра́дованiи, введꙋ́тсѧ въ хра́мъ царе́въ.

Внꙋ́трь ст҃и́лища, * ст҃ꙋ́ю ст҃ы́хъ, * бцⷣꙋ сꙋ́щꙋю, * ѽ заха́рiе, прiе́мли, * во ст҃а̑ѧ ст҃ы́хъ.

Сла́ва, и҆ ны́нѣ, гла́съ s҃:

Дне́сь, собо́ри вѣ́рныхъ, соше́дшесѧ, дꙋхо́внѣ да торжествꙋ́имъ, и҆ бг҃оѻтрокови́цꙋ, дв҃ꙋ и҆ бцⷣꙋ, въ хра́мъ гдⷭ҇ень приводи́мꙋ, благоче́стнѡ восхва́лимъ, предꙿизбра́ннꙋ ѿ всѣ́хъ родѡ́въ, во ѡ҆би́телище всѣ́хъ цр҃ѧ̀ хрⷭ҇та̀ и҆ бг҃а: дѣ̑вы, свѣщы̀ носѧ́ще, предꙿиди́те, приснодв҃ы, чтꙋ́ще честно́е происхожде́нiе: ма́тєри, печа́ль всю̀ ѿложи́вше, ра́достнѡ спослѣ́дствꙋйте мт҃ри бг҃а быва́ющей, и҆ ра́дости мíра хода́таицѣ. всѝ ѹ҆́бѡ ра́достнѡ, є҆́же ра́дꙋйсѧ, со а҆́гг҃ломъ возопiи́мъ ѡ҆бра́дованнѣй, при́снѡ молѧ́щейсѧ ѡ҆ дꙋша́хъ на́шихъ.

На лiтꙋргíи: Блажє́нна пра́здника, пѣ́снь д҃-ѧ и҆ є҃-ѧ, и҆ s҃. Прокíменъ, гла́съ з҃: Честна̀ предъ гдⷭ҇емъ сме́рть прпⷣбныхъ є҆гѡ̀.  Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇лъ къ є҆вре́ємъ, зача́ло тл҃д. А҆ллилꙋ́iа, гла́съ в҃: Свѧще́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнiи твоѝ возра́дꙋютсѧ. Стíхъ: Зако́нъ бг҃а є҆гѡ̀ въ се́рдцѣ є҆гѡ̀: Е҆ѵⷢ҇лiе матѳе́а, зача́ло р҃г. Прича́стенъ: Ра́дꙋйтесѧ, првⷣнiи, ѡ҆ гдⷭ҇ѣ:



Слꙋ́жба благовѣ́рнагѡ вели́кагѡ кнѧ́зѧ а҆леѯа́ндра:

На ма́лѣй вече́рни, стiхи̑ры, гла́съ а҃. Поⷣ: Всехва́льнiи мч҃ницы:

Ѿ благочести́вагѡ ко́рене * свѧтопома́заннаѧ розга̀ произше́дъ, * пло́дъ произнесѐ себѐ * преподо́бiѧ и҆ пра́вды, * премíрнѡ благоꙋха́ѧ, вѣ́рнѡ ѿ дꙋшѝ чтꙋ́щыѧ тѧ̀: *. ѡ҆ ни́хже со а҆́гг҃лы хрⷭ҇тꙋ̀ моли́сѧ, блаже́нне, * дарова́ти ми́ръ * и҆ ве́лiю ми́лость.

Два́жды.

Земны́хъ всѣ́хъ возгнꙋша́всѧ, * къ нбⷭ҇нымъ дꙋ́хомъ прилѣпи́лъ є҆сѝ себѐ. * тѣ́мъ безпло́тныхъ подража́въ житiѐ, * со ст҃ы́ми всѣ́ми водвори́лсѧ є҆сѝ. * съ ни́миже, прпⷣбне, хрⷭ҇тꙋ̀ моли́сѧ, * па́мѧть твою̀ творѧ́щымъ * пода́ти ми́ръ * и҆ ве́лiю ми́лость.

Благоче́стiемъ и҆ вѣ́рою * пресвѣ́тлѡ ѹ҆кра́шенъ, * ꙗ҆́кѡ благочести́въ скиптроно́сецъ и҆ преизрѧ́денъ, и҆ преимени́тъ прест҃ы́ѧ трⷪ҇цы * побо́рникъ бы́лъ є҆сѝ: * ѿ неѧ́же просвѣти́всѧ, * чꙋде́съ свѣ́тъ мíрꙋ * провозсiѧ́лъ є҆сѝ, * и҆ моли́твенникъ ꙗ҆ви́лсѧ є҆сѝ ѡ҆ дꙋша́хъ на́шихъ.

Сла́ва, гла́съ s҃:

Прпⷣбне ѻ҆́ч҃е а҆леѯа́ндре, и҆змла́да возлюби́въ хрⷭ҇та̀, бг҃оимени́тъ вѣнцено́сецъ бы́лъ є҆сѝ, преподо́бiемъ и҆ пра́вдою свѣ́тлѡ ѹ҆кра́шенъ: ми́лостынѧми же и҆ чистото́ю,  простра́нное селе́нiе бы́лъ є҆сѝ дх҃а ст҃а́гѡ: є҆мꙋ́же непреста́ннѡ моли́сѧ, ѡ҆ є҆́же сохрани́ти ѻ҆те́чество твоѐ и҆ гра́дъ тво́й, ѿ пога́ныхъ неѡбори̑мымъ бы́ти, и҆ сыновѡ́мъ рѡссíйскимъ спасти́сѧ.

И҆ ны́нѣ, пра́здника, гла́съ и҃:

Дв҃дъ провозглаша́ше тебѣ̀, пречⷭ҇таѧ, прови́дѧ ѡ҆свѧще́нiе вхо́да твоегѡ̀ въ хра́мъ, въ не́мже концы̀ дне́сь пра́зднꙋюще, славосло́вѧтъ тѧ̀, всепѣ́таѧ: ꙗ҆́же бо пре́жде ржⷭ҇тва̀ дѣ́ва, и҆ по ржⷭ҇твѣ̀ пребы́вши нетлѣ́нна, мт҃и сло́ва жи́зни. дне́сь въ хра́мѣ заха́рiа весели́тсѧ, воспрiе́мъ тѧ̀, влⷣчце: и҆ ст҃а̑ѧ ст҃ы́хъ ра́дꙋютсѧ, подꙿе́мши тѧ̀, и҆сто́чника жи́зни на́шеѧ. Сегѡ̀ ра́ди и҆ мы̀ ѱало́мски вопiе́мъ тѝ: ѡ҆ на́съ молѝ сн҃а твоего̀ и҆ бг҃а на́шего, дарова́ти на́мъ ве́лiю ми́лость.

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

До́мъ ст҃а́гѡ дх҃а, * поспѣше́нiемъ благода́ти, * а҆леѯа́ндръ ꙗ҆ви́сѧ: * тѣ́мже ны́нѣ соше́дшесѧ, * томꙋ̀ воспои́мъ пѣ́снь.

Стíхъ: Честна̀ предъ гдⷭ҇емъ сме́рть прпⷣбныхъ є҆гѡ̀.

Ра́дꙋйсѧ, кнѧзе́й рꙋ́сскихъ похвало̀, * и҆ во́инѡвъ соблюде́нiе, * ва́рварѡвъ побѣжде́нiе, * сирѡ́тъ и҆ вдѡ́въ застꙋ́пниче, * и҆ гра́да на́шегѡ ѹ҆твержде́нiе.

Стíхъ: Блаже́нъ мꙋ́жъ, боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀.

Прiимѝ ны́нѣ пѣ́нiе * люде́й твои́хъ, бл҃же́нне, * и҆ молѧ́щымсѧ тѝ * ѹ҆ хрⷭ҇та̀ и҆спросѝ ѿ грѣхѡ́въ и҆збавле́нiе, * да ѹ҆блажа́емъ тѧ̀ при́снѡ.

Сла́ва, гла́съ и҃:

Бг҃омꙋ́дре а҆леѯа́ндре, вели́кiй кнѧ́же, блаже́нъ є҆сѝ, ꙗ҆́кѡ бл҃же́нство наслѣ́довалъ є҆сѝ, є҆гѡ́же ра́ди всѧ̑ земна̑ѧ презрѣ́въ, неѿло́жнѡ того̀ взыскꙋ́ѧ, ни́щыѧ ѹ҆довли́лъ є҆сѝ, сирѡ́тъ пита́тель, плѣ́нныхъ свободи́тель бы́лъ є҆сѝ.  тѣ́мъ въ нестарѣ́емꙋю ра́дость вше́лъ є҆сѝ гдⷭ҇а твоегѡ̀, є҆мꙋ́же со а҆́гг҃лы предстоѧ̀, молѝ вѣ́рою пою́щымъ тѧ̀ гобзова́нiе щедро́тъ пода́ти и҆ грѣхѡ́въ ѡ҆ставле́нiе.

И҆ ны́нѣ, пра́здника, гла́съ д҃:

Прiиди́те, всѝ вѣ́рнiи, є҆ди́нꙋ непоро́чнꙋю восхва́лимъ, ѿ прⷪ҇ро́кѡвъ проповѣ́данꙋю, и҆ въ хра́мъ приведе́ннꙋю, пре́жде вѣ̑къ пронарече́ннꙋю мт҃рь, и҆ въ послѣ̑днѧѧ лѣ̑та ꙗ҆́вльшꙋюсѧ бцⷣꙋ. гдⷭ҇и, моли́твами є҆ѧ̀, ми́ръ тво́й пода́ждь на́мъ и҆ ве́лiю ми́лость.

По трист҃о́мъ тропа́рь, гла́съ д҃:

Ꙗ҆́кѡ благочести́вагѡ ко́рене пречестна́ѧ ѻ҆́трасль бы́лъ є҆сѝ, блаже́нне а҆леѯа́ндре: ꙗ҆ви́ бо тѧ̀ хрⷭ҇то́съ, ꙗ҆́кѡ нѣ́кое бжⷭ҇твенное сокро́вище рѡссíйстѣй землѝ, но́ваго чꙋдотво́рца, пресла́вна и҆ бг҃опрiѧ́тна. и҆ дне́сь, соше́дшесѧ въ па́мѧть твою̀ вѣ́рою и҆ любо́вiю, во ѱалмѣ́хъ и҆ пѣ́нiихъ ра́дꙋющесѧ, сла́вимъ гдⷭ҇а, да́вшаго тебѣ̀ бл҃года́ть и҆сцѣле́нiй: є҆го́же молѝ спастѝ гра́дъ се́й, и҆ держа́вѣ срѡ́дникъ твои́хъ бг҃оꙋго́днѣй бы́ти, и҆ сыновѡ́мъ рѡссíйскимъ спасти́сѧ.

Сла́ва, и҆ ны́нѣ, пра́здника, гла́съ то́йже:

Дне́сь благоволе́нiѧ бж҃iѧ предꙿѡбраже́нiе, и҆ человѣ́кѡвъ спасе́нiѧ проповѣ́данiе, въ хра́мѣ бж҃iи ꙗ҆́снѡ дв҃а ꙗ҆влѧ́етсѧ и҆ хрⷭ҇та̀ всѣ̑мъ предвозвѣща́етъ. то́й и҆ мы̀ велегла́снѡ возопiи́мъ: ра́дꙋйсѧ, смотре́нiѧ зижди́телева и҆сполне́нiе.

Та́же, є҆ктенiа̀ ма́лаѧ: Поми́лꙋй на́съ бж҃е: И҆ ѿпꙋ́стъ.



На вели́цѣй вече́рни стiхосло́вимъ, Бл҃же́нъ мꙋ́жъ, а҃-й а҆нтiфѡ́нъ.

На Гдⷭ҇и, воззва́хъ, стiхи̑ры на и҃: пра́здника, г҃: и҆ а҆леѯа́ндра, є҃.

Стiхи̑ры а҆леѯа́ндра, гла́съ в҃. Подо́бенъ: Кíими похва́льными:

Кíими похва́льными вѣнцы̑, вѣнча́емъ блаже́ннаго а҆леѯа́ндра; люде́й благовѣ́рныхъ держа́вꙋ, и҆ кнѧзе́й  правосла́вныхъ похвалꙋ̀, ди́внаго въ чꙋдесѣ́хъ: безпло́тныхъ сожи́телѧ, и҆сто́чника бжⷭ҇твенныхъ и҆сцѣле́нiй неисчерпа́емаго, рѣкꙋ̀ чꙋде́съ мно́гихъ, проли́тiе дарова́нiй дꙋхо́вныхъ: є҆гѡ́же ра́ди хрⷭ҇то́съ землѝ рѡссíйстѣй да́рꙋетъ ми́ръ и҆ ве́лiю ми́лость.

Два́жды.

Кíими похва́льными вѣнцы̑, ѹ҆вѧзе́мъ блаже́ннаго а҆леѯа́ндра; благоче́стiѧ ѹ҆правле́нiе, є҆ретíческихъ ѹ҆че́нiй ѡ҆бличе́нiе, це́ркве свѣ́тлое ѹ҆краше́нiе, врача̀ премꙋ́драго и҆ бг҃опрiѧ́тна, и҆сцѣлѧ́юща недꙋ́ги и҆ болѣ̑зни на́шѧ. є҆гѡ́же ра́ди врагѡ́въ шата̑нiѧ хрⷭ҇то́съ низложѝ, и҆мѣ́ѧй ве́лiю ми́лость.

Кíими смире́нными ѹ҆стна́ми, воспое́мъ а҆леѯа́ндра премꙋ́драго; сл҃нца пресвѣ́тлаго, всечестны́ѧ трⷪ҇цы моли́твенника, печа́льныхъ ѹ҆тѣше́нiе, и҆ ѿча́ѧнныхъ застꙋ́пника, похвалꙋ̀ землѝ рѡссíйскiѧ, рѣкꙋ̀ ми́лости вои́стиннꙋ, и҆ больны́хъ врача̀ безме́здна, смире́нiѧ хрⷭ҇то́ва подража́телѧ, подаю́щаго на́мъ ве́лiю ми́лость.

Кíими дꙋхо́вными пѣ́сньми, воспое́мъ пресла́внаго; свѣти́льника незаходи́магѡ сл҃нца мы́сленнагѡ, пра́вды пра́вило, весе́лiе землѝ рѡссíйскiѧ, крѣ́пость гра́да на́шегѡ и҆ забра́ло, сирѡ́тъ пита́телѧ, ѡ҆би́димыхъ застꙋ́пника, столпа̀ пресвѣ́тлаго, просвѣща́ющаго на́съ чꙋде́съ свѣтлостьмѝ, и҆ подаю́ща ве́лiю ми́лость.

Сла́ва, гла́съ s҃:

Всѧ́къ гра́дъ и҆ страна̀ сла́вномꙋ гра́дꙋ на́шемꙋ сра́дꙋйтесѧ, и҆ ѱало́мски восплещи́те рꙋка́ми вкꙋ́пѣ, дꙋхо́внѡ торжество̀ дне́сь пра́зднꙋюще: сѐ ѹ҆́бѡ ди́вный на́шъ вра́чь и҆ спаси́тель а҆леѯа́ндръ вели́кiй, нбⷭ҇нагѡ врачевства̀ цѣльбы̑ предлага́етъ, и҆ въ непреста̑ннымъ цѣльба́мъ ти́хѡ созыва́етъ, не хи́тростьми человѣ́ческими, ни ѡ҆бвѧза́нiемъ, но дѣ́йствомъ ст҃а́гѡ дх҃а, дꙋше́вное и҆ тѣле́сное  и҆сцѣле́нiе па́че є҆стества̀ подава́ѧ: є҆го́же и҆ прiе́млюще дово́льнѡ всѧ́къ ро́дъ и҆ во́зрастъ сла́вимъ хрⷭ҇та̀ бг҃а, подаю́щаго на́мъ є҆гѡ̀ ра́ди ве́лiю ми́лость.

И҆ ны́нѣ, пра́здника, гла́съ и҃:

По ржⷭ҇твѣ̀ твое́мъ, бг҃оневѣ́сто влⷣчце, пришла̀ є҆сѝ въ хра́мъ гдⷭ҇ень воспита́тисѧ во ст҃а̑ѧ ст҃ы́хъ, ꙗ҆́кѡ ѡ҆свѧще́нна: тогда̀ и҆ гаврiи́лъ по́сланъ бы́сть къ тебѣ̀ всенепоро́чнѣй, пи́щꙋ тебѣ̀ приносѧ̀: нбⷭ҇наѧ всѧ̑ ѹ҆диви́шасѧ, зрѧ́ще дх҃а ст҃а́го въ тѧ̀ все́льшасѧ. тѣ́мже, пречⷭ҇таѧ и҆ нескве́рнаѧ, ꙗ҆́же на нб҃сѝ и҆ на землѝ сла́вима, мт҃и бж҃iѧ, спасѝ ро́дъ на́шъ.

Вхо́дъ. Прокíменъ днѐ. Чтє́нiѧ г҃, пи̑саны сегѡ̀ мѣ́сѧца въ s҃ де́нь, варлаа́мꙋ хꙋ́тынскомꙋ.

На лiтíи стiхи̑ры, гла́съ г҃:

Землѧ̀ на́ша и҆ страна̀, бл҃же́нне, чꙋдеса̀ твоѧ̑ возвѣща́ютъ, и҆ воспѣва́ютъ ѹ҆́бѡ всю́дꙋ: хрⷭ҇то́съ бо тѧ̀ на́мъ свѣти́льника показа̀, просвѣща́юща дꙋ́шы на́шѧ.

Гла́съ д҃:

Лю́дiе и҆ кнѧ́зи, вкꙋ́пѣ бога́тiи и҆ ѹ҆бо́зiи, ра́дꙋйтесѧ, свѣ́тлое дне́сь торжество̀ пра́зднꙋюще ѻ҆́бщагѡ застꙋ́пника, бл҃же́ннагѡ а҆леѯа́ндра: воспѣва́йте ѹ҆́бѡ, и҆́стиннiи безмѡ́лвницы и҆ простíи лю́дiе, ѻ҆́бщаго предста́телѧ и҆ помо́щника и҆ моле́бника, ѡ҆ дꙋша́хъ на́шихъ.

Гла́съ є҃:

Бг҃опрiѧ́тне и҆ прпⷣбне а҆леѯíе, ѿ ложе́снъ поро́дъ свѧ́тъ бг҃ꙋ нарече́нъ є҆сѝ, благи́ми дѣ́лы свѣ́тлѡ ѹ҆краси́лсѧ є҆сѝ, ми́лостынѧми и҆ чистото́ю сосꙋ́дъ ст҃а́гѡ дх҃а бы́лъ є҆сѝ, и҆́мже дѣ́йствꙋеши пресла̑внаѧ чꙋдеса̀ съ вѣ́рою приходѧ́щымъ ко свѧто́мꙋ твоемꙋ̀ гро́бꙋ.

Бг҃овѣнча́нный а҆леѯа́ндре, страны̀ на́шей держа́ва свѣтоно́снаѧ, кнѧзе́й похвала̀ велехва́льнаѧ, хрⷭ҇тiа́нъ побо́рниче непобѣ́дный, ѡ҆ ни́хже жи́въ сы́й дꙋ́шꙋ твою̀ полага́лъ є҆сѝ:  си́це и҆ по сме́рти неѿстꙋ́пнѡ ѻ҆те́чество твоѐ сохранѧ́й, на а҆га́рѧны моли́твами твои́ми спосо́бствꙋѧ.

Бг҃омꙋ́дре а҆леѯа́ндре прпⷣбне, є҆гда̀ ре́вностiю бж҃iею разже́гсѧ, въ зе́млю ше́ствовати невѣ́дꙋщихъ бг҃а неѿрица́лсѧ є҆сѝ, та́мѡ прише́ствiемъ твои́мъ безбо́жнагѡ царѧ̀ ѹ҆диви́лъ є҆сѝ, хрⷭ҇тоимени̑тымъ же лю́демъ тишинꙋ̀ и҆схода́тайствовалъ є҆сѝ. тѣ́мъ и҆ дне́сь къ бг҃ꙋ хода́тайствꙋй ѡ҆ на́съ, да ѹ҆ще́дритъ ны̀ въ де́нь сꙋ́дный.

Сла́ва, гла́съ в҃:

Прiиди́те, хрⷭ҇тоимени́тiи собо́ри, бг҃опочте́ннiи кнѧ́зи и҆ бл҃говѣ́рнiи, кꙋ́пнѡ же со ст҃и́тєли, и҆ хрⷭ҇толюби́вое мно́жество, свѣ́тлѡ соста́вльше ѱало́мскꙋю пѣ́снь бжⷭ҇твенномꙋ семꙋ̀ вѣнцено́сцꙋ а҆леѯа́ндрꙋ, принесе́мъ рекꙋ́ще: ра́дꙋйсѧ, трⷪ҇цы побо́рниче великоимени́тый: ра́дꙋйсѧ, крⷭ҇тоно́сныхъ кнѧзе́й похвало̀ бг҃овѣнча́ннаѧ: ра́дꙋйсѧ, хрⷭ҇тiа́нъ ро́гъ бг҃оно́сный, ѡ҆ ни́хже хрⷭ҇тꙋ̀ молѧ́сѧ не ѡ҆скꙋдѣ́й, дарова́ти ми́ръ и҆ ве́лiю ми́лость.

И҆ ны́нѣ, пра́здника, гла́съ є҃:

Возсiѧ̀ де́нь ра́достенъ и҆ пра́здникъ всече́стенъ: дне́сь бо ꙗ҆́же пре́жде ржⷭ҇тва̀, и҆ по ржⷭ҇твѣ̀ дв҃а пребы́вши, въ хра́мъ гдⷭ҇ень приво́дитсѧ, и҆ ра́дꙋетсѧ заха́рiа ста́рецъ, роди́тель прⷣте́чевъ, и҆ вопiе́тъ ве́селѡ: прибли́жисѧ предста́тельница скорбѧ́щихъ въ хра́мъ ст҃ы́й, ꙗ҆́кѡ свѧта́ѧ, ѡ҆свѧти́тисѧ во ѻ҆би́телище всецр҃ѧ̀. да весели́тсѧ i҆ѡакíмъ пра́ѻтецъ, и҆ а҆́нна да ра́дꙋетсѧ, ꙗ҆́кѡ принесо́ша бг҃ꙋ, ꙗ҆́кѡ трилѣ́тствꙋющꙋю ю҆́ницꙋ, непоро́чнꙋю влⷣчцꙋ. ма́тєри, сра́дꙋйтесѧ, дѣ̑вы, взыгра́йте, и҆ непло́ды сликовствꙋ́йте, ꙗ҆́кѡ ѿве́рзе на́мъ нбⷭ҇ное црⷭ҇тво пронарече́ннаѧ всецр҃и́ца, ра́дꙋйтесѧ, лю́дiе, и҆ весели́тесѧ.

На стiхо́внѣ стiхи̑ры, гла́съ а҃. Подо́бенъ: Нбⷭ҇ныхъ чинѡ́въ:

Ꙗ҆́кѡ ве́лiе со́лнце * ꙗ҆ви́лсѧ є҆сѝ, блаже́нне, вселе́ннѣй, *  чꙋдесы̀ стра́шными просвѣща́ѧ ве́сь мíръ. * тѣ́мъ всѝ соше́дшесѧ, * хрⷭ҇та̀ воспои́мъ, спаса́ющаго ны̀ ѿ бѣ́дъ * моли́твами твои́ми.

Стíхъ: Честна̀ предъ гдⷭ҇емъ сме́рть прпⷣбныхъ є҆гѡ̀.

Свѣ́томъ сiѧ́ѧ * бжⷭ҇твенныѧ бл҃года́ти, * и҆ чꙋдодѣ́йствꙋеши непреста́ннѡ. * и҆ ны́нѣ молѝ хрⷭ҇та̀ бг҃а, * блаже́нне а҆леѯа́ндре, * и҆зба́вити ѿ бѣ́дъ дꙋ́шы на́шѧ.

Стíхъ: Бл҃же́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀.

Не ѿ ри́ма возсiѧ́лъ є҆сѝ, * ни ѿ сiѡ́на, бг҃омꙋ́дре, * но въ рѡссíйстѣй землѝ ꙗ҆ви́лсѧ є҆сѝ, * чꙋдотво́рецъ пресла́венъ, * и҆сцѣле́нiе подава́ѧ неѡскꙋ́днѡ * всѣ̑мъ приходѧ́щымъ съ вѣ́рою.

Сла́ва, гла́съ а҃. Самогла́сенъ:

Ра́дꙋйсѧ и҆ весели́сѧ, гра́де влади́мiре, и҆ свѣ́тлѡ торжествꙋ́й, и҆ ликꙋ́й хрⷭ҇то́ва цр҃ковь, въ не́йже положено̀ честно́е тѣ́ло блаже́ннагѡ а҆леѯа́ндра, тѣ́ло драго́е, тѣ́ло пресла́вное, тѣ́ло чꙋдеса̀ точа́ще всѣ̑мъ приходѧ́щымъ съ вѣ́рою. Прiиди́те, всѝ лю́дiе: прiиди́те вѣ́рнiи поклони́мсѧ, тецы́те и҆ собери́тесѧ, и҆ ѱало́мски того̀ воспои́мъ ра́дꙋющесѧ, и҆ ѡ҆блобыза́емъ че́стнѡ мо́щи ди́внагѡ врача̀ на́шегѡ, печа́льныхъ при́снꙋю ѹ҆тѣ́хꙋ, и҆ ѿча́ѧнныхъ наде́ждꙋ, похвалꙋ̀ землѝ рѡссíйстѣй, посо́бника на врагѝ и҆ всѣ̑мъ человѣ́кѡмъ застꙋ́пника, и҆ моли́твенника ѡ҆ спасе́нiи дꙋ́шъ на́шихъ.

И҆ ны́нѣ, пра́здника, гла́съ s҃:

Дне́сь собо́ри вѣ́рныхъ соше́дшесѧ, дꙋхо́внѣ да торжествꙋ́емъ, и҆ бг҃оѻтрокови́цꙋ дв҃ꙋ и҆ бцⷣꙋ, въ хра́мъ гдⷭ҇ень приводи́мꙋ, благоче́стнѡ восхва́лимъ, предꙿизбра́ннꙋю ѿ всѣ́хъ родѡ́въ, во ѻ҆би́телище всѣ́хъ цр҃ѧ̀ хрⷭ҇та̀ и҆ бг҃а: дѣ̑вы, свѣщы̀ носѧ́ще, предꙿиди́те, приснодв҃ы чтꙋ́ще  честно́е происхожде́нiе: ма́тєри, печа́ль всю̀ ѿложи́вше, ра́достнѡ спослѣ́дствꙋйте мт҃ри бг҃а быва́ющей, и҆ ра́дости мíра хода́таицѣ: всѝ ѹ҆́бѡ ра́достнѡ, є҆́же ра́дꙋйсѧ, со а҆́гг҃ломъ возопiе́мъ ѡ҆бра́дованнѣй, при́снѡ молѧ́щейсѧ ѡ҆ дꙋша́хъ на́шихъ

На благослове́нiи хлѣ́бѡвъ, тропа́рь ст҃а́гѡ, два́жды, и҆ пра́здника, є҆ди́ножды. А҆́ще нѣ́сть бдѣ́нiѧ, глаго́лемъ тропа́рь ст҃а́гѡ, є҆ди́ножды. Сла́ва, и҆ ны́нѣ, пра́здника: пи́саны на ма́лѣй вече́рни.



На ѹ҆́трени, на Бг҃ъ гдⷭ҇ь, тропа́рь пра́здника, два́жды.

Сла́ва, ст҃а́гѡ: И҆ ны́нѣ, пра́здника.

По а҃-мъ стiхосло́вiи сѣда́ленъ, гла́съ д҃. Поⷣ: Ѹ҆диви́сѧ i҆ѡ́сифъ:

Ра́дꙋйсѧ, ꙗ҆́кѡ вторы́й ѳессало́нь въ рѡссíйстѣй землѝ, сла́вный гра́де влади́мiре, и҆ любе́зными пѣ́сньми вкꙋ́пѣ ликꙋ́й бжⷭ҇твеннаѧ цр҃ковь, въ не́йже пречестно́е тѣ́ло а҆леѯа́ндра премꙋ́драгѡ бл҃же́ннагѡ, подае́тъ разли́чнѡ всѣ̑мъ и҆сцѣле́нiе. и҆ сегѡ̀ ра́ди возопiи́мъ къ немꙋ̀: моли́твами твои́ми, блаже́нне, и҆сцѣлѝ недꙋ́ги и҆ болѣ̑зни на́шѧ, и҆ всѧ́ческихъ и҆зба́ви и҆скꙋше́нiй, вѣ́рою и҆ любо́вiю па́мѧть твою̀ восхвалѧ́ющихъ.

Два́жды.

Сла́ва, и҆ ны́нѣ, пра́здника, гла́съ а҃. Поⷣ: Ка́мени запеча́танꙋ:

Ст҃а́ѧ ст҃ы́хъ, бцⷣе, сꙋ́щи, досто́йнѡ приведе́сѧ жи́ти во ст҃а̑ѧ: ꙗ҆́кѡ ѡ҆дꙋшевле́нъ гдⷭ҇ень кiвѡ́тъ, и҆ ст҃а́гѡ дх҃а и҆́стиннѡ вмѣсти́лище, бжⷭ҇твенное, дв҃ома́ти. тѣ́мже всели́сѧ въ тѧ̀, и҆́же ѻ҆ц҃ꙋ̀ є҆диноро́дный, и҆ ст҃о́мꙋ дх҃ꙋ соесте́ственный, тво́й сн҃ъ неискꙋсомꙋ́жнѡ, ѡ҆бг҃отвори́въ всѐ человѣ́чество.

По в҃-й каѳíсмѣ, сѣда́ленъ, гла́съ г҃. Подо́бенъ: Красотѣ̀ дѣ́вства:

Благода́рнѡ зове́мъ всѝ хрⷭ҇то́вꙋ ѹ҆го́дникꙋ ми́лостивомꙋ, неsло́бивомꙋ и҆ кро́ткомꙋ, прилѣ́жнѡ молѧ́щесѧ любо́вiю: разрꙋшѝ бра́нь страсте́й на́шихъ, и҆ ѿженѝ  де́мѡнскаѧ мечта̑нiѧ, бл҃же́нне, и҆ молѝ хрⷭ҇та̀ бг҃а дарова́ти на́мъ ве́лiю ми́лость.

Два́жды.

Сла́ва, и҆ ны́нѣ, пра́здника, гла́съ д҃. Поⷣ: Ꙗ҆ви́лсѧ є҆сѝ дне́сь:

Весе́лiѧ дне́сь вселе́ннаѧ и҆спо́лнисѧ всѧ̀, въ благознамени́томъ пра́здницѣ бцⷣы, зовꙋ́щи: та̀ є҆́сть сѣ́нь нбⷭ҇наѧ.

По полѷеле́и сѣда́ленъ, гла́съ и҃. Подо́бенъ: Премꙋ́дрости:

Дх҃ъ ст҃ы́й тѧ̀, бл҃же́нне, наста́ви, ѻ҆те́чествiе твоѐ па́ствити на па́житехъ спаси́тельныхъ, и҆ хрⷭ҇то́съ свѣти́льника тѧ̀ показа̀ ꙗ҆́вѣ: сегѡ̀ ра́ди ликꙋ́й и҆ весели́сѧ со дерзнове́нiемъ, ꙗ҆́кѡ сꙋгꙋ̑быѧ вѣнцы̀ ѿ вѣнцеда́вца прiи́мъ.

Два́жды.

Сла́ва, и҆ ны́нѣ, пра́здника:

Пре́жде зача́тiѧ, чⷭ҇таѧ, ѡ҆свѧти́ласѧ є҆сѝ бг҃ꙋ, и҆ ро́ждшисѧ на землѝ, да́ръ принесла́сѧ є҆сѝ ны́нѣ є҆мꙋ̀, и҆сполнѧ́ющи ѻ҆те́ческое ѡ҆бѣща́нiе: въ бжⷭ҇твеннѣмъ же хра́мѣ, ꙗ҆́кѡ сꙋ́щѡ бжⷭ҇твенный хра́мъ, ѿ младе́нства чи́стѣ со свѣща́ми свѣ́тлыми ѿдана̀ бы́вши, ꙗ҆ви́ласѧ є҆сѝ прiѧ́телище непристꙋ́пнагѡ и҆ бжⷭ҇твеннагѡ свѣ́та. вели́ко вои́стиннꙋ предше́ствiе твоѐ, є҆ди́на бг҃оневѣ́сто и҆ приснодв҃о.

А҆́ще ли кто̀ и҆зво́литъ пѣ́ти по́слѣ ѿда́нiѧ пра́здника ст҃ы́ѧ бцⷣы, глаго́летъ по сѣда́льнахъ, Сла́ва, и҆ ны́нѣ, бг҃орѡ́дичны сiѧ̑.

По а҃-мъ сѣда́льнѣ, бг҃оро́диченъ:

Ѹ҆диви́сѧ i҆ѡ́сифъ, є҆́же па́че є҆стества̀ зрѧ̀, и҆ внима́ше мы́слiю и҆́же на рꙋно̀ до́ждь, въ безсѣ́менномъ зача́тiи твое́мъ, бцⷣе, кꙋпинꙋ̀ ѻ҆гне́мъ неѡпали́мꙋю, же́злъ а҆арѡ́новъ прозѧ́бшiй, и҆ свидѣ́тельствꙋѧ ѻ҆брꙋ́чникъ тво́й и҆ храни́тель, свѧще́нникѡмъ взыва́ше: дв҃а ражда́етъ, и҆ по ржⷭ҇твѣ̀ па́ки дв҃а пребыва́етъ.

По в҃ сѣда́льнѣ, бг҃оро́диченъ:

Красотѣ̀ дѣ́вства твоегѡ̀, и҆ пресвѣ́тлой чистотѣ̀  твое́й, гаврiи́лъ ѹ҆диви́всѧ, вопiѧ́ше тѝ, бцⷣе: кꙋ́ю тѝ похвалꙋ̀ принесꙋ̀ досто́йнꙋю; что́ же возꙿименꙋ́ю тѧ̀; недоꙋмѣва́ю и҆ ѹ҆жаса́юсѧ. тѣ́мже ꙗ҆́кѡ повелѣ́нъ бы́хъ, вопiю́ ти: ра́дꙋйсѧ, бл҃года́тнаѧ!

По полѷеле́и, бг҃оро́диченъ:

Ѡ҆ тебѣ̀ ра́дꙋетсѧ, бл҃года́тнаѧ, всѧ́каѧ тва́рь, а҆́гг҃льскiй собо́ръ и҆ человѣ́ческiй ро́дъ, ѡ҆свѧще́нный хра́ме, и҆ раю̀ слове́сный, дѣ́вственнаѧ похвало̀, и҆зъ неѧ́же бг҃ъ воплоти́сѧ и҆ млⷣнцъ бы́сть пре́жде вѣ̑къ сы́й бг҃ъ на́шъ: ложесна́ бо твоѧ̑ прⷭ҇то́лъ сотворѝ, и҆ чре́во твоѐ простра́ннѣе нб҃съ содѣ́ла. ѡ҆ тебѣ̀ ра́дꙋетсѧ, бл҃года́тнаѧ, всѧ́каѧ тва́рь, сла́ва тебѣ̀.

Степє́нна, а҃-й а҆нтiфѡ́нъ д҃-гѡ гла́са. Прокíменъ: Честна̀ предꙿ гдⷭ҇емъ сме́рть прпⷣбныхъ є҆гѡ̀: Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; Всѧ́кое дыха́нiе. Е҆ѵⷢ҇лiе матѳе́а, зача́ло м҃г.

По н҃-мъ ѱалмѣ̀ стiхи́ра, самогла́сна, гла́съ s҃:

Прiиди́те, всѝ лю́дiе, хвалꙋ̀ принесе́мъ бл҃же́нномꙋ, вопiю́ще си́це: ра́дꙋйсѧ, пресвѣ́тлый сто́лпе, просвѣща́ѧ на́съ чꙋде́съ свѣтлостьмѝ: ра́дꙋйсѧ, ро́сный ѻ҆́блаче, пла́мень погаша́ѧй страсте́й, и҆ ѡ҆роша́ѧй вѣ́рныхъ мы̑сли, бжⷭ҇твенный а҆леѯа́ндре.

Канѡ́нъ пра́здника, со i҆рмосо́мъ на s҃: И҆ ст҃о́мꙋ два̀ канѡ́на, на и҃. А҆́ще ли внѣ̀ попра́зднства и҆зво́литъ настоѧ́тель пѣ́ти благовѣ́рномꙋ кнѧ́зю а҆леѯа́ндрꙋ, пое́мъ канѡ́нъ бцⷣѣ, со i҆рмосо́мъ на s҃. Гла́съ в҃. Нетре́нꙋ, неѻбы́чнꙋ:

Канѡ́нъ а҆леѯа́ндрꙋ.

Гла́съ д҃. Пѣ́снь а҃. I҆рмо́съ:

Мо́рѧ чермнꙋ́ю пꙋчи́нꙋ, невла́жными стопа́ми, дре́внiй пѣшеше́ствовавъ i҆и҃ль, крестоѻбра́зными мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни побѣди́лъ є҆́сть.

Прiи́мша въ свое́мъ се́рдцы, бл҃же, твою̀ благода́ть дꙋхо́внꙋю тве́рдѡ премꙋ́драгѡ повелѣ́нiѧ, и҆ въ дꙋ́шы  благочести́выхъ вложи́вшаго, похвала́ми да́ждь ѹ҆блажи́ти а҆леѯа́ндра пресла́внаго.

Свѣти́льниче многосвѣ́тлый рѡссíйскiѧ землѝ, чꙋдесы̀ ꙗ҆́коже со́лнце второ́е сiѧ́ѧ, всѣ́хъ на́съ помина́й, соверша́ющихъ па́мѧть твою̀, а҆леѯа́ндре блаже́нне.

Це́ркве бы́лъ є҆сѝ хрⷭ҇то́вы красота̀, бл҃же́нне, пѣ́нiемъ бо сiю̀ ѹ҆краси́лъ є҆сѝ, пресла́вне. и҆ ны́нѣ мо́лимъ тѧ̀: свободи́ ны ѿ всѧ́кiѧ бра́ни бори́телѧ, пою́щыѧ тѧ̀, а҆леѯа́ндре.

Бг҃оро́диченъ:

Ра́дꙋйсѧ, благода́ти и҆сто́чниче, ра́дꙋйсѧ, лѣ́ствице и҆ две́рь нбⷭ҇наѧ, ра́дꙋйсѧ, свѣти́льниче, и҆ ста́мно злата́ѧ, и҆ горо̀ несѣко́маѧ, дв҃о, жизнода́вца хрⷭ҇та̀ мíрꙋ ро́ждшаѧ.

Дрꙋгíй канѡ́нъ ст҃о́мꙋ.

Гла́съ и҃. Пѣ́снь а҃. I҆рмо́съ:

Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ sла̀ и҆збѣжа́въ, i҆и҃льтѧнинъ вопiѧ́ше: и҆зба́вителю и҆ бг҃ꙋ на́шемꙋ пои́мъ.

Досто́йными похвала́ми воспѣ́ти пресла́внаго чꙋдотво́рца, ѹ҆́мъ и҆ смы́слъ да́рꙋй мѝ, хрⷭ҇тѐ бж҃е, ꙗ҆́кѡ да воспою̀ ра́дꙋѧсѧ па́мѧть є҆гѡ̀.

Пѣ́сньми и҆ пѣ́ньми дꙋхо́вными восхва́лимъ бл҃же́ннаго, и҆ честнꙋ́ю є҆гѡ̀ и҆ многоцѣле́бнꙋю ра́кꙋ ѡ҆бстоѧ́ще любе́знѡ ѡ҆блобыза́емъ, и҆ си́це вопiе́мъ: ра́дꙋйсѧ, ѻ҆те́чествꙋ твоемꙋ̀ пресвѣ́тлый свѣти́льниче.

Бг҃омꙋ́дре а҆леѯа́ндре, а҆́ще тѧ̀ и҆ напослѣ́докъ лѣ́тъ новопросвѣще́ннаѧ рѡссíйскаѧ страна̀ возрастѝ, но дре́внихъ че́сти сподо́билсѧ є҆сѝ, дарова́нiе чꙋде́съ досто́йнѡ прiе́мъ.

Бг҃оро́диченъ:

Закѡ́нъ кромѣ̀ є҆сте́ственныхъ, дв҃о, родила̀ є҆сѝ законода́вца бг҃а, чл҃вѣ́ка бы́вша: того̀ ꙗ҆́кѡ бл҃га молѝ, всенепоро́чнаѧ, на̑ша беззакѡ́нiѧ презрѣ́ти.

Катава́сiа: Хрⷭ҇то́съ ражда́етсѧ: 

Пѣ́снь г҃. I҆рмо́съ:

Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆ ѹ҆твержде́нiе.

Во ве́сь мíръ про́йде сла́ва чꙋде́съ твои́хъ, блаже́нне, и҆́миже просвѣти́лъ є҆сѝ вселе́ннꙋю, ѿ всѣ́хъ напа́стей и҆збавлѧ́ѧ при́снѡ.

Благочести́вагѡ и҆ вѣнцено́снаго а҆леѯа́ндра, соше́дшесѧ по достоѧ́нiю восхва́лимъ, ꙗ҆́кѡ чꙋде́съ пода́телѧ ѻ҆би́льнаго, и҆ гдⷭ҇ꙋ молѧ́щасѧ ѡ҆ всѣ́хъ на́съ.

И҆сто́чникъ чꙋде́съ гро́бъ тво́й ꙗ҆ви́сѧ неисчерпа́емый, ѿ негѡ́же рѣ́ки и҆сцѣле́нiй и҆злива́еши вѣ́рнѡ па́мѧть твою̀ творѧ́щымъ, бл҃же́нне.

Бг҃оро́диченъ:

Ты̀ є҆ди́на на землѝ, преесте́ственныхъ бл҃ги́хъ хода́таица, мт҃и бж҃iѧ, была̀ є҆сѝ: тѣ́мъ тѝ, ра́дꙋйсѧ, зове́мъ.

И҆́нъ. I҆рмо́съ:

Нбⷭ҇нагѡ крꙋ́га верхотво́рче, гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нiй кра́ю, вѣ́рныхъ ѹ҆твержде́нiе, є҆ди́не чл҃вѣколю́бче.

Свѣти́льникъ свѣ́та ꙗ҆ви́лсѧ є҆сѝ, а҆леѯа́ндре бжⷭ҇твенный, недꙋ́гѡвъ глꙋбо́кꙋю тмꙋ̀ разрꙋша́ѧ всегда̀, заре́ю свѣ́тлою чꙋде́съ, премꙋ́дре.

Престо́лꙋ предстои́ши благода́ти, со всѣ́ми а҆́гг҃лы ра́дꙋѧсѧ дне́сь, и҆ мíрꙋ и҆сцѣле́нiѧ раздава́ѧ бога́тство, спасѝ всѣ́хъ на́съ моли́твами твои́ми, блаже́нне.

Житiѧ̀ твоегѡ̀ свѣ́тлость, прпⷣбне, всѣ̑мъ бг҃ъ ꙗ҆́вѣ показа̀, возжже́нiемъ свѣщѝ ѹ҆ гро́ба твоегѡ̀. тѣ́мже прибѣга́ющiи къ тебѣ̀ съ вѣ́рою, всѝ просвѣща́ютсѧ.

Бг҃оро́диченъ:

Ꙗ҆́кѡ вои́стиннꙋ гдⷭ҇и воцр҃и́сѧ въ црⷭ҇твiе неѿпа́дающее, и҆ ѡ҆блече́сѧ ѱало́мски и҆зъ тебє̀, бг҃ома́ти, въ кра́сное  благолѣ́пiе, пло́ть ст҃ꙋ́ю: є҆́юже сме́рть прiѧ́тъ, и҆ разрꙋшѝ є҆ѧ̀ ца́рство.

Сѣда́ленъ, гла́съ и҃:

Ꙗ҆́кѡ sвѣзда̀ многосвѣ́тлаѧ ѿ восто́ка произше́дъ, ꙗ҆ви́лсѧ є҆сѝ свѣ́тлагѡ ра́ди житiѧ̀ твоегѡ̀, и҆ чистоты̀ дꙋше́вныѧ и҆ тѣле́сныѧ сосꙋ́дъ ст҃а́гѡ дх҃а: и҆ сегѡ̀ ра́ди по ѹ҆спе́нiи твое́мъ ѿ мно́гихъ лѣ́тъ во гро́бѣ нетлѣ́нны ѡ҆брѣто́шасѧ ст҃ы̑ѧ твоѧ̑ мо́щи ѿ ни́хже и҆сточа́еши рѣ́ки чꙋде́съ и҆сцѣле́нiй вѣ́рнѡ зовꙋ́щымъ тѝ: ра́дꙋйсѧ, благовѣ́рный вели́кiй кнѧ́же а҆леѯа́ндре.

Два́жды.

Сла́ва, и҆ ны́нѣ, пра́здника, гла́съ д҃:

Непоро́чнаѧ а҆́гница, и҆ нескве́рный черто́гъ, въ до́мъ бж҃iй бцⷣа марiа́мъ съ весе́лiемъ вво́дитсѧ пресла́внѡ, ю҆́же а҆́гг҃ли бж҃iи дорѷно́сѧтъ вѣ́рнѡ, и҆ всѝ вѣ́рнiи блажа́тъ при́снѡ, и҆ благода́рственнѡ пою́тъ є҆́й непреста́ннѡ ве́лiимъ гла́сомъ: на́ша сла́ва и҆ спасе́нiе ты̀ є҆сѝ, всенепоро́чнаѧ.

А҆́ще ли нѣ́сть попра́зднства, глаго́лемъ: Сла́ва, и҆ ны́нѣ, бг҃оро́диченъ: Ꙗ҆́кѡ всенепоро́чнаѧ невѣ́ста творцꙋ̀:

Пѣ́снь д҃. I҆рмо́съ:

Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й, гдⷭ҇и.

Кто̀ любо́вь твою̀ и҆ ми́лость ко всѣ̑мъ человѣ́кѡмъ, па́че же къ ни́щымъ и҆зглаго́летъ; и҆ по сме́рти ѹ҆́бѡ ꙗ҆́кѡ жи́въ просте́рлъ є҆сѝ рꙋ́кꙋ твою̀, и҆ прiѧ́лъ є҆сѝ ѿ i҆ера́рха сви́токъ грѣхѡ́въ проще́нiѧ.

Дне́сь де́нь ст҃а́гѡ пра́зднственный, мнѡ́гiѧ созыва́етъ на весе́лiе дꙋхо́вное и҆ трапе́зꙋ, и҆ пи́щꙋ нетлѣ́нныѧ жи́зни, бжⷭ҇твеннагѡ наслажде́нiѧ.

Къ бжⷭ҇твенномꙋ свѣ́тꙋ ны́нѣ преста́вилсѧ є҆сѝ, свѣ́та сн҃ъ возлю́бленъ бы́въ, въ ра́дости и҆ красотѣ̀, съ ли̑ки а҆́гг҃льскими ны́нѣ ра́достнѡ ликꙋ́еши, блаже́нне. 

Бг҃оро́диченъ:

Свѣ́та твоегѡ̀ блиста́ньми ѡ҆зарѝ, ѻ҆трокови́це всенепоро́чнаѧ, є҆́же въ нощѝ страсте́й и҆скꙋшє́нiи ѡ҆держи́мое се́рдце моѐ, пра́вды сл҃нце свѣ́тъ возсiѧ́вши.

И҆́нъ. I҆рмо́съ:

Ѹ҆слы́шахъ, гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.

Заре́ю трисо́лнечныѧ благода́ти сiѧ́ѧ свѣ́тлѣ тво́й пра́здникъ творѧ́щихъ ѡ҆зарѝ, и҆ стра́стнагѡ ѡ҆мраче́нiѧ де́мѡнскагѡ и҆зба́ви, а҆леѯа́ндре пресла́вне.

И҆сточи́лъ є҆сѝ рѣ́ки чꙋде́съ, блаже́нне, вѣ́рныхъ напаѧ́ющыѧ сердца̀, и҆ мꙋ̑тныѧ во́ды многобо́жiѧ и҆зсꙋша́ющыѧ.

А҆рхiерє́и и҆ свѧще́нницы, мона́си и҆ простíи, и҆ ста́рцы со ю҆́нотами, и҆ ве́сь во́зрастъ свѣ́тлѡ предꙿигра́йте, и҆ па́мѧть бл҃же́ннагѡ въ пѣ́снехъ возвели́чите.

Бг҃оро́диченъ:

И҆мѣ́ю тѧ̀ помо́щницꙋ, и҆ не постыждꙋ́сѧ, пречⷭ҇таѧ мт҃и бж҃iѧ. и҆мѣ́ю тѧ̀ предста́тельницꙋ, и҆ вра̑гъ мои́хъ не ѹ҆бою́сѧ.

Пѣ́снь є҃. I҆рмо́съ:

Ты̀, гдⷭ҇и, мо́й, свѣ́тъ въ мíръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнiѧ, вѣ́рою воспѣва́ющыѧ тѧ̀.

Досточꙋ́днаѧ и҆ пресла́внаѧ па́мѧть твоѧ̀ возсiѧ̀ въ рѡссíйстѣй землѝ, блаже́нне, и҆ ра́достнѡ вѣ́рныхъ весели́тъ собо́ры.

Ѿверзо́шасѧ тебѣ̀ двє́ри є҆дє́мскiѧ, и҆ несказа́ненъ свѣ́тъ и҆ трисiѧ́ненъ возсiѧ̀, бл҃же́нне, въ неподви́жнѣмъ црⷭ҇твiи нбⷭ҇нѣмъ, и҆ пра́ведныхъ весе́лiе прiѧ́лъ є҆сѝ ра́дꙋѧсѧ.

Ны́нѣ а҆леѯа́ндръ вели́кiй, сирѡ́тъ и҆ вдѡ́въ ми́лостивый печа́льникъ, ѻ҆те́чествiе своѐ и҆ всѧ̑ вкꙋ́пѣ ꙗ҆́вѣ созыва́етъ: прiиди́те собра́вшесѧ, ꙗ҆́кѡ ѻ҆́бщемꙋ застꙋ́пникꙋ свѣ́тлѡ торжествꙋ́емъ. 

Бг҃оро́диченъ:

Сы́й въ зра́цѣ бж҃iи, пребжⷭ҇твенный всели́сѧ во чре́во твоѐ, въ зра́къ мо́й ѡ҆блече́сѧ гдⷭ҇ь, пренепоро́чнаѧ.

И҆́нъ. I҆рмо́съ:

Ѹ҆́тренююще, вопiе́мъ тѝ, гдⷭ҇и, спаси́ ны: ты́ бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы.

Прiѧ́лъ є҆сѝ и҆сцѣле́нiй благода́ть, а҆леѯа́ндре сла́вне, сꙋ́щымъ въ бѣда́хъ подава́еши здра́вiе твои́мъ застꙋпле́нiемъ: тѣ́мъ ра́тныхъ де́рзость низложѝ, и҆ мíрꙋ подава́й чꙋдеса̀.

Ꙗ҆́кѡ sвѣзда̀ свѣтла̀ ꙗ҆ви́сѧ непреле́стнаѧ, плѣне́нныхъ свободи́тель, и҆ ни́щихъ богати́тель, и҆ болѧ́щихъ вра́чь, рꙋсѝ побо́рникъ, и҆ гра́да на́шегѡ ѹ҆твержде́нiе.

Ꙗ҆ви́сѧ въ рѡссíйстѣй землѝ чꙋдотво́рецъ пресла́венъ а҆леѯа́ндръ блаже́нный, ꙗ҆́кѡ всесвѣ́телъ свѣти́льникъ сiѧ́ѧ въ все́мъ мíрѣ, и҆ во мра́цѣ страсте́й ѡ҆зарѧ́ѧ всѧ̑.

Бг҃оро́диченъ:

Ме́ртвости и҆ тлѝ и҆зба́вила є҆сѝ человѣ́чество, є҆стество́мъ бо жизнода́вца и҆ бг҃а безъ сѣ́мене родила̀ є҆сѝ, дв҃о всенепоро́чнаѧ, на благодѣѧ́нiе восхвалѧ́ющихъ тѧ̀ вѣ́рнѡ.

Пѣ́снь s҃. I҆рмо́съ:

Пожрꙋ́ ти со гла́сомъ хвале́нiѧ, гдⷭ҇и, цр҃ковь вопiе́тъ тѝ, ѿ бѣсо́вскiѧ кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вiю.

Твоѧ̀ ст҃а́ѧ па́мѧть, а҆леѯа́ндре, вселе́ннꙋю весели́тъ, созыва́ющи вѣ̑рныѧ въ честны́й хра́мъ тво́й, въ не́мже ны́нѣ ра́достiю совокꙋ́пльшесѧ, тѧ̀ мо́лимъ, ꙗ҆зы́ческагѡ наше́ствiѧ и҆зба́ви лю́ди твоѧ̑, пресла́вне.

Весе́лiѧ дне́сь всѧ̀ и҆спо́лнисѧ рѡссíйскаѧ землѧ̀, въ наро́читый де́нь пра́здника пресла́внагѡ чꙋдотво́рца, а҆леѯа́ндра блаже́ннагѡ: соблюда́етъ бо ѻ҆те́чество своѐ вы́нꙋ ненавѣ́тно. 

Сирѡ́тъ и҆ вдѡ́въ застꙋ́пника, и҆ въ бѣда́хъ непобори́маго помо́щника, пѣ́сньми а҆леѯа́ндра ѹ҆блажи́мъ сла́вѧще: пра́зднꙋющихъ бо па́мѧть є҆гѡ̀ ве́селѡ, ѿ бѣ́дъ и҆збавлѧ́етъ и҆ скорбе́й.

Бг҃оро́диченъ:

Ст҃ы́й i҆и҃съ всели́сѧ во ѹ҆тро́бꙋ твою̀, во ст҃ы́хъ, дв҃о, почива́ѧй, и҆ прославлѧ́ѧй вѣ́рою и҆́стинною сего̀, ѻ҆трокови́це, сла́вѧщыѧ.

И҆́нъ. I҆рмо́съ:

Ѡ҆чи́сти мѧ̀, сп҃се, мнѡ́га бо беззакѡ́нiѧ моѧ̑, и҆ и҆зъ глꙋбины̀ sѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нiѧ моегѡ̀.

Ѿ пречестна́гѡ ко́рене и҆зра́слъ є҆сѝ вѣ́твь, пресла́вне, и҆ бл҃гоче́стнѡ на землѝ пожи́лъ є҆сѝ, и҆ прiѧ́телище чи́сто дх҃а ꙗ҆ви́лсѧ є҆сѝ, ѡ҆свѧща́ѧ вѣ́рою притека́ющыѧ тѝ, бл҃же́нне.

Добродѣ́телємъ поло́жника, и҆ благочести̑вымъ кнѧзє́мъ ѹ҆добре́нiе, цр҃ковь сла́витъ тѧ̀, и҆ воспѣва́етъ, блаже́нне: моли́твами твои́ми пода́ждь чтꙋ́щымъ любо́вiю до́блєсти твоѧ̑ и҆ борє́нiѧ, лю́тыхъ прегрѣше́нiй ѡ҆ставле́нiе.

И҆́же въ бѣда́хъ и҆ въ ско́рбехъ сꙋ́щiи къ ра́цѣ твое́й притека́юще, прiе́млютъ честна̑ѧ дарова̑нiѧ ѿ въ тебѣ̀ живꙋ́щiѧ благода́ти: ты́ бо мíрꙋ при́снѡ и҆сточа́еши и҆сцѣле́нiе.

Бг҃оро́диченъ:

Сꙋ́щи прест҃ы́й хра́мъ, бцⷣе, и҆сто́чникъ родила̀ є҆сѝ, пренепоро́чнаѧ, неисчерпа́емый, влⷣчце.

Конда́къ, гла́съ и҃. Подо́бенъ: Ꙗ҆́кѡ нача́тки:

Ꙗ҆́кѡ sвѣздꙋ́ тѧ пресвѣ́тлꙋ почита́емъ, ѿ восто́ка возсiѧ́вшꙋю и҆ на за́падъ прише́дшꙋю: всю́ бо странꙋ̀ сiю̀ чꙋдесы̀ и҆ добро́тою ѡ҆богаща́еши, и҆ просвѣща́еши вѣ́рою чтꙋ́щыѧ па́мѧть твою̀, а҆леѯа́ндре блаже́нне: сегѡ̀ ра́ди дне́сь пра́зднꙋемъ твоѐ ѹ҆спе́нiе, лю́дiе твоѝ сꙋ́щiи. молѝ спастѝ ѻ҆те́чество твоѐ и҆ всѧ̑ притека́ющыѧ къ ра́цѣ моще́й  твои́хъ, и҆ вѣ́рнѡ вопiю́щыѧ тѝ: ра́дꙋйсѧ, гра́дꙋ на́шемꙋ ѹ҆твержде́нiе.

I҆́косъ:

Ве́лiй чꙋдотво́рецъ ꙗ҆ви́лсѧ є҆сѝ рѡссíйскiѧ землѝ, блаже́нный а҆леѯа́ндре, неви́димѡ хрⷭ҇то́вы лю́ди посѣща́ѧ, и҆ и҆сцѣлє́нiѧ подава́ѧ бога́тнѡ всѣ̑мъ ѿ дꙋшѝ приходѧ́щымъ, и҆ согла́снѡ вопiю́щымъ си́це: ра́дꙋйсѧ, сто́лпе пресвѣ́тлый, просвѣща́ѧ на́съ чꙋде́съ свѣтлостьмѝ. ра́дꙋйсѧ, велехва́льнаго кралѧ̀ побѣди́вый посо́бiемъ бж҃iимъ. ра́дꙋйсѧ, свободи́вый гра́дъ пско́въ ѿ невѣ́рныхъ. ра́дꙋйсѧ, латȋнскаѧ ѹ҆чє́нiѧ презрѣ́вый, и҆ пре́лесть и҆́хъ въ ничто́же вмѣни́вый. ра́дꙋйсѧ, ꙗ҆́кѡ воспрiѧ́лъ є҆сѝ въ тлѣ́нныхъ мѣ́стѡ нетлѣ̑ннаѧ. ра́дꙋйсѧ, свѣ́та непристꙋ́пнагѡ зри́телю. ра́дꙋйсѧ, ꙗ҆́кѡ ликꙋ́еши со а҆́гг҃лы. ра́дꙋйсѧ, ѻ҆́блаче ро́сный, вѣ́рныхъ мы̑сли ѡ҆роша́ѧй. ра́дꙋйсѧ, те́мныхъ страсте́й прогони́телю. ра́дꙋйсѧ, рѡссíйстѣй землѝ застꙋ́пниче, ра́дꙋйсѧ, гра́дꙋ на́шемꙋ застꙋпле́нiе.

Пѣ́снь з҃. I҆рмо́съ:

Въ пе́щи а҆враа́мстiи ѻ҆́троцы персíдстѣй, любо́вiю благоче́стiѧ па́че, не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.

Дне́сь це́рковь хрⷭ҇то́ва пра́зднꙋющи а҆леѯа́ндрово торжество̀ бы́вшее ѡ҆ бз҃ѣ, соше́дшымсѧ вои́стиннꙋ и҆сточа́етъ и҆сцѣле́нiе, прилѣ́жнѡ молѧ́щымсѧ, и҆ любо́ю пою́щымъ є҆го̀.

Во всѣ́хъ страна́хъ произы́де вѣща́нiе: ꙗ҆́кѡ на́шегѡ гра́да ꙗ҆ви́сѧ чꙋдотво́рецъ пресла́венъ, и҆сточа́ѧ и҆сцѣле́нiй мно́жество всѣ̑мъ просѧ́щымъ те́плѣ.

Дне́сь весе́лiѧ и҆сполнѧ́етсѧ хра́мъ бг҃а на́шегѡ, въ не́мже лежа́тъ честны̑ѧ мо́щи бл҃же́ннагѡ, и҆ всѝ притека́ющiи  ѡ҆блобыза́ютъ со стра́хомъ свѧтꙋ́ю ра́кꙋ пресла́внагѡ, и҆ прiе́млютъ и҆сцѣле́нiе.

Бг҃оро́диченъ:

Вы́шнѧгѡ ѡ҆свѧще́нное бж҃iе селе́нiе, ра́дꙋйсѧ, тобо́ю бо даде́сѧ ра́дость, бцⷣе, вопiю́щымъ тѝ: бл҃гослове́на ты̀ въ жена́хъ є҆сѝ, всенепоро́чнаѧ влⷣчце.

И҆́нъ. I҆рмо́съ:

Ѿ i҆ꙋде́и доше́дше, ѻ҆́троцы въ вавѷлѡ́нѣ и҆ногда̀, вѣ́рою трⷪ҇ческою пла́мень пе́щный попра́ша, пою́ще: ѻ҆тцє́въ бж҃е, бл҃гослове́нъ є҆сѝ.

Ꙗ҆́кѡ sвѣзда̀ сiѧ́ѧ краснѡ̀, бл҃же́нне, заре́ю добродѣ́телей, и҆ мнѡ́гимъ бы́сть просвѣще́нiе. тѣ́мъ и҆ на́съ просвѣтѝ вопiю́щихъ тѝ: ра́дꙋйсѧ, а҆леѯа́ндре благоче́стне.

Ны́нѣ сте́кшесѧ ѿ всѣ́хъ стра́нъ и҆ градѡ́въ, свѧще́нницы, и҆ мона́си, и҆ простíи, бога́тiи, и҆ ѹ҆бо́зiи, и҆ вкꙋ́пѣ всѝ ра́дꙋющесѧ хвалꙋ̀ воздади́мъ хрⷭ҇тꙋ̀ и҆ ѹ҆го́дникꙋ є҆гѡ̀ а҆леѯа́ндрꙋ пресла́вномꙋ.

Чꙋдесы̀ ѹ҆́бѡ твои́ми ꙗ҆́кѡ цвѣ́тъ процвѣ́лъ є҆сѝ, блаже́нне: и҆ и҆сцѣлє́нiѧ подава́еши притека́ющымъ въ кро́въ тво́й, мꙋ́дре и҆ досточꙋ́дне.

Бг҃оро́диченъ:

Ѿ дѣ́вственныхъ ложе́снъ твои́хъ вопло́щсѧ бг҃ъ, и҆ ꙗ҆ви́сѧ на спасе́нiе на́ше. тѣ́мже тѧ̀ мт҃рь вѣ́дꙋще, бцⷣе, правовѣ́рнѡ вопiе́мъ є҆мꙋ̀: ѻ҆тє́цъ на́шихъ бж҃е, бл҃гослове́нъ є҆сѝ.

Пѣ́снь и҃. I҆рмо́съ:

Рꙋ́цѣ распросте́ръ данiи́лъ, львѡ́въ зiѧ̑нiѧ въ ро́вѣ затчѐ, ѻ҆́гненнꙋю же си́лꙋ ѹ҆гаси́ша, добродѣ́телiю препоѧ́савшесѧ, благоче́стiѧ рачи́тели ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ, гдⷭ҇а.

А҆́гг҃льстiи чи́ни хва́лѧтъ тѧ̀, пресла́вне, и҆ человѣ́честiи ро́ди пою́тъ непреста́ннѡ, творѧ́ще вѣ́рнѡ па́мѧть твою̀, а҆леѯа́ндре великоимени́те.

Тебѐ въ чꙋдесѣ́хъ сла́вне рѡссȋйскимъ страна́мъ  показа̀ бг҃ъ, а҆леѯа́ндре, и҆ ѹ҆краси́ тѧ нбⷭ҇ными дармѝ: того̀ молѝ поми́ловати всѣ́хъ на́съ.

Побѣ́ды и҆стинноимени́тъ, вои́стиннꙋ вѣ̑рнымъ лю́демъ въ бѣда́хъ, и҆ крѣ́покъ помо́щникъ ꙗ҆ви́лсѧ є҆сѝ, а҆леѯа́ндре бл҃же́нне.

Бг҃оро́диченъ:

Свѧще́нный тѧ̀ прⷪ҇ро́къ благоѻбра́знѡ проповѣ́да, две́рь, и҆ го́рꙋ, и҆ сѣ́нь, и҆ зе́млю ст҃ꙋ́ю, и҆ ѻ҆́блакъ свѣ́та, и҆зъ негѡ́же во тмѣ̀ сꙋ́щымъ возсiѧ̀ сл҃нце, дв҃о, є҆ди́нъ свѣтода́вецъ.

И҆́нъ. I҆рмо́съ:

Бг҃оглаго́ливiи ѻ҆́троцы въ пещѝ, со ѻ҆гне́мъ пла́мень попира́юще, поѧ́хꙋ: благослови́те, дѣла̀ гдⷭ҇нѧ, гдⷭ҇а.

Ꙗ҆́кѡ ѹ҆́тро, ꙗ҆́кѡ де́нь свѣ́тлый тво́й пра́здникъ ꙗ҆ви́сѧ, просвѣща́ѧ на̑ша сердца̀, и҆ всѣ́хъ съ вѣ́рою восхвалѧ́ющихъ тѧ̀, а҆леѯа́ндре пресла́вне.

Де́нь спасе́нiѧ, и҆ пра́здникъ весе́лiѧ наста̀, стеце́мсѧ вѣ́рнiи, ѡ҆чи́стивше вкꙋ́пѣ дꙋ́шы и҆ тѣлеса̀: се́ бо на́съ призыва́етъ а҆леѯа́ндръ бжⷭ҇твенный.

Стрꙋѧ̀ происхо́дитъ ѿ ра́ки твоеѧ̀, а҆леѯа́ндре, и҆сцѣле́нiй всѧ́ческихъ, и҆ ѡ҆мыва́етъ сквє́рны страсте́й, и҆ гноє́нiѧ лю́тыхъ ѡ҆чища́етъ, и҆ всѣ́хъ вѣ́рныхъ напаѧ́етъ сердца̀ любо́вiю чтꙋ́щихъ тѧ̀, пресла́вне.

Бг҃оро́диченъ:

Ѻ҆́бразы носѧ́щи дре́вле ржⷭ҇тва̀ твоегѡ̀, дв҃о мт҃и, пе́щь ѹ҆́бѡ ю҆́ношей не ѡ҆палѝ, та́кожде и҆ ѻ҆́гнь бжⷭ҇твенный ѹ҆тро́бы твоеѧ̀, чⷭ҇таѧ.

Пѣ́снь ѳ҃. I҆рмо́съ:

Ка́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе, велича́емъ.

Красе́нъ тѣ́ломъ и҆ дꙋше́ю, и҆ благоче́стiемъ сiѧ́ѧ, сла́вне, бжⷭ҇твеннагѡ ра́зꙋма, ѻ҆рга́нъ бы́лъ є҆сѝ ст҃а́гѡ дх҃а: и҆  по сме́рти ѹ҆́бѡ къ безсме́ртной жи́зни, и҆ неконча́емомꙋ бл҃же́нствꙋ преше́лъ є҆сѝ ра́дꙋѧсѧ, а҆леѯа́ндре бг҃омꙋ́дре.

Ꙗ҆́кѡ свѣтоза́рное, блаже́нне, со́лнце возсiѧ́въ ѿ за́пада, и҆ всю̀ зарѧ́ми благоче́стiѧ рѡссíйскꙋю зе́млю просвѣти́лъ є҆сѝ, и҆ ѿгна́лъ є҆сѝ тмꙋ̀ глꙋбо́кꙋю є҆ретíчествꙋющихъ, а҆леѯа́ндре пресла́вне.

Твоѐ ст҃о́е преставле́нiе дне́сь свѣ́тлѡ пра́зднꙋемъ: и҆спо́лни ра́дости и҆ весе́лiѧ восхвалѧ́ющыѧ тѧ̀, а҆леѯа́ндре великоимени́те.

Бг҃оро́диченъ:

Свѣ́томъ мѧ̀ твоегѡ̀ милосе́рдiѧ, во тмѣ̀ неразꙋ́мiѧ лежа́щагѡ ѡ҆зарѝ, є҆ди́на свѣтода́вца ро́ждшаѧ, и҆зба́вителѧ и҆ бг҃а, ст҃ы́хъ вѣнча́вшаго.

И҆́нъ. I҆рмо́съ:

Ѹ҆жасе́сѧ ѡ҆ се́мъ нб҃о, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее небе́съ. тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ чинонача̑лiѧ велича́ютъ.

Ве́лiй щи́тъ и҆ крѣ́пость въ рѡссíйстѣй землѝ, а҆леѯа́ндре, ѡ҆брѣ́лсѧ є҆сѝ, правосла́вномꙋ же наро́дꙋ на́шемꙋ, похвале́нiе и҆ сла́ва во всѣ́хъ ꙗ҆зы́цѣхъ. и҆ ны́нѣ мо́лимсѧ тѝ: сохранѧ́й ѻ҆те́чество твоѐ ѿ ꙗ҆зы́ка чꙋжда́гѡ.

Незаходи́магѡ свѣ́та лꙋча́ми, во тмѣ̀ сꙋ́щымъ сiѧ́ѧ, сла́вне, къ просвѣще́нiю весе́лiѧ наста́ви ны̀, пою́щыѧ тѧ̀.

Бл҃же́нне а҆леѯа́ндре, ка́кѡ тѧ̀ возмо́жемъ воспѣ́ти досто́йнѡ; не мо́жетъ бо ѧ҆зы́къ человѣ́ческiй и҆зглаго́лати твоѧ̑ разли̑чнаѧ и҆сцѣлє́нiѧ, и҆ мнѡ́гаѧ дарова̑нiѧ всѣ̑мъ человѣ́кѡмъ.

Бг҃оро́диченъ:

Ꙗ҆́кѡ ѹ҆́тро тє́мнымъ и҆ блꙋдѧ́щымъ, дв҃о, возсiѧ̀ пра́вды со́лнце хрⷭ҇то́съ: є҆го́же на рꙋка́хъ твои́хъ носи́ла є҆сѝ, чⷭ҇таѧ.

Свѣти́ленъ. Подо́бенъ: Жєны̀ ѹ҆слы́шите:

Слы́шана бы́сть во всѣ́хъ страна́хъ превели́каѧ сла́ва  твоѧ̀, и҆ тогда̀ жєны̀ мѡавȋтскiѧ страша́хꙋ дѣ́ти своѧ̑ гро́знымъ твои́мъ и҆́менемъ. и҆ ны́нѣ, бл҃же́нне, врагѝ на́шѧ неви́димѡ ѹ҆страша́й, ѡ҆полча́ющыѧсѧ на хрⷭ҇толюби́вое твоѐ во́инство.

Два́жды.

Сла́ва, и҆ ны́нѣ, пра́здника.

А҆́ще ли по ѿда́нiи пра́здника пое́тсѧ ст҃о́мꙋ: глаго́лемъ, Сла́ва, и҆ ны́нѣ, бг҃оро́диченъ се́й:

Совѣ́та вели́кагѡ а҆́гг҃ла ѻ҆́ч҃а родила̀ є҆сѝ хрⷭ҇та̀, препѣ́таѧ ѻ҆трокови́це, цр҃ѧ̀ сла́вы: є҆гѡ́же крⷭ҇тъ а҆пⷭ҇ли проповѣ́давше, просвѣти́ша ꙗ҆зы́ки, и҆ наꙋчи́ша тѧ̀ бцⷣꙋ сла́вити, и҆ покланѧ́тисѧ твоемꙋ̀ ржⷭ҇твꙋ̀.

На хвали́техъ, стiхи̑ры, гла́съ и҃. Поⷣ: Ѽ пресла́внагѡ чꙋдесѐ!

Ѽ пресла́внагѡ чꙋдесѐ! * сiѧ́нiемъ дх҃а ст҃а́гѡ просвѣ́щсѧ, а҆леѯа́ндре бг҃омꙋ́дре, * ѹ҆чє́нiѧ латȋнскаѧ презрѣ́въ, * и҆ пре́лесть и҆́хъ ѡ҆бличи́въ, * и҆ самѣ́хъ ѹ҆кори́въ, * и҆ чꙋ́жди вѣ́ры пра́выѧ наре́къ, * и҆ де́рзость и҆́хъ въ ничто́же вмѣни́въ. * и҆ сегѡ̀ ра́ди ѿ хрⷭ҇та̀ бг҃а * прiѧ́лъ є҆сѝ воздаѧ́нiе въ црⷭ҇твiи нбⷭ҇нѣмъ, * со а҆́гг҃лы ликовствова́нiе, * и҆ съ пра́ведными ра́дованiе: * и҆ ны́нѣ молѝ спасти́сѧ дꙋша́мъ на́шымъ.

Ѽ ка́кѡ возмогꙋ̀ досто́йнѡ похвали́ти, * и҆лѝ ꙗ҆́снѡ и҆зглаго́лати пресла̑внаѧ чꙋдеса̀ * блаже́ннагѡ и҆ сла́внагѡ а҆леѯа́ндра; * подае́тъ бо разли̑чнаѧ и҆сцѣлє́нiѧ, * не то́кмѡ приходѧ́щымъ къ ра́цѣ моще́й є҆гѡ̀, * но и҆ въ да́льнихъ страна́хъ * призыва́ющихъ є҆гѡ̀ никогда́же ѡ҆ставлѧ́етъ. тѣ́мъ и҆ повсю́дꙋ хва́льно и҆́мѧ є҆гѡ̀: * и҆ ны́нѣ мо́литъ ѹ҆мири́ти мíръ, * и҆ спастѝ всѣ́хъ на́съ.

Ѽ ка́кѡ возмо́жемъ воспѣ́ти * блаже́ннаго а҆леѯа́ндра, * ꙗ҆́кѡ а҆пⷭ҇ла, и҆ ꙗ҆́кѡ проповѣ́дника; * всѧ́ко ѹ҆́бѡ є҆ретíческое нече́стiе попра́лъ є҆́сть, * свое́ же ѻ҆те́чество до́брѣ ѹ҆пра́вивъ и҆ соблюдѐ, * хра́мы разорє́нныѧ воздви́гнꙋвъ,  пѣ́нiѧ и҆спо́лни, * и҆ распꙋжє́нныѧ лю́ди собра̀ въ до́мы своѧ̑, * и҆ ни́щымъ и҆ сирота́мъ и҆ вдова́мъ бы́сть печа́льникъ, * и҆ въ бѣда́хъ застꙋ́пникъ. и҆ ны́нѣ мо́литъ ѡ҆ спасе́нiи дꙋ́шъ на́шихъ.

Сла́ва, гла́съ в҃:

Прiиди́те, всѝ ꙗ҆зы́цы, восплещи́те рꙋка́ми ликовствꙋ́юще. прiиди́те всѝ рѡссíйстiи лю́дiе, свѧще́нницы и҆ мона́си же, и҆ простíи, дꙋхо́внѣ свесели́мсѧ въ наро́читомъ пра́здницѣ блаже́ннагѡ а҆леѯа́ндра, и҆ многоцѣле́бнꙋю є҆гѡ̀ ра́кꙋ ѡ҆бстоѧ́ще, любе́знѡ ѡ҆блобыза́емъ, и҆ того̀ ꙗ҆́кѡ цвѣ́ты пѣ́сньми, и҆ хвала́ми ѹ҆вѧзе́мъ, рекꙋ́ще: ра́дꙋйсѧ, землѝ рѡссíйстѣй похвало̀: ра́дꙋйсѧ, сла́вномꙋ гра́дꙋ влади́мiрꙋ ѹ҆твержде́нiе. ра́дꙋйсѧ, наро́дꙋ правосла́вномꙋ помо́щниче. ра́дꙋйсѧ, ѻ҆те́чествꙋ твоемꙋ̀ застꙋпле́нiе, и҆ моли́твениче ѡ҆ дꙋша́хъ на́шихъ.

И҆ ны́нѣ, пра́здника, гла́съ в҃:

Дне́сь въ хра́мъ приво́дитсѧ всенепоро́чнаѧ дв҃а, ко ѻ҆би́телище всецр҃ѧ̀ бг҃а, и҆ всеѧ̀ жи́зни на́шеѧ пита́телѧ: дне́сь чистѣ́йшаѧ ст҃ы́нѧ, ꙗ҆́кѡ трилѣ́тствꙋющаѧ ю҆́ница во ст҃а̑ѧ ст҃ы́хъ вво́дитсѧ. то́й возопiи́мъ, ꙗ҆́кѡ а҆́гг҃лъ: ра́дꙋйсѧ, є҆ди́на въ жена́хъ бл҃гослове́ннаѧ.

Славосло́вiе вели́кое. И҆ ѿпꙋ́стъ.

На лiтꙋргíи, Бл҃жє́нна пра́здника пѣ́снь є҃, на д҃: и҆ ст҃а́гѡ пѣ́снь s҃, на д҃. Прокíменъ, гла́съ з҃: Честна̀ предъ гдⷭ҇емъ сме́рть прпⷣбныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇лъ къ гала́тѡмъ, зача́ло сг҃_i. А҆ллилꙋ́iа, гла́съ s҃: Бл҃же́нъ мꙋ́жъ, боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀. Стíхъ: Си́льно на землѝ бꙋ́детъ сѣ́мѧ є҆гѡ̀. Е҆ѵⷢ҇лiе матѳе́а, зача́ло м҃г. Прича́стенъ: Въ па́мѧть вѣ́чнꙋю бꙋ́детъ пра́ведникъ: