    OCR:

    Библиотека святоотеческой литературы

    http://orthlib.ru



Слꙋ́жба ѡ҆свѧще́нiѧ це́ркве ст҃а́гѡ великомꙋ́ченика геѡ́ргiа, ꙗ҆́же въ кíевѣ предъ враты̀ ст҃ы́ѧ софíи.

Ве́черъ, Блаже́нъ мꙋ́жъ:

На Гдⷭ҇и, воззва́хъ, стiхи̑ры, гла́съ д҃. Подо́бенъ: Ꙗ҆́кѡ до́блѧ:

Страда́лецъ ди́вный, * во́инъ хра́брый непобѣди́мь, * и҆ свѣти́льникъ всемíрный, * по́двиги страда́нiй твои́хъ *  всѧ̑ просвѣща́ѧ мíра концы̀, * ѿгонѧ́ѧ мра́къ де́мѡнѡвъ лю́тый, * геѡ́ргiе страстоте́рпче, * ѹ҆добре́нiе мꙋ́ченикѡвъ, * и҆ сограждани́нъ нбⷭ҇ныхъ во́инствъ.

Пресловꙋ́щiй въ мꙋ́жествѣ, * красе́нъ въ во́зрастѣ бы́въ, * въ словесѣ́хъ и҆ дѣ́лѣхъ ѿ всѣ́хъ преꙋдивлѧ́емь, * хра́борски ѿлꙋчи́всѧ къ подвигѡ́мъ мꙋче́нiѧ за хрⷭ҇та̀, * небоѧ́зненнѡ на врагѝ воздви́глъ є҆сѝ побѣ́ды, * вели́кими твои́ми страда̑нiи: * сегѡ̀ ра́ди тѧ̀, геѡ́ргiе, * во хвале́нiи чти́мъ ра́достнѡ, досточꙋ́дне, * красота̀ мꙋ́ченикѡвъ и҆ похвала̀.

На высотꙋ̀ нбⷭ҇нꙋю ра́дꙋѧсѧ возше́лъ є҆сѝ, * въ прекра́снꙋю ѻ҆де́ждꙋ ѡ҆блече́нъ, * ѿ твои́хъ страда́льческихъ крове́й ѡ҆багре́нꙋю, * цр҃ю̀ всѣ́хъ предста́въ, * живонача́льною десни́цею вѣнча́емь. * тѣ́мже дне́сь, геѡ́ргiе великострада́льче, * твою̀ па́мѧть свѣтоза́рнꙋю соверша́ющымъ * и҆спросѝ просвѣще́нiе * и҆ спасе́нiе дꙋ́шъ на́шихъ.

Сла́ва, гла́съ s҃. Самогла́сенъ:

Дне́сь прiиди́те празднолю́бнiи собо́ри, страстоте́рпца чⷭ҇тно́е торжество̀ свѣ́тлѡ пра́зднꙋемъ: и҆́бо неви́димаго врага̀ низложѝ, зако́ннѡ по хрⷭ҇тѣ̀ пострада́въ, и҆ досто́йнѡ прiѧ̀ побѣ́ды ѿ сп҃са вѣне́цъ, и҆ ны́нѣ на небесѣ́хъ со а҆́гг҃лы ра́дꙋѧсѧ, трⷪ҇цѣ свѣ́тлѡ предстои́тъ. тѣ́мже и҆ мы̀ пѣ́сньми хвале́нiѧ воспое́мъ: ра́дꙋйсѧ, тве́рдый страда́льче непобѣди́мый, ра́дꙋйсѧ, хра́брый ѻ҆рꙋ́жниче хрⷭ҇то́въ: ра́дꙋйсѧ, многобо́жiѧ льстѝ потреби́телю, и҆ и҆́стинныѧ вѣ́ры свѣ́тлый побо́рниче. но, ѽ страстоте́рпцєвъ ѹ҆краше́нiе геѡ́ргiе! моли́сѧ гдⷭ҇ꙋ, и҆зба́витисѧ на́мъ ви́димыхъ и҆ неви́димыхъ вра̑гъ, и҆ спасти́сѧ дꙋша́мъ на́шымъ.

И҆ ны́нѣ, бг҃оро́диченъ: Кто̀ тебѐ не ѹ҆блажи́тъ:

Вхо́дъ. Прокíменъ днѐ. Чтє́нiѧ трѝ. 

Пи́саны сегѡ̀ мцⷭ҇а въ к҃в де́нь мiхаи́лꙋ тферско́мꙋ.

На стiхо́внѣ стiхи̑ры, гла́съ и҃. Подо́бенъ: Ѽ пресла́внагѡ чꙋдесѐ!

За всѣ́хъ жи́знь стра́ждеши, * кро́вь твою̀ и҆злива́ѧ, * страстоте́рпче геѡ́ргiе, * кро́вь свою̀ тебє̀ ра́ди и҆злiѧ́вшемꙋ, * приве́лсѧ є҆сѝ хрⷭ҇тꙋ̀, блаже́нне: * тѣ́мъ ѻ҆́бщника своеѧ̀ сла́вы сотвори́ тѧ, * и҆ црⷭ҇тва соприча́стника, * ꙗ҆́кѡ мꙋ́жествовавша крѣ́пкѡ на льсти́ваго, * и҆ сегѡ̀ ѹ҆хищрє́нiѧ до конца̀ низложи́вшаго.

Стíхъ: Првⷣникъ, ꙗ҆́кѡ фíнiѯъ, процвѣте́тъ, ꙗ҆́кѡ ке́дръ, и҆́же въ лiва́нѣ, ѹ҆мно́житсѧ.

Благоче́стiѧ сто́лпъ бы́лъ є҆сѝ, * ѡ҆снова́нъ тве́рдѡ на ка́мени вѣ́ры, * и҆скꙋше́нiй вѣ̑тры непоколе́блемь, * мꙋче́нiй мно́гихъ, блаже́нне: * съ лю́тою бо ꙗ҆́ростiю вразѝ тебѣ̀ прирази́шасѧ, * тща́щесѧ низложи́ти, * и҆ не возмого́ша крѣ́пости твоеѧ̀, * но посра́млени падо́ша: * побѣди́тельнымъ бо ѿ хрⷭ҇та̀ вѣнце́мъ, * ѹ҆краси́тисѧ возжелѣ́лъ є҆сѝ.

Стíхъ: Насажде́ни въ домꙋ̀ гдⷭ҇ни, во дво́рѣхъ бг҃а на́шегѡ процвѣтꙋ́тъ.

Вопло́щшемꙋсѧ хрⷭ҇тꙋ̀ бг҃ꙋ на́шемꙋ, * и҆ стра́стiю крⷭ҇тною * низложи́вшемꙋ ѿстꙋ́пника, * во́льнымъ тогѡ̀ страстє́мъ, * стрⷭ҇тоте́рпче геѡ́ргiе, поревнова́въ, * и҆ ра́нами протѧза́емь, * хва́лѧщагосѧ неви́димаго врага̀, * съ пло́тiю, мч҃ниче, побѣди́въ, * на зе́млю низложи́лъ є҆сѝ.

Сла́ва, гла́съ д҃. Самогла́сенъ:

Прiиди́те вѣ́рныхъ собо́ри, прiиди́те, пра́здникъ соста́вимъ: и҆́бо пресвѣ́тлаѧ па́мѧть дне́сь ꙗ҆ви́сѧ страстоте́рпца геѡ́ргiа, на̑ша просвѣща́етъ неви́димѡ сердца̀, добродѣ́тельми блиста́ющи. тѣ́мже є҆диномꙋ́дреннѡ воспѣва́юще рце́мъ: ра́дꙋйсѧ, во́ине вели́кагѡ цр҃ѧ̀ хрⷭ҇та̀: ра́дꙋйсѧ, пресвѣ́тлаѧ похвало̀ вѣ́ры: ра́дꙋйсѧ, всесвѣ́тле и҆ пребога́те: ѡ҆ на́съ, пребл҃же́нне, всѣ́хъ влⷣкꙋ хрⷭ҇та̀ бг҃а  молѝ, сохранє́ннымъ бы́ти ѿ и҆скꙋше́нiй лꙋка́вагѡ, и҆ спастѝ дꙋ́шы на́шѧ.

И҆ ны́нѣ, бг҃оро́диченъ: При́зри на молє́нiѧ:

Тропа́рь, гла́съ д҃:

Дне́сь блажа́тъ тѧ̀ мíра концы̀, бжⷭ҇твенныхъ чꙋде́съ и҆спо́лншесѧ, и҆ землѧ̀ ра́дꙋетсѧ напи́вшисѧ кро́ве твоеѧ̀: хрⷭ҇тоимени́тiи же лю́дiе гра́да кíева, ѡ҆свѧще́нiемъ бжⷭ҇твеннагѡ хра́ма твоегѡ̀, ра́достiю возвесели́шасѧ, страстоте́рпче геѡ́ргiе, сосꙋ́де и҆збра́нный ст҃а́гѡ дх҃а, ѹ҆го́дниче хрⷭ҇то́въ. є҆го́же молѝ, съ вѣ́рою и҆ мольбо́ю приходѧ́щымъ во ст҃ы́й тво́й хра́мъ, да́ти ѡ҆чище́нiе грѣхѡ́въ, ѹ҆мири́ти мíръ, и҆ спастѝ дꙋ́шы на́шѧ.

Сла́ва, и҆ ны́нѣ, бг҃оро́диченъ: Е҆́же ѿ вѣ́ка ѹ҆тае́ное:



На Бг҃ъ гдⷭ҇ь, тропа́рь два́жды. Сла́ва, и҆ ны́нѣ, бг҃оро́диченъ:

По а҃-мъ стiхосло́вiи сѣда́ленъ, гла́съ д҃:

Страстоте́рпца дне́сь геѡ́ргiа благоче́стнѡ сотворѧ́емъ пра́зднество, ѡ҆свѧще́нiе хра́ма: ꙗ҆́кѡ непреста́ннѡ мо́литсѧ гдⷭ҇ꙋ, всѣ̑мъ да́ти ми́ръ, и҆ спасе́нiе дꙋша́мъ на́шымъ.

Два́жды.

Сла́ва, и҆ ны́нѣ, бг҃оро́диченъ:

Те́плое застꙋпле́нiе сꙋ́щымъ въ бѣда́хъ, на́шꙋ помо́щницꙋ, и҆ къ бг҃ꙋ премѣне́нiе: є҆ѧ́же ра́ди тлѝ и҆зба́вихомсѧ, бцⷣꙋ вѣ́рнiи ѹ҆блажа́емъ.

По в҃-мъ стiхосло́вiи сѣда́ленъ, гла́съ а҃. Поⷣ: Ли́къ а҆́гг҃льскiй:

Земно́е во́инство и҆ че́сть ѿри́нꙋлъ є҆сѝ, ꙗ҆́кѡ ско́рѡ ги́бнꙋщꙋю, на нб҃сѣ́хъ со а҆́гг҃льскими вѡ́и бы́ти возжелѣ́въ, и҆ сла́вы при́снѡ вѣ́чнѡ пребыва́ющiѧ. тѣ́мже мнѡ́ги мꙋ̑ки претерпѣ́въ, сме́рть прiѧ́лъ є҆сѝ: сегѡ̀ ра́ди дне́сь всесвѧтꙋ́ю твою̀ па́мѧть пра́зднꙋюще, хрⷭ҇тꙋ̀ прино́симъ хвалꙋ̀, требл҃же́нне геѡ́ргiе.

Два́жды. 

Сла́ва, и҆ ны́нѣ, бг҃оро́диченъ:

Мт҃рь тѧ̀ бж҃iю мо́лимъ всѝ, и҆ дв҃ꙋ вои́стиннꙋ, въ щедрѡ́ты твоѧ̑ вопiе́мъ, любо́вiю прибѣга́юще въ твою̀ бла́гость: тѧ́ бо и҆́мамы грѣ́шнiи застꙋ́пницꙋ, тебѐ стѧжа́хомъ въ напа́стехъ спасе́нiе, є҆ди́нꙋ пречи́стꙋю.

По полѷеле́и сѣда́ленъ, гла́съ и҃. Подо́бенъ: Премꙋ́дрости:

Ꙗ҆́кѡ лꙋчы̀ блиста́нiй чꙋде́съ, всѧ̑ просвѣща́еши мíра концы̀, ꙗ҆́кѡ sвѣзда̀ пресвѣ́тлаѧ, и҆ краснѡ̀ благоꙋха́еши, ꙗ҆́кѡ бжⷭ҇твенный ра́й, при́снѡ дꙋ́шы на́шѧ весели́ши, и҆ ѿго́ниши недꙋ́ги. тѣ́мже тѧ̀, бл҃же́нне, по до́лгꙋ пое́мъ, и҆ любо́вiю чти́мъ честнꙋ́ю па́мѧть твою̀, великомꙋ́чениче геѡ́ргiе: молѝ хрⷭ҇та̀ бг҃а, согрѣше́нiй ѡ҆ставле́нiе дарова́ти чтꙋ́щымъ любо́вiю свѧтꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Премꙋ́дрость и҆ сло́во въ твое́мъ чре́вѣ заче́нши, неѡпа́льнѡ, мт҃и бж҃iѧ, мíрꙋ родила̀ є҆сѝ, мíръ содержа́щаго: и҆ во ѡ҆бꙿѧ́тiѧхъ понесла̀ є҆сѝ всѧ̑ носѧ́щаго, пита́телѧ всѣ́хъ, и҆ творца̀ тва́ри. тѣ́мже молю́ тѧ, всест҃а́ѧ дв҃о, и҆ вѣ́рнѡ сла́влю тѧ̀, и҆зба́витисѧ мнѣ̀ прегрѣше́нiй: и҆ въ де́нь сꙋда̀, є҆гда̀ предста́ти и҆́мамъ предъ лице́мъ созда́телѧ моегѡ̀, влⷣчце дв҃о чⷭ҇таѧ, твою̀ по́мощь тогда̀ пода́ждь мѝ: всѧ̑ бо мо́жеши, є҆ли̑ка хо́щеши, всепѣ́таѧ.

Степє́нна, а҃-й а҆нтiфѡ́нъ д҃-гѡ гла́са. Прокíменъ: Првⷣникъ, ꙗ҆́кѡ фíнiѯъ, процвѣте́тъ, ꙗ҆́кѡ ке́дръ, и҆́же въ лiва́нѣ, ѹ҆мно́житсѧ. Стíхъ: Насажде́ни въ домꙋ̀ гдⷭ҇ни: Всѧ́кое дыха́нiе: Е҆ѵⷢ҇лiе лꙋкѝ, зача́ло ѯ҃г. По н҃-мъ ѱалмѣ̀ стiхи́ра, гла́съ s҃. Самогла́сна:

Дне́сь вселе́ннаѧ всѧ̀ страстоте́рпца просвѣща́етсѧ зарѧ́ми, и҆ хрⷭ҇то́ва цр҃ковь цвѣты̀ ѹ҆краша́ема, геѡ́ргiе, вопiе́тъ тебѣ̀: ѹ҆го́дниче хрⷭ҇то́въ и҆ застꙋ́пниче те́плый, не преста́й молѧ́сѧ ѡ҆ рабѣ́хъ твои́хъ. 

Канѡ́нъ бцⷣы на s҃. и҆ ст҃а́гѡ на и҃, гла́съ д҃.

Пѣ́снь а҃. I҆рмо́съ:

Воспою̀ тебѣ̀, гдⷭ҇и бж҃е мо́й, ꙗ҆́кѡ и҆зве́лъ є҆сѝ лю́ди и҆зъ рабо́ты є҆гѵ́петскiѧ, покры́лъ же є҆сѝ колесни̑цы фараѡ́новы и҆ си́лꙋ.

Воспѣ́ти твоѧ̑ страда̑нiѧ ра́зꙋмъ да́ждь сла́внѡ, вѣнцено́сче страстоте́рпче геѡ́ргiе, цр҃ѧ̀ всѣ́хъ прⷭ҇то́лꙋ предстоѧ̀ свѣ́тлѡ: на́съ сохранѧ́й пою́щихъ тѧ̀.

Ѡ҆ благоче́стiи крѣ́пцѣ подвиза́всѧ, великострада́льче геѡ́ргiе, вѣнце́мъ сла́вы досто́йнѡ почествова́лсѧ є҆сѝ десни́цею вседержи́телевою.

Крѣ́пость дадѐ тебѣ̀ хрⷭ҇то́съ на по́двиги, мно́ги, ви́ды мꙋ́къ до́блественнѣ и҆ терпѣли́внѡ подꙿѧ́ти: тѣ́мъ и҆ побѣди́лъ є҆сѝ безбо́жныхъ шата̑нiѧ.

Бг҃оро́диченъ:

Лѣ́ствица ꙗ҆ви́ласѧ є҆сѝ нбⷭ҇наѧ, дв҃о, є҆́юже сни́де къ на́мъ сло́во бж҃iе, тѧ̀ дре́вле прови́дѣ i҆а́кѡвъ, пра́ѻтєцъ тво́й.

Катава́сiа: Хрⷭ҇то́съ ражда́етсѧ:

Пѣ́снь г҃. I҆рмо́съ:

Лꙋ́къ си́льныхъ и҆знемо́же, и҆ немощствꙋ́ющiи препоѧ́сашасѧ си́лою: сегѡ̀ ра́ди ѹ҆тверди́сѧ въ гдⷭ҇ѣ се́рдце моѐ.

Плотскíй сою́зъ и҆ сочета́нiе твои́хъ ѹ҆дѡ́въ разрꙋша́шесѧ, но крѣ́пость соблюде́сѧ твоеѧ̀ дꙋшѝ неразрꙋши́ма.

Ꙗ҆́рости стремле́нiе благомо́щнѡ претерпѣ́лъ є҆сѝ sѣлѡ̀ ѿ мꙋ́чащихъ тѧ̀, страстоте́рпче геѡ́ргiе, терпѣ́нiе до́блественно крѣ́пкѡ показа́въ.

Кто̀ возмо́жетъ твоѐ крѣ́пкое и҆ си́льное, и҆ по́мысла неꙋкло́ннꙋю мꙋ́дрость, геѡ́ргiе, похвала́ми почестви́ти по достоѧ́нiю, бл҃же́нне;

Бг҃оро́диченъ:

Ѹ҆ста́вила є҆сѝ тлю̀ сме́рти, ꙗ҆́же во ѵ҆поста́си пло́тiю живота̀ ро́ждши, пречⷭ҇таѧ, человѣ́кѡмъ ꙗ҆́вльшасѧ и҆зъ чре́ва твоегѡ̀, прест҃а́ѧ. 

Сѣда́ленъ, гла́съ д҃. Подо́бенъ: Ско́рѡ предварѝ:

До́блемꙋ страда́льцꙋ и҆ во́инꙋ крѣ́пкомꙋ всецарю́ющагѡ хрⷭ҇та̀ похвалє́нiѧ прино́симъ: ра́дꙋйсѧ, мꙋ́ченикѡвъ ѹ҆краше́нiе и҆ лѣ́пота: ра́дꙋйсѧ, пресвѣ́тлаѧ цр҃кве sвѣздо̀, застꙋ́пниче и҆ спаси́телю къ тебѣ̀ прибѣга́ющихъ, великомꙋ́чениче сла́вный геѡ́ргiе. тѧ̀ пою́щыѧ спаса́й ѿ всѣ́хъ навѣ̑тъ вра́жiихъ, и҆ моли́твами твои́ми ко гдⷭ҇ꙋ црⷭ҇твiѧ є҆гѡ̀ сподо́би на́съ.

Два́жды.

Сла́ва, и҆ ны́нѣ, бг҃оро́диченъ:

Дв҃о всенепоро́чнаѧ, пребога́таго бг҃а ро́ждшаѧ, со страстотє́рпцы того̀ молѝ непреста́ннѡ, ѡ҆ставле́нiе согрѣше́нiй, и҆ и҆справле́нiе житiѧ̀ да́ти на́мъ пре́жде конца̀, вѣ́рою и҆ любо́вiю пою́щымъ тѧ̀ по до́лгꙋ, є҆ди́на всепѣ́таѧ.

Пѣ́снь д҃. I҆рмо́съ:

Нб҃са̀ добродѣ́тель твоѧ̀ покры́ла є҆́сть, и҆ землѧ̀ и҆спо́лнисѧ сла́вы твоеѧ̀, хрⷭ҇тѐ. тѣ́мже вѣ́рнѡ вопiе́мъ: сла́ва си́лѣ твое́й, гдⷭ҇и.

Ꙗ҆́ростiю де́мѡнскою мꙋчи́телiе ѡ҆держи́мiи, тѧ̀ любо́вiю бж҃iею содержи́маго, неми́лостивнѡ sлодѣ́и ѹ҆ранѧ́хꙋ, страстоте́рпче геѡ́ргiе.

Ѻ҆гнѧ̀ си́льнѣйши и҆зволе́нiе стѧжа́лъ є҆сѝ, мꙋчи́телѧ несмы́сльство низложи́въ посрами́лъ є҆сѝ, зовы́й, геѡ́ргiе: сла́ва си́лѣ твое́й, гдⷭ҇и.

По хрⷭ҇тѣ̀ да́же до сме́рти, дꙋше́ю терпѣли́внѡ всѧ́кимъ мꙋ́камъ сопроти́вилсѧ є҆сѝ велегла́снѡ вопiѧ̀: сла́ва си́лѣ твое́й, гдⷭ҇и.

Sѣ́льнѣйшимъ и҆зволе́нiемъ, блаже́нне, ѡ҆держи́мь, пре́лесть, геѡ́ргiе, попра́лъ є҆сѝ, благода́рнѡ вопiѧ̀: сла́ва си́лѣ твое́й, гдⷭ҇и.

Бг҃оро́диченъ:

Вопло́щсѧ и҆зъ дв҃ы безпло́тенъ сы́й, на зе́млю къ человѣ́кѡмъ прiи́де. тѣ́мъ вѣ́рою зове́мъ: сла́ва си́лѣ твое́й гдⷭ҇и. 

Пѣ́снь є҃. I҆рмо́съ:

Стѧжа́вый ны̀ и҆збра̑нныѧ лю́ди кро́вiю твое́ю, гдⷭ҇и, тво́й ми́ръ да́ждь на́мъ, во є҆диномы́слiи сохранѧ́ѧ ста́до твоѐ.

Непобѣди́мою крⷭ҇та̀ си́лою ѹ҆крѣплѧ́емь, вели́кiй страда́льче геѡ́ргiе, возмо́глъ є҆сѝ мꙋчи́телево лю́тое побѣди́ти свирѣ́пство.

Поста́вивъ се́рдце твоѐ велеꙋ́мнѣ на тве́рдѣмъ ка́мени вѣ́ры, геѡ́ргiе, нахожде́ньми и҆скꙋше́нiй мꙋ́къ непобѣди́мь пребы́лъ є҆сѝ.

Ꙗ҆́кѡ нбⷭ҇нагѡ цр҃ѧ̀ во́инъ, со а҆́гг҃льскими вѡ́и томꙋ̀ предстоѧ̀, страстоте́рпче геѡ́ргiе, тебѐ вѣ́рою призыва́ющыѧ ѿ всѧ́кихъ и҆скꙋше́нiй и҆зба́ви.

Бг҃оро́диченъ:

И҆збавлѧ́ющи на́съ ꙗ҆ви́сѧ ѿ бѣ́дъ и҆ прегрѣше́нiй, тлетво́рныхъ страсте́й, и҆ скорбе́й, и҆ ѡ҆бстоѧ́нiй, пою́щыѧ тѧ̀ вѣ́рою, бцⷣе приснодв҃о.

Пѣ́снь s҃. I҆рмо́съ:

Возопѝ, проѡбразꙋ́ѧ погребе́нiе тридне́вное, прⷪ҇ро́къ i҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀, i҆и҃се, цр҃ю̀ си́лъ.

Преди́венъ взо́ромъ, красе́нъ тѣ́ломъ, ѹ҆добре́нъ же дꙋ́хомъ, геѡ́ргiе, ѿлꙋчи́лсѧ є҆сѝ къ боре́нiю sлоко́зненнагѡ, и҆ сего̀ разрази́въ, побѣ́ды вѣне́цъ прiѧ́лъ є҆сѝ.

Ѹ҆краша́ютсѧ до́брыхъ пѡ́двигъ ѡ҆долѣ́нiемъ, страда́льческое зрѧ́ще натрижне́нiе, перворожде́нныхъ и҆збра́нiе, и҆ свѣтоно́сное собо́рище.

Нбⷭ҇ныхъ блаже́нство воспрiе́млѧ, ѿ гдⷭ҇а ѹ҆гото́ванныхъ, геѡ́ргiе страда́льче, и҆́хже ра́ди на землѝ подвиза́лсѧ є҆сѝ да́же до кро́ве, и҆ побѣ̑дныѧ по́чєсти прiи́мъ.

Бг҃оро́диченъ:

Ꙗ҆́кѡ бразда̀ чре́во твоѐ, чⷭ҇таѧ, ꙗ҆ви́сѧ, пшени́цꙋ приносѧ́щи безсме́ртiѧ, всѣ́хъ вѣ́рныхъ дꙋ́шы пита́ющи, и҆ мꙋ́чєникъ веселѧ́щи. 

Конда́къ, гла́съ в҃. Подо́бенъ: Твє́рдыѧ:

Бжⷭ҇твеннаго и҆ вѣнцено́снаго великомч҃ника хрⷭ҇то́ва геѡ́ргiа, на врагѝ побѣ́дꙋ взе́мшаго ѡ҆долѣ́нiѧ, соше́дшесѧ вѣ́рою во ѡ҆свѧще́нный хра́мъ, восхва́лимъ, є҆го́же благоволѝ бг҃ъ созда́ти во и҆́мѧ є҆гѡ̀, є҆ди́нъ во ст҃ы́хъ почива́ѧй.

I҆́косъ:

Ꙗ҆́кѡ свѣти́льника незаходи́магѡ sвѣзда̀ показа́сѧ непреле́стна, сл҃нца хрⷭ҇та̀ возвѣща́ѧ зарѧ́ми твои́ми, страстоте́рпче геѡ́ргiе, созыва́еши ѿ первопресто́льнагѡ ма́тере градѡ́въ, бг҃омъ спасе́ннагѡ кíева, во ѡ҆свѧще́нный хра́мъ хрⷭ҇толюби̑ваѧ мно́жєства, ѡ҆благодѣ́тельствовати ѻ҆бы́чнѣ, хотѧ́щыѧ восхвали́ти пѣ́сньми, во гла́сѣ ра́дованiѧ и҆ и҆сповѣ́данiѧ, соста́вити пра́здникъ свѧще́ннагѡ хра́ма: є҆го́же благоволѝ бг҃ъ созда́ти во и҆́мѧ твоѐ, є҆ди́нъ во ст҃ы́хъ почива́ѧй.

Пѣ́снь з҃. I҆рмо́съ:

Ѻ҆ц҃ъ на́шихъ бж҃е, не посрамѝ на́съ, но да́рꙋй на́мъ со дерзнове́нiемъ вопи́ти тебѣ̀ бл҃гослове́нъ є҆сѝ, бж҃е ѻ҆ц҃ъ на́шихъ.

Крѣпча́йшимъ ра́зꙋмомъ пла́мень ле́сти погаси́въ, во и҆скꙋше́нiи непобѣди́мь бы́лъ є҆сѝ, геѡ́ргiе, вопiѧ̀: ѻ҆тє́цъ на́шихъ бж҃е, бл҃гослове́нъ є҆сѝ.

Ꙗ҆́кѡ мꙋ́ченикъ и҆ вели́къ страда́лецъ, въ пресвѣ́тлый бжⷭ҇твенный черто́гъ вше́лъ є҆сѝ, хрⷭ҇то́въ ѹ҆го́дниче, вопiѧ̀: ѻ҆тє́цъ на́шихъ бж҃е, бл҃гослове́нъ є҆сѝ.

Ви́дѣти сподо́билсѧ є҆сѝ, геѡ́ргiе, та́мѡ блажє́нства, и҆ наслаждє́нiѧ вѣ́чныхъ ст҃ы́хъ свѣ́тлостей, а҆пⷭ҇тѡлъ и҆ прⷪ҇рѡ́къ и҆ мꙋ́чєникъ, i҆ера́рхѡвъ, и҆ всѣ́хъ пра́ведныхъ.

Бг҃оро́диченъ:

Ꙗ҆ви́ласѧ є҆сѝ всѣ̑мъ человѣ́кѡмъ, чⷭ҇таѧ мт҃и бж҃iѧ, держа́ва ве́лiѧ, и҆ покро́въ и҆ застꙋпле́нiе тѧ̀ пою́щымъ всегда̀ свѧще́нными пѣ́сньми. 

Пѣ́снь и҃. I҆рмо́съ:

Всѧ̑ дѣла̀ бж҃iѧ, и҆ всѧ̀ тва́рь, благослови́те гдⷭ҇а, ꙗ҆́кѡ человѣ́кѡмъ ѿ землѝ возсiѧ̀ свѣ́тъ, и҆ вселе́ннꙋю всю̀ просвѣтѝ, и҆ жи́знь вѣ́чнꙋю мíрꙋ дарова̀: по́йте, лю́дiе, и҆ превозноси́те є҆го̀ во вѣ́ки.

Низложи́въ всѧ̑ вра́жiѧ ѻ҆рꙋ̑жiѧ, великомꙋ́чениче геѡ́ргiе, попра́лъ є҆сѝ i҆́дѡльскꙋю ле́сть, зовы́й: по́йте, лю́дiе, и҆ превозноси́те хрⷭ҇та̀ бг҃а во вѣ́ки.

Ѹ҆кра́шенъ sѣлѡ̀ благолѣ́пнѡ, хрⷭ҇тꙋ̀ предстоѧ̀, страда́льче приснопа́мѧтне геѡ́ргiе, ѿ крове́й твои́хъ мꙋ́ченическихъ ѡ҆червле́нꙋ багрѧни́цꙋ носѧ̀, ве́селѡ пое́ши: лю́дiе, превозноси́те є҆го̀ во вѣ́ки.

По́чєсти тебѣ̀ хрⷭ҇то́съ подадѐ, геѡ́ргiе, во страда́нiихъ твои́хъ: и҆сповѣ́далъ бо є҆сѝ того̀ велегла́снѡ, свидѣ́тельствꙋѧ, и҆ зовы́й: по́йте, лю́дiе, и҆ превозноси́те є҆го̀ во вѣ́ки.

Ны́нѣ предстои́ши живонача́льныѧ свѣ́тꙋ трⷪ҇цы, бж҃е́ственными сiѧ̑нiи, геѡ́ргiе, просвѣща́емь, помина́й на́съ вѣ́рою чествꙋ́ющыѧ тѧ̀, и҆ превозносѧ́щыѧ хрⷭ҇та̀ во вѣ́ки.

Бг҃оро́диченъ:

Законода́вца родила̀ є҆сѝ хрⷭ҇та̀, зако́ннѡ страда́вшаго вѣнча́вша страстоте́рпца и҆ мꙋ́ченика, є҆го́же молѝ зако́номъ грѣха̀ побѣжде́на мѧ̀, ѻ҆трокови́це, и҆сцѣли́ти.

Пѣ́снь ѳ҃. I҆рмо́съ:

Ка́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе, велича́емъ.

Зако́нными повелѣ̑нiи побѣжда́етсѧ пѡ́двигъ твои́хъ, геѡ́ргiе, велича́вый: є҆ди́нъ бо влⷣка хрⷭ҇то́съ просла́ви тѧ̀. є҆го́же молѝ ѡ҆ на́съ, страстоте́рпче, любо́вiю пою́щихъ тѧ̀.

Красе́нъ вои́стиннꙋ дꙋше́ю и҆ тѣ́ломъ ве́сь, сла́вне  геѡ́ргiе, ны́нѣ предстои́ши цр҃ю̀ царе́й всѣ́хъ красотѣ̀, при́снѡ прича̑стiи ѹ҆добрѧ́емь всекра́сныхъ, всече́стне, наслажде́нiй.

Твою̀, цр҃ю̀ хрⷭ҇тѐ, любо́вь геѡ́ргiй подража́въ, кро́вiю да́же до сме́рти, мечꙋ̀, ѻ҆гню́ же и҆ мꙋ́камъ, бжⷭ҇твенный страда́лецъ сопроти́вльсѧ, и҆ є҆́же ѿ тебє̀, чл҃вѣколю́бче, безсме́ртiе прiи́мъ наслажда́етсѧ.

Всего̀ себѐ же́ртвꙋ прине́слъ є҆сѝ хрⷭ҇тꙋ̀, и҆ тогѡ̀ црⷭ҇твiѧ наслѣ́дникъ ꙗ҆ви́лсѧ є҆сѝ и҆ прича́стникъ, и҆ при́снѡ съ ли̑ки ст҃ы́хъ ра́дꙋѧсѧ, ны́нѣ вѣ́чнѡ ца́рствꙋеши, страстоте́рпче геѡ́ргiе.

Вѣ́рою страда̑нiѧ твоѧ̑, геѡ́ргiе, ѡ҆ на́съ чествꙋ́ющихъ хрⷭ҇та̀ молѝ, страстоте́рпче, прилѣ́жнѡ, спасти́сѧ на́мъ бѣ́дъ треволне́нiѧ, и҆ всѣ́хъ страсте́й, и҆ до́брѣ прейтѝ житiѐ, и҆ бжⷭ҇твенное блаже́нство ѹ҆лꙋчи́ти.

Бг҃оро́диченъ:

Ѡ҆бле́ксѧ и҆зъ тебє̀ цр҃ь въ тѣле́снꙋю багрѧни́цꙋ, про́йде ве́сь красе́нъ и҆зъ ѹ҆тро́бы твоеѧ̀, и҆ всѧ̑ врагѝ побѣдѝ, и҆ побѣ́дꙋ страда́льцємъ подадѐ, є҆ди́на приснодв҃о мт҃и.

Свѣти́ленъ. Подо́бенъ: Свѣ́те неизмѣ́нный:

Ꙗ҆́кѡ свѣтоза́рное со́лнце, чꙋде́съ лꙋча́ми ѡ҆сiѧ́еши всю̀ тва́рь, пресла́вне геѡ́ргiе страстоте́рпче: твою̀ пра́зднꙋюще па́мѧть про́симъ, ѿ всѧ́кихъ бѣ́дъ и҆зба́витисѧ.

Два́жды.

Сла́ва, и҆ ны́нѣ, бг҃оро́диченъ:

Ми́лѡсти и҆ щедрѡ́ты твоѧ̑, бж҃е, на ны̀, рабы̑ твоѧ̑, низпослѝ, моли́твами пречⷭ҇тыѧ твоеѧ̀ мт҃ре, и҆ сла́внагѡ страстоте́рпца твоегѡ̀ геѡ́ргiѧ, и҆ всѣ̑мъ да́рꙋй вели́кꙋю твою̀ ми́лость.

На хвали́техъ стiхи̑ры на д҃, гла́съ и҃. Поⷣ: Ѽ пресла́внагѡ чꙋдесѐ!

Пресла́вный страстоте́рпче, * велемꙋ́дренне геѡ́ргiе, * хрⷭ҇то́вымъ ѻ҆рꙋ́жiемъ * себѐ воѡрꙋжи́въ мꙋ́жески, * на сꙋди́щи  дерзнове́ннѡ гдⷭ҇а всѣ́хъ бг҃а и҆сповѣ́далъ є҆сѝ, * и҆ врага̀ побѣди́въ ѹ҆мертви́лъ є҆сѝ. * тѣ́мже побѣ́ды вѣнце́мъ * твою̀ главꙋ̀ вѣнча̀ нбⷭ҇ный цр҃ь * великодарови́тый.

Си́лою бжⷭ҇твенною ѹ҆крѣплѧ́емь, геѡ́ргiе, * и҆́стиннѡ непобѣди́мою, * го́рдаго врага̀ посрами́лъ є҆сѝ, * гдⷭ҇а бг҃а предъ мꙋчи́тєли проповѣ́даѧ творца̀ всѣ́хъ, * за него́же жи́зни не пощади́лъ є҆сѝ, * и҆ кро́вь твою̀ и҆злiѧ́лъ є҆сѝ, сла́вне. * тѣ́мже нбⷭ҇ный а҆́гг҃лѡвъ цр҃ь * тѧ̀ ца́рствовати кꙋ́пнѡ съ собо́ю * вѣ́чнѡ сподо́билъ є҆́сть.

Преꙋдивле́нъ въ во́зрастѣ мꙋ́жества сы́й, * тѣлесѐ красото́ю ѹ҆добре́нъ, * и҆ дꙋшѝ бжⷭ҇твенною благода́тiю ѹ҆кра́шенъ, * и҆ въ побѣ́дахъ пресловꙋ́щь, * въ словесѣ́хъ и҆ мꙋ́дрости преди́венъ бы́въ, * ѡ҆ тлѣ́нныхъ че́стѣхъ земны́хъ неради́лъ є҆сѝ: * нбⷭ҇ныхъ по́честей возжелѣ́въ, * и҆̀хже полꙋчи́лъ є҆сѝ ѹ҆ цр҃ѧ̀ црⷭ҇твꙋющагѡ, * на́съ бл҃же́нне, помина́й.

Сла́ва, гла́съ s҃:

По хрⷭ҇тѣ̀ зако́ннѡ пострада́въ, геѡ́ргiе, и҆ съ земны́мъ вражде́бнымъ мꙋчи́телемъ, неви́димаго низложи́лъ є҆сѝ врага̀, досто́йнѡ прiе́мъ ѿ вѣнцеда́вца сп҃са вѣне́цъ: и҆ ны́нѣ на нб҃сѣ́хъ со а҆́гг҃льскими чи́ны вы́шнѧгѡ свѣтоли́тiѧ наслажда́ешисѧ, трiѷпоста́сномꙋ и҆ пе́рвомꙋ свѣ́тꙋ причаща́ѧсѧ ѻ҆би́льнѡ. тѣ́мже и҆ мы̀, благовѣ́рнiи лю́дiе, любомꙋ́чєничныѧ пѣ̑сни воспое́мъ тѝ: ра́дꙋйсѧ, а҆дама́нте непобѣди́мый дꙋше́ю, и҆ крѣ́пкiй ѻ҆рꙋ́жниче хрⷭ҇то́въ: ра́дꙋйсѧ, ле́сти i҆́дѡльскiѧ потреби́телю, и҆ и҆́стины побо́рниче свѣ́тлый. но моли́сѧ гдⷭ҇ꙋ, и҆ на́мъ житiе́мъ бг҃олюби́вымъ, съ тобо́ю полꙋчи́ти стоѧ́нiе при прⷭ҇то́лѣ вели́чествiѧ є҆гѡ̀.

И҆ ны́нѣ, бг҃оро́диченъ: Бцⷣе, ты̀ є҆сѝ лоза̀ и҆́стиннаѧ:

Славосло́вiе вели́кое. И҆ ѿпꙋ́стъ.

На лiтꙋргíи: Бл҃жє́нна, пѣ́снь г҃ и҆ s҃. Прокíменъ, гла́съ з҃: Возвесели́тсѧ пра́ведникъ ѡ҆ гдⷭ҇ѣ, и҆ ѹ҆пова́етъ на него̀: Стíхъ:  Ѹ҆слы́ши, бж҃е, гла́съ мо́й, внегда̀ моли́тимисѧ къ тебѣ̀. А҆пⷭ҇лъ къ тiмоѳе́ю, зача́ло сч҃в. А҆ллилꙋ́iа. Пра́ведникъ, ꙗ҆́кѡ фíнiѯъ, процвѣте́тъ: Е҆ѵⷢ҇лiе ѿ i҆ѡа́нна, зача́ло н҃в. Прича́стенъ: Въ па́мѧть вѣ́чнꙋю: