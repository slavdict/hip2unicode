    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ к҃в-й де́нь.

Ст҃а́гѡ а҆пⷭ҇ла фiлимѡ́на, и҆ и҆̀же съ ни́мъ:

И҆ ст҃а́гѡ благовѣ́рнагѡ вели́кагѡ кнѧ́зѧ мiхаи́ла ꙗ҆росла́вича тферска́гѡ.

Слꙋ́жба є҆гѡ̀ пи́сана по се́й слꙋ́жбѣ.

Стiхи̑ры пра́здника, гла́съ и҃. Подо́бенъ: Ѽ пресла́внагѡ чꙋдесѐ!

Ѽ пресла́внагѡ чꙋдесѐ, * предписꙋ́етсѧ ны́нѣ * бꙋ́дꙋщее неизрече́нное, * во ѻ҆́бразѣхъ дне́сь ви́димыхъ разꙋмѣва́емаѧ: * свѣ́тъ бо мíрꙋ бжⷭ҇твенный возсiѧ́вши, * невѣстоприво́дитсѧ ко ст҃о́мꙋ хра́мꙋ. * ю҆́же восхва́лимъ, ꙗ҆́кѡ хра́мъ бж҃iй пресвѣ́тлый, * ст҃ы́й и҆ свѣтоза́рный, * свѣтода́телѧ хрⷭ҇та̀.

Вои́стиннꙋ нача́токъ благопрiѧ́тенъ * i҆ѡакíмъ мꙋ́дрый * со а҆́нною принесо́ша * и҆зво́лившемꙋ бжⷭ҇твенный пло́дъ да́ти и҆̀мъ * бг҃оѻтрокови́цꙋ дв҃ꙋ марíю ꙗ҆́вѣ, * є҆́юже печа́ли ѿгна́сѧ до́лгъ. * ю҆́же воспои́мъ благоче́стнѡ веселѧ́щесѧ, * ра́дости бо хода́таица * бы́сть всемꙋ̀ мíрꙋ сiѧ̀.

Грѧди́те, та́инственнѡ стеце́мсѧ, * и҆ предначне́мъ ны́нѣ, * свѣща́ми вѣ́ры ѹ҆краша́еми, * дв҃ы предше́ствiе: * во хра́мъ бо сла́внѡ вхо́дитъ бж҃iй, * ѡ҆брꙋчена̀ хрⷭ҇тꙋ̀ всѣ́хъ цр҃ю̀. * є҆ѧ́же пра́зднꙋемъ кра́сное торжество̀, * бг҃олѣ́пнѡ всѝ ѹ҆чрежда́ющесѧ * вхожде́нiемъ тоѧ̀.

Ст҃ы̑мъ стiхи̑ры, гла́съ в҃. Подо́бенъ: Е҆гда̀ ѿ дре́ва:

Розга̀ лозы̀ жи́зненныѧ, сла́вный фiлимѡ́не, сы́й, вiно̀ и҆ска́палъ є҆сѝ бжⷭ҇твеннагѡ позна́нiѧ сꙋ́щымъ въ болѣ́зни дꙋшѝ: и҆ сердца̀ возвесели́лъ є҆сѝ, сѣ̑тꙋющаѧ ле́сти  ѡ҆мраче́нiемъ, и҆ ѡ҆держи̑маѧ тмо́ю i҆дѡлонеи́стовства, тѣ́мже веселѧ́щесѧ па́мѧть твою̀ бг҃оза́рнꙋю торжествꙋ́емъ.

Гра́дъ тѧ̀ га́зскiй почита́етъ, свѣ́тъ позна́нiѧ, бл҃же́нне, тобо́ю ѹ҆зрѣ́въ: колосса́є же бжⷭ҇твенное твоѐ тѣ́ло, ꙗ҆́коже бога́тство и҆мꙋ́ще, ѡ҆бꙿе́млютъ врачєва́нiѧ, и҆ и҆сточа́ющꙋ бл҃года́ть всегда̀. тѣ́мже соверша́ющiи па́мѧть твою̀ сохранѧ́емсѧ ѿ бѣ́дъ, фiлимо́не сла́вне, моли́твами твои́ми.

Вѣ́рою, со а҆пфíею честно́ю, а҆рхíппа, мꙋ́драго i҆ера́рха восхва́лимъ, пою́ще фiлимѡ́на и҆ ѻ҆ни́сiма, свѧщє́нны бг҃опроповѣ́дники, честны̑ѧ ѹ҆чи́тели, ле́сть многобо́жнꙋ и҆скорени́вшыѧ сло́вомъ, и҆ насади́вшыѧ всѣ̑мъ зна́нiе и҆́стины, чтꙋ́щымъ тѣ́хъ благоче́стнѡ па́мѧть всегда̀.

Сла́ва, и҆ ны́нѣ, гла́съ а҃:

Да ра́дꙋетсѧ дне́сь нб҃о свы́ше, и҆ ѻ҆́блацы весе́лiе да кропѧ́тъ ѡ҆ sѣлѡ̀ пресла́вныхъ вели́чiихъ бг҃а на́шегѡ: се́ бо две́рь, на восто́ки зрѧ́щаѧ, ро́ждшисѧ ѿ непло́дове безпло́дныѧ по ѡ҆бѣтова́нiю, и҆ бг҃ꙋ ѡ҆свѧще́нна бы́вши въ жили́ще, дне́сь въ хра́мъ, ꙗ҆́кѡ непоро́чное приноше́нiе, приво́дитсѧ. да ра́дꙋетсѧ дв҃дъ, брѧца́ѧ въ гꙋ́сли: приведꙋ́тсѧ, речѐ, цр҃ю̀ дѣ̑вы въ слѣ́дъ є҆ѧ̀, бли̑жнѧѧ є҆ѧ̀ приведꙋ́тсѧ, внꙋ́трь ски́нiи бж҃iѧ, внꙋ́трь ѡ҆чисти́лища є҆гѡ̀, воспита́тисѧ въ жили́ще пре́жде вѣ̑къ ѿ ѻ҆ц҃а̀ нетлѣ́ннѡ ро́ждшагѡсѧ, во спасе́нiе дꙋ́шъ на́шихъ.

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

Дне́сь ѱало́мски * собо́ръ дѣ́вственныхъ, * свѣщы̀ вже́гше, * свѣ́тлѡ предхо́дѧтъ * є҆ди́нѣй всенепоро́чнѣй.

Стíхъ: Приведꙋ́тсѧ цр҃ю̀ дѣ̑вы во слѣ́дъ є҆ѧ̀, и҆́скрєннiѧ є҆ѧ̀ приведꙋ́тсѧ тебѣ̀.

Го́рꙋ разꙋ́мнꙋю, * и҆ трапе́зꙋ бжⷭ҇твеннꙋю, * мо́стъ ста́мнꙋ, * прⷪ҇ро́че, прiимѝ, * є҆ди́нꙋ всенепоро́чнꙋю. 

Стíхъ: Приведꙋ́тсѧ въ весе́лiи и҆ ра́дованiи, введꙋ́тсѧ въ хра́мъ цр҃е́въ.

Двє́ри ст҃и́лища ѿве́рзъ, * заха́рiе прⷪ҇ро́че, * прiимѝ и҆́стиннѡ * бж҃iю мт҃рь, * и҆ є҆ди́нꙋ приснодв҃ꙋ.

Сла́ва, и҆ ны́нѣ, гла́съ то́йже: Самогла́сенъ:

Дне́сь въ хра́мъ приво́дитсѧ всенепоро́чнаѧ дв҃а, во ѻ҆би́телище всецр҃ѧ̀ бг҃а, и҆ всеѧ̀ жи́зни на́шеѧ пита́телѧ. дне́сь чистѣ́йшаѧ ст҃ы́нѧ, ꙗ҆́кѡ трилѣ́тствꙋющаѧ ю҆́ница, во ст҃а̑ѧ ст҃ы́хъ вво́дитсѧ. то́й возопiи́мъ, ꙗ҆́кѡ а҆́гг҃лъ: ра́дꙋйсѧ, є҆ди́на въ жена́хъ бл҃гослове́ннаѧ.

Тропа́рь а҆пⷭ҇лѡвъ, гла́съ г҃:

А҆пⷭ҇ли ст҃íи, моли́те ми́лостиваго бг҃а, да прегрѣше́нiй ѡ҆ставле́нiе пода́стъ дꙋша́мъ на́шымъ.

Сла́ва, и҆ ны́нѣ, пра́здника.



На ѹ҆́трени, на Бг҃ъ гдⷭ҇ь, тропа́рь пра́здника, два́жды.

Сла́ва, а҆пⷭ҇лѡвъ: И҆ ны́нѣ, пра́здника.

По а҃-й стiхосло́вiи, сѣда́ленъ, гла́съ а҃. Поⷣ: Ка́мени запеча́танꙋ:

Восхвали́те дѣ̑вы, ма́тєри пра́зднꙋйте, лю́дiе славосло́вите, свѧще́нницы благослови́те пречⷭ҇тꙋю мт҃рь бж҃iю: пло́тiю бо младе́нствꙋющи пре́жде, во хра́мъ принесе́сѧ, ꙗ҆́кѡ хра́мъ бж҃iй ст҃ѣ́йшiй. тѣ́мже, пра́здникъ дꙋхо́вный соверша́юще, воспои́мъ ю҆̀, ꙗ҆́кѡ предста́тельницꙋ ро́да человѣ́ческагѡ.

Сла́ва, и҆ ны́нѣ, то́йже.

По в҃-й стiхосло́вiи, сѣда́ленъ, гла́съ д҃. Поⷣ: Ско́рѡ предварѝ:

Дв҃де, предꙿидѝ въ хра́мъ бж҃iй, и҆ ра́дꙋѧсѧ прiимѝ цр҃и́цꙋ на́шꙋ, и҆ то́й возопíй: вни́ди, гпⷭ҇жѐ, въ хра́мъ цр҃е́въ, вни́ди, є҆ѧ́же сла́ва покрове́ннѡ разꙋмѣ́етсѧ, и҆зъ неѧ́же хо́щетъ и҆сточи́тисѧ на́мъ всѣ̑мъ свѣ́тъ хрⷭ҇то́съ.

Сла́ва, и҆ ны́нѣ, то́йже. 

Канѡ́на пра́здника, со i҆рмосо́мъ на и҃: и҆ ст҃ы́хъ на д҃.

Канѡ́нъ пра́здника.

Гла́съ д҃. Пѣ́снь а҃. I҆рмо́съ:

Ѿве́рзꙋ ѹ҆ста̀ моѧ̑, и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ, свѣ́тлѡ торжествꙋ́ѧ, и҆ воспою̀, ра́дꙋѧсѧ тоѧ̀ вхожде́нiе.

Премꙋ́дрости, пречⷭ҇таѧ, тѧ̀ сокро́вище вѣ́мы, и҆ благода́ти точа́щꙋю и҆сто́чникъ приснотекꙋ́щiй ра́зꙋма, про́симъ: твоѧ̑ ка̑пли ѡ҆дождѝ, влⷣчце, є҆́же воспѣва́ти тѧ̀ при́снѡ.

Превы́шши, пречⷭ҇таѧ, нб҃съ бы́вши, хра́мъ и҆ пала́та, въ хра́мъ бж҃iй возложи́ласѧ є҆сѝ, томꙋ̀ ѹ҆гото́ватисѧ въ бжⷭ҇твенное жили́ще прише́ствiѧ є҆гѡ̀.

Свѣ́тъ возсiѧ́вши бцⷣа благода́ти, всѧ̑ просвѣтѝ, и҆ совокꙋпѝ пресвѣ́тлое є҆ѧ̀ ѹ҆краси́ти торжество̀ пѣ́сньми: прiиди́те, къ не́й стеце́мсѧ.

Две́рь сла́внаѧ, пѡ́мыслы непроходи́маѧ, двє́ри ѿве́рзши хра́ма бж҃iѧ, ны́нѣ повелѣва́етъ на́мъ совше́дшымъ, бжⷭ҇твенныхъ є҆ѧ̀ чꙋде́съ наслади́тисѧ.

Канѡ́нъ ст҃ы́хъ, є҆гѡ́же краегране́сiе:

Хрⷭ҇та̀ лю́бѧща просла́влю тѧ̀, фiлимѡ́не. Творе́нiе i҆ѡ́сифово.

Гла́съ в҃. Пѣ́снь а҃. I҆рмо́съ:

Грѧди́те, лю́дiе, пои́мъ пѣ́снь хрⷭ҇тꙋ̀ бг҃ꙋ, раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ и҆зъ рабо́ты є҆гѵ́петскiѧ, ꙗ҆́кѡ просла́висѧ.

Ликоходѧ̀ ра́достнѡ нбⷭ҇наѧ, свѧщеннодѣ́телю, селє́нiѧ, благода́ть пода́ждь мѝ, свѧтꙋ́ю твою̀ па́мѧть бжⷭ҇твеннѡ воспѣва́ющемꙋ: ты́ бо просла́вилсѧ є҆сѝ.

Стрꙋѧ́ми твои́хъ слове́съ сердца̀ напои́въ, дѣ́лати нбⷭ҇наѧ, блаже́нне, разꙋмѣ̑нiѧ пригото́валъ є҆сѝ вѣ́рою, а҆пⷭ҇ле фiлимѡ́не досточꙋ́дне. 

Сщ҃еннодѣ́йствꙋѧ свѧще́нное є҆ѵⷢ҇лiе, сiѧ̑нiи дх҃а дꙋ́шы просвѣти́лъ є҆сѝ, и҆зба́вивъ ѿ тмы̀ i҆дѡлонеи́стовства, мꙋ́дре а҆пⷭ҇ле.

Бг҃оро́диченъ:

Тѧ̀ прⷪ҇ро́кѡвъ дре́вле бжⷭ҇твенное собра́нiе, многови́дными, чⷭ҇таѧ, ѻ҆́бразы, и҆здале́ча проначерта̀ и҆́стиннѡ є҆ди́нꙋ, влⷣкꙋ поро́ждшꙋю.

Пѣ́снь г҃. I҆рмо́съ:

Твоѧ̑ пѣсносло́вцы, бцⷣе, живы́й и҆ незави́стный и҆сто́чниче, ли́къ себѣ̀ совокꙋ́пльшыѧ дꙋхо́внѡ ѹ҆твердѝ, въ честнѣ́мъ вхожде́нiи твое́мъ вѣнцє́въ сла́вы сподо́би.

Невѣстокраси́тель дне́сь ꙗ҆ви́сѧ, кра́сный дв҃ы хра́мъ и҆ черто́гъ, прiе́мь ѡ҆дꙋшевле́нный черто́гъ бж҃iй, чⷭ҇тꙋю и҆ непоро́чнꙋю, и҆ свѣтлѣ́йшꙋю всеѧ̀ тва́ри.

Дв҃дъ предначина́ѧ ликова́нiе, и҆гра́етъ и҆ ликовствꙋ́етъ съ на́ми, и҆ цр҃и́цꙋ зове́тъ тѧ̀ ѹ҆кра́шенꙋ, пречⷭ҇таѧ, предстоѧ́щꙋ, всечⷭ҇таѧ, въ хра́мѣ цр҃ю̀ и҆ бг҃ꙋ.

И҆зъ неѧ́же престꙋпле́нiе произы́де дре́вле ро́дꙋ человѣ́ческомꙋ, и҆зъ тоѧ̀ и҆справле́нiе и҆ нетлѣ́нiе процвѣтѐ, бцⷣа дне́сь приводи́ма въ до́мъ бж҃iй.

И҆гра́ютъ а҆́гг҃льскаѧ вѡ́инства, и҆ всѣ́хъ человѣ̑къ мно́жество: и҆ предъ лице́мъ, пречⷭ҇таѧ, предтекꙋ́тъ твои́мъ дне́сь свѣщенѡ́сицы зовꙋ́ще, вели́чєствiѧ твоѧ̑ въ домꙋ̀ бж҃iи.

И҆́нъ. I҆рмо́съ:

Ѹ҆твердѝ на́съ въ тебѣ̀, гдⷭ҇и, дре́вомъ ѹ҆мерщве́й грѣ́хъ, и҆ стра́хъ твоѝ всадѝ въ сердца̀ на́съ пою́щихъ тѧ̀.

Стра̑сти хрⷭ҇тѡ́вы и҆ воста́нiе проповѣ́дꙋѧ, воздви́гнꙋлъ є҆сѝ ꙗ҆́кѡ ѿ гро́ба невѣ́рiѧ и҆ ме́ртвости человѣ́ки, фiлимѡ́не достосла́вне.

Ѻ҆ни́сiма бжⷭ҇твеннаго и҆ фiлимѡ́на, а҆пфíю и҆ а҆рхíппа, sвѣ́зды, просвѣща́ющыѧ концы̀, свѧще́нными пѣснопѣ́ньми восхва́лимъ.

Ѹ҆ма̀ зри́тельное ѡ҆чи́стивше, бжⷭ҇твеннагѡ полꙋчи́сте  бг҃овидѣ́нiѧ, и҆ сердца̀ возврати́сте заблꙋ́ждшыѧ къ зна́нiю, свѧще́ннѣйшiи.

Бг҃оро́диченъ:

Ꙗ҆́вльшисѧ, чⷭ҇таѧ и҆ всенетлѣ́ннаѧ, прiѧ́ла є҆сѝ во ѹ҆тро́бѣ бг҃а сло́ва, ѡ҆чи́стившаго є҆стество̀ на́ше, ѡ҆скве́рншеесѧ, дв҃о, грѣхопаде́нiемъ.

Конда́къ а҆пⷭ҇толѡвъ, гла́съ в҃. Подо́бенъ: Вы́шнихъ и҆щѧ̀:

Ꙗ҆́кѡ sвѣ́зды всесвѣ̑тлыѧ просвѣща́ющыѧ концы̀, а҆пⷭ҇лы хрⷭ҇то́вы восхва́лимъ, фiлимѡ́на сла́внаго, и҆ а҆рхíппа свѧще́ннаго, и҆ ѻ҆ни́сiма, и҆ ма́рка и҆ а҆поллѡ́са, съ ни́миже и҆ а҆пфíю всемꙋ́дрꙋю, вопiю́ще: моли́те непреста́ннѡ ѡ҆ всѣ́хъ на́съ.

Та́же сѣда́ленъ, гла́съ и҃. Подо́бенъ: Премꙋ́дрости:

Ра́ломъ сло́ва добродѣ́лаѧ ѡ҆лѧденѣ̑вшаѧ сердца̀, свѧщеннодѣ́телю, бжⷭ҇твенное позна́нiе дѣ́лати пригото́валъ є҆сѝ, и҆ низложи́въ i҆́дѡльскiѧ хра́мы, созда́лъ є҆сѝ цр҃кви, бл҃же́нне, въ сла́вꙋ созда́телѧ твоегѡ̀. тѣ́мже соше́дшесѧ свѧтꙋ́ю твою̀ па́мѧть, фiлимѡ́не, сла́вимъ свѧщеннопросвѣща́еми, и҆ согла́снѡ вопiе́мъ тѝ: молѝ хрⷭ҇та̀ бг҃а, грѣхѡ́въ ѡ҆ставле́нiе дарова́ти чтꙋ́щымъ любо́вiю свѧтꙋ́ю па́мѧть твою̀.

Сла́ва, и҆ ны́нѣ, пра́здника, гла́съ то́йже.

Подо́бенъ: Повелѣ́нное та́йнѡ.

Да ра́дꙋетсѧ дв҃дъ пѣснопи́сецъ, и҆ да ликовствꙋ́етъ i҆ѡакíмъ со а҆́нною, ꙗ҆́кѡ пло́дъ ст҃ы́й и҆зъ ни́хъ произы́де, марíа свѣтоно́снаѧ, бжⷭ҇твеннаѧ свѣща̀, и҆ ра́дꙋетсѧ, входѧ́щи въ хра́мъ: ю҆́же и҆ зрѧ̀ благословѝ варахíинъ сы́нъ, и҆ ра́дꙋѧсѧ взыва́ше: ра́дꙋйсѧ, чꙋ́до всемíрное.

Пѣ́снь д҃. I҆рмо́съ:

Неизслѣ́дный бж҃iй совѣ́тъ, є҆́же ѿ дв҃ы воплоще́нiѧ тебє̀ вы́шнѧгѡ, прⷪ҇ро́къ а҆ввакꙋ́мъ ѹ҆смотрѧ́ѧ, зовѧ́ше: сла́ва си́лѣ твое́й, гдⷭ҇и. 

Две́рь непрохо́днꙋю, бж҃iй до́мъ прiе́млѧ дне́сь, преста́ти сотворѝ всѧ́кой слꙋ́жбѣ зако́нной, ꙗ҆́кѡ и҆́стиннѡ ꙗ҆ви́сѧ, зовы́й, сꙋ́щымъ на землѝ и҆́стина.

Гора̀ присѣ́ннаѧ, ю҆́же прови́дѣ дре́вле а҆ввакꙋ́мъ, предпроповѣ́да внꙋ́трь вмѣсти́вшꙋюсѧ въ нехо́дныхъ хра́ма, добродѣ́тєли процвѣ́тши, и҆ покрыва́етъ концы̀.

Ви́дѣвши пресла̑внаѧ всѧ̀ землѧ̀, стра́нныѧ же и҆ ди̑вныѧ вє́щи, ка́кѡ дв҃а, ѿ а҆́гг҃ла пи́щꙋ прiе́млющи, ѻ҆́бразы строе́нiѧ но́ситъ.

Хра́мъ и҆ пала́та, и҆ нб҃о ѡ҆дꙋшевле́нное ꙗ҆́вльшисѧ, бг҃оневѣ́сто цр҃е́ва, въ хра́мъ зако́нный приводи́ма дне́сь, томꙋ̀ соблюда́ема, пречⷭ҇таѧ.

И҆́нъ. I҆рмо́съ:

Пою́ тѧ, слꙋ́хомъ бо, гдⷭ҇и, ѹ҆слы́шахъ и҆ ѹ҆жасо́хсѧ: до менє́ бо и҆́деши, менѐ и҆щѧ̀ заблꙋ́ждшаго. тѣ́мъ мно́гое твоѐ снизхожде́нiе, є҆́же на мѧ̀, прославлѧ́ю, многоми́лостиве.

Вѣ́триломъ крⷭ҇та̀ вперѧ́емь, преплы́лъ є҆сѝ небꙋ́рнѡ лю́тꙋю пꙋчи́нꙋ, и҆скꙋше́нiй житiѧ̀, блаже́нне, мнѡ́гiѧ ѹ҆пра́вивъ пла́вающыѧ къ спасе́нiѧ приста́нищꙋ бжⷭ҇твенною благода́тiю.

Свѣти̑ла свѣтоза̑рнаѧ предлага́етъ бжⷭ҇твенный гра́дъ колосса́йскiй: свѧще́ннаго а҆рхíппа, фiлимѡ́на же и҆ а҆пфíю ꙗ҆́вѣ, и҆ ѻ҆ни́сiма сла́внаго, просвѣща́ющыѧ мíра концы̀.

Бжⷭ҇твеннаѧ рѣка̀ воскипѣ̀ въ се́рдцѣ твое́мъ, бг҃оглаго́ливе, и҆ рѣ́ки ѹ҆ста́ви, и҆ течє́нiѧ безбо́жiѧ, дꙋ́шы же и҆ста́ѧвшыѧ зно́емъ невѣ́дѣнiѧ, напоѝ благода́тiю, сла́вне.

Бг҃оро́диченъ:

Пою́ тѧ, и҆́стиннѡ всепѣ́таѧ, препѣ́таго бг҃а сло́ва преесте́ственнѡ роди́вшꙋю, и҆ молю́сѧ, смире́нныѧ моеѧ̀ дꙋшѝ и҆сцѣли́ти недꙋ́ги, ꙗ҆́кѡ блага̀ сꙋ́щи, бг҃оневѣ́стнаѧ.

Пѣ́снь є҃. I҆рмо́съ:

Ѹ҆жасо́шасѧ всѧ́чєскаѧ въ чⷭ҇тнѣ́мъ вхожде́нiи твое́мъ: ты́ бо,  неискꙋсобра́чнаѧ дв҃о, внꙋ́трь вошла̀ є҆сѝ въ хра́мъ бж҃iй, ꙗ҆́коже чⷭ҇тѣ́йшiй хра́мъ, всѣ́мъ воспѣва́ющымъ тѧ̀ ми́ръ подава́ющаѧ.

Свѧще́нiе сла́вное и҆ свѧще́нное возложе́нiе дне́сь пречⷭ҇таѧ дв҃а, возложи́вшисѧ въ хра́мъ бж҃iй, всецр҃ю̀ на́шемꙋ, бг҃ꙋ є҆ди́номꙋ въ жили́ще соблюда́етсѧ, ꙗ҆́кѡ вѣ́сть са́мъ.

Добро́тꙋ, пречⷭ҇таѧ, дꙋшѝ твоеѧ̀ зрѧ̀ нѣ́когда вѣ́рою заха́рiа возопѝ: ты̀ є҆сѝ и҆збавле́нiе, ты̀ є҆сѝ всѣ́хъ ра́дость: ты̀ є҆сѝ воззва́нiе на́ше, є҆́юже невмѣ́стный вмѣще́нъ мнѣ̀ ꙗ҆ви́тсѧ.

Ѽ па́че ѹ҆ма̀ чꙋде́съ твои́хъ, всечⷭ҇таѧ. стра́нное твоѐ ржⷭ҇тво̀ є҆́сть, стра́ненъ ѻ҆́бразъ возраще́нiѧ твоегѡ̀, стра̑нна и҆ пресла̑вна твоѧ̑, бг҃оневѣ́сто, всѧ̑, и҆ человѣ̑ки несказа̑нна.

Свѣ́щникъ многосвѣ́тлый сꙋ́щи, бг҃оневѣ́сто, дне́сь возсiѧ́ла є҆сѝ въ домꙋ̀ гдⷭ҇ни, и҆ ѡ҆зарѧ́еши ны̀ честны́ми дарова̑нiи, чⷭ҇таѧ, чꙋде́съ твои́хъ, бцⷣе всепѣ́таѧ.

И҆́нъ. I҆рмо́съ:

Свѣ́та пода́телю, и҆ вѣкѡ́въ тво́рче, гдⷭ҇и, во свѣ́тѣ твои́хъ повелѣ́нiй наста́ви на́съ: ра́звѣ бо тебє̀ и҆но́гѡ бо́га не зна́емъ.

Недꙋ́гꙋющыѧ ви́дѧ ѡ҆стрꙋпле́нiемъ sлы́хъ, сла́вне, и҆ дѣ́тельнымъ твои́мъ сло́вомъ и҆сцѣли́лъ є҆сѝ, фiлимѡ́не, и҆ногда̀, i҆дѡлонеи́стовствомъ лю́тѣ бѣ́дствꙋющыѧ.

Спаси́тєльныѧ пꙋти̑, заблꙋ́ждшымъ лю́тѣ, показа́лъ є҆сѝ, ꙗ҆́кѡ неле́стный пꙋтево́ждь, фiлимѡ́не, є҆ди́нъ пꙋ́ть хрⷭ҇та̀ возлюби́ти, ди́внѡ пꙋтево́дствилъ є҆сѝ.

Пое́тъ свѣ́тлый пра́здникъ колосса́йскаѧ честна́ѧ дне́сь ра́достнѡ хрⷭ҇то́ва цр҃ковь, бжⷭ҇твеннаго а҆рхíппа, и҆ бг҃оглаго́ливаго чтꙋ́щи фiлимѡ́на.

Бг҃оро́диченъ:

Влⷣчце, спаси́ ны ѡ҆бꙋрева́ємыѧ лю́тымъ волне́нiемъ и҆скꙋше́нiй, и҆ некро́ткихъ ва́рварскихъ нахожде́нiй, и҆ де́мѡнскихъ лю́тыхъ навѣ́тѡвъ. 

Пѣ́снь s҃. I҆рмо́съ:

Бж҃е́ственное сiѐ и҆ всечестно́е соверша́юще пра́зднество, бг҃омꙋ́дрiи, бг҃ома́тере, прiиди́те, рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ.

Всѧ́чєскаѧ носѧ́й глаго́ломъ, моли́твꙋ пра́ведныхъ ѹ҆слы́ша: тѣ́мже непло́дныѧ разрѣши́лъ є҆сѝ недꙋ́гъ, ꙗ҆́кѡ бл҃гоꙋтро́бенъ, ра́дости вино́внꙋю си̑мъ дарова̀.

Сказа́ти хотѧ̀ гдⷭ҇ь ꙗ҆зы́кѡмъ своѐ спасе́нiе, неискꙋсобра́чнꙋю ны́нѣ ѿ человѣ̑къ прiѧ́тъ, примире́нiѧ зна́менiе и҆ ѡ҆бновле́нiѧ.

Ꙗ҆́кѡ до́мъ сꙋ́щи благода́ти, въ не́мже сокрѡ́вища лежа́тъ неизрече́ннагѡ бж҃iѧ строе́нiѧ, всечⷭ҇таѧ, въ хра́мѣ причасти́ласѧ є҆сѝ нетлѣ́нныѧ сла́дости.

Дiади́мꙋ тѧ̀ ца́рскꙋю прiе́мъ хра́мъ, бг҃оневѣ́сто, просвѣща́шесѧ, и҆ подстꙋпа́ше лꙋ́чшымъ, предрече́нныхъ зрѧ̀ на тебѣ̀ сбытiѐ.

И҆́нъ. I҆рмо́съ:

Въ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдiѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀ возведѝ.

Нб҃о ꙗ҆ви́лсѧ є҆сѝ, всѣ̑мъ вѣща́ѧ сла́вꙋ спаси́тельнꙋю, тебє̀ просла́вльшагѡ, и҆ ѹ҆ч҃никѡ́мъ сочета́вшагѡ седмодесѧ́тнымъ, мч҃ниче всебога́те.

Ѹ҆страни́всѧ ѻ҆те́чества, стра́ннымъ твои́мъ сло́вомъ ѹ҆страни́вшыѧсѧ бг҃а ѹ҆лови́лъ є҆сѝ, и҆ сiѡ́на жи́тели, i҆ера́рше фiлимѡ́не, показа́лъ є҆сѝ.

Добродѣ́тельми свѧще́нными сiѧ́ющи, и҆ свѣ́тлѡ бг҃ꙋ ѹ҆гожда́ющи, къ нб҃сє́мъ востекла̀ є҆сѝ, со а҆́гг҃лы а҆пфíа ликꙋ́ющи.

Бг҃оро́диченъ:

Воплоща́етсѧ сло́во во чре́вѣ твое́мъ, и҆ за бл҃гоꙋтро́бiе познава́етсѧ чл҃вѣ́къ, да бо́га человѣ́ка содѣ́лаетъ, ѻ҆трокови́це всенепоро́чнаѧ. 

Конда́къ, гла́съ д҃. Подо́бенъ: Вознесы́йсѧ:

Пречⷭ҇тый хра́мъ сп҃совъ, многоцѣ́нный черто́гъ и҆ дв҃а, свѧще́нное сокро́вище сла́вы бж҃iѧ, дне́сь вво́дитсѧ въ до́мъ гдⷭ҇ень, благода́ть совводѧ́щи, ꙗ҆́же въ дс҃ѣ бжⷭ҇твенномъ, ю҆́же воспѣва́ютъ а҆́гг҃ли бж҃iи: сiѧ̀ є҆́сть селе́нiе нбⷭ҇ное.

I҆́косъ:

Неизрече́нныхъ бж҃iихъ, и҆ бжⷭ҇твенныхъ та̑инъ зрѧ̀ въ дв҃ѣ благода́ть ꙗ҆влѧ́емꙋю, и҆ и҆сполнѧ́емꙋ ꙗ҆́вственнѡ, ра́дꙋюсѧ, и҆ ѻ҆́бразъ разꙋмѣ́ти недоꙋмѣ́юсѧ, стра́нный и҆ неизрече́нный: ка́кѡ и҆збра́ннаѧ, чⷭ҇таѧ, є҆ди́на ꙗ҆ви́сѧ па́че всеѧ̀ тва́ри ви́димыѧ и҆ разꙋмѣва́емыѧ; тѣ́мже восхвали́ти хотѧ̀ сiю̀, ѹ҆дивлѧ́юсѧ sѣлѡ̀ ѹ҆мо́мъ же и҆ сло́вомъ, ѻ҆ба́че дерза́ѧ проповѣ́даю и҆ велича́ю: сiѧ̀ є҆́сть селе́нiе нбⷭ҇ное.

Пѣ́снь з҃. I҆рмо́съ:

Не послꙋжи́ша тва́ри бг҃омꙋ́дрiи па́че созда́вшагѡ, но ѻ҆́гненное преще́нiе мꙋ́жески попра́вше, ра́довахꙋсѧ пою́ще: препѣ́тый ѻ҆ц҃є́въ гдⷭ҇ь и҆ бг҃ъ, благослове́нъ є҆сѝ.

Сѐ дне́сь возсiѧ̀ концє́мъ весна̀ ра́достнаѧ, просвѣща́ющи на́шѧ дꙋ́шы, и҆ помышлє́нiѧ, и҆ ѹ҆́мъ благода́тiю, торжество́мъ бцⷣы дне́сь та́инственнѡ да ѹ҆чреди́мсѧ.

Да дароно́сѧтъ дне́сь всѧ́чєскаѧ цр҃и́цѣ и҆ мт҃ри бж҃iи, нб҃о и҆ землѧ̀, и҆ а҆́гг҃лѡвъ чи́ни, и҆ человѣ́кѡвъ мно́жество, и҆ да вопiю́тъ: во хра́мъ вво́дитсѧ ра́дость и҆ и҆збавле́нiе.

Писа́нiе мимотечѐ, и҆ ѡ҆скꙋдѣ̀ зако́нъ, ꙗ҆́коже сѣ́нь, и҆ благода́ти лꙋчѝ возсiѧ́ша, въ хра́мъ бж҃iй вше́дшей тебѣ̀, дв҃о мт҃и чⷭ҇таѧ, въ не́мъ бл҃гослове́ннаѧ.

Повине́сѧ ржⷭ҇твꙋ̀ твоемꙋ̀, всечⷭ҇таѧ, ꙗ҆́кѡ творцꙋ̀ и҆ бг҃ꙋ, нб҃о и҆ землѧ̀ и҆ преиспо́днѧѧ, и҆ всѧ́къ ѧ҆зы́къ земны́хъ и҆сповѣ́даетъ, ꙗ҆́кѡ гдⷭ҇ь ꙗ҆ви́сѧ сп҃съ дꙋ́шъ на́шихъ.

И҆́нъ. I҆рмо́съ:

Ѡ҆́бразꙋ злато́мꙋ, на по́лѣ деи́рѣ слꙋжи́мꙋ, трiѐ твоѝ  ѻ҆́троцы небрего́ша безбо́жнагѡ велѣ́нiѧ, посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ: бл҃гослове́нъ є҆сѝ, бж҃е ѻ҆ц҃ъ на́шихъ.

Кра̑сны твоѧ̑, фiлимѡ́не, бы́вше честны̑ѧ но́зѣ, стєзѝ кро́ткѡ ше́ствꙋющыѧ є҆ѵⷢ҇лiа, и҆ всѣ̑мъ ра̑тнымъ ми́ръ свѧще́нный возвѣща́ющыѧ, и҆ де́мѡнскаѧ стремлє́нiѧ запина́ющыѧ.

Твои́хъ слове́съ свѣ́томъ га́зѧнъ глꙋбо́каѧ тма̀ прогна́сѧ, свѧщеннодѣ́латель ꙗ҆́кѡ свѧще́ннѣйшiй, въ си́хъ бы́лъ є҆сѝ и҆зѧ́щнѣйшiй, всѧ̑ ѹ҆па́съ, и҆ наꙋчи́въ пѣ́ти, а҆пⷭ҇ле: бл҃гослове́нъ бг҃ъ ѻ҆тє́цъ на́шихъ.

Въ пе́рвыхъ твои́хъ приѡбщи́сѧ до́брыхъ га́зскiй гра́дъ: тогѡ́ бо ꙗ҆ви́лсѧ є҆сѝ первопресто́льникъ, и҆ i҆ера́рхъ спаси́тельный, ꙗ҆́кѡ свѧщенновѣща́тель, фiлимѡ́не, вопи́ти повелѣва́ѧ: бл҃гослове́нъ бг҃ъ ѻ҆тє́цъ на́шихъ.

Возлюби́въ хрⷭ҇та̀ возлюби́вшаго земны̑ѧ за бл҃гоꙋтро́бiе, любо́вiю врага̀ ненави̑димыѧ сꙋ́щѧ, люби́мичи содѣ́ѧлъ є҆сѝ, фiлимѡ́не, бг҃а воспѣва́ющыѧ: бл҃гослове́нъ бг҃ъ ѻ҆тє́цъ на́шихъ.

Бг҃оро́диченъ:

Крѣ́пость смире́нныхъ, и҆ свѣ́щникъ свѣ́тлый, бжⷭ҇твеннаѧ трапе́за, гора̀ и҆ две́рь непрохо́днаѧ, прⷭ҇то́лъ бж҃iй и҆ пала́та, же́злъ же а҆арѡ́новъ, и҆ ста́мна златоза́рна сꙋ́щи, хрⷭ҇та̀ ма́ннꙋ жи́зни, дв҃о, носѧ́щи.

Пѣ́снь и҃. I҆рмо́съ:

Слы́ши, ѻ҆трокови́це дв҃о чⷭ҇таѧ, да рече́тъ ѹ҆́бѡ гаврiи́лъ, совѣ́тъ вы́шнѧгѡ дре́внiй и҆́стинный, бꙋ́ди къ прiѧ́тiю гото́ва бж҃iю: тобо́ю бо невмѣсти́мый съ человѣ́ки поживѐ. тѣ́мъ и҆ ра́дꙋѧсѧ вопiю̀: благослови́те, всѧ̑ дѣла̀ гдⷭ҇нѧ, гдⷭ҇а.

Пречⷭ҇тый хра́мъ въ до́мъ бж҃iй приводѧ́щи а҆́нна и҆ногда̀, вопiю́щи, съ вѣ́рою речѐ свѧще́нникꙋ: ча́до, ѿ бг҃а да́нное мнѣ̀, прiи́мъ ны́нѣ, введѝ во хра́мъ зижди́телѧ твоегѡ̀, и҆ ра́дꙋѧсѧ по́й є҆мꙋ̀: благослови́те, всѧ̑ дѣла̀ гдⷭ҇нѧ, гдⷭ҇а. 

Речѐ, ви́дѣвъ, а҆́ннѣ и҆ногда̀ дх҃омъ заха́рiа: жи́зни мт҃рь вво́диши и҆́стиннꙋю, ю҆́же свѣ́тлѡ прⷪ҇ро́цы бж҃iи бцⷣꙋ проповѣ́даша, и҆ ка́кѡ хра́мъ вмѣсти́тъ ю҆̀: тѣ́мъ чꙋдѧ́сѧ вопiю̀: благослови́те, всѧ̑ дѣла̀ гдⷭ҇нѧ, гдⷭ҇а.

Раба̀ бж҃iѧ бы́хъ а҆́зъ, ѿвѣща̀ а҆́нна є҆мꙋ̀, призыва́юще сего̀ вѣ́рою и҆ моли́твою, прiѧ́ти моеѧ̀ болѣ́зни пло́дъ, по прiѧ́тiи же рожде́ннꙋю привестѝ да́вшемꙋ ю҆̀. тѣ́мъ зовѧ̀ вопiю̀: благослови́те, всѧ̑ дѣла̀ гдⷭ҇нѧ, гдⷭ҇а.

Зако́нное вои́стиннꙋ дѣ́ло є҆́сть, свѧще́нникъ речѐ є҆́й, стра́ннꙋ же весьма̀ ве́щь поразꙋмѣва́ю, зрѧ̀ приводи́мꙋю въ до́мъ бж҃iй, пресла́внѡ превосходѧ́щꙋю ст҃а̑ѧ благода́тiю. тѣ́мъ и҆ ра́дꙋѧсѧ вопiю̀: благослови́те, всѧ̑ дѣла̀ гдⷭ҇нѧ, гдⷭ҇а.

Возмога́ю, речѐ а҆́нна є҆мꙋ̀, зна́ющи, ꙗ҆̀же глаго́леши, разꙋмѣ́еши бо сiѧ̑ дх҃омъ бж҃iимъ, ꙗ҆́снѡ ꙗ҆̀же дв҃ы проповѣ́далъ є҆сѝ. прiимѝ ѹ҆́бѡ пречⷭ҇тꙋю въ хра́мъ созда́телѧ твоегѡ̀, и҆ ра́дꙋѧсѧ по́й є҆мꙋ̀: благослови́те, всѧ̑ дѣла̀ гдⷭ҇нѧ, гдⷭ҇а.

Свѣтоно́сна на́мъ возжже́сѧ свѣща̀, возопѝ свѧще́нникъ, ра́дость велича́йшꙋю свѣтѧ́щи во хра́мѣ: дꙋ́шы прⷪ҇ро́чєскiѧ да сра́дꙋютсѧ мнѣ̀, ꙗ҆́кѡ пресла̑внаѧ зрѧ́ще, соверша́ємаѧ въ домꙋ̀ бж҃iи, и҆ да вопiю́тъ при́снѡ: бл҃гослови́те, всѧ̑ дѣла̀ гдⷭ҇нѧ, гдⷭ҇а.

И҆́нъ. I҆рмо́съ:

Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ снизше́дшаго, и҆ пла́мень въ ро́сꙋ прело́жшаго бг҃а, по́йте дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки.

Сло́во, ꙗ҆́кѡ свѣти́льникъ свѣ́тлый, возже́нъ въ твое́мъ се́рдцы носѧ̀, пре́жде ѹ҆гашє́нныѧ, и҆ во тмѣ̀ мно́зѣй лежа́щыѧ невѣ́дѣнiѧ, сла́вне, къ бг҃озна́нiѧ воздви́глъ є҆сѝ дню̀.

Свѧще́нное твоѐ къ бг҃ꙋ и҆зше́ствiе, свѧще́нными  возвели́чисѧ провожде́ньми а҆пⷭ҇лѡвъ, и҆ безпло́тныхъ ѹ҆мѡ́въ, и҆́хже и҆мѣ́лъ є҆сѝ на землѝ житiѐ, ꙗ҆́кѡ свѧщеннотаи́нникъ, фiлимѡ́не бг҃оглаго́ливе.

Мѵ́ро сладково́нное ꙗ҆́вѣ и҆ска́павъ свѧще́нныхъ чꙋде́съ, блаже́нне, ѡ҆благово́нилъ є҆сѝ смы́слы и҆ помышлє́нiѧ бл҃гочести̑вымъ, и҆ стра̑сти sлосмра̑дныѧ ѿгна́лъ є҆сѝ превозносѧ́щихъ хрⷭ҇та̀, мꙋ́дре фiлимѡ́не.

Ꙗ҆́коже sвѣ̑зды свѣ̑тлыѧ тве́рди, цр҃кве при́снѡ сiѧ́юще, кꙋ́пнѡ а҆рхíппъ чꙋ́дный, а҆пфíа, фiлимѡ́нъ и҆ ѻ҆ни́сiмъ, помышлє́нiѧ на̑ша просвѣща́ютъ.

Бг҃оро́диченъ:

Но́въ ра́й на́мъ чре́во твоѐ и҆́стиннѡ, чⷭ҇таѧ, ꙗ҆ви́сѧ, жи́зни дре́во возраща́ѧ, и҆ ѹ҆ме́ршыѧ плодо́мъ дре́ва, па́ки въ ра́й ѡ҆животвори́вши введѐ, бцⷣе.

Пѣ́снь ѳ҃. I҆рмо́съ:

Ꙗ҆́кѡ ѡ҆дꙋшевле́нномꙋ бж҃iю кiвѡ́тꙋ, да ника́коже ко́снетсѧ рꙋка̀ скве́рныхъ, ѹ҆стнѣ́ же вѣ́рныхъ бцⷣѣ немо́лчнѡ, гла́съ а҆́гг҃ла, воспѣва́юще, съ ра́достiю да вопiю́тъ: и҆́стиннѡ вы́шши всѣ́хъ є҆сѝ, дв҃о чⷭ҇таѧ.

Ꙗ҆́кѡ пресвѣ́тлꙋю, бцⷣе чⷭ҇таѧ, дꙋше́вныѧ чистоты̀ и҆мꙋ́щи добро́тꙋ, бл҃года́тiю же бж҃iею и҆сполнѧ́ема съ нб҃сѐ, свѣ́томъ присносꙋ́щнымъ просвѣща́еши всегда̀ съ весе́лiемъ вопiю́щыѧ: и҆́стиннѡ вы́шши всѣ́хъ є҆сѝ, дв҃о чⷭ҇таѧ.

Прелета́етъ, бцⷣе чⷭ҇таѧ, чꙋ́до твоѐ си́лꙋ слове́съ: тѣ́ло бо въ тебѣ̀ поразꙋмѣва́ю, па́че сло́ва, тече́нiѧ грѣхо́внагѡ непрiѧ́тно. тѣ́мже благода́рственнѡ вопiю́ ти: и҆́стиннѡ вы́шши всѣ́хъ є҆сѝ, дв҃о чⷭ҇таѧ.

Пресла́внѡ проѡбразова́ше, чⷭ҇таѧ, зако́нъ тѧ̀ ски́нiю, и҆ бжⷭ҇твеннꙋю ста́мнꙋ, стра́ненъ кiвѡ́тъ, и҆ катапета́смꙋ, и҆ же́злъ, хра́мъ неразрꙋши́мый, и҆ две́рь бж҃iю. тѣ́мже наꙋча́ютъ тебѣ̀ зва́ти: и҆́стиннѡ вы́шши всѣ́хъ є҆сѝ, дв҃о чⷭ҇таѧ. 

Пѣснопоѧ̀ тебѣ̀ провозглаша́ше дв҃дъ, глаго́лѧ тѧ̀ дще́рь цр҃е́вꙋ, красото́ю добродѣ́телей ѡ҆деснꙋ́ю предстоѧ́щꙋю бг҃а, ви́дѣвъ тѧ̀ ѹ҆пещре́ннꙋ. тѣ́мже, прⷪ҇ро́чествꙋѧ, вопiѧ́ше: и҆́стиннѡ вы́шши всѣ́хъ є҆сѝ, дв҃о чⷭ҇таѧ.

Бг҃опрiѧ́тнꙋ предзрѧ̀ соломѡ́нъ, проповѣ́да тѧ̀ ѻ҆́дръ цр҃е́въ, живы́й и҆сто́чникъ запеча́тствованъ, и҆зъ негѡ́же немꙋ́тнаѧ на́мъ произы́де вода̀, вѣ́рою вопiю́щымъ: и҆́стиннѡ вы́шши всѣ́хъ є҆сѝ, дв҃о чⷭ҇таѧ.

Подае́ши дарова́нiй твою̀ тишинꙋ̀, бцⷣе, дꙋшѝ мое́й, точа́щи жи́знь тебѐ чтꙋ́щымъ по до́лгꙋ, сама̀ защища́ющи, и҆ покрыва́ющи, и҆ соблюда́ющи, вопи́ти тебѣ̀: и҆́стиннѡ вы́шши всѣ́хъ є҆сѝ, дв҃о чⷭ҇таѧ.

И҆́нъ. I҆рмо́съ:

Ѿ бг҃а бг҃а сло́ва, неизрече́нною мꙋ́дростiю прише́дшаго ѡ҆бнови́ти а҆да́ма, ꙗ҆́дiю въ тлѣ́нiе па́дшаго лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ ра́ди, вѣ́рнiи є҆диномꙋ́дреннѡ пѣ́сньми велича́емъ.

Со свѧще́ннѣйшимъ ли́комъ свѧще́нныхъ а҆пⷭ҇лъ, подо́бнѡ жи́тельствꙋеши на нб҃сѣ́хъ, бжⷭ҇твеннымъ прича́стiемъ ѡ҆божа́емь, и҆ свѣ́томъ сiѧ́ѧ неизрече́ннымъ, и҆ ра́достiю дꙋхо́вною, фiлимѡ́не, при́снѡ и҆сполнѧ́емь.

Ꙗ҆́кѡ чꙋ́дный тво́й нра́въ, ꙗ҆́кѡ добро̀ и҆ красно̀ житiѐ твоѐ, ꙗ҆́кѡ пресла́вно и҆ ѹ҆спе́нiе твоѐ, блаже́нне а҆пⷭ҇ле: ꙗ҆́кѡ свѣ́тлый де́нь, въ не́мже ѡ҆ста́вивъ ꙗ҆̀же на землѝ, на нбⷭ҇ныѧ крꙋ́ги возше́лъ є҆сѝ веселѧ́сѧ.

Дне́сь весели́тсѧ всѧ̀ хрⷭ҇то́ва цр҃ковь, пра́зднственнꙋю ра́дость дꙋхо́внѡ соста́вльши въ па́мѧти твое́й, ю҆́же непоколе́бленꙋ спасѝ твои́ми къ сп҃сꙋ и҆ бг҃ꙋ благопрiѧ́тными моли́твами, фiлимѡ́не свѧще́ннѣйше.

Ра́ка моще́й твои́хъ врачева́нiй ка̑пли и҆сточа́етъ приходѧ́щымъ свѧще́ннѡ, бл҃же́нне фiлимѡ́не а҆пⷭ҇ле, недꙋ́ги  ѹ҆ставлѧ́етъ, и҆ всѣ́хъ дꙋ́шы ѡ҆свѧща́етъ, бжⷭ҇твеннꙋю твою̀ па́мѧть пра́зднꙋющихъ всегда̀.

Бг҃оро́диченъ:

Но́сиши носѧ́щаго всѧ̑, и҆ пита́еши пита́ющаго, ѻ҆́бразъ ржⷭ҇тва̀ ника́коже вѣ́дѧщи, всенепоро́чнаѧ, па́че ѹ҆ма̀ твоѐ чꙋ́до, а҆́гг҃лы ѹ҆жаса́ющее и҆ человѣ́ки, вѣ́дꙋщыѧ тѧ̀ є҆ди́нꙋ дв҃ꙋ бг҃ома́терь.

Свѣти́ленъ. Подо́бенъ: Жєны̀ ѹ҆слы́шите:

Ю҆́же дре́вле предвозвѣстѝ прⷪ҇ро́ческое сосло́вiе ста́мнꙋ, и҆ же́злъ, и҆ скрижа́ль, и҆ несѣко́мꙋю го́рꙋ, марíю бг҃оѻтрокови́цꙋ вѣ́рнѡ да восхва́лимъ: дне́сь бо вво́дитсѧ во ст҃а̑ѧ ст҃ы́хъ, воспита́тисѧ гдⷭ҇еви.

Сла́ва, и҆ ны́нѣ, то́йже.

На стiхо́внѣ стiхи̑ры, гла́съ s҃ Подо́бенъ: Тридне́венъ:

Дѣ̑вы, сликовствꙋ́йте, * ѻ҆трокови̑цы, взыгра́йте, * свѣщы̀ носѧ́ще, * воспо́йте свѣ́тлѡ * є҆ди́нꙋ бцⷣꙋ чⷭ҇тꙋю прест҃ꙋ́ю, * и҆ нбⷭ҇наѧ воспо́йте.

Стíхъ: Приведꙋ́тсѧ цр҃ю̀ дѣ̑вы въ слѣ́дъ є҆ѧ̀: и҆́скрєннiѧ є҆ѧ̀ приведꙋ́тсѧ тебѣ̀.

А҆́гг҃ловою тѧ̀ рꙋко́ю, дв҃о, * пи́щею всѣ́хъ творе́цъ * сн҃ъ тво́й пита́етъ, влⷣчце чⷭ҇таѧ, * ст҃ы́хъ во ст҃а̑ѧ, * ꙗ҆влѧ́ѧ твоѐ мíрꙋ * вели́чествiе пребо́льшее.

Стíхъ: Приведꙋ́тсѧ въ весе́лiи и҆ ра́дованiи, введꙋ́тсѧ въ хра́мъ цр҃е́въ.

Ст҃ы́хъ прест҃а́ѧ, дв҃о бг҃оневѣ́сто, * ро́ждшаѧ влⷣкꙋ всѣ́хъ, * є҆ди́наго ѿ трⷪ҇цы, * того̀ молѝ, всѣ́хъ воспѣва́ющихъ тѧ̀ * и҆зба́вити ѿ бѣ́дъ.

Сла́ва, и҆ ны́нѣ, гла́съ д҃:

Дне́сь бг҃овмѣсти́мый хра́мъ бцⷣа въ хра́мъ гдⷭ҇ень приво́дитсѧ, и҆ заха́рiа сiю̀ прiе́млетъ: дне́сь ст҃а̑ѧ ст҃ы́хъ ра́дꙋютсѧ, и҆ ли́къ а҆́гг҃льскiй та́инственнѡ торжествꙋ́етъ.  съ ни́миже и҆ мы̀, пра́зднꙋюще дне́сь, съ гаврiи́ломъ возопiи́мъ: ра́дꙋйсѧ, бл҃года́тнаѧ, гдⷭ҇ь съ тобо́ю, и҆мѣ́ѧй ве́лiю ми́лость.

На лiтꙋргíи: Бл҃жє́нна пра́здника, пѣ́снь а҃-ѧ, на s҃. Прокíменъ, гла́съ и҃: Во всю̀ зе́млю и҆зы́де вѣща́нiе и҆́хъ, и҆ въ концы̀ вселе́нныѧ глаго́лы и҆́хъ. Стíхъ: Нб҃са̀ повѣ́даютъ сла́вꙋ бж҃iю: А҆пⷭ҇лъ къ фiлимѡ́нꙋ, по́слѣ т҃в-гѡ зача́ла: Па́ѵелъ, ю҆́зникъ i҆и҃съ хрⷭ҇то́въ: А҆ллилꙋ́iа, гла́сꙋ а҃: И҆сповѣ́дѧтъ нб҃са̀ чꙋдеса̀ твоѧ̑, гдⷭ҇и. Е҆ѵⷢ҇лiе лꙋкѝ, зача́ло н҃. Прича́стенъ: Во всю̀ зе́млю и҆зы́де вѣща́нiе и҆́хъ:



Слꙋ́жба ст҃а́гѡ благовѣ́рнагѡ вели́кагѡ кнѧ́зѧ мiхаи́ла ꙗ҆росла́вича тферска́гѡ.

На вели́цѣй вече́рни. Блаже́нъ мꙋ́жъ. На Гдⷭ҇и, воззва́хъ, стiхи̑ры, гла́съ в҃. Подо́бенъ: Кíими похва́льными вѣнцы̀:

Кíими похва́льными вѣнцы̑ ѹ҆вѧзе́мъ честнꙋ́ю главꙋ̀ твою̀, и҆ всечⷭ҇тно́е тѣ́ло твоѐ и҆ бг҃оизбра́нное, прiи́мша заколе́нiе непра́ведное, въ чистотѣ̀ воспита́нное житiѐ, и҆ цѣломꙋ́дрое и҆зво́лилъ є҆сѝ, нетлѣ́ннагѡ житiѧ̀ мꙋжеꙋ́мнымъ смы́сломъ вра́жiю держа́вꙋ разрꙋши́лъ є҆сѝ, и҆ бж҃iимъ посо́бiемъ, подаѧ̀ на́мъ ве́лiю ми́лость.

Кíими пѣ́сненными похвала́ми соста́вимъ пра́здникъ чⷭ҇тенъ бг҃омꙋ́драгѡ мiхаи́ла, и҆́же хрⷭ҇та̀ ра́ди ѡ҆ста́ви тлѣ́ннꙋю сла́вꙋ земнꙋ́ю, и҆ сосꙋ́дъ че́стенъ ꙗ҆ви́сѧ ст҃а́гѡ дх҃а; sвѣзда̀ свѣтоно́снаѧ возсiѧ̀ въ рѡссíи, ѡ҆зарѧ́ющаѧ всѧ̑ концы̀, и҆ ꙗ҆́кѡ же́ртва непоро́чна, принесе́сѧ хрⷭ҇тꙋ̀, є҆мꙋ́же прилѣ́жнѡ мо́литсѧ, дарова́ти на́мъ ми́ръ и҆ ве́лiю ми́лость. 

Кíими пѣ́нiѧ пѣ́сньми тебѐ, мiхаи́ле, возвели́чимъ; є҆го́же хрⷭ҇то́съ па́че є҆стества̀ возвели́чивъ, и҆ непобѣди́ма во бранѣ́хъ показа̀, свѣтоза́рное твоѐ лицѐ просвѣща́емо па́че со́лнца и҆ въ бж҃iю си́лꙋ ѡ҆болче́нъ, є҆гѡ́же ѹ҆че́нiю послѣ́довалъ є҆сѝ, беззакѡ́ннымъ пло́ть твою̀ пре́далъ є҆сѝ, и҆ претерпѣ́лъ є҆сѝ лє́стныѧ гнѣ́вы, за любо́вь созда́вшагѡ тѧ̀.

А҆́ще нѣ́сть лiтíи. И҆́ны стiхи̑ры, гла́съ и҃. Поⷣ: Ѽ пресла́внагѡ чꙋдесѐ!

Ꙗ҆́кѡ вои́стиннꙋ бжⷭ҇твеннаѧ и҆ честна́ѧ возсiѧ́вши па́мѧть твоѧ̀ рѡссíйскимъ страна́мъ дне́сь, сла́вный мiхаи́ле, ца́рскагѡ ко́рене ст҃а́ѧ ѻ҆́трасль, хрⷭ҇та̀ возлюби́въ, є҆гѡ́же ра́ди непра́ведное заколе́нiе претерпѣ́лъ є҆сѝ. тѣ́мъ молѝ, бл҃же́нне, дарова́ти дꙋша́мъ на́шымъ ѡ҆чище́нiе согрѣше́нiй, ми́ръ и҆ ве́лiю ми́лость.

Ра́дꙋютсѧ человѣ́цы ра́достiю дне́сь, и҆ да пое́тъ ликꙋ́ющи бжⷭ҇твенными пѣ́сньми цр҃ковь хрⷭ҇то́ва, хва́лѧщи блаже́ннаго кнѧ́зѧ же и҆ мч҃ника: хрⷭ҇та́ бо ра́ди, ꙗ҆́кѡ преходѧ́щее ца́рство земно́е возненави́дѣвша, гдⷭ҇а сп҃са ѿ дꙋшѝ возлюби́вша, и҆ непра́веднѡ ѹ҆бíйство претерпѣ́вша, ника́коже проти́вѧщасѧ закала́ющемꙋ, и҆ мо́литсѧ спасти́сѧ дꙋша́мъ на́шымъ.

Въ нбⷭ҇ныѧ ѻ҆би́тєли ꙗ҆́кѡ на колесни́цѣ возше́лъ є҆сѝ, твое́ю кро́вiю ѡ҆червлени́въ ѡ҆дѣѧ́нiе, ꙗ҆́кѡ а҆́гнецъ непра́веднѡ заколе́нiе прiѧ́лъ є҆сѝ ѿ врага̀ кавгады́ѧ, sлѣ̀ живо́тъ сво́й и҆спрове́ргшагѡ, соблюдѝ гра́дъ се́й и҆ цр҃ковь твою̀ ѿ вра́жiѧ нападе́нiѧ, благочестна́ѧ лѣ́торасле, блаже́нный мiхаи́ле, мꙋ́чениче пресловꙋ́щiй, те́плый застꙋ́пниче рѡссíйскiѧ землѝ, и҆ всѣ̑мъ страна́мъ ѹ҆твержде́нiе: но мо́лимъ тѧ̀, моли́сѧ, свѧ́те, безъ вре́да сохрани́ти ѻ҆те́чество твоѐ, и҆ спасти́сѧ дꙋша́мъ на́шымъ.

Сла́ва, гла́съ s҃:

Возсiѧ̀ дне́сь, ꙗ҆́кѡ со́лнце, страстоте́рпца па́мѧть,  вѣ̑рныѧ созыва́ющи на весе́лiе та́йнѡ. хвала́ми, ꙗ҆́кѡ цвѣ̑ты кра́сными, вѣнцы̀ спле́тше златоза́рны, къ честнѣ́й є҆гѡ̀ главѣ̀ принесе́мъ, глаго́люще: ра́дꙋйсѧ, свѣ́тлаѧ sвѣздо̀ мы́сленныѧ тве́рди, и҆ те́плый застꙋ́пниче гра́дꙋ на́шемꙋ: ра́дꙋйсѧ, поспѣ́шниче сꙋ́щымъ въ бѣда́хъ, и҆ тве́рдое ѡ҆гражде́нiе къ тебѣ̀ притека́ющымъ: ра́дꙋйсѧ, побѣ́ды соверши́въ по́двигъ и҆ вѣне́цъ прiи́мъ ѿ хрⷭ҇та̀ бг҃а. є҆го́же молѝ прилѣ́жнѡ, пребл҃же́нне мiхаи́ле, наро́дꙋ на́шемꙋ ми́ръ и҆ здра́вiе пода́ти, и҆ на проти̑вныѧ побѣ́дꙋ, и҆ гра́дъ тво́й невреди́мь сохрани́ти моли́твами твои́ми, и҆ спасти́сѧ дꙋша́мъ на́шымъ.

И҆ ны́нѣ, пра́здника, гла́съ s҃: Дне́сь собо́ры вѣ́рныхъ соше́дшесѧ:

Вхо́дъ. Прокíменъ днѐ. И҆ чтє́нiѧ.

Прⷪ҇ро́чества и҆са́iина чте́нiе.

[Глава̀ м҃г] Та́кѡ гл҃го́летъ гдⷭ҇ь: всѝ ꙗ҆зы́цы собра́шасѧ вкꙋ́пѣ, и҆ соберꙋ́тсѧ кнѧ́зи ѿ ни́хъ: кто̀ возвѣсти́тъ сiѧ̑ въ ни́хъ; и҆лѝ ꙗ҆̀же ѿ нача́ла, кто̀ слы̑шана сотвори́тъ ва́мъ; да приведꙋ́тъ свидѣ́тели своѧ̑ и҆ ѡ҆правдѧ́тсѧ, и҆ да ѹ҆слы́шатъ, и҆ да рекꙋ́тъ и҆́стинꙋ. Бꙋ́дите мѝ свидѣ́тели, и҆ а҆́зъ свидѣ́тель, глаго́летъ гдⷭ҇ь бг҃ъ, и҆ ѻ҆́трокъ, є҆го́же и҆збра́хъ, да позна́ете и҆ вѣ́рꙋете мѝ, и҆ разꙋмѣ́ете, ꙗ҆́кѡ а҆́зъ є҆́смь: пре́жде менє̀ не бы́сть и҆́нъ бо́гъ и҆ по мнѣ̀ не бꙋ́детъ. А҆́зъ є҆́смь бг҃ъ, и҆ нѣ́сть ра́звѣ менє̀ спаса́ѧй. А҆́зъ возвѣсти́хъ и҆ спасо́хъ, ѹ҆ничижи́хъ, и҆ не бѣ̀ въ ва́съ чꙋ́ждiй. Вы̀ мнѣ̀ свидѣ́тели, и҆ а҆́зъ гдⷭ҇ь бг҃ъ: и҆ є҆щѐ ѿ нача́ла а҆́зъ є҆́смь, и҆ нѣ́сть ѿ рꙋ́къ мои́хъ и҆збавлѧ́ѧй. сотворю̀, и҆ кто̀ ѿврати́тъ то̀; Си́це гл҃го́летъ гдⷭ҇ь бг҃ъ, и҆збавлѧ́ѧй ва́съ ст҃ы́й i҆и҃левъ.

Премꙋ́дрости соломѡ́ни чте́нiе.

[Глава̀ г҃] Пра́ведныхъ дꙋ́шы въ рꙋцѣ̀ бж҃iей, и҆ не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ безꙋ́мныхъ  ѹ҆мре́ти, и҆ вмѣни́сѧ ѡ҆sлобле́нiе и҆схо́дъ и҆́хъ: и҆ є҆́же ѿ на́съ ше́ствiе, сокрꙋше́нiе, ѻ҆ни́ же сꙋ́ть въ ми́рѣ. И҆́бо предъ лице́мъ человѣ́ческимъ а҆́ще и҆ мꙋ́кꙋ прiи́мꙋтъ, ѹ҆пова́нiе и҆́хъ безсме́ртiѧ и҆спо́лнено, и҆ вма́лѣ нака́зани бы́вше, вели́кими благодѣ́тельствовани бꙋ́дꙋтъ, ꙗ҆́кѡ бг҃ъ и҆скꙋсѝ ѧ҆̀, и҆ ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ горни́лѣ и҆скꙋсѝ и҆̀хъ, и҆ ꙗ҆́кѡ всепло́дiе же́ртвенное прiѧ́тъ ѧ҆̀. И҆ во вре́мѧ посѣще́нiѧ и҆́хъ возсiѧ́ютъ, и҆ ꙗ҆́кѡ и҆́скры по сте́блiю потекꙋ́тъ. Сꙋ́дѧтъ ꙗ҆зы́кѡмъ, и҆ ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки. Надѣ́ющiисѧ на́нь разꙋмѣ́ютъ и҆́стинꙋ, и҆ вѣ́рнiи въ любвѝ пребꙋ́дꙋтъ є҆мꙋ̀: ꙗ҆́кѡ бл҃года́ть и҆ ми́лость въ преподо́бныхъ є҆гѡ̀, и҆ посѣще́нiе во и҆збра́нныхъ є҆гѡ̀.

Премꙋ́дрости соломѡ́ни чте́нiе.

[Глава̀ д҃] Пра́ведникъ, а҆́ще пости́гнетъ сконча́тисѧ, въ поко́и бꙋ́детъ. Ста́рость бо честна̀ не многолѣ́тна, нижѐ въ числѣ̀ лѣ́тъ и҆счита́етсѧ: сѣди́на же є҆́сть мꙋ́дрость человѣ́кѡмъ, и҆ во́зрастъ ста́рости, житiѐ нескве́рное. Благоꙋго́денъ бг҃ови бы́въ, возлю́бленъ бы́сть, и҆ живы́й посредѣ̀ грѣ̑шникъ преста́вленъ бы́сть. Восхище́нъ бы́сть, да не sло́ба и҆змѣни́тъ ра́зꙋма є҆гѡ̀, и҆лѝ ле́сть прельсти́тъ дꙋ́шꙋ є҆гѡ̀. Раче́нiе бо sло́бы помрача́етъ дѡ́браѧ, и҆ паре́нiе по́хоти премѣнѧ́етъ ѹ҆́мъ неsло́бивъ. Сконча́всѧ вма́лѣ, и҆спо́лни лѣ̑та дѡ́лга: ѹ҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди потща́сѧ ѿ среды̀ лꙋка́вствiѧ: лю́дiе же ви́дѣвше, и҆ не разꙋмѣ́вше, нижѐ поло́жше въ помышле́нiи таково́е: ꙗ҆́кѡ благода́ть и҆ ми́лость въ преподо́бныхъ є҆гѡ̀, и҆ посѣще́нiе во и҆збра́нныхъ є҆гѡ̀.

А҆́ще настоѧ́тель и҆зво́литъ пѣ́ти лiтíю: стiхи̑ры, пи́саны на Гдⷭ҇и, воззва́хъ дрꙋгȋѧ. 

Сла́ва, гла́съ и҃. Ꙗ҆́кѡ вои́стиннꙋ бжⷭ҇твеннаѧ и҆ честна́ѧ:

И҆ ны́нѣ, пра́здника.

На стiхо́внѣ стiхи̑ры пра́здника. Сла́ва, ст҃а́гѡ, гла́съ и҃:

Прiиди́те, восхва́лимъ чꙋдотво́рца и҆ мч҃ника, зако́ннѡ пострада́вшаго, побѣ́ждшаго сопроти́внаго врага̀, ны́нѣ бо свѣ́тлѡ ѹ҆кра́шенъ предстои́тъ хрⷭ҇тꙋ̀ ра́дꙋѧсѧ. тѣ́мъ и҆ мы̀ пѣ́сньми па́мѧть є҆гѡ̀ ве́селѡ любо́вiю похва́лимъ, вопiю́ще: ра́дꙋйсѧ, вселе́нныѧ застꙋ́пниче, и҆ побори́телю на врагѝ: ра́дꙋйсѧ, врачꙋ̀ болѧ́щихъ, и҆ де́мѡнѡвъ прогони́телю: ра́дꙋйсѧ, чꙋ́дный мiхаи́ле, люби́мый хрⷭ҇тꙋ̀: за ны̀ молѝ ст҃ꙋ́ю трⷪ҇цꙋ, ѹ҆мири́ти мíръ и҆ спастѝ дꙋ́шы на́шѧ.

И҆ ны́нѣ, пра́здника, гла́съ и҃: По ржⷭ҇твѣ̀ твое́мъ:

Тропа́рь, гла́съ и҃:

Возвы́сивъ ѹ҆́мъ тво́й къ бг҃ꙋ, и҆ житiѧ̀ со а҆́гг҃лы возжелѣ́лъ є҆сѝ, тлѣ́ннꙋю сла́вꙋ земнꙋ́ю ѡ҆ста́вилъ є҆сѝ, бл҃же́нне, и҆ положи́лъ є҆сѝ дꙋ́шꙋ твою̀ за лю́ди твоѧ̑, воспрiѧ́лъ є҆сѝ вѣне́цъ проти́вꙋ трꙋдѡ́въ твои́хъ, бг҃омꙋ́дре мiхаи́ле. молѝ хрⷭ҇та̀ бг҃а, ѡ҆ чтꙋ́щихъ любо́вiю свѧтꙋ́ю па́мѧть твою̀.

Сла́ва, и҆ ны́нѣ, пра́здника.



На ѹ҆́трени, на Бг҃ъ гдⷭ҇ь, тропа́рь пра́здника, два́жды. Сла́ва, ст҃а́гѡ: И҆ ны́нѣ, пра́здника. По пе́рвой и҆ по второ́й каѳíсмѣ, сѣда́льны пра́здника.

По полѷеле́и сѣда́ленъ ст҃а́гѡ, гла́съ д҃ Поⷣ: Ꙗ҆ви́лсѧ є҆сѝ дне́сь:

Ꙗ҆ви́сѧ дне́сь застꙋпле́нiе гра́дꙋ твоемꙋ̀ и҆ лю́демъ, прест҃о́е тѣ́ло твоѐ честно́е: є҆́же прiи́мши цр҃ковь бж҃iѧ, весели́тъ сердца̀ пою́щихъ тѧ̀, мiхаи́ле.

Два́жды.

Сла́ва, и҆ ны́нѣ, бг҃оро́диченъ:

Пречⷭ҇тыѧ рꙋ́ки твоѧ̑ дв҃омт҃и, просте́рши, покры́й ѹ҆пова́ющыѧ на тѧ̀, и҆ сн҃ꙋ твоемꙋ̀ зовꙋ́щыѧ: всѣ̑мъ пода́ждь хрⷭ҇тѐ, ми́лѡсти твоѧ̑. 

Та́же чте́мъ ѡ҆ ѹ҆бiе́нiи є҆гѡ̀.

Степє́нна, а҃-й а҆нтiфѡ́нъ д҃-гѡ гла́са. Прокíменъ: Честна̀ предъ гдⷭ҇емъ сме́рть прпⷣбныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; Всѧ́кое дыха́нiе: Е҆ѵⷢ҇лiе лꙋкѝ, зача́ло р҃s. ѱало́мъ н҃.

Стiхи́ра самогла́сна, гла́съ s҃:

Дне́сь вѣ́рныхъ собо́ри ли́къ дꙋхо́вный соста́вльше, въ па́мѧти ст҃а́гѡ мꙋ́ченика свѧтолѣ́пнѡ ликовствꙋ́емъ, дне́сь весе́лiемъ просла́вимъ гдⷭ҇а, просла́вльшаго бл҃же́ннаго мiхаи́ла, семꙋ̀ а҆́бiе ѹ҆чꙋ́вствившесѧ, дне́сь кла́нѧющесѧ чꙋдото́чномꙋ є҆гѡ̀ гро́бꙋ, возопiи́мъ: ра́дꙋйсѧ, дрꙋ́же гдⷭ҇ень, попра́вый sмíевꙋ главꙋ̀: ра́дꙋйсѧ, по ѻ҆бы́чаю невре́днѡ ѻ҆́бразъ сохрани́вый: ра́дꙋйсѧ, за хрⷭ҇то́вы за́пѡвѣди ѹ҆бiе́нiе прiе́мый, є҆гѡ́же тѣ́ло по ѹ҆бiе́нiи на мѣ́стѣ пꙋ́стѣ пове́ржено: мно́зи же вѣ́рнiи ви́дѣша ѿ негѡ̀ сто́лпъ ѻ҆́гненъ ѿ землѝ до нб҃сѐ: ра́дꙋйсѧ, цвѣ́те благово́нный, неꙋвѧда́емый рѡссíйскiй. не преста́й молѧ́сѧ хрⷭ҇тꙋ̀ поми́ловати и҆ спастѝ свѣтоно́снꙋю па́мѧть твою̀ пра́зднꙋющихъ.

Канѡ́нъ пра́здника со i҆рмосо́мъ на s҃: И҆ ст҃а́гѡ два̀ канѡ́на на и҃.

Канѡ́нъ ст҃а́гѡ.

Гла́съ и҃. Пѣ́снь а҃. I҆рмо́съ:

Пѣ́снь возсле́мъ, лю́дiе, чꙋ́дномꙋ бг҃ꙋ на́шемꙋ, свободи́вшемꙋ i҆и҃лѧ ѿ рабо́ты, пѣ́снь побѣ́днꙋю пою́ще и҆ вопiю́ще: пои́мъ тебѣ̀ є҆ди́номꙋ влⷣцѣ.

Въ по́мощь тебѐ, хрⷭ҇тѐ, призыва́ю, и҆ дерза́ю воспѣ́ти страстоте́рпца твоегѡ̀ па́мѧть, ѹ҆стна́ми недосто́йными: влⷣко хрⷭ҇тѐ, ѹ҆твердѝ помышле́нiе, на хвалосло́вiе твоегѡ̀ ѹ҆го́дника.

Рѡссíйское ѹ҆добре́нiе, и҆ правовѣ́рномꙋ наро́дꙋ на́шемꙋ похвалꙋ̀ и҆ крѣ́пость, тво́й показа́въ доброꙋ́мный смы́слъ, бг҃омꙋ́дре мiхаи́ле, досточꙋ́дне.

Съ де́рзостiю просiѧ́лъ є҆сѝ хрⷭ҇то́во ѹ҆че́нiе въ се́рдцы,  є҆́же положи́ти дꙋ́шꙋ твою̀ за дрꙋ́ги твоѧ̑: ꙗ҆́коже хрⷭ҇то́съ за ны̀ кро́вь свою̀ пролiѧ̀.

Бг҃оро́диченъ:

Застꙋ́пнице скорбѧ́щихъ, спасе́нiѧ наде́жда ненадѣ́ющихсѧ, бцⷣе всепѣ́таѧ, молѝ прилѣ́жнѡ и҆зба́витисѧ на́мъ ѿ бѣ́дъ.

Дрꙋгíй канѡ́нъ ст҃а́гѡ:

Гла́съ s҃. Пѣ́снь а҃. I҆рмо́съ:

Ꙗ҆́кѡ по сꙋ́хꙋ пѣшеше́ствовавъ i҆и҃ль, по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь пои́мъ, вопiѧ́ше.

Ꙗ҆́кѡ по зако́нꙋ ходи́въ, смире́ннꙋю мꙋ́дрость воспрiѧ́лъ є҆сѝ, вели́кiй страда́льче, со ст҃ы́ми трⷪ҇цѣ предстоѧ̀, моли́сѧ ѡ҆чище́нiе на́мъ дарова́ти, тебѐ похвалѧ́ющымъ.

Бжⷭ҇твенное бога́тство и҆сцѣле́нiй, и҆ мѵ́ро благово́нное и҆сточа́етъ хра́мъ тво́й, свѧ́те, въ не́мже пое́мъ хрⷭ҇та̀ бг҃а, просла́вльшаго тѧ̀.

Незаходи́мое сл҃нце въ себѣ̀ стѧжа́въ хрⷭ҇та̀ бг҃а на́шего, пресла́вный мiхаи́ле, ѡ҆свѧти́ ны, честнꙋ́ю па́мѧть твою̀ почита́ющыѧ.

Бг҃оро́диченъ:

Краснꙋ̀ и҆ и҆збра́ннꙋ всечⷭ҇тꙋю разꙋмѣ́въ тѧ̀ сн҃ъ бж҃iй, всенепоро́чнаѧ, сн҃ъ тво́й бы́сть, сы́ны сотворѝ бл҃года́тiю бцⷣꙋ тѧ̀ чтꙋ́щыѧ.

Катава́сiа: Спасѐ лю́ди чꙋдодѣ́йствꙋѧй влⷣка:

Пѣ́снь г҃. I҆рмо́съ:

Ѹ҆тверди́сѧ се́рдце моѐ во гдⷭ҇ѣ, вознесе́сѧ ро́гъ мо́й въ бз҃ѣ мое́мъ, разшири́шасѧ на врагѝ моѧ̑ ѹ҆ста̀ моѧ̑, возвесели́хсѧ ѡ҆ спасе́нiи твое́мъ.

Ѻ҆би́телище бы́сть ст҃а́гѡ дх҃а твоѐ ст҃о́е се́рдце, и҆́мже не ѹ҆боѧ́лсѧ є҆сѝ непра́веднагѡ царѧ̀ ꙗ҆́рости, страстоте́рпче мiхаи́ле.

Ѿ свѧтꙋ́ю бокꙋ̀ бг҃омꙋ́дрыѧ ѯе́нiи, блаже́нне, роди́лсѧ  є҆сѝ, съ не́юже тѧ̀ блажи́мъ, страда́льче прехва́льне, спасѝ гра́дъ тво́й, и҆ лю́ди, пою́щыѧ тѧ̀.

Заколе́нъ бы́лъ є҆сѝ ѿ непра́ведныхъ твои́хъ ѹ҆бíйцъ, и҆ вопiѧ́лъ є҆сѝ влⷣцѣ хрⷭ҇тꙋ̀: прiимѝ дꙋ́хъ мо́й, влⷣко, на тѧ́ бо ѹ҆пова́нiе моѐ возложи́хъ, гдⷭ҇и.

Бг҃оро́диченъ:

Глаго́лы проповѣ̑дникъ бг҃огла́сныхъ и҆сполнѧ́ютсѧ, сего̀ родѝ дв҃а но́ваго млⷣнца, а҆да́ма старѣ́йша, и҆ сопресто́льна роди́телю.

И҆́нъ. I҆рмо́съ:

Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ѹ҆тверди́вый на́съ на ка́мени и҆сповѣ́данiѧ твоегѡ̀.

Весе́лiемъ весели́тсѧ хрⷭ҇то́ва цр҃ковь въ па́мѧть твою̀ свѧ́те, и҆ творцꙋ̀ вопiе́тъ: ты̀ моѧ̀, гдⷭ҇и, крѣ́пость, и҆ прибѣ́жище и҆ ѹ҆твержде́нiе.

До́блѧго вѣне́чника, и҆ страда́льца хрⷭ҇то́ва восхва́лимъ свѣ́тлѡ, наꙋчи́вшаго на́съ хрⷭ҇тꙋ̀ вопи́ти: свѧ́тъ є҆сѝ, гдⷭ҇и.

Ни ца́рства жела́нiе, ни пи́щи наслажде́нiе, ни сребра̀, ни зла́та возжелѣ́въ, но хрⷭ҇тꙋ̀ є҆ди́номꙋ вопiѧ́ше: свѧ́тъ є҆сѝ, гдⷭ҇и, и҆но́гѡ бо ра́звѣ тебє̀ не зна́ю.

Бг҃оро́диченъ:

И҆збавлѧ́ющаго человѣ́ки преслꙋша́нiѧ, и҆ лю́тагѡ паде́нiѧ, всемꙋ̀ вино́внаго, чⷭ҇таѧ и҆ всенепоро́чнаѧ, родила̀ є҆сѝ.

Конда́къ пра́здника:

И҆ сѣда́ленъ ст҃а́гѡ, гла́съ и҃. Подо́бенъ: Премꙋ́дрости:

Мꙋ́дростiю бж҃iею ѹ҆разꙋмѣ́лъ є҆сѝ мимоходѧ́щꙋю жи́знь, и҆ ѡ҆ кнѧже́нiи небре́гъ, но на нбⷭ҇ное црⷭ҇тво прите́клъ є҆сѝ, повинꙋ́ѧсѧ сыновствꙋ̀, ꙗ҆́кѡ ѻ҆вча̀ неsло́биво, безъ пра́вды ноже́мъ закала́емь бы́лъ є҆сѝ: ꙗ҆́кѡ бо свирѣ́пiи sвѣ́рiе, безsло́бива а҆́гнца безъ вины́ тѧ ѹ҆бива́хꙋ. тѣ́мъ и҆ со а҆́гг҃лы веселѧ́сѧ, мiхаи́ле свѧ́те, молѝ хрⷭ҇та̀ бг҃а, грѣхѡ́въ ѡ҆ставле́нiе дарова́ти, чтꙋ́щымъ любо́вiю свѧтꙋ́ю па́мѧть твою̀.

Два́жды. 

Сла́ва, и҆ ны́нѣ, бг҃оро́диченъ:

Безневѣ́стнаѧ чⷭ҇таѧ бцⷣе дв҃о, є҆ди́на вѣ́рныхъ предста́тельнице и҆ покро́ве, бѣ́дъ и҆ скорбе́й, и҆ лю́тыхъ ѡ҆бстоѧ́нiй всѧ̑ и҆зба́ви, на тѧ̀ наде́ждꙋ, ѻ҆трокови́це, и҆мꙋ́щыѧ, и҆ дꙋ́шы на́шѧ спасѝ бжⷭ҇твенными мольба́ми твои́ми.

Пѣ́снь д҃. I҆рмо́съ:

Прⷪ҇ро́къ а҆ввакꙋ́мъ ѹ҆́мныма ѻ҆чи́ма прови́дѣ, гдⷭ҇и, прише́ствiе твоѐ, тѣ́мъ и҆ вопiѧ́ше: ѿ ю҆́га прiи́детъ бг҃ъ. сла́ва си́лѣ твое́й, сла́ва снизхожде́нiю твоемꙋ̀.

Прiи́демъ, бра́тiе, къ честнѣ́й ра́цѣ во́ина хрⷭ҇то́ва и҆ мꙋ́ченика мiхаи́ла, и҆ ѡ҆блобыза́емъ серде́чными ѹ҆стна́ми, прiе́млюще неѡскꙋ̑дныѧ да́ры ѿ трꙋдополо́жника хрⷭ҇та̀, и҆ сп҃са дꙋ́шъ на́шихъ.

Бж҃iимъ про́мысломъ, и҆ ст҃а́гѡ дх҃а дѣ́телiю, твоѐ ст҃о́е тѣ́ло ѿ гꙋби́тельныѧ страны̀ принесено̀ бы́сть, и҆сточа́ющее на́мъ рѣ́ки и҆сцѣле́нiй, стрꙋѧ́ми крове́й твои́хъ, мiхаи́ле.

Послѣ́довалъ є҆сѝ хрⷭ҇тꙋ̀, и҆ мꙋ́цѣ є҆гѡ̀ ѹ҆подо́билсѧ є҆сѝ, пребл҃же́нне бг҃оно́се мiхаи́ле, пѣвцы̀ твоѧ̑ сохранѧ́й, и҆ гра́дъ на́шъ застꙋпѝ ѿ нахожде́нiѧ пога́ныхъ, и҆ ѿ всѣ́хъ бѣ́дъ бг҃опрiѧ́тными твои́ми моли́твами.

Бг҃оро́диченъ:

Просвѣтѝ, чⷭ҇таѧ, дꙋшѝ моеѧ̀ ѻ҆́чи, свѣ́тъ роди́вшаѧ, да не пости́гнетъ менѐ грѣхо́внаѧ тма̀ тѧ́жкаѧ, и҆ глꙋбина̀ ѿча́ѧннаѧ покры́етъ мѧ̀: но сама́ мѧ спасѝ, и҆ напра́ви къ тишинѣ̀ бжⷭ҇твеннагѡ хотѣ́нiѧ.

И҆́нъ. I҆рмо́съ:

Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆ гдⷭ҇ѣ пра́зднꙋющи.

Бл҃года́тiю и҆змла́да въ вѣ́рѣ чи́стѣ воспита́нъ, ча́стыми трꙋды̑ и҆ любо́вiю влⷣцѣ послѣ́довалъ є҆сѝ, и҆ наде́ждею є҆гѡ̀ льсти́ваго врага̀ посрами́лъ є҆сѝ. 

Врачевство̀ неистощи́мое ра́ка твоѧ̀ показа́сѧ, бл҃же́нне, и҆ приста́нище небꙋ́рное: всѝ вѣ́рою притека́ющiи ѡ҆брѣта́емъ ѿ sлы́хъ и҆збавле́нiе.

Любо́вiю ко хрⷭ҇тꙋ̀ привѧза́емь, тѣ́мъ и҆ да́ра сподо́бльсѧ, стра̑сти разли̑чныѧ и҆сцѣлѧ́ти. сего̀ ра́ди твоѐ соверша́емъ пра́зднество, бг҃омꙋ́дре.

Бг҃оро́диченъ:

Просвѣти́ мѧ, пречⷭ҇таѧ гпⷭ҇жѐ, ѡ҆мраче́ннаго грѣхо́вными страстьмѝ, въ тлѣ́нiи лежа́ща, моли́твами твои́ми свободѝ.

Пѣ́снь є҃. I҆рмо́съ:

Гдⷭ҇и бж҃е на́шъ, ми́ръ да́ждь на́мъ, гдⷭ҇и, бж҃е на́шъ, стѧжи́ ны: гдⷭ҇и, ра́звѣ тебє̀, и҆но́гѡ не вѣ́мы, и҆́мѧ твоѐ и҆менꙋ́емъ.

Гдⷭ҇и бж҃е мо́й, мiхаи́лъ вопiѧ́ше, ты̀ ѹ҆́бѡ, гдⷭ҇и, на́съ ра́ди сме́рти вкꙋси́лъ є҆сѝ, и҆ спа́слъ є҆сѝ ро́дъ человѣ́ческiй твое́ю кро́вiю, хрⷭ҇тѐ бж҃е.

Гдⷭ҇и бж҃е мо́й, сподо́би мѧ̀ прiѧ́ти нбⷭ҇нагѡ селе́нiѧ, и҆ сла́вы неизрече́нныѧ, и҆ въ тлѣ́нныхъ мѣ́стѡ нетлѣ̑ннаѧ пода́ждь, влⷣко, вопiѧ́лъ є҆сѝ, бг҃ови́дче.

Тезоимени́те вы́шнѧгѡ воево́ды, мiхаи́ле, ѻ҆гнезра́чнагѡ, съ ни́мже ѹ҆молѝ хрⷭ҇та̀ пода́ти ми́ръ наро́дꙋ на́шемꙋ и҆ ѹ҆тиши́ти вра̑жiѧ стремлє́нiѧ.

Бг҃оро́диченъ:

Ѹ҆крѣпѝ, влⷣчце, сла́вѧщихъ тѧ̀ на проти̑вныѧ врагѝ, ꙗ҆́кѡ дв҃да на голiа́ѳа, да тебѐ веселѧ́щесѧ воспѣва́емъ: ра́дꙋйсѧ, покро́ве ст҃ы́й, и҆ застꙋ́пнице ро́да на́шегѡ.

И҆́нъ. I҆рмо́съ:

Бж҃iимъ свѣ́томъ твои́мъ, бл҃же, ѹ҆́тренюющихъ тѝ дꙋ́шы любо́вiю ѡ҆зарѝ, молю́сѧ, тѧ̀ вѣ́дѣти, сло́ве бж҃iй, и҆́стиннаго бг҃а, ѿ мра́ка грѣхо́внагѡ взыва́юща.

Наста̀ всечестны́й пра́здникъ, и҆ свѧще́нное торжество̀ мiхаи́ла сла́внагѡ, носѧ́щагѡ на́мъ ра́дость вѣ́чнꙋю, въ не́йже сла́вимъ гдⷭ҇а просла́вльшаго є҆го̀. 

Добродѣ́телей ѹ҆кра́шенный благолѣ́пiемъ, свѣ́тлый мiхаи́ле, страда́нiемъ вѣнча́всѧ, врага́ же и҆ @сыновца̀{племянника или внука, в данном случае племянника Георгия Даниловича. Прим. orthlib} посрами́въ, по хрⷭ҇тѣ̀ прiе́млѧ заколе́нiе.

Слы́шано бы́сть во все́мъ мíрѣ честно́е и҆ свѧще́нное страда́нiе твоѐ, и҆ всѧ́къ ѧ҆зы́къ составлѧ́етъ сла́вити хрⷭ҇та̀, тебѐ просла́вльшаго.

Бг҃оро́диченъ:

Преста̀ ѹ҆́бѡ тлѣ́нiе, дв҃а бо родѝ нетлѣ́ннѡ бг҃а сло́ва, па́че є҆стества̀ и҆ сло́ва, дв҃а и҆ по ржⷭ҇твѣ̀ пребы́вши.

Пѣ́снь s҃. I҆рмо́съ:

Ꙗ҆́коже прⷪ҇ро́ка и҆зба́вилъ є҆сѝ и҆зъ глꙋбины̀ преиспо́днiѧ, хрⷭ҇тѐ бж҃е, и҆ менѐ ѿ грѣхѡ́въ мои́хъ и҆зба́ви, ꙗ҆́кѡ человѣколю́бецъ, и҆ ѹ҆пра́ви живо́тъ мо́й, молю́сѧ.

Свѣ́томъ бл҃года́ти ѡ҆зарѧ́емь, страстоте́рпче мꙋ́дре, невозвра́тнѡ ше́ствовалъ є҆сѝ пꙋте́мъ, вводѧ́щимъ къ вы́шнемꙋ i҆ерⷭ҇ли́мꙋ: ст҃ы́й бо дх҃ъ наста́ви тѧ̀, ѡ҆бита́ѧй въ се́рдцѣ твое́мъ, мiхаи́ле.

Тлѣ̑ннаѧ бꙋ́дꙋщими и҆змѣни́лъ є҆сѝ, ꙗ҆́кѡ ме́чь ѻ҆боюдꙋѻ́стръ, воѡрꙋжи́всѧ стра́хомъ хрⷭ҇то́вымъ, го́рькꙋю сме́рть въ ничто́же вмѣни́лъ є҆сѝ, сла́вы вы́шнiѧ жела́ѧ.

Ѹ҆́мъ тво́й къ бг҃ꙋ впери́въ, наде́ждею и҆ вѣ́рою ѹ҆крѣпи́всѧ, ꙗ҆́кѡ во́инъ непобѣ́дный, заколе́нiѧ непра́веднагѡ не ѹ҆боѧ́лсѧ є҆сѝ, мꙋ́дре, бг҃ови́дче мiхаи́ле.

Бг҃оро́диченъ:

Тебѣ̀ припа́дающе, гпⷭ҇жѐ, и҆ вѣ́рою покланѧ́ющесѧ, мо́лимъ тѧ̀: ра́дꙋйсѧ, бг҃облаже́ннаѧ дв҃о, покро́ве и҆ ѡ҆гражде́нiе на́ше, помо́щнице въ бѣда́хъ сꙋ́щымъ, спаси́ ны, не и҆мꙋ́щыѧ по́мощи, на тѧ́ бо надѣ́емсѧ.

И҆́нъ. I҆рмо́съ:

Жите́йское мо́ре воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ, вопiю́ ти: возведѝ ѿ тлѝ живо́тъ мо́й, многоми́лостиве. 

Житiѐ вре́менное презрѣ́въ, и҆ ѡ҆ кнѧже́нiи неради́въ свѣ́та сегѡ̀, не воспроти́вльсѧ врагꙋ̀ и҆ сыновцꙋ̀: но па́че на гдⷭ҇а взира́ше мы́слiю.

Свѣ́тлый тво́й пра́здникъ ѡ҆ соверша́ющихъ, бл҃же́нне, моли́сѧ, ѻ҆те́чество твоѐ сохрани́ти ѿ вра̑гъ ненавѣ́тно, и҆ ми́рно строе́нiе дарова́ти наро́дꙋ на́шемꙋ моли́твами твои́ми.

Кнѧже́нiе земно́е, и҆ ца́рское ѹ҆краше́нiе ѡ҆ста́вивъ, воспрiѧ́лъ є҆сѝ вѣне́цъ и҆зъ бж҃iѧ влⷣчни десни́цы, и҆ со а҆́гг҃лы ликꙋ́еши. молѝ гдⷭ҇а за ны̀, чтꙋ́щыѧ твою̀ па́мѧть.

Бг҃оро́диченъ:

Ѹ҆сты̀, и҆ по́мысломъ, и҆ се́рдцемъ; пречⷭ҇таѧ, проповѣ́дꙋемъ тѧ̀ веселѧ́щесѧ: тобо́ю бо бг҃ꙋ примири́хомсѧ, ѿринове́ннiи престꙋпле́нiемъ пе́рвѣе пра́ѻтца.

Конда́къ, гла́съ в҃. Подо́бенъ: Вы́шнихъ и҆щѧ̀:

Вы́шнихъ и҆щѧ̀, и҆ земнꙋ́ю сла́вꙋ презрѣ́въ, цр҃ковь бж҃iю ѡ҆багри́лъ є҆сѝ твое́ю кро́вiю, за ню́же и҆ пострада́лъ є҆сѝ, свѧ́те мiхаи́ле, заколе́нiе непра́ведное прiе́мь веселѧ́сѧ. тѣ́мже со а҆́гг҃лы предстоѧ̀ хрⷭ҇тꙋ̀ бг҃ꙋ, молѝ непреста́ннѡ за всѧ̑ ны̀.

I҆́косъ:

Сла́вꙋ возненави́дѣлъ є҆сѝ тлѣ́ннꙋю и҆ мимотекꙋ́щꙋю, и҆ добродѣ́тели ꙗ҆ви́лсѧ є҆сѝ сосꙋ́дъ, сла́вне, ѿ ю҆́ности: и҆ зако́нъ бж҃iй ѿ дꙋшѝ возлюби́въ, и҆ зрѣ́нiе къ жи́зни грѧдꙋ́щей, ѡ҆ че́сти земнѣ́й и҆ сла́сти небре́гъ, нетлѣ́нное црⷭ҇тво воспрiѧ́лъ є҆сѝ: хрⷭ҇то́вѣ за́повѣди послѣ́дꙋѧ, положи́лъ є҆сѝ дꙋ́шꙋ твою̀ за ны̀, и҆ хрⷭ҇то́вѣ стрⷭ҇ти ѹ҆подо́билсѧ є҆сѝ заколе́на въ ре́бра, и҆ кро́вiю твое́ю и҆зба́вилъ є҆си́ ны пога́ныхъ наше́ствiѧ и҆ го́рькiѧ сме́рти. сегѡ̀ ра́ди вопiе́мъ тѝ: страстоте́рпче мiхаи́ле, со а҆́гг҃лы предстоѧ̀, моли́сѧ за всѧ̑ ны̀. 

Пѣ́снь з҃. I҆рмо́съ:

Халде́йскаѧ пе́щь, ѻ҆гне́мъ распала́емаѧ, ѡ҆роша́шесѧ дх҃омъ, бж҃iимъ предстоѧ́нiемъ ѻ҆́троцы поѧ́хꙋ: бл҃гослове́нъ є҆сѝ, бж҃е ѻ҆ц҃ъ на́шихъ.

Вели́чiе на́ше и҆ похвала̀, ты̀ є҆сѝ, мiхаи́ле бг҃омꙋ́дре: тобо́ю бо ѿ пога́нскiѧ рабо́ты свободи́хомсѧ. и҆ ны́нѣ молѝ за ро́дъ тво́й и҆ лю́ди, вопiю́щыѧ: бл҃гослове́нъ бг҃ъ ѻ҆тє́цъ на́шихъ.

Ты̀ ѹ҆подо́билсѧ є҆сѝ мѡѷсе́ю бг҃ови́дцꙋ, сокрꙋше́ннымъ се́рдцемъ молѧ́сѧ ѡ҆ ста́дѣ твое́мъ, и҆зба́вити гра́дъ тво́й и҆ лю́ди ѿ вра́жiѧ рабо́ты, вопiю́щыѧ: бл҃гослове́нъ бг҃ъ ѻ҆тє́цъ на́шихъ.

Всехва́льный гла́съ, и҆ мольбꙋ̀ тебѣ̀ возсыла́емъ, къ ра́цѣ моще́й твои́хъ приходѧ́ще, бл҃же́нне мiхаи́ле: просѝ ми́ра наро́дꙋ на́шемꙋ и҆ дꙋша́мъ на́шымъ ѡ҆ставле́нiѧ грѣхѡ́въ, пою́щымъ: бл҃гослове́нъ бг҃ъ ѻ҆тє́цъ на́шихъ.

Бг҃оро́диченъ:

Неиспи́саннаѧ мно́гими прⷪ҇рѡ́ки, не свѣ́дома же бы́сть, дв҃о, нбⷭ҇ными слꙋжа́щими бг҃ꙋ а҆́гг҃лы: ны́нѣ же, тѧ̀ всѝ вѣ́дꙋще бцⷣꙋ, твоеѧ̀ тре́бꙋемъ по́мощи и҆ застꙋпле́нiѧ, бл҃гослове́ннаѧ.

И҆́нъ. I҆рмо́съ:

Росода́тельнꙋ ѹ҆́бѡ пе́щь содѣ́ла а҆́гг҃лъ преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нiе бж҃iе, мꙋчи́телѧ ѹ҆вѣща̀ вопи́ти: бл҃гослове́нъ є҆сѝ, бж҃е ѻ҆тє́цъ на́шихъ.

Ле́стiю прелꙋка́вагѡ дре́вле, ѡ҆червлена̀ бы́сть землѧ̀ кро́вiю а҆́велѧ братоꙋбíйственною рꙋко́ю ка́iна: ны́нѣ же кро́вiю твое́ю ѡ҆кропи́вшисѧ, благоꙋха́нiѧ же́ртвꙋ хрⷭ҇тꙋ̀ приноша́етъ, вопiю́щи: бл҃гослове́нъ бг҃ъ ѻ҆тє́цъ на́шихъ.

Бжⷭ҇твенна и҆ пресвѣ́тлаѧ па́мѧть твоѧ̀, ꙗ҆́кѡ не́бо свѣтоза́рно показа́сѧ, ꙗ҆́кѡ со́лнце свѣтоно́сно  просвѣща́ѧ, безъ сꙋмнѣ́нiѧ хрⷭ҇тꙋ̀ вопiю́щыѧ: бл҃гослове́нъ є҆сѝ, бж҃е ѻ҆тє́цъ на́шихъ.

Кто̀ не ѹ҆диви́тсѧ, и҆ кто̀ не воспое́тъ и҆ просла́витъ вѣ́рнѡ пресла́внаго мꙋ́ченика хрⷭ҇то́ва мiхаи́ла, хрⷭ҇то́ва ра́ди смире́нiѧ возненави́дѣвша дiадѵ́мꙋ и҆ ца́рство;

Бг҃оро́диченъ:

Тобо́ю на́мъ, дв҃о, свѣ́тъ возсiѧ̀ тє́мнымъ, и҆ ѿпꙋ́стъ плѣнє́ннымъ: ты́ бо родила̀ є҆сѝ зижди́телѧ всѣ́хъ бг҃а, ѹ҆ негѡ́же и҆спросѝ, пречⷭ҇таѧ, посла́ти вѣ̑рнымъ ве́лiю ми́лость.

Пѣ́снь и҃. I҆рмо́съ:

Покрыва́ѧй вода́ми превы́спрєннѧѧ своѧ̑, полага́ѧй мо́рю предѣ́лъ песо́къ, и҆ содержа́й всѧ̑, тѧ̀ пое́тъ со́лнце, тѧ̀ сла́витъ лꙋна̀, тебѣ̀ прино́ситъ пѣ́снь всѧ̀ тва́рь, ꙗ҆́кѡ содѣ́телю всѣ́хъ во вѣ́ки.

Въ наро́читый де́нь ст҃а́гѡ преставле́нiѧ ра́достнѡ пра́зднꙋемъ, пѣ́снь моле́бнꙋю хрⷭ҇тꙋ̀ возсыла́юще, нетлѣ́ннымъ вѣнце́мъ вѣнча́вшꙋ тѧ̀, прехва́льне мiхаи́ле: просѝ на́мъ ѡ҆ставле́нiѧ грѣхѡ́въ, сла́вѧщымъ тѧ̀ вѣ́рнѡ.

Похва̑льныѧ цвѣ́ты, ꙗ҆́кѡ ца́рскiй вѣне́цъ бг҃омꙋ́дрѣй твое́й главѣ̀ въ па́мѧть прино́симъ, ю҆́же хрⷭ҇то́съ нетлѣ́нiемъ вѣнча̀, преблаже́нне мiхаи́ле: моли́сѧ ѡ҆ ста́дѣ твое́мъ, и҆зба́витисѧ гра́дꙋ твоемꙋ̀ ѿ всѧ́кiѧ бѣды̀.

Лiва́нъ ли го́рꙋ нарече́мъ тѧ̀, бг҃омꙋ́драѧ ѯе́нiе, и҆лѝ фiсѡ́нъ рѣкꙋ̀, добрѣ́йши сапфíра, и҆ ка́менiѧ честна́гѡ, блаже́ннаго мiхаи́ла ро́ждшꙋю, и҆́мже просвѣти́сѧ рѡссíйскаѧ страна̀, и҆́же и҆ мо́литсѧ за на́съ ко гдⷭ҇ꙋ;

Бг҃оро́диченъ:

Горды́ню и҆ шата̑нiѧ низложѝ, и҆ совѣ́ты непра́вєдныѧ кнѧзе́й разорѝ, и҆ зачина́ющыѧ ра́ть погꙋбѝ, ѽ мт҃и бж҃iѧ, пречⷭ҇таѧ дв҃о! вѣ́рныхъ люде́й ро́гъ возвы́си, да тво́й, пречⷭ҇таѧ, пра́здникъ сла́вимъ, бцⷣе дв҃о, во вѣ́ки всѧ̑. 

И҆́нъ. I҆рмо́съ:

И҆зъ пла́мене прпⷣбнымъ ро́сꙋ и҆сточи́лъ є҆сѝ, и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ во всѧ̑ вѣ́ки.

Просiѧ́вши дне́сь пресвѣ́тлаѧ па́мѧть твоѧ̀, пребл҃же́нне, вѣ̑рныѧ созыва́етъ ны̀ на торжество̀, просла́вити терпѣ̑нiѧ твоѧ̑, хрⷭ҇тꙋ́ же вопи́ти: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Тѣ́ло твоѐ ст҃о́е и҆ пребл҃же́нное прiи́мши ст҃а́ѧ цр҃ковь, дне́сь весели́тсѧ съ вѣ́рными, преди̑внаѧ чꙋдеса̀ ви́дѧщи, хрⷭ҇та̀ превозно́симъ во вѣ́ки.

Бг҃оѧвле́нный но́вый страда́лецъ тебѐ, хрⷭ҇тѐ, є҆ди́наго возлюбѝ, и҆ лю́ди наста́ви пѣ́ти тѧ̀, творца̀ всѣ́хъ: благослови́те и҆ превозноси́те є҆го̀ во вѣ́ки.

Бг҃оро́диченъ:

Свѣ́тъ и҆ свѣтода́вца сло́во зачала̀ є҆сѝ, и҆ неизрече́ннѡ родила̀ є҆сѝ пресꙋ́щнаго: дх҃ъ бж҃iй, дв҃о, въ тѧ̀ всели́сѧ. тѣ́мъ тѧ̀ пое́мъ, чⷭ҇таѧ, во вѣ́ки всѧ̑.

Пѣ́снь ѳ҃. I҆рмо́съ:

Чꙋ́жде ма́теремъ дѣ́вство, и҆ стра́нно дѣ́вамъ дѣторожде́нiе: на тебѣ̀, бцⷣе, ѻ҆боѧ̑ ѹ҆стро́ишасѧ. тѣ́мъ тѧ̀ всѧ̑ племена̀ земна̑ѧ не преста́ннѡ велича́емъ.

Прiимѝ похвалꙋ̀ ѿ ра̑бъ недосто́йныхъ, и҆ моли́твꙋ ѡ҆ на́съ сотворѝ къ бг҃ꙋ, че́стнѡ творѧ́щихъ твою̀ па́мѧть, да ѿ бѣ́дъ и҆ печа́лей и҆ грѣ̑хъ лю́тыхъ свободи́мсѧ, тѧ̀ велича́юще.

Ꙗ҆́кѡ голꙋби́ца цѣломꙋ́драѧ, на фíнiѯъ добродѣ́тели возше́лъ є҆сѝ, кри́ла и҆мꙋ́щи свѧщє́нна и҆ позлащє́нна, и҆́миже возлетѣ́въ, въ ра́йстѣй пи́щи водворѧ́ешисѧ, пребл҃же́нне.

Предстоѧ̀ ѹ҆ престо́ла всѣ́хъ влⷣки, бг҃ови́дче мiхаи́ле, ѡ҆ творѧ́щихъ чⷭ҇тно́е твоѐ пра́зднество, гра́дꙋ на́шемꙋ  и҆зба́витисѧ ѿ напа́стей и҆ бѣ́дъ, здра́вiе и҆ побѣ́дꙋ всѣ̑мъ правѡсла́внымъ хрⷭ҇тiа́нѡмъ на проти̑вныѧ врагѝ, и҆спросѝ моли́твами твои́ми.

Бг҃оро́диченъ:

Высо́кiй цр҃ю̀, со ѻ҆ц҃е́мъ сѣдѧ́й, и҆ ѿ серафȋмъ пое́мый, при́зри на мольбꙋ̀ ма́терню, ю҆́же тѝ за ны̀ дне́сь прино́ситъ. ѡ҆чи́сти грѣхѝ на́шѧ, и҆ спасѝ гра́дъ, и҆ лю́ди ѹ҆мно́жи, и҆ да́ждь на́мъ здра́вiе тѣлесѝ, и҆ на пога̑ныѧ побѣ́дꙋ, моли́твами ро́ждшiѧ тѧ̀.

И҆́нъ. I҆рмо́съ:

Бг҃а человѣ́кѡмъ не возмо́жно ви́дѣти, на него́же не смѣ́ютъ чи́ни а҆́гг҃льстiи взира́ти: тобо́ю бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно. є҆го́же велича́юще, съ нбⷭ҇ными вѡ́и тѧ̀ ѹ҆бл҃жа́емъ.

Ѹ҆кра́шенъ бы́въ бжⷭ҇твенными добро́тами, страда̑нiи твои́ми къ бг҃ꙋ восте́клъ є҆сѝ, вѣне́цъ побѣ́ды ѿ негѡ̀ прiе́мь. тѣ́мъ твоѧ̑ пѣвцы̀ помина́й, да тѧ̀ непреста́ннѡ велича́емъ.

Ѿ мла́да во́зраста ѡ҆свѧти́ тѧ вседѣ́тель бг҃ъ, и҆ ко́рмчiѧ и҆зрѧ́дна пла́вающымъ въ мо́ри житiѧ̀ показа́въ. тѣ́мъ согла́снѡ почита́емъ па́мѧть твою̀.

Прiи́мъ бл҃же́нный поко́й, не преста́й молѧ́сѧ, пресла́вне, ст҃ы́хъ бл҃же́нствꙋ причасти́тисѧ на́мъ, чтꙋ́щымъ па́мѧть твою̀, мiхаи́ле, пресла́внꙋю.

Бг҃оро́диченъ:

Бцⷣе дв҃о, ро́ждшаѧ сло́во, па́че словесѐ, зижди́телѧ твоегѡ̀, того̀ молѝ за ны̀, съ си́мъ бл҃же́ннымъ мiхаи́ломъ, вѣ́рнѡ чтꙋ́щыѧ тебѐ, бцⷣе.

Свѣти́ленъ:

Свѣти́ло на́мъ просiѧ́вшее въ послѣ́днее вре́мѧ, просвѣти́ ны, твоѧ̑ пѣвцы̀, ст҃ы́й великомꙋ́чениче мiхаи́ле, и҆ молѝ за ны̀ гдⷭ҇а, чтꙋ́щыѧ па́мѧть твою̀.

Два́жды. 

Сла́ва, и҆ ны́нѣ, пра́здника.

На хвали́техъ стiхи̑ры, пра́здника, г҃. И҆ ст҃о́мꙋ, г҃. Гла́съ а҃.

Подо́бенъ: Нбⷭ҇ныхъ чинѡ́въ:

Свѣтоза́рна и҆ свѧ́та, и҆ благоѻбра́зна, * кнѧ́зѧ же и҆ мч҃ника * всепра́зднственнаѧ па́мѧть, * ꙗ҆́же всю̀ зе́млю просвѣща́ющи, * и҆ мра́къ грѣхо́вный ѿгонѧ́ющи, * врачева́нiй благода́ть и҆сточа́етъ.

Ка́плѧми крове́й ст҃ы́ми, * ѡ҆червлени́въ ри̑зы твоѧ̑, свѧ́те мiхаи́ле. * тѣ́мъ весе́лымъ се́рдцемъ * па́мѧть твою̀ пра́зднꙋюще, * мо́лимсѧ непреста́ннѡ, * да мо́лишисѧ за всѧ̑ ны̀.

Ꙗ҆́кѡ sвѣзда̀ свѣ́тлаѧ мíръ просвѣща́еши, * чꙋде́сными блиста́ньми, * страстоте́рпче мiхаи́ле, * мра́къ грѣхо́вный ѿгонѧ̀. * тѣ́мъ восхвалѧ́емъ ра́достнѡ, * похвалѧ́юще твою̀ па́мѧть.

Сла́ва, гла́съ и҃:

Прiиди́те, дне́сь, собо́ри рѡссíйстiи, и҆ ви́дите, ꙗ҆́кѡ сꙋ́дъ безъ вины̀ прiе́млетъ мꙋ́ченикъ мiхаи́лъ, ꙗ҆́кѡ а҆́гнецъ безsло́бивъ заколе́нъ бы́сть ѿ ѻ҆каѧ́ннагѡ кавгады́ѧ, и҆ пове́ржено бы́сть тѣ́ло є҆гѡ̀ на землѝ, и҆ ники́мже врежде́но бы́сть. и҆ се́й ѹ҆́бѡ вѣнча́сѧ, то́й же безъ па́мѧти поги́бе: и҆ се́й въ мíрѣ сла́вимый є҆́сть, ѻ҆́нъ же въ гее́ннѣ мꙋ́читсѧ, се́й же хрⷭ҇та̀ бг҃а мо́литъ ѡ҆ дꙋша́хъ на́шихъ.

И҆ ны́нѣ, пра́здника. Славосло́вiе вели́кое, и҆ ѿпꙋ́стъ.

На лiтꙋргíи: Бл҃жє́нна ѿ канѡ́на пра́здника, пѣ́снь а҃: и҆ свѧта́гѡ, пѣ́снь s҃. Прокíменъ: Возвесели́тсѧ пра́ведникъ ѡ҆ гдⷭ҇ѣ, и҆ ѹ҆пова́етъ на него̀. Стíхъ: Ѹ҆слы́ши, бж҃е, гла́съ мо́й, внегда̀ моли́тимисѧ къ тебѣ̀. А҆пⷭ҇лъ къ ри́млѧнѡмъ, зача́ло ч҃ѳ. А҆ллилꙋ́iа. Пра́ведникъ, ꙗ҆́кѡ фíнiѯъ, процвѣте́тъ: Стíхъ: Насажде́ни въ домꙋ̀ гдⷭ҇ни: Е҆ѵⷢ҇лiе i҆ѡа́нна, зача́ло н҃в. Прича́стенъ: Въ па́мѧть вѣ́чнꙋю бꙋ́детъ пра́ведникъ:


