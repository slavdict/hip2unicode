    OCR:

    Библиотека святоотеческой литературы

    http://orthlib.ru



МИНÍА МѢ́СѦЦЪ НОЕ́МВРIЙ

КÍЕВЪ. Въ тѷпогра́фiи кiево-пече́рской ла́ѵры.

#аѿч҃г го́да



Во сла́вꙋ ст҃ы́ѧ, є҆диносꙋ́щныѧ, животворѧ́щiѧ и҆ нераздѣли́мыѧ трⷪ҇цы, ѻ҆ц҃а̀, и҆ сн҃а, и҆ ст҃а́гѡ дх҃а: бл҃гослове́нiемъ ст҃ѣ́йшагѡ патрiа́рха моско́вскагѡ и҆ всеѧ̀ рꙋсѝ а҆леѯíѧ моско́вскагѡ срѣ́тенскагѡ монастырѧ̀ свѧще́нно-а҆рхiмандрíта напеча́тасѧ кни́га сiѧ̀, минíа мѣ́сѧцъ ное́мврiй во гра́дѣ москвѣ̀, въ лѣ́то ѿ ржⷭ҇тва̀ по пло́ти бг҃а сло́ва #ацч҃з

Московский Сретенский монастырь, издательство <((>Правило веры<))>, 1997





МѢ́СѦЦЪ НОЕ́МВРIЙ,

и҆мѣ́ѧй дне́й л҃.

Въ а҃-й де́нь:

Ст҃ы́хъ и҆ чꙋдотво́рцѡвъ, безсре́бреникѡвъ космы̀ и҆ дамiа́на, и҆̀же ѿ а҆сíи.

Ве́черъ, на Гдⷭ҇и, воззва́хъ, стiхи̑ры ст҃ы́хъ на s҃, гла́съ s҃.

Подо́бенъ: Всѐ ѿло́жше.

Всю̀ ѿложи́вше * на нб҃сѣ́хъ наде́ждꙋ, * сокро́вище некра́домо * себѣ̀ ст҃íи сокро́вищствоваша: * тꙋ́не прiѧ́ша, * тꙋ́не даю́тъ недꙋ́гꙋющымъ врачева̑нiѧ. * зла́та и҆лѝ сребра̀ є҆ѵⷢ҇льски не стѧжа́ша: * человѣ́кѡмъ же и҆ скотѡ́мъ * бл҃годѣѧ̑нiѧ препода́ша, * да, всѣ́ми послꙋшли́ви бы́вше хрⷭ҇тꙋ̀, * со дерзнове́нiемъ мо́лѧтсѧ * ѡ҆ дꙋша́хъ на́шихъ.

Ве́щи возгнꙋша́шасѧ * на землѝ тлѣ́емыѧ, * небесножи́телiе же во пло́ти, * ꙗ҆́коже а҆́гг҃ли ꙗ҆ви́шасѧ, * є҆диномꙋ́дреннiи сожи́телє, * сопрꙋ́гъ є҆динонра́вный ст҃ы́хъ, * и҆ є҆динодꙋ́шный. * тѣ́мже стра́ждꙋщымъ всѣ̑мъ врачєва́нiѧ подаю́тъ, * безсре́бреннѡ да́рꙋюще * благодѣѧ̑нiѧ тре́бꙋющымъ, * ꙗ҆̀же лѣ́тнымъ си́мъ досто́йнѡ почти́мъ пра́здникомъ, * хрⷭ҇тꙋ̀ со дерзнове́нiемъ молѧ́щыѧсѧ * ѡ҆ дꙋша́хъ на́шихъ.

Всю̀ все́льшаѧ въ себѐ трⷪ҇цꙋ * дво́ица приснопа́мѧтнаѧ, * косма̀ и҆ дамiа́нъ бг҃омꙋ́дрiи, * ꙗ҆́кѡ пото́цы и҆сточа́ютъ * ѿ и҆сто́чника живоно́снагѡ * во́ды врачева́нiй: * и҆́хже и҆ мѡ́щи * стра̑сти ѡ҆сѧза́нiемъ врачꙋ́ютъ: * и҆ са̑маѧ то́кмѡ  и҆мена̀ * недꙋ́ги ѿ человѣ́кѡвъ ѿго́нѧтъ, * всѣ́хъ притека́ющихъ * спаси́тєльнаѧ приста̑нища ѡ҆ хрⷭ҇тѣ̀, * и҆ со дерзнове́нiемъ мо́лѧтсѧ * ѡ҆ дꙋша́хъ на́шихъ.

Всѐ ѿри́нꙋвше стра́стное мꙋчи́тельство, * и҆ всѧ́ко размышле́нiе * лꙋка́вагѡ sмíѧ попра́вше ѡ҆ хрⷭ҇тѣ̀, * ст҃íи безмє́здницы, * космо̀ и҆ дамiа́не, * свѣтоѻбра́зни ꙗ҆ви́стесѧ, ꙗ҆́кѡ свѣти̑ла, * ѡ҆зарѧ́юще всю̀ подсо́лнечнꙋю, * бг҃озна́меньми всегда̀, * тмꙋ̀ ѿгонѧ́юще и҆ недꙋ́ги бл҃года́тiю, * и҆ всѣ̑мъ спаси́телiе ꙗ҆влѧ́ющесѧ, * вѣ́рою неꙋкло́нною * творѧ́щымъ сла́внꙋю па́мѧть ва́шꙋ, премꙋ́дрiи.

Сла́ва, гла́съ s҃. А҆нато́лiа:

Безконе́чна є҆́сть ст҃ы́хъ бл҃года́ть, ю҆́же ѿ хрⷭ҇та̀ прiѧ́ша. тѣ́мже и҆ мѡ́щи и҆́хъ ѿ бжⷭ҇твенныѧ си́лы непреста́ннѡ дѣ́йствꙋютъ чꙋдеса̀: и҆́хже и҆ и҆мена̀, вѣ́рою призыва́єма, неисцѣ̑льныѧ болѣ̑зни и҆сцѣлѧ́ютъ. и҆́миже, гдⷭ҇и, и҆ на́съ дꙋше́вныхъ и҆ тѣле́сныхъ страсте́й свободѝ, ꙗ҆́кѡ чл҃вѣколю́бецъ.

И҆ ны́нѣ, Бцⷣе, ты̀ є҆сѝ лоза̀ и҆́стиннаѧ:

И҆лѝ крⷭ҇тобг҃оро́диченъ. Подо́бенъ: Всѐ ѿло́жше:

А҆́гнца своего̀ * а҆́гница нескве́рнаѧ дре́вле * и҆ непоро́чнаѧ влⷣчца * на дре́вѣ крⷭ҇тнѣмъ ꙗ҆́кѡ ѹ҆зрѣ̀, * мт҃рски восклица́ше, * и҆ дивѧ́щисѧ, вопiѧ́ше: * ча́до сладча́йшее, * что̀ зрѣ́нiе сiѐ но́вое и҆ пресла́вное; * ка́кѡ со́нмъ безблагода́тный * сꙋди́щꙋ пiла́товꙋ предаде́ тѧ, * и҆ ѡ҆сꙋжда́етъ на сме́рть живота̀ всѧ́ческихъ; * но воспѣва́ю твоѐ неизрече́нное, * сло́ве, снизхожде́нiе.

На стiхо́внѣ ѻ҆ктѡ́иха.

(А҆ и҆дѣ́же хра́мъ ст҃ы́хъ, и҆лѝ восхо́щетъ кто̀ ст҃ы̑мъ пѣ́ти полѷеле́й: тогда̀ на стiхо́внѣ стiхи̑ры, и҆ на ѹ҆́трени, по каѳíсмахъ, сѣда́льны, и҆ канѡ́нъ бцⷣѣ, и҆ ст҃ы́хъ канѡ́на два̀, и҆ хвали̑тны, и҆ славосло́вiе.)

На стiхо́внѣ стiхи̑ры, гла́съ в҃:

И҆сто́чникъ и҆сцѣле́нiй є҆ди́наго то́кмѡ въ лѣ́тѣ  и҆сцѣлѣва́ше: хра́мъ же безсре́бреникѡвъ всѐ мно́жество и҆сцѣлѧ́етъ недꙋ́гꙋющихъ: неѡскꙋ́дно бо є҆́сть и҆ неиждива́емое бога́тство ст҃ы́хъ. тѣ́хъ моли́твами, хрⷭ҇тѐ, поми́лꙋй на́съ.

Стíхъ: Ди́венъ бг҃ъ во ст҃ы́хъ свои́хъ, бг҃ъ i҆и҃левъ.

Ѳеофа́ново:

Любо́вiю бжⷭ҇твенною и҆ жела́нiемъ бꙋ́дꙋщихъ дѣ́тельнѣ пожи́вше, спаси́тєльнаѧ пꙋти̑ и҆спра́висте. тѣ́мже чистотꙋ̀ дꙋше́внꙋю нескве́рнѡ соблю́дше, вє́щнымъ до конца̀ противоста́сте: дх҃омъ же бжⷭ҇твеннымъ позлати́вшесѧ, беззла́тно и҆сцѣле́нiе недꙋ́гꙋющымъ подаетѐ, дво́ица свѧще́ннаѧ, свѣтоза́рный соꙋ́зе, просвѣще́нный бжⷭ҇твенный сопрꙋ́же, безсре́брєницы, въ ско́рбехъ и҆ недꙋ́зѣхъ посѣща́юще на́съ, и҆ дꙋ́шъ на́шихъ недꙋ́ги безме́зднѡ врачꙋ́юще.

Стíхъ: Ст҃ы̑мъ, и҆̀же сꙋ́ть на землѝ є҆гѡ̀, ѹ҆дивѝ гдⷭ҇ь всѧ̑ хотѣ̑нiѧ своѧ̑ въ ни́хъ.

Ге́рманово:

Вели́кихъ сподо́бльшесѧ дарѡ́въ, всехва́льнiи, въ смире́нномъ житiѝ на землѝ пожи́сте: и҆ проходѧ́ще всю́дꙋ, тꙋ́не недꙋ́гꙋющихъ стра̑сти врачꙋ́юще, ꙗ҆ви́стесѧ а҆́гг҃лѡвъ собесѣ̑дницы, космо̀ съ дамiа́номъ мꙋ́дрымъ, бра́тiѧ прекра̑снаѧ: и҆ на́шѧ стра̑сти моли́твами ва́шими ѹ҆врачи́те.

Сла́ва, гла́съ s҃:

Всегда̀ и҆мꙋ́ще хрⷭ҇та̀, дѣ́йствꙋюща въ ва́съ, ст҃íи безсре́брєницы, чꙋдодѣ́йствꙋете въ мíрѣ, немощствꙋ́ющыѧ врачꙋ́ете. и҆́бо врачевство̀ ва́ше и҆сто́чникъ є҆́сть неисчерпа́емый. че́рплемь же, па́че преистека́етъ, и҆ и҆злива́емь, и҆зꙿѡби́лꙋетъ: на кíйждо де́нь и҆стощава́емь, и҆ ѹ҆множа́етсѧ, всѣ̑мъ подаѧ̀, и҆ неѡскꙋдѣва́емь пребыва́ѧ: и҆ че́рплющiи насыща́ютсѧ врачева́нiй, то́йже пребыва́етъ неиждивꙋ́щъ. что̀ ѹ҆̀бо ва́съ нарече́мъ; цѣли́тельныхъ ли врачє́въ дꙋ́шъ же и҆ тѣле́съ; цѣли́телей страсте́й неисцѣ́льныхъ, тꙋ́не  и҆сцѣлѧ́ющихъ всѣ́хъ прiе́мшихъ дарова́нiе ѿ сп҃са хрⷭ҇та̀, подаю́щагѡ на́мъ ве́лiю ми́лость.

И҆ ны́нѣ, бг҃оро́диченъ:

Никто́же притека́ѧй къ тебѣ̀, посра́мленъ ѿ тебє̀ и҆схо́дитъ, пречⷭ҇таѧ бцⷣе дв҃о: но про́ситъ бл҃года́ти, и҆ прiе́млетъ дарова́нiе къ поле́зномꙋ проше́нiю.

И҆лѝ крⷭ҇тобг҃оро́диченъ. Подо́бенъ: Тридне́венъ:

Ви́дѧщи тѧ̀ распина́ема, хрⷭ҇тѐ, тебѐ ро́ждшаѧ, вопiѧ́ше: что̀ стра́нное, є҆́же ви́ждꙋ та́инство, сн҃е мо́й; ка́кѡ на дре́вѣ ѹ҆мира́еши пло́тiю повѣ́шенъ, жи́зни пода́телю.

Тропа́рь, гла́съ и҃:

Ст҃íи безсре́брєницы и҆ чꙋдотво́рцы, космо̀ и҆ дамiа́не, посѣти́те не́мѡщи на́шѧ: тꙋ́не прiѧ́сте, тꙋ́не дади́те на́мъ.



На ѹ҆́трени, по а҃-й каѳíсмѣ, сѣда́ленъ ѻ҆ктѡ́иха, и҆лѝ ст҃ы́хъ, гла́съ д҃. Подо́бенъ: Ско́рѡ предварѝ:

Въ мíрѣ бг҃оꙋго́дно житiѐ стѧжа́вше, богатносвѣ́тлiи, и҆сцѣле́нiѧ на́мъ ра́дость прiе́млющымъ, и҆звѣще́нiе ст҃ы̑мъ, че́стнѣ наꙋчи́вшесѧ, подаетѐ: ꙗ҆ви́стесѧ бо пресла́внiи вра́чеве болѧ́щихъ, хрⷭ҇тꙋ̀ споспѣшествꙋ́ющꙋ ва́мъ, космо̀ и҆ дамiа́не, ст҃íи безмє́здницы.

Два́жды.

Сла́ва, и҆ ны́нѣ, бг҃оро́диченъ:

Пое́мъ тѧ̀, бг҃оневѣ́сто и҆ мт҃и хрⷭ҇та̀ бг҃а, сла́вѧще ржⷭ҇тво̀ твоѐ непостижи́мое, и҆́мже и҆зба́вихомсѧ ѿ ле́сти дiа́воли и҆ всѧ́ческихъ бѣ́дъ, влⷣчце бцⷣе, и҆ вѣ́рнѡ взыва́емъ: поми́лꙋй ста́до твоѐ, є҆ди́на всепѣ́таѧ.

По в҃-й каѳíсмѣ сѣда́ленъ, гла́съ и҃. Поⷣ: Повелѣ́нное та́йнѡ:

Ѿ безме́здныхъ сокро́вищъ чꙋдеса̀ содѣва́юще, пречⷭ҇тыхъ дарѡ́въ бл҃года́тныхъ, ꙗ҆ви́стесѧ раче́нiемъ бг҃олѣ́пнѣ, бога́тство воспрiе́мше небе́сное, и҆ сла́вꙋ ѡ҆ста́вльше земнꙋ́ю. тѣ́мъ пѣ́снь прино́симъ всѣ́хъ содѣ́телю, бл҃года́ть дарова́вшемꙋ ва́мъ и҆сцѣле́нiй.

Два́жды. 

Сла́ва, и҆ ны́нѣ, бг҃оро́диченъ:

Непремѣ́ннаго бг҃а ꙗ҆́кѡ ро́ждшаѧ, и҆змѣне́ннаго мѧ̀ при́снѡ грѣхо́мъ, ѹ҆твердѝ се́рдце моѐ, блага́ѧ, моли́твами мт҃рними твои́ми, ꙗ҆́кѡ да и҆ а҆́зъ зовꙋ́ ти, бцⷣе марíе: поми́лꙋй ста́до твоѐ, є҆́же стѧжа́ла є҆сѝ, всенепоро́чнаѧ.

По полѷеле́и сѣда́ленъ, гла́съ и҃. Подо́бенъ: Премꙋ́дрости:

И҆сцѣле́нiй да́телiе и҆ чꙋдотво́рцы, и҆ чꙋде́съ свѣти́льники свѣтопрiе́мнiи всѣ̑мъ ꙗ҆ви́стесѧ дꙋхо́вною бл҃года́тiю: страсте́й бо пла́мень вѣ́рою прохлажда́ете, и҆ вѣ́рныхъ въ не́й смы́слъ согрѣва́ете. тѣ́мъ, врачевство̀ дꙋше́вное стѧжа́вше, бжⷭ҇твеннꙋю цр҃ковь ва́шꙋ, къ не́йже прибѣга́юще, вопiе́мъ: бг҃оно́сцы безсре́брєницы, моли́те хрⷭ҇та̀ бг҃а, согрѣше́нiй ѡ҆ставле́нiе дарова́ти пра́зднꙋющымъ любо́вiю свѧтꙋ́ю па́мѧть ва́шꙋ.

Два́жды.

Сла́ва, и҆ ны́нѣ, бг҃оро́диченъ:

Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ сѣ́мене ро́ждшꙋю бг҃а пло́тiю, всѝ ѹ҆блажа́емъ ро́ди человѣ́честiи: ѻ҆́гнь бо всели́сѧ въ тѧ̀ бжⷭ҇тва̀, и҆ ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а. тѣ́мъ а҆́гг҃льскiй и҆ человѣ́ческiй ро́дъ, досто́йнѡ сла́вимъ прест҃о́е ржⷭ҇тво̀ твоѐ, и҆ согла́снѡ вопiе́мъ тѝ: молѝ хрⷭ҇та̀ бг҃а, согрѣше́нiй ѡ҆ставле́нiе дарова́ти покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀.

Степє́нна, а҃-й а҆нтiфѡ́нъ д҃-гѡ гла́са. Прокíменъ, гла́съ д҃: Ст҃ы̑мъ, и҆̀же сꙋ́ть на землѝ є҆гѡ̀, ѹ҆дивѝ гдⷭ҇ь всѧ̑ хотѣ̑нiѧ своѧ̑ въ ни́хъ. Стíхъ: Предзрѣ́хъ гдⷭ҇а предо мно́ю вы́нꙋ: Всѧ́кое дыха́нiе, Е҆ѵⷢ҇лiе ма́рка, зача́ло к҃г.

По н҃-мъ ѱалмѣ̀ стiхи́ра, гла́съ в҃:

Сѐ, ко́ль добро̀, и҆ ко́ль красно̀, є҆́же жи́ти бра́тiи вкꙋ́пѣ, въ дс҃ѣ ст҃ѣ́мъ, ꙗ҆́коже речѐ бг҃оѻте́цъ дв҃дъ, любо́вiю нелицемѣ́рною, и҆ вѣ́рою несомнѣ́нною, сло́вомъ и҆́стиннымъ, ꙗ҆́кѡ рѧ̑сны зла̑ты, дрꙋ́гъ дрꙋ́зѣ себѐ придержа́щѧ.  прiиди́те ны́нѣ, благослови́мъ гдⷭ҇а, да́вшаго на́мъ ст҃ы̑ѧ своѧ̑ безме́здники, космꙋ̀ и҆ дамiа́на, врачѝ болѧ́щихъ, свѣти̑ла те́мныхъ, прогони́тели де́мѡнѡвъ, и҆́миже болѧ́щiи и҆сцѣлѧ́ютсѧ, и҆́миже ме́ртвiи воскреса́ютъ, и҆́миже прокаже́ннiи ѡ҆чища́ютсѧ, по гла́сꙋ гдⷭ҇ню: тꙋ́не ѹ҆́бѡ прiѧ́ша, тꙋ́не же и҆ подаю́тъ болѧ́щымъ и҆сцѣлє́нiѧ. и҆́хже моли́твами, хрⷭ҇тѐ бж҃е, просвѣтѝ дꙋ́шы на́шѧ.

Ѻ҆́ба канѡ́на ѻ҆ктѡ́иха безъ мч҃ничнѡвъ, и҆ ст҃ы́хъ канѡ́нъ на s҃. А҆ и҆дѣ́же хра́мъ, канѡ́нъ бцⷣы со i҆рмосо́мъ на s҃: и҆ ст҃ы́хъ ѻ҆́ба канѡ́на на и҃:

Канѡ́нъ,

є҆гѡ́же краегране́сiе: Сла̑вныѧ врачѝ земны̑мъ пѣ́ти подоба́етъ.

Гла́съ s҃. Пѣ́снь а҃. I҆рмо́съ:

Ꙗ҆́кѡ по сꙋ́хꙋ пѣшеше́ствовавъ i҆и҃ль по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь пои́мъ, вопiѧ́ше.

Ѡ҆зарѧ́еми сла́вою бжⷭ҇твенною, бг҃освѣ́тлiи безсре́брєницы, ѡ҆зари́те на́шѧ дꙋ́шы, разорѧ́юще стра́стнꙋю мглꙋ̀, ꙗ҆́кѡ да ва́съ вѣ́рою почита́емъ.

Тлетво́рныхъ ѡ҆чи́щшесѧ пе́рвѣе страсте́й, болѣ́зней преложе́нiемъ, ѡ҆чища́ете на́шѧ лю̑тыѧ недꙋ́ги, мꙋ́дрiи, и҆ болѣ̑зни дꙋшє́вныѧ ѡ҆блегча́ете.

Ѿ всѣ́хъ влⷣки да́ръ прiѧ́сте, ст҃íи, чꙋде́съ дарова̑нiѧ, на́шѧ и҆сцѣли́те мнѡ́гiѧ и҆ неꙋдобоисцѣ́льныѧ пло́ти стра̑сти, мо́лимсѧ.

Моле́нiе, безсре́брєницы и҆ вра́чеве, бг҃ꙋ принеси́те, ꙗ҆́кѡ да и҆зба́витъ ны̀ и҆скꙋше́нiй и҆ скорбе́й мно́гихъ, и҆ тре́петнагѡ и҆ стра́шнагѡ тогда̀ мꙋче́нiѧ.

Бг҃оро́диченъ:

Зако́нѡвъ є҆сте́ственныхъ кромѣ̀ ро́ждши, чⷭ҇таѧ, законода́телѧ i҆и҃са, и҆зба́вителѧ, є҆го́же молѝ и҆зба́вити ны̀, бцⷣе, мно́гихъ беззако́нiй на́шихъ. 

Дрꙋгíй канѡ́нъ,

є҆гѡ́же краегране́сiе: Пѣ́сньми почита́ю мꙋ̑дрыѧ безсре́брєники.

Творе́нiе i҆ѡа́нна дамаскина̀.

Гла́съ а҃. Пѣ́снь а҃. I҆рмо́съ:

Пои́мъ всѝ лю́дiе, ѿ го́рькiѧ рабо́ты фараѡ́ни i҆и҃лѧ и҆змѣ́ншемꙋ, и҆ во глꙋбинѣ̀ морстѣ́й нога́ми немо́крыми наста́вльшемꙋ, пѣ́снь побѣ́днꙋю, ꙗ҆́кѡ просла́висѧ.

Ѿ бл҃года́ти нача́льныѧ трⷪ҇цы, дво́ица чꙋ́днаѧ и҆ честна́ѧ свѣща́ема, всѣ̑мъ и҆сцѣлє́нiѧ приходѧ́щымъ вѣ́рнѡ подае́тъ, при́снѡ и҆сточа́ющи.

Тайноꙋчи́ми живонѡ́снымъ словесє́мъ, ꙗ҆́кѡ свѣти̑ла въ мíрѣ возсiѧ́вше, стра́стнꙋю мглꙋ̀ ѹ҆до́бь разгонѧ́ете теплото́ю вѣ́ры, всебл҃же́ннiи.

Зако́нꙋ покарѧ́ющесѧ сп҃совꙋ, всесла́внiи, сладостра́стiе ѹ҆́бѡ плотско́е ѿри́нꙋша: добродѣ́тельными же дꙋша́ми свѣтлѣ́йше просвѣща́ющесѧ, въ мíрѣ преизѧ́ществоваша, досточꙋ́днiи.

Бг҃оро́диченъ:

Во всего̀ человѣ́ка, въ твою̀ ѹ҆тро́бꙋ всели́выйсѧ, бг҃ома́ти, неизрече́ннѣ ѡ҆блече́сѧ, и҆зъ ѻ҆ц҃а̀ возсiѧ́вый сн҃ъ безлѣ́тнѣ пребжⷭ҇твенный: томꙋ̀ воспои́мъ, ꙗ҆́кѡ просла́висѧ.

Пѣ́снь г҃. I҆рмо́съ:

Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ѹ҆тверди́вый на́съ на ка́мени и҆сповѣ́данiѧ твоегѡ̀.

Мíръ пое́тъ ва̑ша, ст҃íи, всегда̀ мнѡ́гаѧ бл҃годѣѧ̑нiѧ, и҆ чꙋде́съ мно́жєства, чꙋдотво́рцы и҆ вра́чеве, а҆́гг҃лъ всѣ́хъ равностоѧ́тели.

Ва́съ ѻ҆бои́хъ свѣтода́телей мо́лимъ, sвѣ́здъ на высотѣ̀ лежа́щихъ цр҃кве та́йнѡ, космо̀ и҆ дамiа́не, сердца̀ вѣ́рныхъ ѡ҆зари́те.

Ка̑пли и҆сточа́юще при́снѡ, ст҃íи, и҆сцѣле́нiѧ, ѡ҆мы́йте,  всѣ́хъ дꙋше́внꙋю скве́рнꙋ, и҆ стра́стныѧ пло́ти то́ки всѧ̑ ѹ҆ста́вите.

Сѐ, совокꙋпи́вшесѧ лю́дiе, ст҃íи, ѿвсю́дꙋ, ва́шѧ воспѣ́ти вели̑кiѧ да́ры, внꙋ́трь цр҃кве ва́шеѧ: но всѣ́хъ молє́нiѧ и҆спо́лните.

Бг҃оро́диченъ:

Ст҃а́ѧ влⷣчце чⷭ҇таѧ, прест҃о́е сло́во воплоти́вшаѧ сло́вомъ, безслове́сныхъ мѧ̀ страсте́й, пою́ща тѧ̀ благоче́стнѡ бжⷭ҇твенными словесы̀, и҆зба́ви, пренепоро́чнаѧ.

И҆́нъ. I҆рмо́съ:

Ѹ҆твердѝ менѐ, хрⷭ҇тѐ, на недви́жимомъ ка́мени за́повѣдей твои́хъ, и҆ просвѣти́ мѧ свѣ́томъ лица̀ твоегѡ̀: нѣ́сть бо свѧ́тъ па́че тебє̀, чл҃вѣколю́бче.

Врачева́нiй и҆сто́чники, дарѡ́въ же бжⷭ҇твенныхъ стрꙋи̑, невеще́ственнагѡ свѣ́та свѣтлѣ̑йшаѧ прiѧ́тєлища, всѝ досто́йнѣ воспои́мъ.

Ꙗ҆́кѡ тѣлє́сныѧ и҆ дꙋшє́вныѧ врачꙋ́юще стра̑сти и҆ болѣ̑зни приходѧ́щихъ къ ва́мъ, всечⷭ҇тнíи, ѹ҆се́рднѡ ны́нѣ, ꙗ҆́кѡ благодѣ́телiе, и҆сцѣлѧ́ете.

Пло́дными добродѣ́тельми ѹ҆краша́еми, всѧ́кꙋ тлѣ́емꙋю сла́дость жите́йскꙋю ꙗ҆́вѣ ѿрази́сте, къ бж҃iей добро́тѣ непреста́ннѡ взира́юще.

Бг҃оро́диченъ:

Въ ви́дѣ на́шемъ пре́жде неви́димый ꙗ҆ви́сѧ, ѽ бг҃ороди́тельнице! сте́кшꙋсѧ съ пло́тiю бж҃ествꙋ̀ во ѹ҆тро́бѣ твое́й прест҃ѣ́й, бг҃оневѣ́сто.

Сѣда́ленъ, гла́съ и҃. Подо́бенъ: Премꙋ́дрости:

Ѿ и҆сто́чника бе́здны, i҆и҃са, чꙋде́съ стрꙋи̑ благолѣ́пнѡ поче́рпше, ст҃íи, та́йными тꙋ́чами страсте́й мра̑чныѧ ѻ҆́блаки ѿгонѧ́ете, и҆ недꙋ́гꙋющымъ человѣ́кѡмъ и҆сцѣлє́нiѧ подае́те. тѣ́мъ, полꙋчи́вше здра́вое весе́лiе ва́ми, пресла́внiи, ѹ҆дивлѧ́еми зове́мъ: бг҃оно́снiи безсре́брєницы, моли́те  хрⷭ҇та̀ бг҃а, согрѣше́нiй ѡ҆ставле́нiе дарова́ти пра́зднꙋющымъ любо́вiю свѧтꙋ́ю па́мѧть ва́шꙋ.

Два́жды.

Сла́ва, и҆ ны́нѣ, бг҃оро́диченъ:

Ꙗ҆́кѡ всенепоро́чнаѧ невѣ́сто творца̀, ꙗ҆́кѡ неискꙋсомꙋ́жнаѧ мт҃и и҆зба́вителѧ, прiѧ́телище ꙗ҆́кѡ сꙋ́щи, ѹ҆тѣ́шителѧ, препѣ́таѧ, беззако́нiю мѧ̀ сꙋ́ща скве́рное ѡ҆би́телище, и҆ бѣсѡ́мъ и҆гра́лище въ ра́зꙋмѣ бы́вша, потщи́сѧ ѿ тѣ́хъ sлодѣ́йства мѧ̀ и҆зба́вити, и҆ свѣ́тлое жили́ще добродѣ́телей совершѝ, свѣтоно́снаѧ нетлѣ́ннаѧ, ѿженѝ ѻ҆́блакъ страсте́й, и҆ вы́шнѧгѡ прича́стiѧ сподо́би, и҆ свѣ́та невече́рнѧгѡ, моли́твами твои́ми.

Крⷭ҇тобг҃оро́диченъ:

А҆́гнца и҆ па́стырѧ и҆ и҆зба́вителѧ а҆́гница зрѧ́щи на крⷭ҇тѣ̀, восклица́ше пла́чꙋщи, и҆ го́рькѡ рыда́ющи, вопiѧ́ше: мíръ ѹ҆́бѡ ра́дꙋетсѧ, прiе́млѧ тобо́ю и҆збавле́нiе, ѹ҆тро́ба же моѧ̀ гори́тъ, зрѧ́щи твоѐ распѧ́тiе, є҆́же терпи́ши за милосе́рдiе ми́лости. долготерпѣли́ве гдⷭ҇и, ми́лости бе́здно, и҆ и҆сто́чниче неисчерпа́емый, ѹ҆милосе́рдисѧ и҆ да́рꙋй согрѣше́нiй ѡ҆ставле́нiе, вѣ́рою пою́щымъ бжⷭ҇твєнныѧ стрⷭ҇ти твоѧ̑.

Пѣ́снь д҃. I҆рмо́съ:

Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆ гдⷭ҇ѣ пра́зднꙋющи.

Бжⷭ҇твенное ро́ждiе вои́стиннꙋ благопло́дно, ло́зы бж҃е́ствєнныѧ, та́йное вiно̀ и҆ска́пающыѧ, въ весе́лiи мꙋ̑дрыѧ безсре́бреники ѹ҆блажи́мъ.

Ѻ҆рꙋ́жiе ꙗ҆ви́стесѧ, ѹ҆стрѣлѧ́ющее врагѝ неви̑димыѧ: и҆́хже и҆ на́съ стрѣ́лъ и҆зба́вите, застꙋпа́юще на́шꙋ жи́знь, мꙋ́дрiи безсре́брєницы.

Не є҆́сть человѣ́къ, и҆́же кто̀ не стѧжа̀ бл҃гȋѧ ва́съ моли́твенники ко хрⷭ҇тꙋ̀, ст҃íи безсре́брєницы: є҆го́же моли́те, ѻ҆гнѧ̀ вѣ́чнагѡ на́съ и҆зба́вити. 

Ва́съ, бл҃же́ннiи, и҆́же призыва́етъ, и҆ на землѝ и҆ въ мо́ри бѣ́дъ всѧ́кихъ свобожда́етсѧ: тѣ́мъ и҆зба́вите на́съ сопроти́внагѡ ѡ҆бстоѧ́нiѧ.

Бг҃оро́диченъ:

Всели́всѧ гдⷭ҇ь, чⷭ҇таѧ, посредѣ̀ тебє̀, вмѣсти́лище ст҃о́е, и҆сто́чникъ мно́гихъ ꙗ҆влѧ́етъ и҆сцѣле́нiй, и҆ ѡ҆чище́нiе страсте́й, бцⷣе приснодв҃о.

И҆́нъ. I҆рмо́съ:

Разꙋмѣ́хъ, всеси́льне, твоѐ смотре́нiе, и҆ со стра́хомъ просла́вихъ тѧ̀, сп҃се.

Рече́нiю бжⷭ҇твенномꙋ ꙗ҆́вѣ возслѣ́дꙋюще, не зла́та блиста́нiѧ, нижѐ сребра̀, бжⷭ҇твеннiи, стѧжа́сте.

Сiѧ́юще бжⷭ҇твенными чꙋдесы̀ безсре́брєницы, всѧ̑ бл҃годѣ́тельствꙋютъ, бл҃года́ть подаю́ще.

Вра́чеве мꙋ́дрiи показа́стесѧ страсте́й болѣ́знемъ, и҆сцѣли́тєльныѧ рꙋ́ки простира́юще.

Бг҃оро́диченъ:

Да залани́тствѧтсѧ ны́нѣ ли́ца, бцⷣꙋ тѧ̀ не и҆сповѣ́дающи, пречⷭ҇таѧ влⷣчце.

Пѣ́снь є҃. I҆рмо́съ:

Бж҃iимъ свѣ́томъ твои́мъ, бл҃же, ѹ҆́тренюющихъ тѝ дꙋ́шы любо́вiю ѡ҆зарѝ, молю́сѧ, тѧ̀ вѣ́дѣти, сло́ве бж҃iй, и҆́стиннаго бг҃а, ѿ мра́ка грѣхо́внагѡ взыва́юща.

Бжⷭ҇твенное привлеко́ша просвѣще́нiе, сiѧ́нiѧ и҆сто́чникъ всеꙋсе́рднѣ возлюби́вше, и҆ просвѣща́ютъ на́съ всегда̀ чꙋде́съ зарѧ́ми великоимени́тiи.

Кра́сный сопрꙋ́гъ сꙋ́ще, мꙋ́дрiи, бразды̑ воздѣ́лавше дꙋ́шъ бг҃озна́меньми, при́снѡ пожина́юще стра́сти ꙗ҆́коже пле́велы, и҆ здра́вiѧ кла́съ стори́чествꙋюще.

Вжилѧ́еми крѣ́постiю хрⷭ҇то́вою, въ sло́бѣ си́льнагѡ всю̀ крѣ́пость погꙋби́сте: є҆гѡ́же мꙋчи́тельства на́съ и҆зба́вите, неꙋсы́пнiи предста́тели на́ши безсре́брєницы.

Ше́ствовати стєзѝ на́мъ пра̑выѧ и҆ твори́ти во́лю  бж҃iю, ѹ҆крѣпи́те, ст҃íи, ѹ҆ставлѧ́юще стра̑сти серде́цъ на́шихъ, и҆ тѣле́съ недꙋ́ги ѡ҆блегчева́юще.

Бг҃оро́диченъ:

И҆зба́ви мѧ̀, влⷣчце бл҃га́ѧ, и҆скꙋше́нiй врага̀, и҆ гее́нны мꙋче́нiѧ, и҆ ѡ҆бдержа́щагѡ мѧ̀ плѣне́нiѧ: и҆ не посрамѝ менє̀ пѣсносло́вѧщагѡ тѧ̀.

И҆́нъ. I҆рмо́съ:

Ѿ но́щи ѹ҆́тренююще, пое́мъ тѧ̀, хрⷭ҇тѐ, ѻ҆ц҃ꙋ̀ собезнача́льна, и҆ сп҃са дꙋ́шъ на́шихъ: ми́ръ мíрови пода́ждь, чл҃вѣколю́бче.

Ꙗ҆́кѡ пото́ки бг҃отѡ́чныѧ, и҆сточа́ете вѣ̑рнымъ благодѣѧ́нiѧ во́ды, дꙋшє́вныѧ же кꙋ́пнѡ и҆ тѣлє́сныѧ и҆сцѣлѧ́юще недꙋ́ги, сла́внiи безсре́брєницы.

И҆сто́чникъ бл҃года́ти, честнíи безсре́брєницы, разверза́юще, всѣ̑мъ здра́вiе раздае́те, вѣ́рою и҆ любо́вiю къ ва́мъ ны́нѣ притека́ющымъ.

Свѣ́тлiи, и҆ всемꙋ́дрiи sвѣ́зды, и҆̀же зе́млю ꙗ҆́вѣ ѡ҆небеси́вше, подо́бiемъ свѣ́тлости а҆́гг҃льскiѧ, непреста́ннѡ ѡ҆зарѧ́ютъ на́съ.

Бг҃оро́диченъ:

Превы́шша ꙗ҆ви́ласѧ є҆сѝ всѣ́хъ, творца̀, ѻ҆ц҃ꙋ̀ собезнача́льнаго, заче́нши, мт҃и дв҃о, и҆ ро́ждшаѧ мíрꙋ сп҃са и҆ гдⷭ҇а.

Пѣ́снь s҃. I҆рмо́съ:

Жите́йское мо́ре воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ, вопiю́ ти: возведѝ ѿ тлѝ живо́тъ мо́й, многоми́лостиве.

Живꙋ́ще, мч҃ницы, ра́достнѡ на нб҃сѣ́хъ, въ чⷭ҇тны́й хра́мъ ва́шъ прiитѝ потщи́тесѧ, и҆ на́шѧ недꙋ́ги тѣлє́сныѧ и҆ сердє́чныѧ стра̑сти и҆сцѣли́те.

Въ бжⷭ҇твенное благолѣ́пiѧ ѡ҆дѣ́ѧвшесѧ краснѡ̀, ꙗ҆́кѡ въ сꙋгꙋ́бицꙋ, ст҃íи, на́ги ны̀ сꙋ́щѧ добродѣ́телей, бж҃е́ственнѡ ѡ҆дѣ́йте, и҆ страсте́й безче́стiѧ ны́нѣ ѡ҆бнажи́те.

Ꙗ҆́кѡ ѹ҆краше́нiемъ чꙋде́съ ѻ҆дѣ́ѧни всегда̀, спаси́телiе  мíрꙋ ꙗ҆ви́стесѧ: мiрска́гѡ ѹ҆́бѡ вре́да всѧ̑ ны̀ и҆зба́вите, ст҃íи, и҆ страсте́й нече́стiѧ и҆ мꙋче́нiѧ.

Ѹ҆мертви́ше, ст҃íи, стра̑сти всѧ̑ пло́ти смертоно́сныѧ бл҃года́тiю, животво́рными чꙋде́съ приложе́ньми, ѡ҆живлѧ́ете стра́ждꙋщыѧ, и҆ вра́тъ сме́рти и҆збавлѧ́ете.

Бг҃оро́диченъ:

Не ѡ҆пали́въ ѹ҆тро́бы твоеѧ̀ ѻ҆́гнь сы́й i҆и҃съ, и҆зъ тебє̀ пло́тiю происхо́дитъ: сего̀, чⷭ҇таѧ, молѝ, ѻ҆гнѧ̀ и҆ всѧ́кихъ мꙋ́къ и҆зба́вити вѣ́рою воспѣва́ющыѧ тѧ̀.

И҆́нъ. I҆рмо́съ:

Прⷪ҇ро́ка спа́слъ є҆сѝ ѿ ки́та, чл҃вѣколю́бче, и҆ менѐ и҆зъ глꙋбины̀ прегрѣше́нiй возведѝ, молю́сѧ.

Спаси́тєльныѧ цѣли́тели, благодѣ́тели бг҃омꙋ̑дрыѧ, космꙋ́ же и҆ дамiа́на бжⷭ҇твєнныѧ, ѹ҆се́рднѡ да почти́мъ.

Цѣломꙋ́дрiе соблю́дше, и҆ ра́зꙋмомъ ѹ҆кра́шени, косма̀ и҆ дамiа́нъ бжⷭ҇твеннiи со хрⷭ҇то́мъ ра́дꙋютсѧ.

Е҆диномꙋ́дреннѡ пожи́вше, є҆динодꙋ́шнѡ по́стничествовавше, кꙋ́пнѡ врачева̑нiѧ подаѧ́ти на́мъ ввѣ́рени бы́сте.

Бг҃оро́диченъ:

Свѣ́тъ непристꙋ́пный родила̀ є҆сѝ пло́тiю, пречⷭ҇таѧ, ве́сь мíръ просвѣща́юща зарѧ́ми бж҃ества̀.

Конда́къ, гла́съ в҃. Подо́бенъ: Твє́рдыѧ:

Бл҃года́ть прiи́мше и҆сцѣле́нiй, простира́ете здра́вiе сꙋ́щымъ въ нꙋ́ждахъ, вра́чеве, чꙋдотво́рцы пресла́внiи: но ва́шимъ посѣще́нiемъ ра́тникѡвъ де́рзѡсти низложи́те, мíръ и҆сцѣлѧ́юще чꙋдесы̀.

I҆́косъ:

Всѧ́кагѡ ра́зꙋма и҆ мꙋ́дрости прехо́дитъ сло́во мꙋ́дрыхъ врачє́въ, и҆ всѣ̑мъ зна́нiе подаю́тъ: высоча́йшагѡ бо бл҃года́ть прiе́мше, неви́димѡ здра́вiе да́рꙋютъ всѣ̑мъ. ѿню́дꙋже и҆ мнѣ̀ по́вѣсти бл҃года́ть дарова́сѧ пѣ́ти, ꙗ҆́кѡ бг҃онѡ́сныѧ ѹ҆го́дники хрⷭ҇тѡ́вы и҆ слꙋжи́тели, и҆сцѣле́нiй  мно́жество подаю́щыѧ: болѣ́зней бо всѧ̑ и҆збавлѧ́ютъ, мíръ и҆сцѣлѧ́юще чꙋдесы̀.

Пѣ́снь з҃. I҆рмо́съ:

Росода́тельнꙋ ѹ҆́бѡ пе́щь содѣ́ла а҆́гг҃лъ преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нiе бж҃iе, мꙋчи́телѧ ѹ҆вѣща̀ вопи́ти: бл҃гослове́нъ є҆сѝ, бж҃е ѻ҆тє́цъ на́шихъ.

Впери́сте ѹ҆́мъ на нбⷭ҇наѧ до́брыхъ приложе́ньми, и҆ бы́сте ѻ҆́бщницы бжⷭ҇твенныхъ дарѡ́въ: крила́ти сꙋ́ще ѻ҆рлѝ, всю̀ прохо́дите зе́млю, чꙋдодѣ́йствꙋюще при́снѡ.

Просвѣти́стесѧ, ꙗ҆́коже добросiѧ́нное, безсре́брєницы, зла́то, бжⷭ҇твенною бл҃года́тiю и҆сцѣле́нiй ѡ҆богати́сте мно́жєства. тѣ́мъ ѹ҆ще́дрите ны̀, ѡ҆бꙋрева́ємыѧ лю́тыхъ нахожде́нiй и҆скꙋше́ньми.

Преложи́вше гдⷭ҇ꙋ чи́сты ва́шѧ дꙋ́хи, безсре́брєницы, да́ръ ѿ негѡ̀ прiѧ́сте, нечи̑стыѧ дꙋ́хи прогони́ти всегда̀: и҆́хже sло́бы го́рькiѧ и҆зба́вите всѣ́хъ на́съ.

Ѹ҆снꙋ́сте пра́веднѡ до́лжнымъ сно́мъ, мꙋ́дрiи безсре́брєницы, и҆ неꙋсы́пнiи моли́твєнницы є҆стѐ ѡ҆ вѣ́рныхъ: тѣ́мъ дꙋ́шъ на́шихъ при́снѡ, и҆ тѣле́съ лю̑тыѧ стра̑сти ѹ҆спи́те.

Бг҃оро́диченъ:

Молѧ́щи не преста́й чл҃вѣколю́бца бг҃а на́шего, всенепоро́чнаѧ, ꙗ҆́кѡ да прiи́мемъ всеконе́чнѣ ѿпꙋще́нiе sлы́хъ, и҆ полꙋчи́мъ на нб҃сѣ́хъ ѹ҆готѡ́ваннаѧ блага̑ѧ лю́бѧщымъ є҆го̀.

И҆́нъ. I҆рмо́съ:

Тебѐ ѹ҆́мнꙋю, бцⷣе, пе́щь, разсмотрѧ́емъ, вѣ́рнiи: ꙗ҆́коже бо ѻ҆́троки спасѐ трѝ превозноси́мый, мíръ ѡ҆бновѝ, во чре́вѣ твое́мъ всецѣ́лъ, хва́льный ѻ҆тцє́въ и҆ препросла́вленъ.

Всецѣ̑лы бг҃ꙋ бг҃омꙋ́дреннѣ ꙗ҆ви́стесѧ, всѝ бг҃а вмѣсти́тєльны: мíръ бо ве́сь бг҃а ра́ди ѡ҆ста́висте, стопа́мъ послѣ́дꙋюще сп҃сѡвымъ, всесла́внiи, бг҃олѣ́пнѣ, ѻ҆тцє́въ бг҃а почита́юще.

Преесте́ственнѡ, вра́чевє всеизрѧ́днѣйшiи, немощны́хъ  ꙗ҆́звы рꙋкодѣ́йствы та́инственными всѧ̑ и҆сцѣлѧ́ете, лѣчбы̑ спаси́тєльныѧ ѿ сокро́вищъ почерпа́юще бжⷭ҇твенныхъ, и҆ воспѣва́юще бг҃а пресла́внаго.

Вѣнце́мъ твоегѡ̀ црⷭ҇твiѧ, влⷣко, и҆ багрѧни́цею свѣ́тлою ѹ҆краси́лъ є҆сѝ бг҃олѣ́пнѣ превозлю́бльшыѧ добро́тꙋ непости́жнꙋю, хрⷭ҇тѐ, твоеѧ̀ красоты̀, и҆ вѣ́рныхъ благодѣ́тєли ѻ҆́бщыѧ сiѧ̑ показа́лъ є҆сѝ.

Бг҃оро́диченъ:

Восто́кꙋ свы́ше, пречⷭ҇таѧ, ꙗ҆́вльшꙋсѧ на землѝ, показа́ласѧ є҆сѝ всеблаголѣ́пнаѧ две́рь и҆ всесвѣ́тлаѧ, мíръ ѡ҆зарѧ́ющи лꙋча́ми чистоты̀, и҆ вѣ̑рнымъ лꙋчы̀ чꙋде́съ при́снѡ посыла́ющи.

Пѣ́снь и҃. I҆рмо́съ:

И҆зъ пла́мене преподѡ́бнымъ ро́сꙋ и҆сточи́лъ є҆сѝ, и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти. Тѧ̀ превозно́симъ во всѧ̑ вѣ́ки.

Недꙋ́гѡвъ всѧ́ческихъ сꙋ́ще ра̑тницы, посо́бiемъ бжⷭ҇твеннагѡ дх҃а, ст҃íи, ѹ҆толи́те на́шихъ дꙋ́шъ недꙋ́гѡванiѧ, и҆ тѣле́съ ѡ҆блегчи́те болѣ̑зни.

Ви́дителiе гдⷭ҇ни ны́нѣ красоты̀ сꙋ́ще и҆́стиннѡ, присѣща́йте се́й кра́сный бг҃оно́сный хра́мъ ва́шъ, и҆ и҆сто́чникъ чꙋде́съ мно́гихъ соверша́йте.

Ѿ и҆сто́чника ра́йска и҆сходѧ́ще, ꙗ҆́кѡ рѣ́ки двѣ̀, всѐ напаѧ́ете лицѐ землѝ и҆сцѣле́нiй стрꙋѧ́ми, недꙋ́гѡвъ и҆зсꙋша́юще тꙋ́чы.

Бл҃жє́нныѧ надє́жды прiи́мше, ѿ всѣ́хъ досто́йнѡ блажите́сѧ, ꙗ҆́кѡ и҆спо́лнителiе, блаже́ннiи, бг҃а на́шегѡ бжⷭ҇твенныхъ хотѣ́нiй, безсре́брєницы, ꙗ҆́вльшесѧ.

Вра́чевє неисцѣ́льныхъ страсте́й, безсре́брєницы, неисцѣ̑льныѧ стра̑сти на́шѧ и҆сцѣли́те, и҆ и҆скꙋше́нiй бꙋ́рю ѹ҆толи́те, и҆ ѹ҆ны́нiѧ разжени́те ѻ҆́блаки.

Бг҃оро́диченъ:

Со а҆́гг҃лы ст҃ы́ми, пѣсносло́вимъ ѻ҆ц҃а̀, и҆ сло́ва, и҆ дх҃а  ст҃а́го, є҆ди́но въ тре́хъ ѵ҆поста́сѣхъ бжⷭ҇тво̀, є҆ди́но црⷭ҇тво, и҆ є҆ди́нꙋ вла́сть.

И҆́нъ. I҆рмо́съ:

Въ пещѝ ѻ҆́троцы i҆и҃лєвы, ꙗ҆́коже въ горни́лѣ, добро́тою благоче́стiѧ чистѣ́е зла́та блеща́хꙋсѧ, глаго́люще: бл҃гослови́те, всѧ̑ дѣла̀ гдⷭ҇нѧ, гдⷭ҇а, по́йте и҆ превозноси́те во всѧ̑ вѣ́ки.

Ѹ҆ме́рше мíра сегѡ̀ кра̑снымъ, и҆ сребролю́бiе недꙋ́гъ ѿсѣ́кше, наименова́ни бы́сте, мꙋ́дрiи, всѣ́ми безсре́брєницы, вопiю́щими: всѧ̑ дѣла̀ гдⷭ҇а по́йте, и҆ превозноси́те во всѧ̑ вѣ́ки.

Вѣ̑чныѧ прича̑стницы жи́зни бы́сте проѧвле́ннѣ: жи́зни бо тлѣ́емыѧ всѧ̑ ѡ҆ста́висте кра̑снаѧ, согла́снѣ зовꙋ́ще: благослови́те всѧ̑ дѣла̀ гдⷭ҇а, по́йте и҆ превозноси́те во всѧ̑ вѣ́ки.

И҆зба́ви всѧ̑, влⷣко хрⷭ҇тѐ, лю́тыхъ болѣ́зней моли́твами безсре́бреникѡвъ, и҆ сподо́би при́снѡ согла́снѣ зва́ти тебѣ̀: бл҃гослови́те всѧ̑ дѣла̀ гдⷭ҇а, по́йте и҆ превозноси́те во всѧ̑ вѣ́ки.

Бг҃оро́диченъ:

Ра́дꙋющесѧ, всѝ вѣ́рнiи, и҆ бл҃года́тiю ѹ҆крѣ́пльшесѧ, и҆̀же ржⷭ҇тво́мъ твои́мъ и҆зба́влени бы́вше, чⷭ҇таѧ, мт҃и дв҃о, непреста́ннѡ вопiе́мъ: бл҃гослови́те всѧ̑ дѣла̀ гдⷭ҇а, по́йте и҆ превозноси́те во всѧ̑ вѣ́ки.

Пѣ́снь ѳ҃. I҆рмо́съ:

Бг҃а человѣ́кѡмъ невозмо́жно ви́дѣти, на него́же не смѣ́ютъ чи́ни а҆́гг҃льстiи взира́ти: тобо́ю бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно, є҆го́же велича́юще, съ нбⷭ҇ными вѡ́и тѧ̀ ѹ҆блажа́емъ.

Се́й хра́мъ ва́шъ чꙋдесы̀ всеблаголѣ́пнѡ, ꙗ҆́кѡ sвѣзда́ми свѣ́тлыми, ѹ҆краша́етсѧ, и҆, согла́снѡ веселѧ́сѧ, всегда̀ блажи́тъ, и҆ честнꙋ́ю ва́шꙋ па́мѧть пра́зднꙋетъ благоче́стнѡ, честнíи безсре́брєницы.

Ꙗ҆́кѡ свѣ́тъ, ꙗ҆́кѡ два̀ вели̑ка сл҃нца, разꙋ́мнꙋю тве́рдь ѹ҆краша́ете, безсре́брєницы, и҆ зна́менiй зарѧ́ми  просвѣща́ете всѣ́хъ вѣ́рныхъ сердца̀. тѣ́мъ зове́мъ: разрѣши́те тмꙋ̀ страсте́й на́шихъ, мо́лимсѧ.

Въ се́ла вы̑шнѧѧ вселѧ́еми, ст҃íи, посредѣ̀ на́съ бы́ти неви́димѡ милосе́рдꙋйте, и҆̀же посредѣ̀ бжⷭ҇твеннагѡ хра́ма ва́шегѡ, пѣ̑сни возсыла́ющихъ вседержи́телю, и҆ блажа́щихъ прилѣ́жнѡ ва́съ, всехва́льнiи.

Землѧ̀ съ вы́шними весели́тсѧ въ свѣ́тлый бжⷭ҇твенный пра́здникъ ва́шъ, ст҃íи: є҆го́же соверша́ющихъ на́съ и҆зба́вите тмы̀ и҆ болѣ́зней, и҆ всѧ́кiѧ тѣсноты̀, и҆ є҆́же во а҆́дѣ лю́тагѡ, мꙋ́дрiи, мꙋче́нiѧ.

Бг҃оро́диченъ:

Тре́петное рожде́нiе и҆мꙋ́щи, всечⷭ҇таѧ, въ стра́шный де́нь и҆спыта́нiѧ, молю́сѧ, стра́шнагѡ ѿвѣ́та и҆зба́ви мѧ̀, и҆ спаса́емыхъ стоѧ́нiѧ прича́стника сотворѝ, вѣ́рнѡ пою́ща тѧ̀, бг҃ора́дованнаѧ.

И҆́нъ. I҆рмо́съ:

Тебѐ свѣ́тлꙋю свѣщꙋ̀, и҆ мт҃рь бж҃iю, пречꙋ́днꙋю сла́вꙋ, и҆ вы́шшꙋю всѣ́хъ тва́рей, пѣ́сньми велича́емъ.

Пѣ́сньми мꙋ́дрꙋю дво́ицꙋ свѣ́та ѹ҆́мнагѡ, ѡ҆блиста́ющꙋю зарю̀, и҆ просвѣще́нiе всѣ̑мъ подаю́щꙋ, непреста́ннѡ ѹ҆блажа́емъ.

Крѣ́пость дꙋше́внагѡ здра́вiѧ творѧ́ще вѣ̑рнымъ, и҆ тѣлє́сныѧ врачꙋ́ете ввѣ́реннiи ва́мъ стра̑сти, ꙗ҆́кѡ спаси́телiе. тѣ́мже и҆ воспѣва́еми є҆стѐ при́снѡ.

Бг҃освѣ̑тлаѧ свѣти̑ла, ѹ҆́мнѣ нб҃о честны́ѧ цр҃кве свѣтодаѧ́нiѧ ли́тiемъ, ны́нѣ свѣ́тъ подаю́ще, непреста́ннѣ ѡ҆зарѧ́ютъ.

Ѿ честны́ѧ трⷪ҇цы бг҃озва́ннаѧ дво́ица похвалѧ́ема, и҆сточа́етъ просѧ́щымъ врачева́нiй всѣ̑мъ подаѧ̑нiѧ, любо́вiю тѣ́хъ блажа́щымъ.

Бг҃оро́диченъ:

Тебѐ, свѣ́та ѻ҆́блакъ, и҆ ст҃ы́й кiвѡ́тъ, и҆ всесвѣ́тлꙋю две́рь мы́сленнагѡ сл҃нца, ꙗ҆́кѡ бцⷣꙋ, пѣ́сньми велича́емъ. 

Свѣти́ленъ. Подо́бенъ: Дх҃омъ во ст҃и́лищи:

Бл҃года́ть врачева́нiй ѿ бг҃а прiе́мше, безсре́брєницы бл҃же́ннiи, є҆́же врачева́ти недꙋ̑жныѧ, и҆ и҆сцѣлѧ́ти всѧ̑, вѣ́рнѡ притека́ющыѧ къ бжⷭ҇твенномꙋ ва́шемꙋ хра́мꙋ. сегѡ̀ ра́ди согла́снѡ ѹ҆блажа́емъ, досто́йнѣ честнꙋ́ю ва́шꙋ па́мѧть.

Бг҃оро́диченъ:

Родила̀ є҆сѝ, пречⷭ҇таѧ, бж҃iе бг҃а сло́во, мíрови спаси́тельное соверша́ющаго всемꙋ́дрѣ строе́нiе и҆зрѧ́дное. сегѡ̀ ра́ди тѧ̀ всѝ пѣсносло́вимъ досто́йнѣ, ꙗ҆́кѡ молѧ́щꙋюсѧ къ немꙋ̀, и҆зба́витисѧ на́мъ недꙋ́гѡвъ и҆ всѧ́кихъ бѣ́дъ.

На хвали́техъ стiхи̑ры, на д҃ гла́съ а҃. А҆нато́лiево:

Бл҃года́ть и҆сцѣле́нiй ѿ бг҃а прiе́мше, безсре́бреннѡ стра̑сти дꙋ́шъ и҆ тѣле́съ на́шихъ те́плѣ и҆сцѣлѧ́ете, всемíрнiи безсре́брєницы: тѣ́мже ва́ми хрⷭ҇то́съ вѣ̑рнымъ да́нное здра́вiе да́рꙋѧ, свѣти̑ла нелє́стнаѧ, ва́съ показꙋ́етъ вселе́ннѣй. того̀ ѹ҆моли́те, спасти́сѧ дꙋша́мъ на́шымъ.

Ѿ вы́шнѧгѡ про́мысла бе́зднꙋ и҆сцѣле́нiй поче́рпше, всѣ̑мъ и҆сточа́ете вѣ̑рнымъ и҆сцѣлє́нiѧ, безсре́брєницы: преесте́ственнѣ бо недꙋ́гꙋющихъ стра̑сти, рꙋкодѣ̑йствiи та́инственными, ѿ сокро́вищъ дх҃а лѣчбы̑ предлага́юще спаси́тєльныѧ, стра́ждꙋщихъ и҆сцѣлѧ́ете. тѣ́мже хра́мъ че́стенъ бы́вше живонача́льныѧ трⷪ҇цы, въ ва́съ бо ꙗ҆́вѣ ѻ҆би́тель сотворѝ: є҆́йже моли́тесѧ, спасти́сѧ дꙋша́мъ на́шымъ.

Гла́съ в҃. Ге́рманово:

Ра́дꙋетсѧ ли́къ ст҃ы́хъ во вѣ́ки, црⷭ҇тво бо нбⷭ҇ное наслѣ́доваша: землѧ̀ мо́щы и҆́хъ прiе́мши, благово́нiе возвѣ́ѧ: рабѝ хрⷭ҇то́вы бы́ша, всели́вшесѧ въ жи́знь вѣ́чнꙋю.

Вра́чевє немощствꙋ́ющихъ, сокрѡ́вища врачева́нiй, спаси́телiе вѣ́рныхъ, безсре́брєницы всесла́внiи, въ нꙋ́ждахъ зовꙋ́щыѧ и҆ болѧ́щыѧ и҆сцѣли́те, съ ѳеодо́тiею молѧ́ще бг҃а бл҃га́го, и҆зба́витисѧ на́мъ ѿ сѣ́тей вра́жiихъ. 

Сла́ва, гла́съ д҃. Ѳеофа́ново:

И҆сто́чникъ и҆сцѣле́нiй и҆мꙋ́ще, ст҃íи безсре́брєницы, и҆сцѣлє́нiѧ подае́те всѣ̑мъ тре́бꙋющымъ, ꙗ҆́кѡ велича́йшихъ дарѡ́въ сподо́бльшесѧ ѿ приснотекꙋ́щагѡ и҆сто́чника сп҃са хрⷭ҇та̀. рече́ бо къ ва́мъ гдⷭ҇ь, ꙗ҆́кѡ є҆диноревни́телємъ а҆по́столѡвъ: сѐ, да́хъ ва́мъ вла́сть надъ дꙋ̑хи нечи́стыми, ꙗ҆́коже ты́ѧ и҆згони́ти, и҆ лѣчи́ти всѧ́къ недꙋ́гъ и҆ всѧ́кꙋю ꙗ҆́зю. тѣ́мже въ повелѣ́нiихъ є҆гѡ̀ до́брѣ пожи́вше, тꙋ́не прiѧ́сте, тꙋ́не подае́те, врачꙋ́юще стра̑сти дꙋ́шъ и҆ тѣле́съ на́шихъ.

И҆ ны́нѣ, бг҃оро́диченъ. Подо́бенъ: Ꙗ҆́кѡ до́блѧ:

Ра́дꙋйсѧ, прибѣ́жище хрⷭ҇тiа́нъ и҆ ѹ҆твержде́нiе. * ра́дꙋйсѧ, лѣ́ствице нбⷭ҇наѧ. * ра́дꙋйсѧ, сокро́вище дѣ́вства. * ра́дꙋйсѧ, бцⷣе, кiвѡ́те слове́сный * бжⷭ҇твенныѧ сла́вы. * ра́дꙋйсѧ, похвало̀ всегѡ̀ мíра и҆ ѹ҆твержде́нiе, * па́дшихъ воззва́нiе *, ски́нiа всесвѣ́тлаѧ, * ст҃а́ѧ и҆ всекра́снаѧ.

Крⷭ҇тобг҃оро́диченъ. Подо́бенъ: то́йже:

Распина́ема хрⷭ҇та̀ чл҃вѣколю́бца ви́дѧщи, пречⷭ҇таѧ, * и҆ ре́бра и҆скопова́ема копiе́мъ * пла́чꙋщи вопiѧ́ше: * что̀ сiѐ, сн҃е мо́й; * что̀ тѝ безблагода́тнiи лю́дiе возда́ша, за ꙗ҆̀же сотвори́лъ є҆сѝ дѡ́браѧ и҆̀мъ; * и҆ тщи́шисѧ безча́дствовати мѧ̀, вселюбе́знѣйшiй: * ѹ҆дивлѧ́юсѧ, бл҃гоꙋтро́бне, * твоемꙋ̀ во́льномꙋ распѧ́тiю.

А҆́ще же Славосло́вiю вели́комꙋ бы́ти, то̀ на Хвали́техъ и҆ сíи стiхи̑ры двѣ̀ приложѝ, да бꙋ́детъ на s҃. А҆́ще же нѝ, на стiхо́внѣ ѻ҆ктѡ́иха. Та́же стíхъ: Сѐ, что̀ добро̀, и҆лѝ что̀ красно̀, но є҆́же жи́ти бра́тiи вкꙋ́пѣ;

Гла́съ s҃:

Свѣ́тлаѧ и҆ просвѣще́ннаѧ возсiѧ̀ дне́сь па́мѧть безсре́бреникѡвъ хрⷭ҇то́выхъ, свѣ́тлѡ ѡ҆блиста́ющи лꙋча́ми чꙋде́съ по все́й землѝ мíръ. прiиди́те ѹ҆́бѡ празднолю́бцы, вѣ́рнѡ торжествꙋ́емъ: прiиди́те къ моще́мъ ст҃ы́хъ  ѹ҆се́рднѡ всѝ стеце́мсѧ, ꙗ҆́кѡ да ско́рое и҆сцѣле́нiе ѿ ни́хъ прiи́мемъ неѡскꙋ́днѣ: безме́зднѡ бо подаю́тъ всѣ̑мъ, дѣ́йствомъ ст҃а́гѡ дх҃а, и҆сцѣле́нiй дарова̑нiѧ.

Сла́ва, гла́съ и҃:

Кто̀ не ѹ҆диви́тсѧ; кто̀ не просла́витъ; кто̀ не воспое́тъ вѣ́рнѡ, мꙋ́дрыхъ и҆ пресла́вныхъ безсре́бреникѡвъ чꙋдеса̀; ꙗ҆́кѡ и҆ по ст҃о́мъ и҆́хъ преставле́нiи, всѣ̑мъ подаю́тъ, притека́ющымъ вѣ́рою, бога́тнѡ врачева̑нiѧ: и҆ честны̑ѧ и҆ ст҃ы̑ѧ мѡ́щи тѣ́хъ то́чатъ бл҃года́ть врачева́нiй. ѽ дво́ице ст҃а́ѧ! ѽ честны̑ѧ главы̑! ѽ мꙋ́дросте и҆ сла́во, ѿ бг҃а да́нныѧ ва́мъ бл҃года́ти! тѣ́мже пѣ́сньми зове́мъ бл҃годѣ́телю бг҃ꙋ, показа́вшемꙋ ты́ѧ на врачева́нiе дꙋ́шъ и҆ тѣле́съ на́шихъ.

И҆ ны́нѣ, бг҃оро́диченъ: Влⷣчце прiимѝ:

Крⷭ҇тобг҃оро́диченъ. Подо́бенъ: Мч҃ницы твоѝ:

Не терплю̀, ча́до, ви́дѧщи тѧ̀ на дре́вѣ ѹ҆снꙋ́вша, бо́дрость всѣ̑мъ подаю́щаго: ꙗ҆́кѡ да, дре́вле престꙋпле́нiѧ плодо́мъ, сно́мъ поги́бельнымъ ѹ҆снꙋ́вшымъ, бжⷭ҇твеннꙋю и҆ спаси́тельнꙋю бо́дрость пода́си, дв҃а гл҃го́лаше пла́чꙋщи, ю҆́же велича́емъ.

На лiтꙋргíи, бл҃жє́нна ѻ҆ктѡ́иха на д҃: и҆ ѿ канѡ́на ст҃ы́хъ, пѣ́снь г҃. Прокíменъ, гла́съ д҃: Ст҃ы̑мъ, и҆̀же сꙋ́ть на землѝ є҆гѡ̀, ѹ҆дивѝ гдⷭ҇ь всѧ̑ хотѣ̑нiѧ своѧ̑ въ ни́хъ. Стíхъ: Предзрѣ́хъ гдⷭ҇а предо мно́ю вы́нꙋ, ꙗ҆́кѡ ѡ҆деснꙋ́ю менє̀ є҆́сть, да не подви́жꙋсѧ. А҆пⷭ҇лъ къ корíнѳѧнѡмъ, зача́ло рн҃г. А҆ллилꙋ́iа, гла́съ в҃. Стíхъ: Сѐ, что̀ добро̀, и҆лѝ что̀ красно̀, но є҆́же жи́ти бра́тiи вкꙋ́пѣ; Е҆ѵⷢ҇лiе матѳе́а, зача́ло л҃д, ѿ полꙋ̀. Прича́стенъ. Ра́дꙋйтесѧ пра́веднiи:


