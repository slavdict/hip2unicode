    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ з҃_i-й де́нь.

И҆́же во ст҃ы́хъ ѻ҆ц҃а̀ на́шегѡ григо́рiа є҆пíскопа, неокесарíйскагѡ чꙋдотво́рца:

И҆ прпⷣбнагѡ ѻ҆ц҃а̀ на́шегѡ нíкѡна, и҆гꙋ́мена честны́ѧ ѻ҆би́тели живонача́льныѧ трⷪ҇цы, ѹ҆ч҃ника̀ се́ргiѧ чꙋдотво́рца.

Слꙋ́жба є҆гѡ̀ пи́сана по се́й слꙋ́жбѣ.

На Гдⷭ҇и, воззва́хъ, стiхи̑ры, на s҃, гла́съ и҃.

Подо́бенъ: Что̀ ва́съ нарече́мъ:

Что́ тѧ нарекꙋ̀, григо́рiе; * влады́кꙋ, ꙗ҆́кѡ стра̑сти покори́лъ є҆сѝ ѹ҆мꙋ̀: * дѣ́лателѧ, ꙗ҆́кѡ пожа́лъ є҆сѝ мꙋ́дрости пло́дъ, * и҆ бжⷭ҇твеннагѡ видѣ́нiѧ сподоблѧ́ема, * и҆ бг҃осло́вiемъ нбⷭ҇нымъ ѡ҆глаша́ема: * свѧщеннодѣ́телѧ свѧще́ннѣйша, * и҆ чꙋдодѣ́лателѧ пречꙋ́днаго. * молѝ спасти́сѧ дꙋша́мъ на́шымъ.

Что́ тѧ ны́нѣ нарекꙋ̀, григо́рiе; * потреби́телѧ крѣ́пка безбо́жнагѡ sлоче́стiѧ, * ѹ҆ставополо́жника благоче́стiѧ, и҆ ѹ҆чи́телѧ мꙋ́драго: * ми́ра же пода́телѧ непобѣ́дна, * ра́тей разори́телѧ непобори́ма, * въ гора́хъ пребыва́юща, * и҆ зрѧ́ща, ꙗ҆̀же во гра́дѣхъ. * молѝ спасти́сѧ дꙋша́мъ на́шымъ.

Что́ тѧ ны́нѣ провозвѣща́ю, прпⷣбне; * подража́телѧ а҆пⷭ҇лѡвъ, * ꙗ҆́кѡ чꙋде́съ самотво́рца: * рѣка́мъ запреща́юща призыва́нiемъ хрⷭ҇то́вымъ, и҆ є҆́зеро братоꙋбíйственное и҆зсꙋша́юща, * собо́ръ бг҃обо́рный разорѧ́юща, * хрⷭ҇тiа̑нскаѧ составлє́нiѧ ѹ҆множа́юща и҆ просвѣща́юща. * молѝ спасти́сѧ дꙋша́мъ на́шымъ. 

Что́ тѧ ны́нѣ провозглашꙋ̀, прпⷣбне, * пꙋтевожда̀ заблꙋ́ждшихъ, * и҆ недꙋ́гꙋющихъ врача̀, * пода́телѧ тре́бъ просѧ́щымъ ѻ҆би́льна, * гони́телѧ де́мѡнѡвъ крѣпча́йша, * поꙋсти́телѧ мч҃ническагѡ по́двига, * прⷪ҇ро́чески свѣтѧ́щасѧ благода́тьми, достосла́вне. * молѝ спасти́сѧ дꙋша́мъ на́шымъ.

Сла́ва, гла́съ s҃:

Во глꙋбинꙋ̀ видѣ́нiѧ вше́дъ всемꙋ́дреннѣ, i҆ера́рше хрⷭ҇то́въ, бжⷭ҇твенное навы́клъ є҆сѝ трⷪ҇цы ꙗ҆вле́нiе, дꙋ́хомъ прови́дѧ неꙋкло́ннѡ хрⷭ҇та̀, бг҃а на́шего, чꙋде́съ бе́зднꙋ то́чиши на́мъ, мо́крое во́дъ є҆стество̀ въ каменови́дное претвори́въ, и҆ тре́бищника льстѝ премѣни́въ мра́чныѧ, гони́тели ѹ҆вѣща́лъ є҆сѝ вѣ́ровати и҆́стинѣ, и҆ сто́лпъ благоче́стiѧ добродѣ́телей ꙗ҆ви́лсѧ є҆сѝ и҆̀мъ, чꙋдєсы̀ прⷪ҇ро́къ наре́клсѧ є҆сѝ. тѣ́мъ мо́лимъ тѧ̀, не преста́й ѡ҆ на́съ сп҃са моли́ти, є҆́же спасти́сѧ дꙋша́мъ на́шымъ.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Поⷣ: Тридне́венъ:

Ви́дѧщи тѧ̀ распина́ема, хрⷭ҇тѐ, тебѐ ро́ждшаѧ, вопiѧ́ше: что̀ стра́нное, є҆́же ви́жꙋ, та́инство, сн҃е мо́й; ка́кѡ на дре́вѣ ѹ҆мира́еши, пло́тiю повѣ́шенъ, жи́зни пода́телю;

На стiхо́внѣ ѻ҆ктѡ́иха. Сла́ва, гла́съ s҃:

Бо́дрость бж҃iѧ даде́сѧ тебѣ̀, мꙋ́дре, по данiи́лꙋ: ꙗ҆́коже бо ѻ҆́номꙋ со́нiе, та́кѡ вѣ́ры та́инство ѿкры́сѧ тебѣ̀. тѣ́мже молѝ, прпⷣбне ѻ҆́ч҃е, спасти́сѧ дꙋша́мъ на́шымъ.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Поⷣ: Тридне́венъ:

Всечⷭ҇таѧ, ꙗ҆́кѡ ви́дѣ тебѐ на крⷭ҇тѣ̀ повѣ́шена, пла́чꙋщи, вопiѧ́ше мт҃рски: сн҃е мо́й и҆ бж҃е мо́й, сладча́йшее моѐ ча́до, ка́кѡ терпи́ши стрⷭ҇ть поно́снꙋю;

Тропа́рь, гла́съ и҃:

Въ моли́твахъ бо́дрствꙋѧ, чꙋде́съ дѣ́ланьми претерпѣва́ѧ, тезоиме́нiе стѧжа́лъ є҆сѝ и҆справле́нiѧ: но моли́сѧ  хрⷭ҇тꙋ̀ бг҃ꙋ, ѻ҆́ч҃е григо́рiе, просвѣти́ти дꙋ́шы на́шѧ, да не когда̀ ѹ҆́снемъ въ сме́рть.

Сла́ва, и҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.



На ѹ҆́трени ѻ҆́ба канѡ́на ѻ҆ктѡ́иха, и҆ ст҃а́гѡ на s҃, є҆гѡ́же краегране́сiе:

Чꙋдодѣ́лателю григо́рiю похвалꙋ̀ ткꙋ̀. Творе́нiе ѳеофа́ново.

Гла́съ и҃. Пѣ́снь а҃. I҆рмо́съ:

Колесницегони́телѧ фараѡ́нѧ погрꙋзѝ, чꙋдотворѧ́й и҆ногда̀ мѡѷсе́йскiй же́злъ, крⷭ҇тоѻбра́знѡ порази́въ, и҆ раздѣли́въ мо́ре, i҆и҃лѧ же бѣглеца̀, пѣшехо́дца спасѐ, пѣ́снь бг҃ови воспѣва́юща.

Твои́хъ чꙋде́съ во мнѣ̀, григо́рiе, бжⷭ҇твенное дѣ́йство свѣ́тлѡ, ѻ҆́ч҃е, и҆ ны́нѣ покажѝ, и҆зъ глꙋбины̀ и҆збавлѧ́ѧ мѧ̀ прегрѣше́нiй, блаже́нне, и҆ твое́ю просвѣща́ѧ свѣ́тлостiю, да досто́йнѡ воспою́ тѧ.

Ꙗ҆́кѡ ѻ҆па́сный и҆ ѹ҆моимѣ́теленъ и҆ мꙋ́дръ, дꙋшѝ благоро́дное, плотски́хъ сласте́й, бл҃же́нне, предсꙋди́лъ є҆сѝ, мꙋ́дрости догма́ты трꙋдолю́бнѡ собира́ѧ: и҆́миже ѻ҆на̀ пита́етсѧ, григо́рiе, бг҃ꙋ приближа́ющисѧ.

Цѣломꙋ́дрiе сестрꙋ̀ стѧжа́въ, ꙗ҆́кѡ споспѣ́шницꙋ благꙋ́ю, тѧ̀ ви́дѣвъ лю́тый sмíй, григо́рiе, на тѧ̀ за́висть воздви́же, є҆го́же посрами́лъ є҆сѝ, ѻ҆́ч҃е, долготерпѣ́нiемъ, женꙋ̀ стра́стiю ѡ҆бꙿѧ́тꙋ и҆сцѣли́въ.

На чꙋжде́й странѣ̀ жи́тельствꙋѧ, прпⷣбне, всѣ̑мъ че́стенъ ра́ди добродѣ́тели ꙗ҆ви́лсѧ є҆сѝ, благочести́въ и҆ бг҃олюби́въ, чꙋдодѣ́йства да́ръ ѿ бг҃а прiе́мъ, и҆́мже позна́нъ бы́лъ є҆сѝ, бг҃оглаго́ливе, просiѧ̀ въ мíрѣ, ꙗ҆́кѡ со́лнце.

Бг҃оро́диченъ:

И҆зъ ко́рене, чⷭ҇таѧ, ца́рскагѡ прозѧбла̀ є҆сѝ, и҆ цр҃ѧ̀ хрⷭ҇та̀, бж҃iе сло́во, па́че ѹ҆ма̀ и҆ мы́сли воплоще́нно  родила̀ є҆сѝ и҆зъ чⷭ҇тыхъ твои́хъ крове́й, сꙋгꙋ́ба є҆стество́мъ сꙋ́ща, и҆ є҆ди́нственна ѵ҆поста́сiю.

Пѣ́снь г҃. I҆рмо́съ:

Ѹ҆твержде́й въ нача́лѣ нб҃са̀ ра́зꙋмомъ, и҆ зе́млю на вода́хъ ѡ҆снова́вый, на ка́мени мѧ̀, хрⷭ҇тѐ, за́повѣдей твои́хъ ѹ҆твердѝ: ꙗ҆́кѡ нѣ́сть свѧ́тъ, па́че тебє̀, є҆ди́не чл҃вѣколю́бче.

Ѡ҆чи́стивъ тво́й ѹ҆́мъ стра́стнагѡ треволне́нiѧ, и҆ любомꙋ́драгѡ видѣ́нiѧ и҆спо́лненъ, ꙗ҆ви́лсѧ є҆сѝ благолѣ́пенъ, мꙋ́дрости ѻ҆би́телище, и҆ прⷪ҇ро́чества да́ромъ ѡ҆богати́лсѧ є҆сѝ, григо́рiе.

Бг҃одохнове́нномꙋ списа́нiю прибесѣ́довавъ, всебл҃же́нне, и҆ разли́чнагѡ житiѧ̀ ви́ды и҆збра́въ ꙗ҆́вѣ, є҆ди́нъ добродѣ́тели ѻ҆́бразъ въ себѣ̀, бг҃омꙋ́дре, ѹ҆тверди́лъ є҆сѝ, григо́рiе.

Бг҃оѧвле́нне, навы́къ бж҃е́ственнымъ тайново́дствомъ, та́инство бг҃осло́вiѧ, просвѣтѝ на́съ, трⷪ҇цꙋ є҆диносꙋ́щнꙋю, є҆диноесте́ственнꙋ же почита́ти несозда́ннꙋ и҆ соприсносꙋ́щнꙋ.

Бг҃омъ наста́вленъ, ꙗ҆́кѡ любо́вiю того̀ взыска́въ, чи́стꙋю и҆ бцⷣꙋ марíю, и҆ сы́на гро́мова тайноꙋчи́тели и҆мѣ́лъ є҆сѝ, трⷪ҇цы свѣ́тꙋ тѧ̀, бг҃оглаго́ливе, наꙋча́ющыѧ.

Бг҃оро́диченъ:

Же́злъ прозѧ́бшiй хрⷭ҇та̀, цвѣ́тъ нетлѣ́нiѧ, и҆ златꙋ́ю кади́льницꙋ, вси́ тѧ вѣ́мы, чⷭ҇таѧ, бжⷭ҇твеннагѡ сꙋщества̀ носѧ́щꙋ на ѡ҆бꙿѧ́тiихъ, ѻ҆трокови́це, ѹ҆́гль, бг҃облаже́ннаѧ.

Сѣда́ленъ, гла́съ г҃. Подо́бенъ: Бжⷭ҇твенныѧ вѣ́ры:

Но́въ бы́лъ є҆сѝ мѡѷсе́й дѣ́лы, скрижа̑ли вѣ́ры на горѣ̀ та́инственнагѡ бг҃оѧвле́нiѧ прiи́мъ, законоположи́въ лю́демъ благоче́стiе трⷪ҇чныѧ та́йны, григо́рiе. тѣ́мже всѝ вѣ́рнiи чти́мъ па́мѧть твою̀, просѧ́ще тобо́ю ве́лiю ми́лость.

Два́жды.

Сла́ва, и҆ ны́нѣ, бг҃оро́диченъ:

Бжⷭ҇твеннаѧ ски́нiѧ была̀ є҆сѝ сло́ва, є҆ди́на пречⷭ҇таѧ  мт҃и дв҃о, чистото́ю а҆́гг҃лы превозше́дшаѧ: па́че всѣ́хъ менѐ, пе́рсть бы́вша, ѡ҆скверне́нна плотски́ми прегрѣше́ньми, ѡ҆чи́сти моли́твъ твои́хъ бжⷭ҇твенными вода́ми, подаю́щи, чⷭ҇таѧ, ве́лiю ми́лость.

Крⷭ҇тобг҃оро́диченъ:

Нескве́рнаѧ а҆́гница сло́ва, нетлѣ́ннаѧ дв҃ома́ти, на крⷭ҇тѣ̀ зрѧ́щи повѣ́шена, и҆зъ неѧ̀ безболѣ́зненнѡ прозѧ́бшаго, матеролѣ́пнѡ рыда́ющи, вопiѧ́ше: ѹ҆вы̀ мнѣ̀, ча́до моѐ, ка́кѡ стра́ждеши во́лею, хотѧ̀ и҆зба́вити ѿ страсте́й безче́стiѧ человѣ́ка;

Пѣ́снь д҃. I҆рмо́съ:

Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованiе, не ѡ҆ста́вль нѣ́дра ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.

Зе́млю до́брꙋю, ѻ҆́ч҃е бг҃омꙋ́дре, взора́въ, сло́ва сѣ́мѧ прiе́мъ, во сто̀ є҆ѵⷢ҇льски многосꙋгꙋ́биши, є҆щѐ и҆ ны́нѣ, григо́рiе, приводѧ̀ ѹ҆чє́нiи твои́ми бг҃ꙋ пѣснопою́щыѧ: си́лѣ твое́й сла́ва, чл҃вѣколю́бче.

Ꙗ҆́кѡ мо́лнiѧ, ѻ҆́ч҃е, возсiѧ́въ житiѐ твоѐ, де́мѡнскꙋю ле́сть ѿгна̀. свѣ́тꙋ бо твоеѧ̀ добродѣ́тели ѻ҆́ныхъ тма̀ прикоснꙋ́тисѧ не возмо́же. тѣ́мже неѡко́росъ@ {@Неѡко́росъ  или неокоръ (так у Дьяченко): греч. неwко'ро<с>,  <((>смотритель, блюститель храма, ризничий<))>. У Бончева по-болгарски <((>пазител на храм, жрец<))> (Мин. ноем. 17 кан. п. 4). Прим. orthlib.} дꙋшетлѣ́нныѧ льстѝ, валѧ́всѧ ꙗ҆́коже ка́мень свѣ́титсѧ.

Мра́къ свѣ́та бжⷭ҇твеннѣйшагѡ ви́дѣти сподо́билсѧ є҆сѝ, зако́нъ же бг҃опи́санный, ꙗ҆́кѡ мѡѷсе́й, ѻ҆́ч҃е, прiе́мъ, бг҃осло́вiѧ и҆звѣ́стное навы́клъ є҆сѝ: ѿсю́дꙋ законополо́жникъ хрⷭ҇то́вы цр҃кве показа́лсѧ є҆сѝ, бг҃омꙋ́дре григо́рiе.

Ри́торскагѡ бꙋесло́вiѧ ѹ҆клони́всѧ, и҆ сло́вомъ, ѻ҆́ч҃е, благода́ти ѡ҆зари́всѧ, а҆пⷭ҇льскꙋю и҆́стиннѡ вла́сть на де́мѡны прiѧ́тъ: твоеѧ́ бо ѿбѣга́етъ свѣтѧ́щiѧсѧ зарѝ тмы̀ предста́тель, григо́рiе.

Бг҃оро́диченъ:

Кiвѡ́тъ тѧ̀ и҆здале́ча проѡбразѝ, прiе́мши зако́нъ бг҃опи́санный во чре́вѣ живонача́льное сло́во заче́ншꙋю  несказа́ннѡ, всенепоро́чнаѧ, пита́ющаго бога́тнѡ дꙋ́шы вопiю́щихъ: си́лѣ твое́й сла́ва, чл҃вѣколю́бче.

Пѣ́снь є҃. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей твои́хъ, пꙋти̑ моѧ̑ напра́ви, молю́сѧ.

Дѣ́ланiемъ твои́мъ слове́съ ѡ҆лѧденѣ̑вшаѧ сердца̀ ѹ҆гла́дивъ, и҆ бжⷭ҇твенное сѣ́мѧ въ нѧ̀, i҆ера́рше, вве́рглъ є҆сѝ, и҆ пло́дъ многокла́сный и҆зба́вителю, спасе́нiе вѣ́рныхъ, бг҃оглаго́ливе, прине́слъ є҆сѝ.

Бж҃iй предста́тель ре́вностiю распалѧ́емь, пома́за тѧ̀ фе́димъ не прише́дша, ѻ҆́ч҃е, бг҃ꙋ всѧ́чєскаѧ вѣ́дѧщемꙋ благоче́стнѡ ѹ҆пова́въ, и҆ честно́мꙋ твоемꙋ̀ житiю̀ надѣ́ѧвсѧ, бг҃оглаго́ливе григо́рiе.

Стрꙋѧ́ми твои́хъ повелѣ́нiй i҆́дѡльскаѧ разжжє́нiѧ ѹ҆гаси́лъ є҆сѝ, и҆ ѹ҆че́ньми твои́ми вѣ̑рныѧ ѹ҆тверди́лъ є҆сѝ, всемꙋ́дре, возше́дъ на го́рꙋ, ꙗ҆́кѡ самꙋи́лъ видѣ̑нiи, и҆ ꙗ҆́кѡ дꙋ́бъ, бы́въ тве́рдостiю.

Ст҃и́телю бг҃омꙋ́дре, твои́ми моли́твами лю́тыхъ мѧ̀ и҆збавлѧ́й, мои́хъ прегрѣше́нiй рꙋкописа́нiе, ѻ҆́ч҃е, расто́ргни, ꙗ҆́кѡ свѧще́нникъ сы́й, ѿ бг҃а вла́сть прiи́мъ ѡ҆ставлѧ́ти прегрѣшє́нiѧ.

Бг҃оро́диченъ:

Ѹ҆краси́ласѧ є҆сѝ, дв҃о, дѣ́вственными твои́ми пречⷭ҇тыми добро́тами, и҆ пе́рвыѧ є҆́ѵы покры́ла є҆сѝ стꙋ́дъ sлоѻбра́зный, хрⷭ҇та̀ ро́ждши, ѡ҆дѣѧ́нiе безсме́ртiѧ да́рꙋющаго тебѐ чтꙋ́щымъ.

Пѣ́снь s҃. I҆рмо́съ:

Ѡ҆чи́сти мѧ̀, сп҃се, мнѡ́га бо беззакѡ́нiѧ моѧ̑, и҆ и҆зъ глꙋбины̀ sѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нiѧ моегѡ̀.

Е҆́зеро чꙋдодѣ́йствꙋѧ братоꙋбíйственное и҆зсꙋши́лъ є҆сѝ, и҆ рѣкѝ стремлє́нiѧ ѹ҆ста́вилъ є҆сѝ, всемꙋ́дре, же́злъ  водрꙋзи́въ, и҆́же вскорени́сѧ а҆́бiе и҆ возрастѐ бжⷭ҇твеннымъ манове́нiемъ, григо́рiе.

Ре́вность бж҃iѧ поѧда́ше тѧ̀, всебога́те: не терпѧ́ бо зрѣ́ти бг҃а досажда́ема, лю́ди сꙋемꙋ́дрєнныѧ твои́ми моли́твами, бг҃оглаго́ливе, погꙋби́лъ є҆сѝ.

Ѹ҆мертви́сѧ восхотѣ́вый ѹ҆ничижи́ти тѧ̀, ѻ҆каѧ́нный є҆вре́инъ sлочести́вый, бг҃ꙋ тѧ̀ прославлѧ́ющемꙋ, бг҃омꙋ́дре григо́рiе, тогѡ̀ догма́тѡвъ и҆спо́лнителѧ показꙋ́ѧ.

Бг҃оро́диченъ:

На́йде вседѣ́тельный на тѧ̀ дх҃ъ, всенепоро́чнаѧ, и҆ сло́во бж҃iе въ тѧ̀ всели́сѧ, и҆ пло́ть бы́сть неизрече́ннѡ, пребы́въ неизмѣ́ненъ.

Конда́къ, гла́съ в҃. Подо́бенъ: Вы́шнихъ и҆щѧ̀:

Чꙋде́съ мно́гихъ прiе́мъ дѣ́йство, зна́меньми ѹ҆жа́сными де́мѡны ѹ҆страши́лъ є҆сѝ, и҆ недꙋ́ги ѿгна́лъ є҆сѝ человѣ́чєскiѧ, всемꙋ́дре григо́рiе: чꙋдотво́рецъ же и҆менꙋ́ешисѧ, зва́нiе ѿ дѣ́лъ прiе́мъ.

I҆́косъ:

Ѿкꙋ́дꙋ начнꙋ̀ похвалы̑ тка́ти ѻ҆каѧ́нный, зрѧ̀ мнѡ́гiѧ и҆ пречꙋ̑дныѧ вє́щи; а҆́ще ѿ житiѧ̀ прпⷣбнагѡ начнꙋ̀, ѿню́дъ не возмогꙋ̀: всѧ́кагѡ бо ѹ҆ма̀ превосхо́дитъ житiѐ є҆гѡ̀ бжⷭ҇твенное. а҆́ще ѿ чꙋде́съ, и҆ въ се́мъ про́чее постыждꙋ́сѧ: па́че песка́ бо сꙋ́ще: сегѡ̀ ра́ди нарече́сѧ чꙋдотво́рецъ, зва́нiе ѿ дѣ́лъ прiе́мъ.

Пѣ́снь з҃. I҆рмо́съ:

Бж҃iѧ снисхожде́нiѧ ѻ҆́гнь ѹ҆стыдѣ́сѧ въ вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ.

Ѻ҆тцє́въ похвала̀, и҆ ѹ҆чи́телей честносло́вiе, свѣти́льникъ цр҃кве, бл҃гоче́стiѧ сто́лпъ неколе́бленный ты̀ ꙗ҆ви́лсѧ є҆сѝ, григо́рiе, зовы́й: бл҃гослове́нъ бг҃ъ ѻ҆тє́цъ на́шихъ. 

Возсiѧ́въ чꙋдєсы̀, вселе́ннꙋю просвѣти́лъ є҆сѝ, сегѡ̀ ра́ди, бг҃омꙋ́дре, совокꙋ́пльшесѧ, тебѐ бл҃жи́мъ, твои́ми словєсы̀ пита́ющесѧ, григо́рiе, и҆ пою́ще: бл҃гослове́нъ бг҃ъ ѻ҆тє́цъ на́шихъ.

Врачева̑нiѧ, всемꙋ́дре, немѡщны́мъ всѣ̑мъ и҆сточи́лъ є҆сѝ: и҆злiѧ́сѧ бо бл҃года́ть ѻ҆би́льнѣйшаѧ во ѹ҆стна́хъ твои́хъ чꙋдодѣ́йственнаѧ, є҆́юже взыва́лъ є҆сѝ: бл҃гослове́нъ бг҃ъ ѻ҆тє́цъ на́шихъ.

Бг҃оро́диченъ:

Ны́нѣ всѧ̑ и҆спо́лнишасѧ свѣ́та бжⷭ҇твеннагѡ тобо́ю, пречⷭ҇таѧ: ты́ бо две́рь ꙗ҆ви́ласѧ є҆сѝ, є҆́юже мíрꙋ бг҃ъ приѡбщи́сѧ, просвѣща́ѧ вѣ́рою зовꙋ́щыѧ: бл҃гослове́нъ бг҃ъ ѻ҆тє́цъ на́шихъ.

Пѣ́снь и҃. I҆рмо́съ:

Седмери́цею пе́щь халде́йскiй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сiѧ̑ ви́дѣвъ, творцꙋ̀ и҆ и҆зба́вителю вопiѧ́ше: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Тобо́ю ѡ҆богати́вшесѧ трⷪ҇цы сiѧ́нiемъ, є҆диносꙋ́щныѧ и҆ честны́ѧ, григо́рiе, твоѐ ны́нѣ торжество̀ соверша́юще, бл҃года́тiю чꙋдодѣ́йственною ѡ҆зари́тисѧ про́симъ, вопiю́ще влⷣцѣ: дѣ́ти, благослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Ꙗ҆́кѡ новоѧвле́нно зерца́ло, прiе́мъ, всебога́те, сiѧ́нiѧ нача́льнагѡ бжⷭ҇тва̀, мíръ просвѣти́лъ є҆сѝ лꙋчы̀ посыла́ѧ свѣ́та, пѣснопѣ́сненнѡ правосла́вiе пою́щымъ: дѣ́ти, благослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Бг҃омъ покрыва́емь, благоче́стiѧ вина̀, бг҃очести̑вымъ соблю́лсѧ є҆сѝ, всемꙋ́дре, въ горѣ̀ сокрыва́емь, ꙗ҆́кѡ законополо́жникъ и҆ны́й мѡѷсе́й, содѣ́телѧ и҆ и҆зба́вителѧ пѣ́ти наꙋча́ѧ: ѻ҆́троцы, благослови́те, свѧще́нницы, воспо́йте, лю́дiе, превозноси́те во всѧ̑ вѣ́ки. 

Бг҃оро́диченъ:

Свѣ́та незаходи́магѡ была̀ є҆сѝ ѻ҆би́тель, пречⷭ҇таѧ, дѣ́вства добро́тами свѣтѧ́щи, и҆ всѧ̑ ѡ҆зарѧ́ющи, бцⷣꙋ тѧ̀ и҆́стиннꙋю и҆сповѣ́дающыѧ ѿ дꙋшѝ и҆ вопiю́щыѧ: дѣ́ти, благослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Пѣ́снь ѳ҃. I҆рмо́съ:

Ѹ҆жасе́сѧ ѡ҆ се́мъ нб҃о, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее небе́съ. тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ чинонача̑лiѧ велича́ютъ.

И҆зѧ́щнѣйшагѡ жи́тельства сiѧ́ѧ свѣ́томъ, ны́нѣ свѣ́тꙋ вели́комꙋ предстои́ши бг҃одѣ́ѧтельными чꙋдодѣ́йствы, ꙗ҆́кѡ побѣди́тель вѣнча́емь, прпⷣбне, ѻ҆́ч҃е i҆ера́рше, чꙋдотво́рче григо́рiе бг҃омꙋ́дре, свѣти́ло цр҃кве, правосла́вныхъ ѹ҆добре́нiе.

Напра́вити молѝ твои́ми моли́твами цр҃ко́вное ны́нѣ свѧще́нство, и҆збра́нное и҆ ѡ҆свѧще́нное, чꙋдодѣ́лателю, и҆ вѣ́рнѡ ны́нѣ па́мѧть твою̀ соверша́ющымъ полꙋчи́ти го́рнѧгѡ црⷭ҇тва, и҆ бжⷭ҇твеннагѡ весе́лiѧ сподо́битисѧ ѹ҆молѝ.

Побѣди́въ де́мѡнскiѧ прило́ги и҆ плотско́е покори́въ мꙋдрова́нiе, и҆ а҆рхiере́й неsло́бивъ и҆ прпⷣбенъ бы́въ, пра́вды ѡ҆дѣѧ́нiемъ ѡ҆блече́нъ, чꙋдотво́рче, предстои́ши прⷭ҇то́лꙋ всѣ́хъ цр҃ѧ̀ со дерзнове́нiемъ, всебл҃же́нне.

Бг҃оро́диченъ:

Ꙗ҆ви́ласѧ є҆сѝ, ѽ дв҃о мт҃и бж҃iѧ, па́че є҆стества̀ ро́ждши пло́тiю благо́е сло́во, є҆го́же ѻ҆ц҃ъ ѿ се́рдца своегѡ̀ ѿры́гнꙋ, пре́жде всѣ́хъ вѣ̑къ, ꙗ҆́кѡ бла́гъ: є҆го́же ны́нѣ и҆ тѣле́съ вы́шша разꙋмѣва́емъ, а҆́ще и҆ въ тѣ́ло ѡ҆блече́сѧ.

Свѣти́ленъ. Подо́бенъ: Жєны̀ ѹ҆слы́шите:

Чꙋдєсы̀ возсiѧ́лъ є҆сѝ, чꙋдотво́рче григо́рiе, слꙋжи́телѧ i҆́дѡльскаго и҆зба́вилъ є҆сѝ ѿ тлѝ и҆ пре́лести де́мѡнскiѧ, ка́мень подви́гнꙋвъ повелѣ́нiемъ: є҆́зеро же и҆зсꙋши́въ, и҆  рѣкꙋ̀ ѹ҆ста́вилъ є҆сѝ. тѣ́мже тѧ̀ всѝ согла́снѡ похвалѧ́емъ, треблаже́нне.

Бг҃оро́диченъ. Подо́бенъ: то́йже:

Ра́дꙋйсѧ, вѣ́рныхъ похвало̀: ра́дꙋйсѧ, прпⷣбныхъ ѹ҆твержде́нiе: ра́дꙋйсѧ, пра́ведныхъ сла́во: ра́дꙋйсѧ, свѣ́те сꙋ́щихъ во тмѣ̀: ра́дꙋйсѧ, хра́ме прест҃ы́й: ра́дꙋйсѧ, бж҃iй раю̀: ра́дꙋйсѧ, клѧ́твы разрѣше́нiе, бл҃гослове́ннаѧ марíе.

На стiхо́внѣ ѻ҆ктѡ́иха: и҆ ст҃а́гѡ стiхи́ра, гла́съ д҃:

Стíхъ: Свѧще́нницы твоѝ ѡ҆блекꙋ́тсѧ пра́вдою, и҆ прпⷣбнiи твоѝ возра́дꙋютсѧ.

Свѧще́нства и҆збра́нiе ѿ бг҃а прiе́мъ, и҆ въ бжⷭ҇твеннꙋю ри́зꙋ свы́ше ѡ҆дѣ́ѧвсѧ, пре́жде невѣ́рствiѧ сы́ны, ча̑да свѣ́та и҆ наслѣ́дники показа́лъ є҆сѝ, бж҃iѧ бо мꙋ́дрости, бл҃года́ти и҆злiѧ́вшейсѧ во ѹ҆стна́хъ твои́хъ пресла́вныхъ веще́й самодѣ́лателю гдⷭ҇ень, григо́рiе. тѣ́мъ и҆ ны́нѣ въ па́мѧти твое́й моли́сѧ хрⷭ҇тꙋ̀ бг҃ꙋ ѡ҆ дꙋша́хъ на́шихъ.

Сла́ва, гла́съ и҃.

Пресловꙋ́щагѡ въ чꙋдесѣ́хъ i҆ера́рха, и҆ бездꙋ̑шнаѧ стыдѧ́щесѧ, пресла́внѡ прелага́хꙋсѧ: є҆́зеро бо и҆́зсше бра́тiю воꙋмлѧ́ющее, же́злъ же возраста́ше, рѣкꙋ̀ ѡ҆бꙋзда́ющи, ка́мень сло́вомъ преложи́сѧ, приводѧ̀ невѣ̑рныѧ къ бж҃iю позна́нiю, є҆гѡ́же ра́ди пода́ждь, бж҃е, дꙋша́мъ на́шымъ ве́лiю ми́лость.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.

Подо́бенъ: Ѽ пресла́внагѡ чꙋдесѐ!

Что̀ зри́мое видѣ́нiе, * є҆́же мои́ми ѻ҆чесы̀ * ви́дитсѧ, ѽ влⷣко! * содержа́й всю̀ тва́рь, на дре́во воздви́женъ бы́въ, * и҆ ѹ҆мира́еши, всѣ̑мъ даѧ́й жи́знь, * бцⷣа пла́чꙋщи глаго́лаше, * є҆гда̀ ѹ҆зрѣ̀ на крⷭ҇тѣ̀ возноси́ма, * и҆зъ неѧ̀ неизрече́ннѡ возсiѧ́вшаго * бг҃а и҆ чл҃вѣ́ка.

На лiтꙋргíи, Бл҃жє́нна ѻ҆ктѡ́иха, и҆ ст҃а́гѡ, пѣ́снь г҃-ѧ.  Прокíменъ, гла́съ з҃: Честна̀ предъ гдⷭ҇емъ сме́рть прпⷣбныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇лъ къ корíнѳѧнѡмъ, зача́ло рн҃а. А҆ллилꙋ́iа, гла́съ в҃: Свѧще́нницы твоѝ ѡ҆блекꙋ́тсѧ пра́вдою, и҆ прпⷣбнiи твоѝ возра́дꙋютсѧ. Е҆ѵⷢ҇лiе матѳе́а, зача́ло л҃д, ѿ полꙋ̀. Прича́стенъ: Въ па́мѧть вѣ́чнꙋю: