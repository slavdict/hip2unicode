    OCR:

    Библиотека святоотеческой литературы

    http://orthlib.ru



Слꙋ́жба прпⷣбнагѡ нíкѡна чꙋдотво́рца.

На ма́лѣй вече́рни, на Гдⷭ҇и, воззва́хъ, стiхи̑ры, на д҃, гла́съ а҃.

Подо́бенъ: Всехва́льнiи мч҃ницы:

Ѻ҆́ч҃е прпⷣбне нíкѡне, * ѿ ю҆́ности твоемꙋ̀ влⷣцѣ подо́бѧсѧ, * ди́вно житiѐ проше́лъ є҆сѝ, * ѻ҆́бразъ всѣ̑мъ добродѣ́тели собо́ю показꙋ́ѧ, * чл҃вѣколю́бiѧ бж҃iѧ бл҃года́ти * пꙋчи́нꙋ въ себѣ̀ и҆мѣ́ѧ. * тѣ́мже моли́сѧ, * дарова́ти дꙋша́мъ на́шымъ * ми́ръ и҆ ве́лiю ми́лость.

Ѻ҆́ч҃е преблаже́нне нíкѡне, * кто̀ по́двиги и҆ страда̑нiѧ твоѧ̑ повѣ́сть, * ꙗ҆̀же подꙿѧ́лъ є҆сѝ, хрⷭ҇тꙋ̀ послѣ́дꙋѧ; * не да́лъ бо є҆сѝ сна̀ твои̑мъ ѻ҆чесє́мъ, ни вѣ́ждѡмъ дрема́нiѧ, * и҆́миже дꙋ́шꙋ твою̀ ѿ страсте́й свободи́лъ є҆сѝ, * слеза́ми непреста́нными ѡ҆чища́ѧ: * и҆ ны́нѣ моли́сѧ, дарова́ти дꙋша́мъ на́шымъ * ми́ръ и҆ ве́лiю ми́лость.

Ѻ҆́ч҃е прпⷣбне нíкѡне, * чистотꙋ̀ тѣле́снꙋю, * и҆ дꙋше́вное ѹ҆миле́нiе * ѿ ю҆́ности твоеѧ̀ сохрани́лъ є҆сѝ, * и҆ ѻ҆чи́ма бг҃а зрѣ́ти сподо́билсѧ є҆сѝ, * томꙋ̀ є҆ди́номꙋ слꙋжѧ̀ стра́хомъ и҆ тре́петомъ, * наста́вникъ бы́лъ є҆сѝ твоемꙋ̀ ста́дꙋ. * тѣ́мже моли́сѧ, дарова́ти дꙋша́мъ на́шымъ * ми́ръ и҆ ве́лiю ми́лость.

Сла́ва, гла́съ s҃:

Прiиди́те, мона́хѡвъ мно́жество дне́сь, дꙋхо́внѡ  возвесели́мсѧ въ наро́читомъ пра́здницѣ: и҆́бо пресвѣ́тлаѧ па́мѧть ѻ҆тца̀ на́шегѡ наста̀, въ ню́же соше́дшесѧ согла́снѡ воспое́мъ, глаго́люще: ра́дꙋйсѧ, нíкѡне пресла́вне, нбⷭ҇ный человѣ́че и҆ земны́й а҆́гг҃ле, и҆ дх҃а ст҃а́гѡ ѻ҆би́телище: ра́дꙋйсѧ, вѣ̑рнымъ похвала̀ и҆ ѹ҆твержде́нiе, и҆ всеѧ̀ рѡссíйскiѧ землѝ пресвѣ́тлый свѣти́льниче: ра́дꙋйсѧ, ꙗ҆́кѡ трⷪ҇цѣ предстоѧ̀ со а҆́гг҃лы, ю҆́же непреста́ннѡ молѝ, дарова́ти дꙋша́мъ на́шымъ ми́ръ и҆ ве́лiю ми́лость.

И҆ ны́нѣ, бг҃оро́диченъ:

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

До́мъ дх҃а ст҃а́гѡ * бы́лъ є҆сѝ, прпⷣбне, * sѣ́льнымъ поще́нiемъ, * ꙗ҆́кѡ благово́нными а҆рѡма̑ты, * напаѧ́ѧ дꙋ́шꙋ твою̀.

Стíхъ: Честна̀ предъ гдⷭ҇емъ сме́рть прпⷣбныхъ є҆гѡ̀.

Дрема́нiѧ не да́лъ є҆сѝ * ѻ҆чесє́мъ твои̑мъ, прпⷣбне, * до́ндеже дꙋ́шꙋ ѿ страсте́й свободи́лъ є҆сѝ, * и҆ возме́здiе ѡ҆брѣ́лъ є҆сѝ * со а҆́гг҃лы водворе́нiе.

Стíхъ: Блаже́нъ мꙋ́жъ, боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀.

Бжⷭ҇твеннымъ жела́нiемъ * ѹ҆ѧзви́всѧ, прпⷣбне, * житiѐ непоро́чно проходѧ̀, * до́ндеже дости́глъ є҆сѝ * ца́рскагѡ престо́ла.

Сла́ва, гла́съ и҃:

И҆мѧ́ше бжⷭ҇твеннаѧ твоѧ̀ дꙋша̀ и҆ непоро́чнаѧ дх҃а прест҃а́гѡ и҆сполне́нiе, ѻ҆́ч҃е прпⷣбне нíкѡне, ѿ ю҆́ности носѧ̀ соверше́нъ смы́слъ, любо́вiю хрⷭ҇то́вою разгара́ѧсѧ, томꙋ̀ послѣ́довалъ є҆сѝ. держа́внѡ надъ страстьмѝ воцари́лсѧ є҆сѝ, кѡ́зни де́мѡнскiѧ низло́жъ пове́рглъ є҆сѝ, по́двигъ тече́нiѧ твоегѡ̀ соверши́лъ є҆сѝ. и҆ ны́нѣ во свѣ́тѣ невече́рнѣмъ водворѧ́сѧ, и҆ трⷪ҇цѣ со а҆́гг҃лы предстоѧ̀, молѝ и҆зба́витисѧ ста́дꙋ твоемꙋ̀ ѿ ви́димыхъ и҆ неви́димыхъ вра̑гъ, и҆ спастѝ дꙋ́шы на́шѧ. 

И҆ ны́нѣ, бг҃оро́диченъ. Тропа́рь, гла́съ а҃:

Послꙋша́нiѧ до́брый рачи́тель бы́въ, прпⷣбне нíкѡне приснопа́мѧтне, цр҃ковь бо прекра́снꙋ ст҃ы́ѧ трⷪ҇цы, въ похвалꙋ̀ ѻ҆тцꙋ̀ твоемꙋ̀ воздви́глъ є҆сѝ. тѣ́мже и҆ мы̀, ча̑да твоѧ̑, любо́вiю вопiе́мъ тѝ: сла́ва да́вшемꙋ тѝ крѣ́пость, сла́ва вѣнча́вшемꙋ тѧ̀, сла́ва дѣ́йствꙋющемꙋ тобо́ю всѣ̑мъ и҆сцѣлє́нiѧ.

Сла́ва, и҆ ны́нѣ, бг҃оро́диченъ воскрⷭ҇нъ.



На вели́цѣй вече́рни:

На Гдⷭ҇и, воззва́хъ, стiхи̑ры на и҃, гла́съ s҃. Поⷣ: Всѐ ѿло́жше:

Ве́сь ѿ ю҆́ности гдⷭ҇ꙋ возложи́лсѧ є҆сѝ, * нíкѡне прпⷣбне, * земнꙋ́ю красотꙋ̀ и҆ сла́вꙋ въ ничто́же вмѣни́въ, * хрⷭ҇та̀ є҆ди́наго возлюби́лъ є҆сѝ, * и҆ тогѡ̀ кре́стъ на ра́мена взе́мъ, * бжⷭ҇твеннѣ воѡрꙋжи́всѧ, * ла́ѵры вели́кагѡ се́ргiа дости́глъ є҆сѝ, * и҆ ѿ негѡ̀ посыла́емь быва́еши * къ дꙋхо́вномꙋ настоѧ́телю а҆ѳана́сiю, * и҆ та́мѡ жела́емыхъ тобо́ю ѿ негѡ̀ сподоблѧ́ешисѧ. * и҆ ны́нѣ на нб҃сѣ́хъ со а҆́гг҃лы * трⷪ҇цѣ предстоѧ̀, нíкѡне ѻ҆́ч҃е на́шъ, * молѝ спасти́сѧ дꙋша́мъ на́шымъ.

Стра́шное хрⷭ҇то́во прише́ствiе * въ се́рдцы твое́мъ прiи́мъ, нíкѡне прпⷣбне, * разꙋ́мнѡ мимотекꙋ́щихъ житiѧ̀ ѹ҆стꙋпи́лъ є҆сѝ: * и҆ сла́вꙋ маловре́меннꙋю презрѣ́въ, * молча́нiе воспрiѧ́лъ є҆сѝ: * на земли́ бо мꙋ́жески подвиза́лсѧ є҆сѝ, и҆ пло́ть потща́лсѧ є҆сѝ покори́ти дꙋ́хꙋ: * дꙋ́шꙋ же и҆ ѹ҆́мъ * ѿ страсте́й ѡ҆чи́стивъ, * ревнова́въ житiю̀ вели́кагѡ се́ргiа. * съ ни́мже ны́нѣ на нб҃сѣ́хъ прⷭ҇то́лꙋ влⷣки всѣ́хъ предстои́ши, * со дерзнове́нiемъ молѧ́сѧ * ѡ҆ дꙋша́хъ на́шихъ.

Прпⷣбне ѻ҆́ч҃е нíкѡне, * и҆змла́да возлюби́въ добро́тꙋ влⷣчню, * и҆ къ томꙋ̀ жела́нiе невозвра́тнѡ и҆мѣ́ѧ, * ѻ҆те́чество и҆ ро́дъ ѡ҆ста́вилъ є҆сѝ: * бога́тство и҆ сла́вꙋ  возненави́дѣвъ, * хрⷭ҇тꙋ̀ є҆ди́номꙋ послѣ́довалъ є҆сѝ: * равноа́гг҃льнѡ во ѻ҆би́тели прест҃ы́ѧ трⷪ҇цы пожи́въ, * ѡ҆гра́дꙋ мона́шествꙋющымъ созда́лъ є҆сѝ. * и҆ ны́нѣ на нб҃сѣ́хъ * со а҆́гг҃лы трⷪ҇цѣ предстои́ши, * нíкѡне прпⷣбне, * со дерзнове́нiемъ молѧ́сѧ * ѡ҆ дꙋша́хъ на́шихъ.

И҆́ны стiхи̑ры, гла́съ д҃. Подо́бенъ: Зва́нный свы́ше:

Е҆гда̀ бжⷭ҇твенное раче́нiе * на́йде на тѧ̀, бл҃же́нне нíкѡне, * тогда̀, мiрска̑ѧ мꙋдрова̑нiѧ дале́че ѿри́нꙋвъ, * къ бж҃е́ственномꙋ се́ргiю прите́клъ є҆сѝ, * и҆ ѿ негѡ̀ наставлѧ́емь, * посыла́ешисѧ въ монасты́рь, высо́кое нарица́емо, * къ тогѡ̀ ѹ҆ч҃никꙋ̀ а҆ѳана́сiю: * и҆ та́мѡ ѻ҆́браза мона́шескагѡ, * и҆ свѧще́нства сподоблѧ́ешисѧ, * мнѡ́гимъ добродѣ́тели ѻ҆́бразъ бы́въ. * тѣ́мже мо́лимъ тѧ̀: * молѝ, прпⷣбне, * спастѝ и҆ просвѣти́ти дꙋ́шы на́шѧ.

Сꙋдо́мъ бж҃iимъ * и҆ повелѣ́нiемъ вели́кагѡ, * па́ки ко ѻ҆тцꙋ̀ и҆ па́стырю, * въ монасты́рь прихо́диши, * и҆ ѿ негѡ̀ съ вели́кою любо́вiю, ѻ҆́ч҃е, прiе́млешисѧ. * ѿѻнꙋ́дꙋже, и҆ по преставле́нiи дꙋхо́внагѡ твоегѡ̀ ѻ҆тца̀, * па́стырь ѿ негѡ̀ поставлѧ́ешисѧ * тоѧ́же ѻ҆би́тели, * и҆дѣ́же це́рковь прекра́снꙋ, * въ сла́вꙋ ст҃ы́ѧ трⷪ҇цы, * прпⷣбне нíкѡне, воздви́глъ є҆сѝ: * ю҆́же непреста́ннѡ ѡ҆ всѣ́хъ чтꙋ́щихъ тѧ̀ молѝ, * спастѝ и҆ просвѣти́ти дꙋ́шы на́шѧ.

Е҆гда̀ бжⷭ҇твенное наи́тiе * на́йде на тѧ̀, прпⷣбне, * тогда̀ мiрска̑ѧ возненави́дѣлъ є҆сѝ, * и҆ хрⷭ҇тꙋ̀ прихо́диши, * и҆ тогѡ̀ ꙗ҆ре́мъ взе́мъ, * по стопа́мъ блаже́ннагѡ се́ргiа и҆зво́лилъ є҆сѝ ходи́ти, * и҆дѣ́же ѻ҆́бразъ мнѡ́гимъ добродѣ́тели бы́въ, * и҆ мно́гимъ воздержа́нiемъ и҆ моли́твами * подо́бникъ твоемꙋ̀ ѻ҆тцꙋ̀ во все́мъ. * тѣ́мже мо́лимъ тѧ̀, * моли́сѧ, прпⷣбне, * спастѝ и҆ просвѣти́ти дꙋ́шы на́шѧ.

Сла́ва, гла́съ в҃:

Жела́нiемъ бꙋ́дꙋщихъ, прпⷣбне, добродѣ́тельнѡ пожи́лъ  є҆сѝ, чистото́ю дꙋше́вною спаси́тєльныѧ пꙋти̑ проше́лъ є҆сѝ, и҆ го́рдаго sмíѧ воздержа́нiемъ ѹ҆би́лъ є҆сѝ: нбⷭ҇наѧ же вѡ́инства ѹ҆диви́лъ є҆сѝ терпѣ́нiемъ твои́мъ, чи́стое прiѧ́телище дх҃а прест҃а́гѡ, ѻ҆́ч҃е, бы́лъ є҆сѝ. и҆ сегѡ̀ ра́ди ѿ вседѣ́тельныѧ десни́цы вѣнча́лсѧ є҆сѝ, и҆ чꙋде́съ дарова́нiй ѿ негѡ̀ сподо́билсѧ є҆сѝ: молѝ спасти́сѧ дꙋша́мъ на́шымъ.

И҆ ны́нѣ, бг҃оро́диченъ воскрⷭ҇нъ.

Вхо́дъ. Прокíменъ днѐ. Чтє́нiѧ г҃: пи́саны сегѡ̀ мѣ́сѧца въ s҃ де́нь, Варлаа́мꙋ хꙋ́тынскомꙋ.

На лiтíи стiхи̑ры, гла́съ а҃:

Дне́сь ликовствꙋ́етъ ра́достнѡ бжⷭ҇твеннаѧ и҆ вели́каѧ ла́ѵра, и҆ хва́литсѧ твои́ми бг҃оꙋго́дными дѣѧ̑нiи, и҆мѣ́ющи твоѧ̑ ст҃ы̑ѧ мо́щи, бл҃же́нне нíкѡне, ѿ ни́хже ст҃ы́ню почерпа́емъ ѻ҆би́льнѡ: подаю́тъ бо здра́вiе съ вѣ́рою притека́ющымъ къ честнѣ́й твое́й ра́цѣ. тѣ́мже, просвѣ́щшесѧ тобо́ю, глаго́лемъ: сподо́би и҆ на́съ сла́вы нбⷭ҇ныѧ хрⷭ҇то́вы, бл҃же́нне, и҆ твоѐ ста́до сохранѧ́й, и҆ спасѝ дꙋ́шы на́шѧ.

Гла́съ в҃:

Па́мѧть твоѧ̀ во вѣ́къ пребыва́етъ, прпⷣбне ѻ҆́ч҃е нíкѡне, и҆ кро́тость се́рдца твоегѡ̀, ѹ҆го́дниче хрⷭ҇то́въ бл҃же́нне, просiѧ̀ па́че со́лнечнагѡ сiѧ́нiѧ, ѡ҆зарѧ́ющи вѣ́рныхъ сердца̀: и҆́бо вои́стиннꙋ честна́ѧ ра́ка бжⷭ҇твенныхъ моще́й твои́хъ, ꙗ҆́кѡ трꙋба̀ велегла́снѡ свидѣ́тельствꙋетъ, благоꙋха́ющи бл҃года́тiю прест҃а́гѡ дх҃а, и҆ прогонѧ́ющи мра́къ грѣхо́вный, и҆ на́съ наꙋча́ющи бл҃годари́ти и҆ сла́вити бг҃а, тебѐ просла́вльшаго.

Гла́съ г҃:

Ве́лiѧ сла́ва житiѧ̀ твоегѡ̀, ѻ҆́ч҃е на́шъ нíкѡне, всѧ̑, ꙗ҆̀же земна̑ѧ, ѡ҆ста́вивъ, є҆ди́наго хрⷭ҇та̀ возлюби́лъ є҆сѝ, и҆ томꙋ̀ слꙋжа̀ чи́стою со́вѣстiю, на землѝ а҆́гг҃льски пожи́лъ є҆сѝ, де́мѡнскаѧ вышє́нiѧ разори́лъ є҆сѝ, возше́дъ на высотꙋ̀ нбⷭ҇нꙋю: бл҃же́нъ є҆сѝ, ꙗ҆́кѡ та́кѡ хрⷭ҇тꙋ̀  рабо́тавъ. тѣ́мже и҆ мы̀, тобо́ю пꙋ́ть жи́зни позна́вше, тѧ̀ непреста́ннѡ ѹ҆блажа́емъ.

Сла́ва, гла́съ в҃:

Прпⷣбне и҆ бг҃облаже́нне ѻ҆́ч҃е на́шъ нíкѡне, гра́дъ живꙋ́щiй бж҃iй, вы́ше ра́зꙋма бл҃ги́хъ воспрiѧ́лъ є҆сѝ жела̑нiѧ: а҆́гг҃льское житiѐ соверши́въ, и҆ ны́нѣ на нб҃сѣ́хъ водворѧ́ешисѧ, и҆спе́рва подо́бнꙋ добро́тꙋ ѻ҆́браза сохрани́въ, и҆ на подо́бствiе, ꙗ҆́коже мо́щно, восхо́дъ безпа́костнѡ ѡ҆брѣ́тъ, и҆ бг҃ꙋ со дерзнове́нiемъ предстоѧ̀, зерца́ломъ разꙋ́мнымъ чи́стѡ зри́ши ст҃ꙋ́ю трⷪ҇цꙋ, за чтꙋ́щыѧ тѧ̀ вѣ́рою и҆ любо́вiю помоли́сѧ, ѻ҆́ч҃е на́шъ нíкѡне.

И҆ ны́нѣ, бг҃оро́диченъ воскрⷭ҇нъ:

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

Ѿ ю҆́ности ѻ҆те́ческомꙋ житiю̀ * поревнова́въ во все́мъ, прпⷣбне: * тѣ́мже ѡ҆ста́вилъ є҆сѝ всѧ̑, * ꙗ҆̀же въ мíрѣ, житє́йскаѧ мꙋдрова̑нiѧ, * молѧ̀ ѡ҆ на́съ чл҃вѣколю́бца.

Стíхъ: Честна̀ предъ гдⷭ҇емъ сме́рть прпⷣбныхъ є҆гѡ̀.

Послꙋша́нiѧ ѿ се́рдца жела́ѧ, мꙋ́дре, * мíра и҆ сꙋ́щихъ въ не́мъ жите́йскихъ ѿре́клсѧ є҆сѝ. * и҆ сегѡ̀ ра́ди въ вы́шнихъ * со а҆́гг҃лы хрⷭ҇тꙋ̀ предстои́ши, * ѡ҆ всѣ́хъ молѧ́сѧ.

Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми.

А҆́ще и҆ ю҆́нъ тѣ́ломъ, * прпⷣбне нíкѡне, * но многолѣ́тныхъ житiе́мъ превозше́лъ є҆сѝ, * всѐ плотско́е мꙋдрова́нiе ѿсѣ́къ, * прпⷣбномꙋ послꙋша́нiю повинꙋ́лсѧ є҆сѝ.

Сла́ва, гла́съ и҃. Самогла́сенъ:

Помышлѧ́ѧ ѻ҆́но житiѐ, и҆ вѣ́къ пребыва́ющiй, вѣ́къ се́й, ꙗ҆́кѡ маловре́мененъ, ѡ҆ста́вилъ є҆сѝ, и҆ потща́лсѧ є҆сѝ тлѣ́ющими нетлѣ̑ннаѧ стѧжа́ти: ѿѻнꙋ́дꙋже и҆ тѣ́ло порабо́тилъ є҆сѝ дꙋ́хꙋ, да хрⷭ҇та̀ є҆ди́наго приѡбрѧ́щеши. є҆го́же молѝ спасти́сѧ всѣ̑мъ, любо́вiю свѧще́ннꙋю па́мѧть твою̀ въ пѣ́снехъ при́снѡ почита́ющымъ.

И҆ ны́нѣ, бг҃оро́диченъ. 

Тропа́рь, гла́съ: Послꙋша́нiѧ до́брый рачи́тель бы́въ:

Пи́санъ на ма́лѣй вече́рни.

Сла́ва, и҆ ны́нѣ, бг҃оро́диченъ воскрⷭ҇нъ, по гла́сꙋ.



На ѹ҆́трени, на Бг҃ъ гдⷭ҇ь, тропа́рь ст҃а́гѡ, два́жды.

Сла́ва, и҆ ны́нѣ, бг҃оро́диченъ:

По а҃ стiхосло́вiи сѣда́ленъ, гла́съ д҃. Поⷣ: Ꙗ҆ви́лсѧ є҆сѝ дне́сь:

Вѣ́къ, и҆́же на землѝ, ꙗ҆́кѡ преходѧ́щiй возненави́дѣвъ, бл҃же́нне, и҆ вѣ́къ ѻ҆́нъ, ꙗ҆́кѡ не преходѧ́щiй, ѿ се́рдца возлюби́въ, є҆мꙋ́же и҆ наслѣ́дникъ ꙗ҆ви́лсѧ є҆сѝ, ѡ҆ всѣ́хъ на́съ хрⷭ҇та̀ молѝ, при́снѡ въ пѣ́снехъ, прпⷣбне, твою̀ па́мѧть почита́ющихъ.

Два́жды.

Сла́ва, и҆ ны́нѣ, бг҃оро́диченъ:

Ѡ҆бнови́ла є҆сѝ, чⷭ҇таѧ, бжⷭ҇твеннымъ ржⷭ҇тво́мъ твои́мъ и҆стлѣ́вшее во страсте́хъ земноро́дныхъ ме́ртвенное сꙋщество̀, и҆ воздви́гла є҆сѝ всѧ̑ ѿ сме́рти къ жи́зни нетлѣ́нiѧ. тѣ́мже тѧ̀ по до́лгꙋ блажи́мъ всѝ, дв҃о препросла́вленнаѧ, ꙗ҆́коже прорекла̀ є҆сѝ.

По в҃ стiхосло́вiи, сѣда́ленъ, гла́съ в҃. Поⷣ: Милосе́рдiѧ сꙋ́щи:

Мона́шеское житiѐ ѿ се́рдца, прпⷣбне, возлюби́въ, и҆ сегѡ̀ ра́ди мíръ, и҆ ꙗ҆̀же въ мíрѣ возненави́дѣвъ, блаже́нне нíкѡне, дꙋхо́вномꙋ твоемꙋ̀ ѻ҆тцꙋ̀ послꙋша́нiемъ и҆́скреннимъ вда́лсѧ є҆сѝ. съ ни́мже гдⷭ҇ꙋ моли́сѧ спасти́сѧ всѣ̑мъ на́мъ.

Два́жды.

Сла́ва, и҆ ны́нѣ, бг҃оро́диченъ:

Милосе́рдiѧ сꙋ́щи и҆сто́чникъ, ми́лости сподо́би на́съ, бцⷣе, при́зри на лю́ди согрѣши́вшыѧ, ꙗ҆вѝ, ꙗ҆́кѡ при́снѡ, си́лꙋ твою̀: на тѧ́ бо ѹ҆пова́ющи, ра́дꙋйсѧ, вопiе́мъ тѝ, ꙗ҆́коже и҆ногда̀ гаврiи́лъ, безпло́тныхъ а҆рхiстрати́гъ.

По полѷеле́и сѣда́ленъ, гла́съ и҃. Подо́бенъ: Премꙋ́дрости:

Мꙋ́дрости и҆змла́да подо́бiю навы́къ, и҆ сегѡ̀ ра́ди  всѧ̑, ꙗ҆̀же въ мíрѣ, возненави́дѣвъ, прпⷣбне, хрⷭ҇та̀ є҆ди́наго возлюби́лъ є҆сѝ. ѿѻнꙋ́дꙋже дꙋхо́вномꙋ твоемꙋ̀ ѻ҆тцꙋ̀, всеконе́чнѡ послꙋша́нiю вда́лсѧ є҆сѝ, ѿ негѡ́же тоѧ́же ѻ҆би́тели па́стырь пресла́внѡ ѹ҆строѧ́ешисѧ, и҆ мнѡ́гимъ въ добродѣ́тели ѻ҆́бразъ бы́въ: съ ни́мже моли́сѧ гдⷭ҇ꙋ, нíкѡне прпⷣбне, грѣхѡ́въ ѡ҆ставле́нiе дарова́ти чтꙋ́щымъ любо́вiю свѧтꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ сѣ́мене ро́ждшꙋю бг҃а пло́тiю, всѝ ѹ҆блажа́емъ ро́ди человѣ́честiи: ѻ҆́гнь бо всели́сѧ въ тѧ̀ бж҃ества̀, и҆ ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а. тѣ́мъ а҆́гг҃льскiй и҆ человѣ́ческiй ро́дъ, досто́йнѡ сла́вимъ прест҃о́е ржⷭ҇тво̀ твоѐ, и҆ согла́снѡ вопiе́мъ тѝ: молѝ хрⷭ҇та̀ бг҃а, согрѣше́нiй ѡ҆ставле́нiе дарова́ти покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀.

Та́же степє́нна, а҃-й а҆нтiфѡ́нъ д҃-гѡ гла́са. Прокíменъ: Честна̀ предъ гдⷭ҇емъ сме́рть прпⷣбныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; Всѧ́кое дыха́нiе: Е҆ѵⷢ҇лiе матѳе́а, зача́ло м҃г.

По н҃-мъ ѱалмѣ̀, стiхи́ра, гла́съ s҃:

Ѿ ю҆́ности, прпⷣбне, и҆зво́лилъ є҆сѝ бг҃ꙋ рабо́тати, тогда̀ дꙋхо́вное раче́нiе распалѝ дꙋ́шꙋ твою̀, и҆ вско́рѣ, роди́тели ѡ҆ста́вивъ, вели́кагѡ ѻ҆тца̀ дости́глъ є҆сѝ. ѻ҆́нъ же, ви́дѣвъ твоѐ дꙋше́вное жела́нiе, вма́лѣ и҆скꙋше́нiе налага́етъ, да тѧ̀ сотвори́тъ теплѣ́йша рачи́телѧ: ты́ же смире́нiе показꙋ́еши, рече́ннагѡ ѻ҆тце́мъ достиза́еши, и҆ ѿ негѡ̀ навы́клъ є҆сѝ добродѣ́телемъ, ко ѻ҆тцꙋ̀ па́ки возвраща́ешисѧ, и҆ па́стырь поставлѧ́ешисѧ. и҆ ны́нѣ, преблаже́нне нíкѡне, предстоѧ̀ прⷭ҇то́лꙋ всѣ́хъ цр҃ѧ̀, и҆спросѝ ми́ръ мíрꙋ, и҆ цр҃кви рѡссíйстѣй ѹ҆твержде́нiе, и҆ спасе́нiе дꙋша́мъ на́шымъ. 

Канѡ́нъ бцⷣы со i҆рмосо́мъ на s҃, и҆ прпⷣбнагѡ канѡ́нъ на и҃.

Творе́нiе пахѡ́мiа i҆еромона́ха, и҆́же ѿ ст҃ы́ѧ горы̀, є҆гѡ́же краегране́сiе: Похвалꙋ̀ блаже́нномꙋ нíкѡнꙋ ткꙋ̀.

Гла́съ д҃. Пѣ́снь а҃. I҆рмо́съ:

Ѿве́рзꙋ ѹ҆ста̀ моѧ̑, и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ, свѣ́тлѡ торжествꙋ́ѧ, и҆ воспою̀, ра́дꙋѧсѧ тоѧ̀ чꙋдеса̀.

Премꙋ́дростiю ра́зꙋма ѹ҆краша́емь, прпⷣбне нíкѡне, ве́сь хрⷭ҇тꙋ̀ порабо́тилсѧ є҆сѝ, къ немꙋ̀ жела́нiе твоѐ и҆мѣ́ѧ: є҆го́же молѝ, спастѝ ѿ бѣ́дъ пою́щыѧ тѧ̀.

Ѡ҆ всѣ́хъ хрⷭ҇та̀ молѝ, прпⷣбне нíкѡне, па́мѧть твою̀ любо́вiю пою́щихъ, и҆зба́витисѧ вѣ́чнагѡ мꙋче́нiѧ, да тебѐ всѝ, ꙗ҆́кѡ те́пла предста́телѧ, пѣ́сньми велича́емъ.

Хрⷭ҇тꙋ̀ ве́сь порабо́тивсѧ, прпⷣбне нíкѡне, и҆ къ немꙋ̀ всѐ жела́нiе и҆мѣ́ѧ, и҆ тогѡ̀ ра́ди любвѐ мíра съ жела́ньми є҆гѡ̀ ѿре́ксѧ. сегѡ̀ ра́ди тѧ̀ всѝ пѣ́сньми ѹ҆блажа́емъ, нíкѡне всебл҃же́нне.

Всѐ твоѐ жела́нiе къ бг҃ꙋ мꙋ́жески впери́въ, въ вы́шнихъ селе́нiе сотвори́лъ є҆сѝ пресла́внѡ. тѣ́мже тѧ̀ пѣ́сньми, блаже́нне нíкѡне, почита́емъ.

А҆́ще и҆ дале́че житiе́мъ, но бли́зъ вѣ́рою и҆ любо́вiю дꙋхо́внагѡ твоегѡ̀ настоѧ́телѧ, и҆ съ ни́мъ вкꙋ́пѣ пресла́внѡ чꙋдеса̀ твори́ши, вкꙋ́пѣ же и҆ бг҃ꙋ предстоитѐ, ѡ҆ всѣ́хъ на́съ молѧ́щесѧ.

Бг҃оро́диченъ:

Мꙋ́дрости премꙋ́дростныѧ прiѧ́телище была̀ є҆сѝ, пренепоро́чнаѧ: сво́й бо хра́мъ ѿ твои́хъ пречⷭ҇тыхъ крове́й, чⷭ҇таѧ, созда́ти благоизво́ли на спасе́нiе на́ше.

Катава́сiа: Ѿве́рзꙋ ѹ҆ста̀ моѧ̑:

Пѣ́снь г҃. I҆рмо́съ:

Твоѧ̑ пѣсносло́вцы, бцⷣе, живы́й и҆ незави́стный и҆сто́чниче,  ли́къ себѣ̀ совокꙋ́пльшыѧ дꙋхо́внѡ ѹ҆твердѝ, въ бжⷭ҇твеннѣй твое́й сла́вѣ вѣнцє́въ сла́вы сподо́би.

Лю́ди всѧ̑, тебѐ вѣ́дꙋщыѧ и҆ застꙋпле́нiѧ твоегѡ̀ ча́ющыѧ не пре́зри, ѻ҆́ч҃е: но, є҆ли́кѡ мо́щно, предста́тельствꙋй, всѣ̑мъ полє́знаѧ просѧ̀ моли́твами твои́ми.

Ѹ҆пова́нiе и҆мѣ́лъ є҆сѝ, блаже́нне нíкѡне, и҆ прибѣ́жище, всѣ́хъ бг҃а: того̀ молѝ, мо́лимъ тѧ̀, ѡ҆ на́съ любо́вiю воспѣва́ющихъ тѧ̀, приснопа́мѧтне.

Бжⷭ҇твеннымъ жела́нiемъ, прпⷣбне нíкѡне, разжига́емь, мiрскꙋ́ю красотꙋ̀ преѡби́дѣлъ є҆сѝ, мона́шеское житiѐ возлюби́въ. тѣ́мже бы́лъ є҆сѝ прпⷣбнымъ є҆диножи́тель и҆ пра́вєднымъ.

Бг҃оро́диченъ:

И҆сцѣле́нiй тѧ̀ и҆сто́чникъ, въ твою̀ ѹ҆тро́бꙋ вше́дъ, показа̀, мт҃и бж҃iѧ пречⷭ҇таѧ, мою̀ ѹ҆̀бо дꙋ́шꙋ и҆сцѣлѝ.

Сѣда́ленъ, гла́съ г҃:

Ѹ҆крѣплѧ́емь бжⷭ҇твенною си́лою, прпⷣбне нíкѡне, возмо́глъ є҆сѝ ѡ҆скꙋдѣ́нiе, ѿ безбо́жныхъ а҆га́рѧнъ бы́вшее, напо́лнити: це́рковь бо но́вꙋ и҆ ѻ҆би́тель краснѣ́йшꙋ па́че воздви́глъ є҆сѝ. тѣ́мже тѧ̀ всѝ ѹ҆блажа́емъ.

Два́жды.

Сла́ва, и҆ ны́нѣ, бг҃оро́диченъ:

Бжⷭ҇твеннаѧ ски́нiѧ была̀ є҆сѝ сло́ва, є҆ди́на пречⷭ҇таѧ мт҃и дв҃о, чистото́ю а҆́гг҃лы превозше́дшаѧ, па́че всѣ́хъ менѐ пе́рсть бы́вша, ѡ҆скверне́на плотски́ми прегрѣше́ньми, ѡ҆чи́сти моли́твъ твои́хъ бжⷭ҇твенными вода́ми, подаю́щи, чⷭ҇таѧ, ве́лiю ми́лость.

Пѣ́снь д҃. I҆рмо́съ:

Сѣдѧ́й въ сла́вѣ на прⷭ҇то́лѣ бж҃ества̀, во ѻ҆́блацѣ ле́гцѣ прiи́де i҆и҃съ пребжⷭ҇твенный, нетлѣ́нною дла́нiю, и҆ спасѐ зовꙋ́щыѧ: сла́ва, хрⷭ҇тѐ, си́лѣ твое́й.

Невозвра́тнѡ ше́ствовавъ вводѧ́щiй пꙋ́ть къ нбⷭ҇номꙋ гра́дꙋ, нíкѡне прпⷣбне, и҆дѣ́же наста́ви тѧ̀ ст҃ы́й дх҃ъ, ѻ҆би́тель и҆мѣ́ѧ се́рдце твоѐ. 

Смире́нiе возносѧ́щее, нíкѡне бл҃же́нне, въ се́рдцы и҆мѣ́лъ є҆сѝ: ѿѻнꙋ́дꙋже тѧ̀ и҆ мы̀ мо́лимъ ѹ҆ще́дрити смире́нiе на́ше.

Страстьмѝ разли́чными коле́блємыѧ, и҆ вѣ́рою притека́ющыѧ къ твоемꙋ̀ гро́бꙋ, бл҃же́нне нíкѡне, ст҃ы́мъ твои́мъ хода́тайствомъ всѧ̑ посѣтѝ ми́лостивнѡ къ человѣколю́бцꙋ.

Мра́къ страсте́й ѿ се́рдца твоегѡ̀ ты̀, прпⷣбне нíкѡне, ѡ҆чи́стивъ, хрⷭ҇то́ва повелѣ́нiѧ вои́стиннꙋ свѣ́тъ прiе́мъ, въ постѣ̀ просiѧ́лъ є҆сѝ, ѹ҆мертви́въ тѣ́ло, дꙋ́хомъ же, нíкѡне, ѡ҆жи́лъ є҆сѝ.

Бг҃оро́диченъ:

Ѡ҆чище́нiе всѣ́хъ земны́хъ, вѣ́рою молю̀ и҆ припа́даю, бл҃гослове́ннаѧ: моли́твами твои́ми сꙋдiю̀ и҆ сн҃а твоего̀ ми́лостива сотворѝ, ꙗ҆́кѡ да по до́лгꙋ сла́влю тѧ̀.

Пѣ́снь є҃. I҆рмо́съ:

Ѹ҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во ѹ҆тро́бѣ надъ всѣ́ми бг҃а, и҆ родила̀ є҆сѝ безлѣ́тнаго сн҃а, всѣ̑мъ воспѣва́ющымъ тѧ̀ ми́ръ подава́ющаѧ.

Ѹ҆́зкiй и҆ приско́рбный пꙋ́ть ше́ствовалъ є҆сѝ, прпⷣбне нíкѡне, восхожде́ньми бжⷭ҇твенными се́рдца твоегѡ̀, а҆́може ѻ҆ц҃а̀ твоегѡ̀ наста́виша тѧ̀ моли̑твы.

Ѿ грѣхо́вныхъ болѣ́зней мѧ̀ ѡ҆блегчѝ ско́рбныхъ, и҆ се́рдца моегѡ̀ лю́тость ѹ҆толѝ, и҆ согрѣше́нiй ѡ҆ставле́нiе и҆спросѝ: и҆́маши бо послꙋ́шающа хрⷭ҇та̀ чи́стыѧ твоеѧ̀ моли́твы.

Стра̑сти тѣлє́сныѧ воздержа́нiемъ, ѻ҆́ч҃е, ѹ҆вѧди́въ, ꙗ҆́кѡ дре́во многопло́дное, пло́дъ чꙋ́денъ прино́сиши бг҃ꙋ, своѧ̑ чꙋ̑днаѧ и҆справлє́нiѧ, нíкѡне прпⷣбне.

Всесвѣ́тлый свѣти́льникъ ꙗ҆ви́лсѧ є҆сѝ, ѡ҆зарѧ́ѧ пою́щыѧ тѧ̀, нíкѡне прпⷣбне. и҆ сегѡ̀ ра́ди мо́лимъ тѧ̀: вѣ́чнагѡ мꙋче́нiѧ и҆зба́ви ны̀, пою́щыѧ тѧ̀. 

Бг҃оро́диченъ:

Ѹ҆ма̀ моегѡ̀ ѹ҆врачꙋ́й и҆зстꙋпле́нiе, всенепоро́чнаѧ, и҆ и҆сцѣлѝ стра̑сти дꙋшє́вныѧ, и҆ ѹ҆ны́нiѧ тмꙋ̀ ѿженѝ, ꙗ҆́кѡ да восхвалю́ тѧ по достоѧ́нiю, бцⷣе всепѣ́таѧ.

Пѣ́снь s҃. I҆рмо́съ:

Бж҃е́ственное сiѐ и҆ всечестно́е соверша́юще пра́зднество, бг҃омꙋ́дрiи, бг҃ома́тере, прiиди́те, рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ.

Своѐ се́рдце, прпⷣбне нíкѡне, ст҃ы́ѧ трⷪ҇цы жили́ще и҆ до́мъ созда́лъ є҆сѝ. всѝ, вѣ́рою притека́ющiи къ честнѣ́й твое́й ра́цѣ, просвѣще́нiе, и҆ ѡ҆свѧще́нiе, и҆ ѡ҆чище́нiе, всебл҃же́нне нíкѡне, прiе́млемъ.

Твоѧ̑ всебл҃же́нне нíкѡне, свѧщє́нныѧ и҆ всест҃ы̑ѧ мѡ́щи, во гро́бѣ лежа́ще, недꙋ́ги врачꙋ́ютъ, де́мѡнскiѧ же полкѝ прогонѧ́ютъ всегда̀, вѣ̑рнымъ же и҆сточа́ютъ и҆сцѣлє́нiѧ ѻ҆би̑льнаѧ, тебѐ по достоѧ́нiю при́снѡ блажа́щымъ.

Ꙗ҆́кѡ ве́сь хрⷭ҇тꙋ̀ приближа́ѧсѧ ꙗ҆снѣ́йши, помѧнѝ всѣ́хъ, вѣ́рою помина́ющихъ тѧ̀, нíкѡне всече́стне, грѣхѡ́въ проще́нiѧ ѹ҆ хрⷭ҇та̀ просѧ̀, и҆ нбⷭ҇нагѡ црⷭ҇твiѧ воспрiѧ́тiѧ.

Бг҃оро́диченъ:

Е҆ди́на всѣ̑мъ поможе́нiе, помозѝ на́мъ бѣ́дствꙋющымъ, и҆ рꙋ́кꙋ пода́ждь, и҆ къ приста́нищꙋ введѝ спасе́нiѧ, ѻ҆трокови́це бг҃облагода́тнаѧ.

Конда́къ, гла́съ д҃. Подо́бенъ: Ꙗ҆ви́лсѧ є҆сѝ:

Дꙋхо́вномꙋ твоемꙋ̀ настоѧ́телю, ѻ҆́ч҃е нíкѡне, всѧ́чески прилѣпи́всѧ, и҆ ѿ негѡ̀ наставлѧ́емь, во все́мъ хрⷭ҇то́ви порабо́тивсѧ, мона́хѡвъ бы́лъ є҆сѝ чинонача́льникъ, и҆ прпⷣбныхъ сожи́тель: съ ни́миже хрⷭ҇та̀ бг҃а молѝ непреста́ннѡ ѡ҆ всѣ́хъ на́съ.

I҆́косъ:

Ка́кѡ возмогꙋ̀ воспѣ́ти твоѧ̑ и҆справлє́нiѧ; и҆лѝ и҆зрещѝ трꙋды̀ твоѧ̑, и҆́миже трꙋди́лсѧ є҆сѝ по ѻ҆тцѣ̀ твое́мъ,  а҆́ще не ты̀ пода́си мѝ сло́во, недосто́йномꙋ рабꙋ̀ твоемꙋ̀; ты́ бо бы́лъ є҆сѝ по ѻ҆тцѣ̀ мона́хѡвъ нача́льникъ: съ ни́миже хрⷭ҇та̀ бг҃а молѝ непреста́ннѡ ѡ҆ всѣ́хъ на́съ.

Пѣ́снь з҃. I҆рмо́съ:

Не послꙋжи́ша тва́ри бг҃омꙋ́дрiи, па́че созда́вшагѡ, но ѻ҆́гненное преще́нiе мꙋ́жески попра́вше, ра́довахꙋсѧ, пою́ще: препѣ́тый ѻ҆тцє́въ гдⷭ҇ь и҆ бг҃ъ, бл҃гослове́нъ є҆сѝ.

Всѧ̑ мимотекꙋ̑щаѧ привре́мєннаѧ пристра̑стiѧ, прпⷣбне нíкѡне, ѿрази́въ, всю̀ наде́ждꙋ къ бг҃ꙋ стѧжа́лъ є҆сѝ, и҆́мже дѣ́йствꙋеши пресла̑внаѧ чꙋдеса̀.

Твоеѧ̀ дꙋшѝ тве́рдое, и҆ благостоѧ́нное ра́зꙋма, прпⷣбне нíкѡне, ника́коже лꙋка́вый возмо́же соврати́ти, бг҃ꙋ помога́ющꙋ тѝ, досточꙋ́дне.

Мíрꙋ ѹ҆мертви́всѧ, бꙋ́дꙋщꙋю жи́знь наслѣ́дилъ є҆сѝ, ѻ҆́ч҃е, и҆сцѣле́нiй бжⷭ҇твеннꙋю бл҃года́ть и҆сточа́еши пою́щымъ: бл҃гослове́нъ бг҃ъ ѻ҆тє́цъ на́шихъ.

Нельсти́внѡ навы́къ, пре́жде тебє̀ бы́вшихъ ѻ҆тє́цъ по́стническомꙋ житiю̀, прпⷣбне: но тѣ́хъ житiе́мъ пожи́въ, бг҃облаже́нне, воспѣва́ѧ: бл҃гослове́нъ бг҃ъ ѻ҆тє́цъ на́шихъ.

Бг҃оро́диченъ:

Глаго́лѡмъ прⷪ҇ро́чєскимъ послѣ́дꙋюще, дв҃о, бцⷣꙋ тѧ̀ и҆сповѣ́дꙋемъ: родила́ бо є҆сѝ ѻ҆троча̀, всѣ́хъ дре́внѣйшее, є҆мманꙋ́илъ нарица́емое. є҆мꙋ́же зове́мъ: бл҃гослове́нъ бг҃ъ ѻ҆тє́цъ на́шихъ.

Пѣ́снь и҃. I҆рмо́съ:

Ѻ҆́троки благочести̑выѧ въ пещѝ ржⷭ҇тво̀ бг҃оро́дичо спасло̀ є҆́сть, тогда̀ ѹ҆́бѡ ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑ вѣ́ки.

Мꙋ́жествовавъ, побѣди́лъ є҆сѝ стра̑стнаѧ взыгра̑нiѧ всѧ̑, ѹ҆́мъ просвѣще́нъ и҆мѣ́ѧ, возмо́глъ є҆сѝ, ꙗ҆̀же ви́дѣ ѻ҆тца̀  творѧ́ща, сiѧ̑ дѣ́тели и҆спо́лнити: тѣ́мже тѧ̀ всѝ ѹ҆блажа́емъ, нíкѡне всеблаже́нне.

Мы́слiю ѡ҆чище́нною, премꙋ́дре нíкѡне, бг҃ꙋ приближа́ѧсѧ, всѣ̑мъ всѧ́къ бы́въ, да хрⷭ҇та̀ приѡбрѧ́щеши. тѣ́мже въ небє́сныѧ ѻ҆би́тєли всели́всѧ, прпⷣбне, дерзнове́ннѡ зри́ши ст҃ꙋ́ю трⷪ҇цꙋ, ю҆́же непреста́ннѡ молѝ, спастѝ всѧ̑ правосла́внѡ тѧ̀ почита́ющыѧ.

Серпо́мъ моли́твъ, ѻ҆́ч҃е нíкѡне, стра̑стнаѧ тє́рнiѧ и҆зсѣ́къ, и҆ воздѣ́лавъ воздержа́нiѧ ра́ломъ дꙋше́внꙋю зе́млю, вве́рглъ є҆сѝ сѣ́мена благоче́стiѧ въ не́й: тѣ́мже и҆сцѣле́нiѧ плоды̀ пожина́еши.

Добродѣ́телей тѧ̀ прiѧ́телище нарица́емъ, преблаже́нне, ꙗ҆́кѡ молча́нiѧ дрꙋ́га, и҆ бдѣ́нiѧ дѣ́лателѧ, и҆ ѻ҆́бразъ цѣломꙋ́дрiѧ, и҆ моли́твы жили́ще некра́домое, и҆ чꙋде́съ сокро́вище, и҆ моли́твенника ѡ҆ почита́ющихъ па́мѧть твою̀, нíкѡне блаже́нне.

Бг҃оро́диченъ:

Мт҃и бж҃iѧ всенепоро́чнаѧ, дꙋшѝ моеѧ̀ ꙗ҆́звы и҆сцѣлѝ: сла̑сти ѹ҆толѝ пло́ти моеѧ̀, ѡ҆мраче́нное се́рдце моѐ просвѣтѝ, и҆ ѹ҆мирѝ ѹ҆́мъ мо́й ѿ всѧ́кагѡ вре́да, и҆ вра́жiихъ мѧ̀ и҆зба́ви напа́стей.

Пѣ́снь ѳ҃. I҆рмо́съ:

Всѧ́къ земноро́дный да взыгра́етсѧ, дх҃омъ просвѣща́емъ, да торжествꙋ́етъ же безпло́тныхъ ѹ҆мѡ́въ є҆стество̀, почита́ющее свѧще́нное торжество̀ бг҃ома́тере, и҆ да вопiе́тъ: ра́дꙋйсѧ, всебл҃же́ннаѧ бцⷣе, чⷭ҇таѧ приснодв҃о.

Сле́зъ твои́хъ пролiѧ́нiемъ грѣхо́вный ѻ҆́гнь погаси́лъ є҆сѝ, безстра́стiѧ же во́дꙋ и҆сцѣле́нiй чи́стагѡ пи́ва пою́щымъ и҆сточа́еши, блаже́нне нíкѡне досточꙋ́дне.

Ра́ка, и҆дѣ́же лежи́тъ ст҃о́е тѣ́ло твоѐ, прпⷣбне нíкѡне, чꙋде́съ благода́ть и҆сточа́етъ, просвѣща́ющи на́шѧ дꙋ́шы и҆ тѣлеса̀, и҆ ѡ҆богаща́ющи, предста́телѧ тѧ̀ те́пла, и҆ застꙋ́пника и҆мꙋ́щыѧ. 

Дне́сь съ на́ми собо́ри а҆́гг҃лъ и҆ прпⷣбныхъ веселѧ́тсѧ, въ па́мѧть твою̀, бл҃же́нне нíкѡне: съ ни́миже помина́й ны̀, чтꙋ́щыѧ тѧ̀ вѣ́рнѡ, досточꙋ́дне.

Ѹ҆ста́ви свѧще́нными твои́ми моли́твами воздвиза́емое на ны̀ смꙋще́нiе, и҆ человѣ̑къ всѣ́хъ ѡ҆sлобле́нiе, ꙗ҆́кѡ и҆мѣ́ѧ дерзнове́нiе ко влⷣцѣ и҆ бг҃ꙋ на́шемꙋ, нíкѡне досточꙋ́дне.

Бг҃оро́диченъ:

Ѽ па́че ѹ҆ма̀ чꙋде́съ твои́хъ! бж҃iѧ бо сло́ва воплоти́вшагосѧ є҆ди́наго родила̀ є҆сѝ, па́че є҆стества̀, мт҃и дв҃о, всѧ́чєскаѧ бжⷭ҇твеннымъ свои́мъ хотѣ́нiемъ мꙋ́дрѣ держа́ща и҆ ѡ҆кормлѧ́юща.

Свѣти́ленъ.

Свѧты́ни хра́мъ бы́лъ є҆сѝ, прпⷣбне, по бжⷭ҇твенномꙋ прича́стiю, ра́йскiй граждани́нъ, въ не́мже наслажда́ешисѧ невозбра́ннѡ дре́ва зна́нiѧ, и҆ нетлѣ́нныѧ сла́вы, па́мѧть творѧ̀, нíкѡне прпⷣбне, ѡ҆ и҆̀же вѣ́рою хва́лѧщихъ тѧ̀, ѻ҆́ч҃е, бг҃омꙋ́дре.

Два́жды.

Сла́ва, и҆ ны́нѣ, бг҃оро́диченъ:

Ра́дꙋйсѧ, вѣ́рныхъ похвало̀: ра́дꙋйсѧ, прпⷣбныхъ ѹ҆твержде́нiе: ра́дꙋйсѧ, правосла́вныхъ сла́во: ра́дꙋйсѧ, свѣ́те сꙋ́щихъ во тмѣ̀: ра́дꙋйсѧ, хра́ме прест҃ы́й: ра́дꙋйсѧ, бж҃iй раю̀: ра́дꙋйсѧ, клѧ́твы разрѣше́нiе, бл҃гослове́ннаѧ марíе.

На хвали́техъ стiхи̑ры, на д҃, гла́съ s҃. Подо́бенъ: Всѐ ѿло́жше:

Вели̑каѧ и҆справлє́нiѧ * по́стническихъ пѡ́двигъ, * вели́кагѡ ѻ҆тца̀ вои́стиннꙋ чꙋ́днагѡ се́ргiа, * нíкѡне бл҃же́нне, привлеко́ша тѧ̀ жела́ннѣ * по́стническомꙋ сосло́вiю, * и҆ ди́внѡ добродѣ́телемъ є҆гѡ̀ воѡбра́жсѧ * томꙋ̀ сожи́тiемъ, * и҆ сострада́лецъ подвигѡ́мъ до́блественъ, * ꙗ҆́кѡ ѹ҆чени́къ тогѡ̀ и҆́стиненъ, * ѹ҆чи́тель же хꙋдо́женъ тогѡ̀ ча́дѡмъ. * и҆ ны́нѣ моли́сѧ, прпⷣбне, * поми́ловатисѧ дꙋша́мъ на́шымъ.

Два́жды. 

Мно́жество пѡ́двигъ * и҆ по́тѡвъ твои́хъ по́стническихъ, * раздражи́ша сопоста́та пра́ведныхъ: * наведе́ бо ꙗ҆зы́ки раскопа́ти жили́ще честно́е, * но по́ты прпⷣбнагѡ вели́кагѡ се́ргiа во вѣ́ки сiѧ́ютъ предъ бг҃омъ. * тѣ́мже тобо́ю па́че ѹ҆твердѝ, * и҆ бо́льше сiѐ распространѝ: * но мо́лимъ тѧ̀. прпⷣбне, * подви́гнꙋвъ вели́каго на моли́твꙋ, * возбранѧ́й при́снѡ ва̑рваръ стремле́нiе, * и҆ никогда́же попꙋстѝ ѡ҆бори́ти, * нíкѡне бл҃же́нне.

Дре́во добровѣ́твенно, * сѣ́нно и҆ благопло́дно, * на вода́хъ прекра́снѡ жи́зненныхъ * вои́стиннꙋ насажде́нное, пита́ющее приходѧ́щыѧ, и҆ ѡ҆сѣнѧ́ющее ѡ҆палѧ́ємыѧ, * ты̀ є҆сѝ, ѻ҆́ч҃е прпⷣбне, * напаѧ́емь ѹ҆чє́нiи се́ргiа, * и҆́миже пита́лъ є҆сѝ твоѧ̑ ѹ҆ченикѝ. * тѣ́мже мо́лимъ тѧ̀: ѡ҆сѣнѝ лю́ди, застꙋпа́ѧ ѿ ꙗ҆зы́ческихъ наше́ствiй, * низлага́ѧ и҆̀хъ пре́жде воста́нiѧ: * на́съ же въ ми́рѣ соблюдѝ, * нíкѡне, твои́ми моли́твами.

Сла́ва, гла́съ в҃. Самогла́сенъ:

Па́мѧть пра́ведника, ра́дость боѧ́щихсѧ гдⷭ҇а, хвала́ бо є҆го̀ сла́дость вѣ́рныхъ є҆́сть: бл҃же́нъ бо вои́стиннꙋ, є҆го́же и҆збра̀ и҆ прiѧ́тъ гдⷭ҇ь. тѣ́мже мы̀, веселѧ́щесѧ, почита́емъ па́мѧть прпⷣбнагѡ: є҆мꙋ́же ны́нѣ въ па́мѧть є҆гѡ̀ молѧ́щесѧ, ꙗ҆́кѡ и҆мꙋ́щꙋ дерзнове́нiе, ѡ҆ побѣ́дѣ на́мъ на ꙗ҆зы́ки проти̑вныѧ, є҆́же низложи́ти востаю́щыѧ непра́веднѡ, пода́ти же ми́ръ мíрꙋ, и҆ цр҃квамъ є҆диномы́слiе, и҆ дꙋша́мъ на́шымъ ве́лiю ми́лость.

И҆ ны́нѣ, бг҃оро́диченъ:

На лiтꙋргíи, Бл҃жє́нна ѿ канѡ́на ст҃а́гѡ, пѣ́снь г҃ и҆ s҃ Прокíменъ, гла́съ з҃: Честна̀ предъ гдⷭ҇емъ сме́рть прпⷣбныхъ є҆гѡ̀: Стíхъ: Что̀ возда́мъ гдⷭ҇еви: А҆пⷭ҇лъ къ гала́тѡмъ, зача́ло сг҃_i. А҆ллилꙋ́iа гла́съ s҃: Блаже́нъ мꙋ́жъ, боѧ́йсѧ гдⷭ҇а: Е҆ѵⷢ҇лiе матѳе́а, зача́ло _i҃. Прича́стенъ: Въ па́мѧть вѣ́чнꙋю:


