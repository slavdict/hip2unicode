    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ г҃_i-й де́нь.

И҆́же во свѧты́хъ ѻ҆ц҃а̀ на́шегѡ i҆ѡа́нна, а҆рхiепíскопа кѡнстантíнѧ гра́да, златоꙋ́стагѡ.

На ма́лѣй вече́рни, стiхи̑ры, на д҃, гла́съ а҃. Поⷣ: Нбⷭ҇ныхъ чинѡ́въ:

Крⷭ҇ти́телѧ подража́лъ є҆сѝ тезоиме́ннаго до́брѣ * воздержа́нiемъ, ѻ҆́ч҃е, * и҆ и҆лiю̀ вели́каго посто́мъ и҆ чистото́ю: * ре́вностiю ѹ҆ѧ́звленъ ѻ҆бои́хъ, златоꙋ́сте, * на ца́рское вели́чество смѣ́льствꙋеши, * ꙗ҆́кѡ па́стырь цр҃кве хрⷭ҇то́вы.

Два́жды.

Бжⷭ҇твеннымъ вдохнове́нiемъ сло́ва * проте́къ, по пи́санномꙋ, всю̀ зе́млю, * вѣща́нiе догма́тѡвъ твои́хъ, ѻ҆́ч҃е, просвѣтѝ мíръ: * ѿве́рзлъ є҆сѝ на́мъ покаѧ́нiѧ вхо́дъ, * ни́щихъ попече́нiемъ, * возꙿѡбража́ѧ хрⷭ҇то́во є҆ѵⷢ҇лiе.

Чи́стый дꙋшѝ твоеѧ̀ и҆ нескве́рный свѣ́тъ * со́лнєчныѧ лꙋчы̀ ѡ҆сiѧва́етъ мíрꙋ * догма́тѡвъ благоче́стiѧ, * ѻ҆́ч҃е мꙋ́дре  i҆ѡа́нне златоꙋ́сте, * и҆ мглꙋ̀ ѿго́нитъ, * и҆ просвѣща́етъ вселе́ннꙋю ко благоче́стiю.

Сла́ва, гла́съ д҃:

Бы́лъ є҆сѝ, златоꙋ́сте, бг҃одохнове́нный ѻ҆рга́нъ, чрезъ є҆го́же на́мъ дх҃ъ ст҃ы́й провозгласѝ: благознамени́тымъ бо гла́сомъ протечѐ концы̀ вѣща́нiе ѹ҆че́нiй твои́хъ: и҆ подража́тель бы́въ а҆пⷭ҇лѡвъ, прпⷣбне, ли́къ пости́же ѻ҆́ный, є҆гѡ́же вожделѣ́лъ є҆сѝ. моли́сѧ гдⷭ҇ꙋ, всеблаже́нне, ѹ҆мири́ти мíръ и҆ спастѝ дꙋ́шы на́шѧ.

И҆ ны́нѣ, бг҃оро́диченъ:

И҆зба́ви ны̀ ѿ нꙋ́ждъ на́шихъ, мт҃и хрⷭ҇та̀ бг҃а, ро́ждшаѧ всѣ́хъ творца̀, да всѝ зове́мъ тѝ: ра́дꙋйсѧ, є҆ди́на предста́тельство дꙋ́шъ на́шихъ.

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

Трꙋба̀ златови́днаѧ *, свѣ́тлѡ вопiю́щи * бж҃iѧ вели̑чiѧ, * показа́лсѧ є҆сѝ, i҆ѡа́нне, * мíра въ концѣ́хъ.

Стíхъ: Ѹ҆ста̀ моѧ̑ возглаго́лютъ премꙋ́дрость, и҆ поꙋче́нiе се́рдца моегѡ̀ ра́зꙋмъ.

Зако́нъ, ꙗ҆́коже мѡѷсе́й, * прiѧ́лъ є҆сѝ ѿ гдⷭ҇а, златоꙋ́сте, * мíръ ѹ҆мꙋдрѧ́ѧ и҆ просвѣща́ѧ * бжⷭ҇твенными твои́ми ѹ҆чє́нiи.

Стíхъ: Свѧще́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнiи твоѝ возра́дꙋютсѧ.

Проповѣ́дникъ ꙗ҆́кѡ и҆́стиннѡ * бжⷭ҇твеннагѡ црⷭ҇твiѧ * бы́лъ є҆сѝ, златосло́ве, * вопiѧ̀: пока́йтесѧ, * погрꙋжа́ѧ ѿча́ѧнiе.

Сла́ва, гла́съ и҆ подо́бенъ: то́йже:

Трⷪ҇цы чⷭ҇тны́ѧ во є҆динонача́лiе * наꙋчи́лъ є҆сѝ вѣ́ровати, * ѻ҆ц҃а̀, сло́ва, дх҃а, * златоꙋ́сте, ѻ҆́ч҃е на́шъ.

И҆ ны́нѣ, бг҃оро́диченъ:

Дв҃о, * и҆зъ тебє̀ ро́ждшагосѧ * бг҃а сло́ва молѝ, бцⷣе, * съ златосло́внымъ i҆ѡа́нномъ, * є҆́же спастѝ дꙋ́шы на́шѧ.

Та́же, ны́нѣ ѿпꙋща́еши: Трист҃о́е. По Ѻ҆́ч҃е на́шъ: 

Тропа́рь, гла́съ и҃:

Ѹ҆́стъ твои́хъ, ꙗ҆́коже свѣ́тлость ѻ҆гнѧ̀, возсiѧ́вши бл҃года́ть, вселе́ннꙋю просвѣтѝ: не сребролю́бiѧ мíрови сокрѡ́вища сниска̀, высотꙋ̀ на́мъ смиреномꙋ́дрiѧ показа̀. но твои́ми словєсы̀ наказꙋ́ѧ, ѻ҆́ч҃е i҆ѡа́нне златоꙋ́сте, молѝ сло́ва хрⷭ҇та̀ бг҃а, спасти́сѧ дꙋша́мъ на́шымъ.

Сла́ва, и҆ ны́нѣ, бг҃оро́диченъ: И҆́же на́съ ра́ди:



На вели́цѣй вече́рни, стiхологисꙋ́емъ, Бл҃же́нъ мꙋ́жъ: а҃-й а҆нтiфѡ́нъ.

На Гдⷭ҇и, воззва́хъ, стiхи̑ры на и҃, гла́съ д҃: Поⷣ: Ꙗ҆́кѡ до́блѧ:

Златокова́ннꙋю трꙋбꙋ̀, * бг҃одохнове́нный ѻ҆рга́нъ, * догма́тѡвъ пꙋчи́нꙋ неисчерпа́емꙋю, * цр҃кве ѹ҆твержде́нiе, * ѹ҆́мъ нбⷭ҇ный, * премꙋ́дрости глꙋбинꙋ̀, * ча́шꙋ всезлатꙋ́ю, * и҆злива́ющꙋю рѣ́ки ѹ҆че́нiй медото́чныхъ, * и҆ напаѧ́ющꙋю тва́рь, * пѣ́сненнѡ воспои́мъ.

Три́жды.

Sвѣздꙋ̀ незаходи́мꙋю, * зарѧ́ми просвѣща́ющꙋю ѹ҆че́нiй * всю̀ подсо́лнечнꙋю, * покаѧ́нiѧ проповѣ́дника, * гꙋ́бꙋ всезлатꙋ́ю, * мокротꙋ̀ лю́тꙋю невѣ́дѣнiѧ взе́млющꙋю, * и҆ ѡ҆роша́ющꙋю и҆ста́ѧвшаѧ сердца̀ грѣхмѝ, * i҆ѡа́нна досто́йнѡ * златослове́снаго почти́мъ.

Три́жды.

Земны́й а҆́гг҃лъ и҆ нбⷭ҇ный человѣ́къ, * ла́стовица благоглаго́ливаѧ и҆ многогла́снаѧ, * добродѣ́телей сокро́вище, * ка́мень неразсѣ́дный, * вѣ́рныхъ воѡбраже́нiе, * мꙋ́ченикѡмъ подо́бенъ, * равностоѧ́тель ст҃ы́хъ а҆́гг҃лъ, а҆по́столѡвъ є҆динонра́венъ, * въ пѣ́снехъ да возвели́читсѧ златоꙋ́стъ.

Два́жды.

Сла́ва, гла́съ s҃:

Прпⷣбне треблаже́нне ст҃ѣ́йшiй ѻ҆́ч҃е, па́стырю до́брый, и҆ началопа́стырѧ хрⷭ҇та̀ ѹ҆ченичѐ, положи́вый дꙋ́шꙋ за ѻ҆́вцы: са́мъ и҆ ны́нѣ, всеблагохва́льне i҆ѡа́нне златоꙋ́сте, просѝ моли́твами твои́ми, дарова́ти на́мъ ве́лiю ми́лость. 

И҆ ны́нѣ, бг҃оро́диченъ: Кто̀ тебѐ не ѹ҆блажи́тъ:

Вхо́дъ, прокíменъ днѐ, и҆ чтє́нiѧ.

При́тчей чте́нiе.

[Глава̀ _i҃] Па́мѧть пра́веднагѡ съ похвала́ми, и҆ благослове́нiе гдⷭ҇не на главѣ̀ є҆гѡ̀. Блаже́нъ человѣ́къ, и҆́же ѡ҆брѣ́те премꙋ́дрость: и҆ сме́ртенъ, и҆́же ѹ҆вѣ́дѣ ра́зꙋмъ. Лꙋ́чше бо сiю̀ кꙋпова́ти, не́жели зла́та и҆ сребра̀ сокрѡ́вища. Честнѣ́йшаѧ же є҆́сть ка́менiй многоцѣ́нныхъ: все́ же честно́е недосто́йно є҆ѧ̀ є҆́сть. Долгота́ бо дне́й, и҆ лѣ̑та живота̀ въ десни́цѣ є҆ѧ̀: въ шꙋ́ицѣ же є҆ѧ̀ бога́тство и҆ сла́ва: ѿ ѹ҆́стъ є҆ѧ̀ и҆схо́дитъ пра́вда, зако́нъ же и҆ ми́лость на ѧ҆зы́цѣ но́ситъ. Послꙋ́шайте ѹ҆̀бо менє̀, ѽ ча̑да! честна̑ѧ бо рекꙋ̀: и҆ бл҃же́нъ человѣ́къ, и҆́же пꙋти̑ моѧ̑ сохрани́тъ: и҆схо́ди бо моѝ, и҆схо́ди живота̀, и҆ ѹ҆готовлѧ́етсѧ хотѣ́нiе ѿ гдⷭ҇а. Сегѡ̀ ра́ди молю̀ ва́съ, и҆ предлага́ю мо́й гла́съ сыновѡ́мъ человѣ́чєскимъ: ꙗ҆́кѡ а҆́зъ премꙋ́дрость ѹ҆стро́ихъ, совѣ́тъ и҆ ра́зꙋмъ и҆ смы́слъ а҆́зъ призва́хъ. Мо́й совѣ́тъ и҆ ѹ҆твержде́нiе, мо́й ра́зꙋмъ, моѧ́ же крѣ́пость. А҆́зъ менѐ лю́бѧщыѧ люблю̀, и҆́щꙋщiи же менѐ ѡ҆брѧ́щꙋтъ бл҃года́ть. Разꙋмѣ́йте ѹ҆́бѡ, неsло́бивiи, кова́рство, ненака́заннiи же, прилага́йте сердца̀. Послꙋ́шайте менє̀ и҆ па́ки, честна̑ѧ бо рекꙋ̀: и҆ ѿве́рзꙋ ѿ ѹ҆сте́нъ пра̑ваѧ, ꙗ҆́кѡ и҆́стинѣ поꙋчи́тсѧ горта́нь мо́й, мє́рзски же предо мно́ю ѹ҆стны̀ лжи̑выѧ. Съ пра́вдою всѝ глаго́лы ѹ҆́стъ мои́хъ: ничто́же въ ни́хъ стро́потно, нижѐ развраще́нно. Всѧ̑ пра̑ва сꙋ́ть разꙋмѣва́ющымъ, и҆ прѡ́ста ѡ҆брѣта́ющымъ ра́зꙋмъ. Наꙋча́ю бо ва́съ и҆́стинѣ, да бꙋ́детъ ѡ҆ гдⷭ҇ѣ наде́жда ва́ша, и҆ и҆спо́лнитесѧ дх҃а.

Премꙋ́дрости соломѡ́ни чте́нiе.

[Глава̀ _i҃] Ѹ҆ста̀ првⷣнагѡ ка́плютъ премꙋ́дрость: ѹ҆стнѣ́ же мꙋже́й. мꙋ́дрыхъ вѣ́дѧтъ бл҃года́ть. Ѹ҆ста̀ мꙋ́дрыхъ поꙋча́тсѧ  премꙋ́дрости, пра́вда же и҆збавлѧ́етъ и҆́хъ ѿ сме́рти. Сконча́вшꙋсѧ мꙋ́жꙋ пра́веднꙋ, не поги́бнетъ наде́жда. Сы́нъ бо пра́веденъ ражда́етсѧ въ живо́тъ, и҆ во бл҃ги́хъ свои́хъ пло́дъ пра́вды ѡ҆бꙿи́метъ. Свѣ́тъ пра́вєднымъ всегда̀, и҆ ѿ гдⷭ҇а ѡ҆брѧ́щꙋтъ бл҃года́ть и҆ сла́вꙋ. Ѧ҆зы́къ мꙋ́дрыхъ дѡ́браѧ свѣ́сть, и҆ въ се́рдцѣ и҆́хъ почíетъ мꙋ́дрость. Лю́битъ гдⷭ҇ь прпⷣбныѧ сердца̀, прiѧ́тни же є҆мꙋ̀ всѝ непоро́чнiи въ пꙋтѝ. [s҃] Мꙋ́дрость гдⷭ҇нѧ просвѣща́етъ лицѐ разꙋ́мнагѡ. Постига́етъ бо жела́ющыѧ ю҆̀, пре́жде да́же разꙋмѣ́ти ю҆̀: и҆ ѹ҆до́бь ѹ҆́зритсѧ ѿ лю́бѧщихъ ю҆̀. [з҃] Ѹ҆́треневавый къ не́й не ѹ҆трꙋди́тсѧ: и҆ бдѧ́й є҆ѧ̀ ра́ди вско́рѣ безъ печа́ли бꙋ́детъ. Ꙗ҆́кѡ досто́йныхъ є҆ѧ̀ сама̀ ѡ҆бхо́дитъ и҆́щꙋщи, и҆ во стезѧ́хъ є҆ѧ̀ ꙗ҆влѧ́етсѧ и҆̀мъ благопрiе́мнѣ. Мꙋ́дрости никогда́же ѡ҆долѣ́етъ sло́ба. [и҃] Си́хъ ра́ди и҆ рачи́тель бы́хъ добро́ты є҆ѧ̀: и҆ возлюби́хъ ю҆̀, и҆ поиска́хъ ѿ ю҆́ности моеѧ̀: и҆ взыска́хъ невѣ́стꙋ привестѝ себѣ̀, ꙗ҆́кѡ всѣ́хъ влⷣка возлюбѝ ю҆̀: Таи́нница бо є҆́сть бж҃iѧ хи́трости, и҆ ѡ҆брѣта́тельница дѣ́лъ є҆гѡ̀. Трꙋды̀ є҆ѧ̀ сꙋ́ть добродѣ́тєли: цѣломꙋ́дрiю же и҆ ра́зꙋмꙋ та̀ ѹ҆чи́тъ, пра́вдѣ и҆ мꙋ́жествꙋ, и҆́хже потре́бнѣе ничто́же є҆́сть въ житiѝ человѣ́кѡмъ. А҆́ще же и҆ мно́гагѡ и҆скꙋ́сства жела́етъ кто̀, вѣ́сть дрє́внѧѧ, и҆ бы́ти хотѧ̑щаѧ разсмо́тритъ: свѣ́сть и҆зви̑тiѧ слове́съ, и҆ разрѣшє́нiѧ гада́нiй: зна́мєнiѧ и҆ чꙋдеса̀ проразꙋмѣ́етъ, и҆ сбытiѧ̑ време́нъ и҆ лѣ́тъ: и҆ всѣ̑мъ совѣ́тникъ є҆́сть бла́гъ, ꙗ҆́кѡ безсме́ртiе є҆́сть въ не́й, и҆ бл҃госла́вiе во ѻ҆бще́нiи слове́съ є҆ѧ̀. Сегѡ̀ ра́ди бесѣ́довахъ ко гдⷭ҇ꙋ, и҆ помоли́хсѧ є҆мꙋ̀, и҆ рѣ́хъ ѿ всегѡ̀ се́рдца моегѡ̀: [ѳ҃] бж҃е ѻ҆тцє́въ и҆ гдⷭ҇и ми́лости, сотвори́вый всѧ̑ сло́вомъ твои́мъ, и҆ мꙋ́дростiю твое́ю ѹ҆стро́ивый человѣ́ка, да владѣ́етъ бы́вшими ѿ тебє̀ тварьмѝ, и҆ да ѹ҆правлѧ́етъ мíръ въ  прпⷣбiи и҆ пра́вдѣ, да́ждь мѝ твои́хъ престо́лѡвъ присѣдѧ́щꙋю премꙋ́дрость, и҆ не ѿлꙋчѝ менє̀ ѿ ѻ҆́трѡкъ твои́хъ, ꙗ҆́кѡ а҆́зъ ра́бъ тво́й, и҆ сы́нъ рабы́ни твоеѧ̀. Послѝ ю҆̀ съ нб҃съ ѿ ст҃а́гѡ жили́ща твоегѡ̀, и҆ ѿ престо́ла сла́вы твоеѧ̀, да сꙋ́щи со мно́ю наꙋчи́тъ мѧ̀, что̀ бл҃гоꙋго́дно є҆́сть предъ тобо́ю: и҆ наста́витъ мѧ̀ въ ра́зꙋмъ, и҆ сохрани́тъ мѧ̀ въ сла́вѣ свое́й. Помышлє́нiѧ бо сме́ртныхъ всѧ̑ боѧзли̑ва, и҆ погрѣши́тєльна ѹ҆мышлє́нiѧ и҆́хъ.

Премꙋ́дрости соломѡ́ни чте́нiе.

[Глава̀ д҃] Похвалѧ́емꙋ пра́ведникꙋ, возвеселѧ́тсѧ лю́дiе: безсме́ртiе бо є҆́сть па́мѧть є҆гѡ̀, ꙗ҆́кѡ ѿ гдⷭ҇и познава́етсѧ, и҆ ѿ человѣ́кѡвъ: и҆ ѹ҆го́да гдⷭ҇ꙋ дꙋша̀ є҆гѡ̀. [s҃] Возлюби́те ѹ҆́бѡ, ѽ мꙋ́жiе, мꙋ́дрость, и҆ поживетѐ: восхощи́те є҆ѧ̀, и҆ нака́зани бꙋ́дете: нача́ло бо є҆ѧ̀ любы̀ и҆ соблюде́нiе зако́на. Почти́те премꙋ́дрость, да во вѣ́ки ца́рствꙋете. [з҃] Возвѣщꙋ̀ ва́мъ, и҆ не скры́ю ѿ ва́съ та̑инъ бж҃iихъ: ꙗ҆́кѡ то́й мꙋ́дрости наста́вникъ є҆́сть, и҆ мꙋ́дрыхъ и҆спра́витель и҆ всѧ́комꙋ смы́слꙋ и҆ дѣ́лꙋ хитре́цъ. И҆ всѣ̑мъ смы́слѡмъ наꙋчи́тъ мꙋ́дрость: є҆́сть бо въ не́й дꙋ́хъ разꙋ́менъ и҆ ст҃ъ, и҆ сiѧ́нiе свѣ́та присносꙋ́щнагѡ, и҆ ѻ҆́бразъ бл҃гости бж҃iѧ: та́ѧ дрꙋ́ги бж҃iѧ и҆ прⷪ҇ро́ки ѹ҆строѧ́етъ. Бл҃голѣ́пнѣйши же є҆́сть со́лнца, и҆ па́че всѧ́кагѡ сотворе́нiѧ sвѣ́здъ, свѣ́тꙋ сосꙋжда́ема, ѡ҆брѣта́етсѧ пе́рвѣйши. Та́ѧ ѹ҆гожда́ющыѧ є҆́й ѿ болѣ́зни и҆зба́ви, и҆ наста́ви на стези̑ пра̑выѧ. Дадѐ и҆̀мъ ра́зꙋмъ и҆мѣ́ти ст҃ъ, и҆ сохранѝ ѿ ловѧ́щихъ, и҆ по́двигъ крѣ́покъ подадѐ и҆̀мъ. Да разꙋмѣ́ютъ всѝ, ꙗ҆́кѡ си́льнѣйши всегѡ̀ є҆́сть благоче́стiе: и҆ никогда́же премо́жетъ sло́ба мꙋ́дрости, нижѐ пре́йдетъ sлы̑ѧ, ѡ҆блича́ющи сꙋ́дъ. Реко́ша же въ себѣ̀, помы́сливши непра́веднѡ: наси́льствꙋемъ пра́веднаго, и҆ не  пощади́мъ преподо́бства є҆гѡ̀, ни ѹ҆срами́мсѧ сѣди́нъ ста́рости многолѣ́тны. Бꙋ́детъ бо на́мъ крѣ́пость зако́нъ: и҆ ѹ҆лови́мъ пра́веднаго, ꙗ҆́кѡ неꙋго́денъ на́мъ є҆́сть: и҆ проти́витсѧ дѣлѡ́мъ на́шымъ, и҆ поно́ситъ на́мъ ѿпаде́нiе зако́на, и҆ ѡ҆блича́етъ на́мъ согрѣшє́нiѧ наказа́нiѧ на́шегѡ. Возвѣща́етъ на́мъ ра́зꙋмъ и҆мѣ́ти бж҃iй, и҆ ѻ҆́трока гдⷭ҇нѧ себѐ и҆менꙋ́етъ. Бы́сть на́мъ на ѡ҆бличе́нiе помышле́нiй на́шихъ, и҆ тѧ́жекъ на́мъ є҆́сть, и҆ ви́димь: ꙗ҆́кѡ неподо́бно и҆ны̑мъ житiѐ є҆гѡ̀, и҆ и҆змѣнє́ны стєзѝ є҆гѡ̀. въ порꙋга́нiе вмѣни́хомсѧ є҆мꙋ̀: и҆ ѹ҆далѧ́етсѧ ѿ пꙋте́й на́шихъ, ꙗ҆́кѡ ѿ нечисто́тъ, и҆ блажи́тъ послѣ̑днѧѧ пра́ведныхъ. Ѹ҆ви́димъ ѹ҆́бѡ, а҆́ще словеса̀ є҆гѡ̀ и҆́стинна сꙋ́ть, и҆скꙋ́симъ, ꙗ҆̀же сбыва́ютсѧ є҆мꙋ̀. Рꙋга́нiемъ и҆ мꙋ́кою и҆стѧ́жемъ є҆го̀, да разꙋмѣ́емъ кро́тость є҆гѡ̀, и҆ и҆скꙋ́симъ безsло́бство є҆гѡ̀. Сме́ртiю безꙿѡбра́зною ѡ҆сꙋ́димъ є҆го̀, бꙋ́детъ бо посѣще́нiе ѿ слове́съ є҆гѡ̀. Сiѧ̑ помы́слиша, и҆ прельсти́шасѧ: ѡ҆слѣпи́ бо ѧ҆̀ sло́ба и҆́хъ. и҆ не разꙋмѣ́ша та̑инъ бж҃iихъ, и҆ не разсꙋди́ша, ꙗ҆́кѡ ты̀ є҆сѝ бг҃ъ є҆ди́нъ, живота̀ и҆мѣ́ѧй и҆ сме́рти вла́сть, и҆ спаса́ѧй во вре́мѧ ско́рби, и҆ и҆збавлѧ́ѧй ѿ всѧ́кагѡ sла̀. Ще́дръ и҆ ми́лостивъ, и҆ даѧ́й преподѡ́бнымъ свои̑мъ благода́ть, и҆ свое́ю мы́шцею гѡ́рдымъ противлѧ́ѧйсѧ.

На лiтíи стiхи́ра хра́ма: И҆ ст҃а́гѡ самогла́сны. Гла́съ а҃. А҆нато́лiево:

Свѣти́льниче i҆ѡа́нне, ѹ҆ста̀ златосiѧ̑ннаѧ, ѹ҆добре́нiе бг҃одѣ́ѧнныхъ добродѣ́телей, ѡ҆бита́лище писа́нiй тайнонача́льныхъ: ты̀ пречи́стое всест҃а́гѡ дх҃а нетлѣ́нное сокро́вище бы́лъ є҆сѝ, ѿню́дꙋже возвесели́лъ є҆сѝ всю̀ цр҃ковь спаси́тельнымъ твои́мъ сло́вомъ сꙋ́щимъ: дерзнове́нiе ѹ҆́бѡ ѡ҆брѣ́тъ къ бг҃ꙋ, въ наслажде́нiи го́рнѧгѡ наслѣ́дiѧ, моли́сѧ ѡ҆ на́съ, ѻ҆́ч҃е ст҃ѣ́йшiй.

И҆злiѧ́сѧ бл҃года́ть во ѹ҆стна́хъ твои́хъ, прпⷣбне ѻ҆́ч҃е  i҆ѡа́нне златоꙋ́сте: сегѡ̀ ра́ди пома́за тѧ̀ бг҃ъ а҆рхiере́а лю́демъ свои̑мъ, па́ствити па́ствꙋ є҆гѡ̀ въ прпⷣбiи и҆ пра́вдѣ. тѣ́мже, препоѧ́санъ ѻ҆рꙋ́жiемъ си́льнагѡ, пресѣ́клъ є҆сѝ ѧ҆зыковрє́дiѧ є҆ресе́й, и҆ ны́нѣ не преста́й молѧ́сѧ ѹ҆мири́ти мíръ и҆ спастѝ дꙋ́шы на́шѧ.

Гла́съ в҃. Стꙋдíтово:

Тѧ̀ вели́каго а҆рхiере́а и҆ па́стырѧ, неsло́бива и҆ прпⷣбна, покаѧ́нiѧ проповѣ́дника, златословє́снаѧ ѹ҆ста̀ бл҃года́ти, восхвалѧ́юще любо́вiю, мо́лимсѧ: препода́ждь на́мъ моли̑твы твоѧ̑, ѻ҆́ч҃е, во спасе́нiе дꙋ́шъ на́шихъ.

Геѡ́ргiа нiкомидíйскагѡ:

Златы́ми словєсы̀ твои́ми, цр҃ковь ꙗ҆́кѡ ѹ҆́тварiю злато́ю ѹ҆краси́вшисѧ, i҆ѡа́нне златоꙋ́сте, невѣ́стнически ра́дꙋющисѧ, вопiе́тъ тебѣ̀: насы́тихсѧ ѿ твои́хъ златото́чныхъ во́дъ, ѹ҆краси́вшисѧ златотка́нными и҆ медозлаты́ми питiи̑: ѿ дѣѧ́нiѧ бо въ видѣ́нiе возвождꙋ́сѧ, кро́ткихъ ра́ди твои́хъ поꙋче́нiй: и҆ со хрⷭ҇то́мъ, ѹ҆́мнымъ женихо́мъ соединѧ́юсѧ, ца́рствꙋющи съ ни́мъ. тѣ́мъ и҆ мы̀, совокꙋ́пльшесѧ въ па́мѧть твою̀, зове́мъ: не преста́й молѧ́сѧ за ны̀ ко гдⷭ҇ꙋ, є҆́же спастѝ дꙋ́шы на́шѧ.

Прiѧ́лъ є҆сѝ, i҆ера́рше, го́рнѣйшꙋю фiлосо́фiю, и҆ внѣ̀ мíра бы́лъ є҆сѝ, живѧ̀ вы́ше ви́димыхъ, и҆ зерца́ло нескве́рное бж҃iе бжⷭ҇твеннѡ показа́лсѧ є҆сѝ: и҆ сы́й при́снѡ соедине́нъ свѣ́томъ, свѣ́тъ прiима́лъ є҆сѝ, и҆ ꙗ҆снѣ́йшiй блаже́нный полꙋчи́лъ є҆сѝ коне́цъ: моли́сѧ, златоꙋ́сте, ѡ҆ дꙋша́хъ на́шихъ.

Гла́съ д҃.

Глагѡ́лы златоза́рнѣйшими зе́млю ꙗ҆́вѣ напои́лъ є҆сѝ, златоточи́вꙋ и҆мѣ́ѧ дꙋ́шꙋ же и҆ тѣ́ло, всебл҃же́нне: всѧ̑ позлати́въ словєсы̀ твои́ми, златодѣ́лателю догма́тѡвъ твои́хъ, и҆ кни̑ги написа́въ златопи̑санныѧ, возлетѣ́лъ  є҆сѝ на нб҃са̀. тѣ́мъ вопiе́мъ тѝ: златоточи́ве и҆ златоꙋ́сте, хрⷭ҇та̀ бг҃а молѝ, спастѝ дꙋ́шы на́шѧ.

Сла́ва, гла́съ то́йже. Ге́рманово:

Подоба́ше ца́рствꙋющемꙋ градѡ́въ, i҆ѡа́нна и҆мѣ́ти а҆рхiере́а, ꙗ҆́коже нѣ́кꙋю ѹ҆́тварь ца́рскꙋю и҆ златокова́ннꙋю трꙋбꙋ̀, всѧ̑ ѡ҆глаша́ющꙋ концы̀ спаси́тельными догма̑ты: и҆ всѧ̑ совоздви́жꙋщꙋю къ ре́вности пѣ́нiй бг҃олѣ́пныхъ. къ немꙋ́же возопiи́мъ: златосло́ве и҆ златоꙋ́сте, хрⷭ҇та̀ бг҃а молѝ, спастѝ дꙋ́шы на́шѧ.

И҆ ны́нѣ, бг҃оро́диченъ:

Тѧ̀ стѣ́нꙋ стѧжа́хомъ, бцⷣе пречⷭ҇таѧ, и҆ благоꙋти́шное приста́нище, и҆ ѹ҆твержде́нiе: тѣ́мже мо́лимъ, и҆̀же въ житiѝ ѡ҆бꙋрева́емiи, ѹ҆пра́ви и҆ спаси́ ны.

На стiхо́внѣ стiхи̑ры, гла́съ є҃. Подо́бенъ: Ра́дꙋйсѧ:

Ра́дꙋйсѧ, златоза́рный и҆ кра́сный, цр҃кве бг҃одохнове́нный ѻ҆рга́не: ѧ҆зы́че, человѣколю́бнѡ покаѧ́нiѧ на́мъ разли̑чныѧ ѻ҆́бразы подписꙋ́ющiй: ѹ҆́ме златозра́чный: ла́стовице златоꙋ́стаѧ: голꙋби́це же, ѱало́мски, междора́мiѧми златосiѧ́ющаѧ добродѣ́телей но sла́цѣ: стрꙋѧ̀ златови́днѣйшаѧ, пролива́ющаѧ во́ды: ѹ҆ста̀ бжⷭ҇твєннаѧ, и҆ бжⷭ҇твеннагѡ чл҃вѣколю́бiѧ порꙋчи́тєльнаѧ: хрⷭ҇та̀ молѝ, низпосла́ти дꙋша́мъ на́шымъ ве́лiю ми́лость.

Стíхъ: Ѹ҆ста̀ моѧ̑ возглаго́лютъ премꙋ́дрость, и҆ поꙋче́нiе се́рдца моегѡ̀ ра́зꙋмъ.

Ра́дꙋйсѧ, сиро́тъ ѻ҆тє́цъ, ѡ҆би́димыхъ бы́страѧ по́мощь, ѹ҆бѡ́гимъ подаѧ́нiе, а҆́лчꙋщихъ пи́ща, грѣша́щихъ и҆справле́нiе, дꙋ́шъ благоꙋго́днѣйшiй врачꙋ̀, и҆ честнѣ́йшiй: бг҃осло́вiѧ высо́кое и҆звѣ́ство, сказа́нiе писа́нiй дх҃о́вныхъ, зако́нъ дѣ́йственнѣйшiй, пра́вило пра́вѣйшее, видѣ́нiѧ, и҆ дѣѧ́нiѧ премꙋ́дросте кра́йнѣйшаѧ, хрⷭ҇та̀ низпосла́ти дꙋша́мъ на́шымъ молѝ ве́лiю ми́лость. 

Стíхъ: Ѹ҆ста̀ пра́веднагѡ поꙋча́тсѧ премꙋ́дрости, и҆ ѧ҆зы́къ є҆гѡ̀ возглаго́летъ сꙋ́дъ.

Ра́дꙋйсѧ, цр҃ковь вопiе́тъ тѝ женихꙋ̀ своемꙋ̀, ѽ златоꙋ́сте! просiѧ́вый во все́мъ мíрѣ па́че лꙋ́чь со́лнечныхъ добродѣ́тельми и҆ словєсы̀ би́серными, па́че мꙋ́дрыхъ премꙋ́дрѣйшiй и҆ ри́торѡвъ превысоча́йшiй, и҆́стинныхъ догма̑тъ, побо́рниче, лжѝ ѡ҆бличи́телю, покаѧ́нiѧ ѹ҆чи́телю. ра́дꙋйсѧ, тиша́йшаѧ зна́нiѧ пꙋчи́но, и҆́же по па́ѵлꙋ вели́комꙋ, ѹ҆ста̀ и҆ ѹ҆́мъ наслѣ́довавъ хрⷭ҇то́въ: є҆го́же молѝ, дꙋша́мъ на́шымъ да́ти ве́лiю ми́лость.

Сла́ва, гла́съ s҃:

Трꙋба̀ златогла́снаѧ показа́лсѧ є҆сѝ, златоглаго́ливе златоꙋ́сте, златодѣ́йствꙋѧ сердца̀ вѣ́рныхъ златотрꙋ́дными твои́ми ѹ҆чє́нiи: прⷪ҇ро́чески бо и҆зы́де вѣща́нiе и҆справле́нiй твои́хъ, прпⷣбне ѻ҆́ч҃е: и҆ мíра всегѡ̀ концы̀ просвѣти́лъ є҆сѝ.

И҆ ны́нѣ: Творе́цъ, и҆ и҆зба́витель мо́й:

На благослове́нiи хлѣ́бѡвъ, тропа́рь ст҃а́гѡ, два́жды.

и҆ Бцⷣе дв҃о, ра́дꙋйсѧ: є҆ди́ножды.

А҆ и҆дѣ́же всено́щное бдѣ́нiе не быва́етъ: по тропарѣ̀, Сла́ва, и҆ ны́нѣ, бг҃оро́диченъ, и҆ ѿпꙋ́стъ.



На ѹ҆́трени, на Бг҃ъ гдⷭ҇ь, тропа́рь два́жды.

Сла́ва, и҆ ны́нѣ, бг҃оро́диченъ воскрⷭ҇ный.

По а҃-мъ стiхосло́вiи сѣда́ленъ, гла́съ в҃. Поⷣ: Ли́къ а҆́гг҃льскiй:

Златоѻбра́знаѧ sвѣзда̀ земны̑мъ возсiѧ́лъ є҆сѝ, златоꙋ́сте свѣ́тлѡ, i҆ѡа́нне всеблаже́нне, просвѣща́ѧ концы̀ зарѧ́ми слове́съ твои́хъ. тѣ́мъ, дне́сь всесвѧтꙋ́ю твою̀ па́мѧть пра́зднꙋюще, грѣхѡ́въ всѣ́хъ про́симъ ѡ҆ставле́нiѧ.

Два́жды.

Сла́ва, и҆ ны́нѣ, бг҃оро́диченъ:

Безневѣ́стнаѧ чⷭ҇таѧ бцⷣе дв҃о, є҆ди́на вѣ́рныхъ  предста́тельнице и҆ покро́ве, бѣ́дъ и҆ скорбе́й и҆ лю́тыхъ ѡ҆бстоѧ́нiй всѧ̑ и҆зба́ви, на тѧ̀ ѹ҆пова́нiе, ѻ҆трокови́це, и҆мꙋ́щыѧ, и҆ дꙋ́шы на́шѧ спасѝ бжⷭ҇твенными моли́твами твои́ми.

По в҃-мъ стiхосло́вiи сѣда́ленъ, гла́съ є҃. Поⷣ: Собезнача́льное сло́во:

Цвѣтника̀ слове́съ, бг҃одохнове́нныхъ писа́нiй, наставлѧ́ющаго на́съ къ покаѧ́нiю, мнѡ́гаѧ и҆скꙋшє́нiѧ претерпѣ́вша, златоꙋ́стаго вѣ́рнiи, ꙗ҆́кѡ наꙋчи́вшесѧ ѿ негѡ̀, почти́мъ по до́лгꙋ: мо́литсѧ бо гдⷭ҇ꙋ спасти́сѧ дꙋша́мъ на́шымъ.

Два́жды.

Сла́ва, и҆ ны́нѣ, бг҃оро́диченъ:

Ѹ҆жа́сно чꙋ́до зача́тiѧ, и҆ несказа́ненъ ѻ҆́бразъ рождества̀ въ тебѣ̀ позна́сѧ, приснодв҃о чⷭ҇таѧ, ѹ҆жаса́етъ мо́й ѹ҆́мъ и҆ ѹ҆дивлѧ́етъ помышле́нiе: сла́ва твоѧ̀, бцⷣе, всѣ̑мъ простре́сѧ, ко спасе́нiю дꙋ́шъ на́шихъ.

По полѷеле́и сѣда́ленъ, гла́съ и҃. Подо́бенъ: Премꙋ́дрости:

Сокро́вище ꙗ҆ви́лсѧ є҆сѝ дꙋхо́вное бжⷭ҇твенными твои́ми словєсы̀, ꙗ҆́кѡ вои́стиннꙋ мíра, златоꙋ́сте, просiѧ́въ концє́мъ, бога́тство спаси́тельное всѣ̑мъ по́далъ є҆сѝ, наставлѧ́ѧ, бл҃же́нне, лю́ди къ покаѧ́нiю. тѣ́мъ и҆ тече́нiе соверши́въ житiѧ̀, прⷭ҇то́лꙋ предстои́ши вы́шнѧгѡ, приснопа́мѧтне i҆ѡа́нне златоꙋ́сте: молѝ хрⷭ҇та̀ бг҃а, грѣхѡ́въ ѡ҆ставле́нiе дарова́ти пра́зднꙋющымъ любо́вiю свѧтꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Нбⷭ҇нꙋю две́рь и҆ кiвѡ́тъ, прест҃ꙋ́ю го́рꙋ, свѣ́тлый ѻ҆́блакъ воспои́мъ, неѡпали́мꙋю кꙋпинꙋ̀, слове́сный ра́й, є҆́ѵы воззва́нiе, вселе́нныѧ всеѧ̀ вели́кое сокро́вище, ꙗ҆́кѡ спасе́нiе въ не́й содѣ́ласѧ мíра, и҆ ѡ҆ставле́нiе дре́внихъ согрѣше́нiй. сегѡ̀ ра́ди вопiе́мъ є҆́й: моли́сѧ сн҃ꙋ твоемꙋ̀, прегрѣше́нiй ѡ҆ставле́нiе дарова́ти, благоче́стнѡ покланѧ́ющымсѧ всест҃о́мꙋ ржⷭ҇твꙋ̀ твоемꙋ̀. 

Степє́нна, а҃-й а҆нтiфѡ́нъ д҃-гѡ гла́са. Прокíменъ, гла́съ д҃. Ѹ҆ста̀ моѧ̑ возглаго́лютъ премꙋ́дрость, и҆ поꙋче́нiе се́рдца моегѡ̀ ра́зꙋмъ. Стíхъ: Ѹ҆слы́шите сiѧ̑ всѝ ꙗ҆зы́цы: Всѧ́кое дыха́нiе Е҆ѵⷢ҇лiе i҆ѡа́нна, зача́ло л҃є, ѿ полꙋ̀: По н҃-мъ ѱалмѣ̀ стiхи́ра самогла́сна.

Гла́съ s҃:

И҆злiѧ́сѧ благода́ть во ѹ҆стна́хъ твои́хъ, прпⷣбне ѻ҆́ч҃е, и҆ бы́лъ є҆сѝ па́стырь хрⷭ҇то́вы цр҃кве, ѹ҆ча̀ словє́сныѧ ѻ҆́вцы вѣ́ровати въ трⷪ҇цꙋ є҆диносꙋ́щнꙋю, во є҆ди́номъ бжⷭ҇твѣ̀.

Канѡ́нъ прест҃ы́ѧ бцⷣы, со i҆рмосо́мъ на s҃:

Гла́съ и҃. Пѣ́снь а҃. I҆рмо́съ:

Во́дꙋ проше́дъ, ꙗ҆́кѡ сꙋ́шꙋ, и҆ є҆гѵ́петскагѡ sла̀ и҆збѣжа́въ, i҆и҃льтѧнинъ вопiѧ́ше: и҆зба́вителю и҆ бг҃ꙋ на́шемꙋ пои́мъ.

Мно́гими содержи́мь напа́стьми, къ тебѣ̀ прибѣга́ю, спасе́нiѧ и҆скíй: ѽ мт҃и сло́ва и҆ дв҃о! ѿ тѧ́жкихъ и҆ лю́тыхъ мѧ̀ спасѝ.

Страсте́й мѧ̀ смꙋща́ютъ прило́зи, мно́гагѡ ѹ҆ны́нiѧ и҆спо́лнити мою̀ дꙋ́шꙋ: ѹ҆мирѝ, ѻ҆трокови́це, тишино́ю сн҃а и҆ бг҃а твоегѡ̀, всенепоро́чнаѧ.

Сп҃са ро́ждшꙋю тѧ̀ и҆ бг҃а, молю̀, дв҃о, и҆зба́витисѧ мѝ лю́тыхъ: къ тебѣ́ бо ны́нѣ прибѣга́ѧ, простира́ю и҆ дꙋ́шꙋ и҆ помышле́нiе.

Недꙋ́гꙋюща тѣ́ломъ и҆ дꙋше́ю, посѣще́нiѧ бжⷭ҇твеннагѡ и҆ промышле́нiѧ ѿ тебє̀ сподо́би, є҆ди́на бг҃ома́ти, ꙗ҆́кѡ блага́ѧ, блага́гѡ же роди́тельнице.

Канѡ́нъ ст҃а́гѡ на и҃, є҆гѡ́же краегране́сiе:

Дх҃а пою́ тѧ злато́е ѹ҆сто̀: Ѳеофа́ново.

Гла́съ и҃. Пѣ́снь а҃. I҆рмо́съ:

Колесницегони́телѧ фараѡ́нѧ погрꙋзѝ, чꙋдотворѧ́й и҆ногда̀ мѡѷсе́йскiй же́злъ, крⷭ҇тоѻбра́знѡ порази́въ, и҆ раздѣли́въ мо́ре: i҆и҃лѧ же бѣглеца̀ пѣшехо́дца спасѐ, пѣ́снь бг҃ови воспѣва́юща.

Покаѧ́нiѧ бы́въ теплѣ́йшiй проповѣ́дникъ, златоꙋ́сте,  пока́ѧтисѧ мнѣ̀, ѻ҆́ч҃е, бг҃ꙋ моли́сѧ, ѿ всегѡ̀ се́рдца моегѡ̀, и҆ дре́внихъ прегрѣше́нiй и҆сцѣли́ти ꙗ҆́звы, твои́мъ страда́тельствомъ ѹ҆молѝ.

Всю̀ зарю̀ ст҃а́гѡ дх҃а, ѻ҆́ч҃е, прiи́мъ, всесвѣ́телъ ꙗ҆ви́лсѧ є҆сѝ сто́лпъ, предводи́теленъ цр҃кве, прпⷣбне, свѣ́телъ же ѻ҆́блакъ, всебл҃же́нне, ѡ҆сѣнѧ́ющь правосла́вныхъ собо́ры.

Ѿ хрⷭ҇та̀ рꙋкоположе́нъ ѹ҆чи́тель, бжⷭ҇твєннаѧ ѹ҆чє́нiѧ златови́днымъ ѧ҆зы́комъ, мы́слiю же бг҃омꙋ́дрою бога́тнѡ ты̀ и҆сточи́лъ є҆сѝ: бж҃iѧ бо рѣка̀, во́дъ и҆спо́лненъ дх҃а, ꙗ҆ви́лсѧ є҆сѝ, бг҃оѧвле́нне златоꙋ́сте.

Бг҃оро́диченъ:

Преꙋкра́шена разли́чiемъ бл҃года́ти, бг҃ора́дованнаѧ, ѻ҆́ч҃ее сло́во, пло́ть бы́вшее за бл҃гоꙋтро́бiе мно́гое па́че ѹ҆ма̀ и҆ словесѐ, бл҃гослове́ннаѧ, родила̀ є҆сѝ, пребы́вши дв҃а нескве́рнаѧ.

Катава́сiа: Ѿве́рзꙋ ѹ҆ста̀ моѧ̑:

Пѣ́снь г҃. I҆рмо́съ:

Нбⷭ҇нагѡ крꙋ́га верхотво́рче, гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нiй кра́ю, вѣ́рныхъ ѹ҆твержде́нiе, є҆ди́не чл҃вѣколю́бче.

Предста́тельство и҆ покро́въ жи́зни моеѧ̀ полага́ю тѧ̀, бг҃ороди́тельнице дв҃о, ты́ мѧ ѡ҆кормѝ ко приста́нищꙋ твоемꙋ̀, благи́хъ вино́вна, вѣ́рныхъ ѹ҆твержде́нiе, є҆ди́на всепѣ́таѧ.

Молю̀, дв҃о, дꙋше́вное смꙋще́нiе и҆ печа́ли моеѧ̀ бꙋ́рю разори́ти: ты́ бо, бг҃оневѣ́стнаѧ, нача́льника тишины̀ хрⷭ҇та̀ родила̀ є҆сѝ, є҆ди́на пречⷭ҇таѧ.

Благодѣ́телѧ ро́ждши до́брыхъ вино́внаго, благодѣѧ́нiѧ бога́тство всѣ̑мъ и҆сточѝ: всѧ̑ бо мо́жеши, ꙗ҆́кѡ си́льнаго въ крѣ́пости хрⷭ҇та̀ ро́ждши, бг҃облаже́ннаѧ.

Лю́тыми недꙋ̑ги и҆ болѣ́зненными страстьмѝ и҆стѧза́емꙋ, дв҃о, ты́ ми помозѝ: и҆сцѣле́нiй бо неѡскꙋ́дное тѧ̀ зна́ю сокро́вище, пренепоро́чнаѧ, неиждива́емое. 

И҆́нъ. I҆рмо́съ:

Ѹ҆твержде́й въ нача́лѣ нб҃са̀ ра́зꙋмомъ и҆ зе́млю на вода́хъ ѡ҆снова́вый, на ка́мени мѧ̀, хрⷭ҇тѐ, за́повѣдей твои́хъ ѹ҆твердѝ: ꙗ҆́кѡ нѣ́сть свѧ́тъ па́че тебє̀, є҆ди́не чл҃вѣколю́бче.

Ѹ҆мо́мъ ты̀ хрⷭ҇то́вымъ ѡ҆бога́щсѧ, твои́мъ чи́стымъ житiе́мъ человѣ́кѡвъ спасе́нiѧ бы́лъ є҆сѝ споспѣ́шникъ и҆ повѣствова́тель, дѣ́йствитель, златоꙋ́сте, ѹ҆чи́тєльства точа̀ спаси́тєльнаѧ, бг҃одохнове́нне.

Ѿ невеще́ственныхъ сокро́вищъ дх҃а ты̀ ѡ҆богати́всѧ, ѿ и҆сто́чникѡвъ спасе́нiе поче́рплъ є҆сѝ приснотекꙋ́щiй и҆сто́чникъ ѹ҆че́нiй, и҆ напои́лъ є҆сѝ всѐ цр҃кве, прпⷣбне ѻ҆́ч҃е, лицѐ.

Ѡ҆лѧденѣ́вшыѧ дꙋшє́вныѧ, златоꙋ́сте, ни̑вы премꙋ́дрымъ земледѣ́ланiемъ слове́съ и҆зчи́стилъ є҆сѝ, мꙋ́дре, и҆ плодонѡ́сны показа́лъ є҆сѝ, нбⷭ҇ными тꙋ́чами сiѧ̑ напаѧ́ѧ, бг҃опрiѧ́тне.

Бг҃оро́диченъ:

Поро́ка въ тебѣ̀ и҆ скве́рны нѣ́сть ѿню́дъ, дв҃о, ѻ҆би́тель же па́че ꙗ҆ви́ласѧ є҆сѝ нбⷭ҇ныхъ бл҃гостей: въ тебѣ́ бо всели́сѧ добродѣ́телей всѧ̀ ст҃ы́нѧ, всенепоро́чнаѧ.

Сѣда́ленъ, гла́съ и҃. Подо́бенъ: Премꙋ́дрости:

Неизрече́нныѧ мꙋ́дрости бг҃ови́днѡ поче́рплъ є҆сѝ бога́тство ра́зꙋма, всѣ̑мъ сокро́вищствовалъ є҆сѝ правосла́вiѧ во́ды, вѣ́рныхъ ѹ҆́бѡ сердца̀ бжⷭ҇твеннѣ веселѧ́щыѧ, невѣ́рныхъ же мнѣ̑нiѧ досто́йнѡ погрꙋжа́ющыѧ: тѣ́мъ ѿѻбою́дꙋ благоче́стiѧ по́тами, показа́лсѧ є҆сѝ непобѣ́дный трⷪ҇цы побо́рникъ, i҆ѡа́нне златоꙋ́сте. молѝ хрⷭ҇та̀ бг҃а, грѣхѡ́въ ѡ҆ставле́нiе дарова́ти пра́зднꙋющымъ любо́вiю ст҃ꙋ́ю па́мѧть твою̀.

Сла́ва, подо́бенъ то́йже.

Сꙋ́щꙋю свы́ше мꙋ́дрость позна́въ, и҆ бл҃года́ть слове́съ ѿ бг҃а всѣ̑мъ просiѧ́лъ є҆сѝ ꙗ҆́кѡ зла́то въ горни́лѣ, и҆ ст҃ꙋ́ю трⷪ҇цꙋ, є҆ди́ницꙋ проповѣ́далъ є҆сѝ, сребролю́бнꙋю  ле́сть ѹ҆стрѣли́въ словєсы̀ твои́ми. тѣ́мже и҆ ре́вностiю цари́цꙋ ѡ҆бличи́въ, а҆́рiево посрами́лъ є҆сѝ и҆ноплеме́нное киче́нiе, i҆ѡа́нне златоꙋ́сте, молѝ хрⷭ҇та̀ бг҃а, грѣхѡ́въ ѡ҆ставле́нiе дарова́ти пра́зднꙋющымъ любо́вiю свѧтꙋ́ю па́мѧть твою̀.

И҆ ны́нѣ, бг҃оро́диченъ:

Пла́мень гее́нскiй и҆ сгорѣ́нiе, пла́чь, и҆́же въ не́мъ, и҆ рыда́нiе, sѣлѡ̀ ѻ҆каѧ́ннѣйшее разлꙋче́нiе и҆ горча́йшее, ст҃ы́хъ наслѣ́дiѧ и҆ собра́нiѧ ра́достнагѡ помышлѧ́ющи, содрогни́сѧ, дꙋшѐ моѧ̀, и҆ возстенѝ: и҆ писа̑нiѧ тми́нныхъ долгѡ́въ твои́хъ и҆стреби́ти потщи́сѧ ѹ҆миле́нiѧ слеза́ми, споспѣ́шницꙋ непосты́днꙋю и҆мꙋ́щи, чⷭ҇тꙋю бг҃ома́терь: тоѧ́ бо ра́ди, прегрѣше́нiй дае́тсѧ ѡ҆ставле́нiе, сiю̀ бцⷣꙋ правосла́внѡ сла́вѧщымъ.

Пѣ́снь д҃. I҆рмо́съ:

Ѹ҆слы́шахъ, гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.

Страсте́й мои́хъ смꙋще́нiе, ко́рмчiю ро́ждшаѧ гдⷭ҇а, и҆ бꙋ́рю ѹ҆тишѝ мои́хъ прегрѣше́нiй, бг҃оневѣ́стнаѧ.

Милосе́рдiѧ твоегѡ̀ бе́зднꙋ призыва́ющꙋ пода́ждь мѝ, ꙗ҆́же благосе́рдаго ро́ждшаѧ, и҆ сп҃са всѣ́хъ пою́щихъ тѧ̀.

Наслажда́ющесѧ, пречⷭ҇таѧ, твои́хъ дарова́нiй, благода́рственное воспѣва́емъ пѣ́нiе, вѣ́дꙋще тѧ̀ бг҃ома́терь.

На ѻ҆дрѣ̀ болѣ́зни моеѧ̀ и҆ не́мощи низлежа́щꙋ мѝ, ꙗ҆́кѡ благолюби́ва помозѝ, бцⷣе, є҆ди́на приснодв҃о.

Наде́ждꙋ и҆ ѹ҆твержде́нiе, и҆ спасе́нiѧ стѣ́нꙋ недви́жимꙋ и҆мꙋ́ще тѧ̀, всепѣ́таѧ, неꙋдо́бства всѧ́кагѡ и҆збавлѧ́емсѧ.

И҆́нъ. I҆рмо́съ:

Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованiе, не ѡ҆ста́вль нѣ́дра ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.

И҆на́го на́мъ, а҆пⷭ҇лѡвъ є҆динонра́внаго, и҆́же  промышле́нiемъ всѣ́хъ промышлѧ́ѧ, ꙗ҆́кѡ бла́гъ, дадѐ хрⷭ҇то́съ тѧ̀, нбⷭ҇наго тайново́дства проповѣ́дника, и҆ бжⷭ҇твеннаго сказа́телѧ та̑инъ го́рнихъ, i҆ѡа́нне всебл҃же́нне, златоꙋ́сте.

Златоза́рнаго и҆ златослове́снаго почти́мъ златоꙋ́стаго i҆ѡа́нна, всѧ̑ позлати́вшаго златови́дными сiѧ̑нiи ѹ҆че́нiѧ, и҆ мíръ ѧ҆зы́комъ просвѣти́вша, зла́та свѣтлѣ́йшимъ, и҆ свѣ́та по́лнѣйшимъ, и҆сточа́ющимъ благода́ть бжⷭ҇твеннꙋю.

Ве́сь бы́лъ є҆сѝ бж҃iе жили́ще, ве́сь ꙗ҆ви́лсѧ є҆сѝ ѻ҆рга́нъ дх҃а, возглаща́ющь всѧ́кiѧ добродѣ́тели бг҃одохнове́ннꙋю пѣ́снь и҆ спасе́нiѧ винꙋ̀, и҆ добро́тꙋ ꙗ҆влѧ́ѧ нбⷭ҇нагѡ црⷭ҇твiѧ, i҆ѡа́нне всеблаже́нне, златоꙋ́сте.

Ты̀ бж҃iе бл҃гоꙋтро́бiе проповѣ́далъ є҆сѝ, покаѧ́нiѧ ѻ҆́бразы и҆злага́ѧ, и҆ sлы́хъ ѿбѣжа́нiѧ и҆зѧ́щнѣйше поꙋча́ѧ, преблаже́нне и҆ всесоверше́ннѣйше, и҆ ѡ҆ дѣ́лѣхъ и҆зрѧ́дныхъ поꙋчє́нiѧ и҆сточа́ѧ, всече́стне, ѻ҆́ч҃е златоꙋ́сте.

Бг҃оро́диченъ:

По бз҃ѣ предста́тельницꙋ тѧ̀ стѧжа́хомъ: ты́ бо бж҃iѧ мт҃и была̀ є҆сѝ творца̀ и҆ содѣ́телѧ, и҆ на́шъ зра́къ прiе́мшагѡ, всенепоро́чнаѧ, и҆ се́й спа́сшагѡ ѿ тлѝ и҆ сме́рти, и҆ сла́вою бжⷭ҇твенною просла́вившагѡ.

Пѣ́снь є҃. I҆рмо́съ:

Просвѣтѝ на́съ повелѣ̑нiи твои́ми, гдⷭ҇и, и҆ мы́шцею твое́ю высо́кою, тво́й ми́ръ пода́ждь на́мъ, чл҃вѣколю́бче.

И҆спо́лни, чⷭ҇таѧ, весе́лiѧ се́рдце моѐ, твою̀ нетлѣ́ннꙋю даю́щи ра́дость, весе́лiѧ ро́ждшаѧ вино́внаго.

И҆зба́ви на́съ ѿ бѣ́дъ, бцⷣе чⷭ҇таѧ, вѣ́чное ро́ждши и҆збавле́нiе, и҆ ми́ръ, всѧ́къ ѹ҆́мъ преимꙋ́щiй.

Разрѣшѝ мглꙋ̀ прегрѣше́нiй мои́хъ, бг҃оневѣ́сто, просвѣще́нiемъ твоеѧ̀ свѣ́тлости, свѣ́тъ ро́ждшаѧ бжⷭ҇твенный и҆ превѣ́чный. 

И҆сцѣлѝ, чⷭ҇таѧ, дꙋшѝ моеѧ̀ неможе́нiе, посѣще́нiѧ твоегѡ̀ сподо́бльшаѧ, и҆ здра́вiе моли́твами твои́ми пода́ждь мѝ.

И҆́нъ. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.

Цр҃ко́внаго свѣти́льника вси́ тѧ вѣ́мы свѣтови́днѣйшаго, и҆ дꙋша́мъ спаси́тельнаго, восхища́ющаго сiѧ̑ и҆зъ горта́ни смертоно́сныѧ, и҆ къ жи́зни пꙋтеводѧ́ща вѣ́чнѣй, ѻ҆́ч҃е приснопѣва́емый.

Разрꙋша́еши ѡ҆полчє́нiѧ є҆ретíчествꙋющихъ, треблаже́нне, ѡ҆гради́всѧ благоче́стiѧ ѻ҆рꙋ̑жiи, и҆ мꙋ́жествомъ дꙋшѝ свѧще́ннѣйше: собира́еши же ра́дꙋѧсѧ пресвѣ́тлѡ правосла́вныхъ ли́ки сою́зомъ дꙋ́ха.

И҆спо́лнєны, ꙗ҆́коже фiа́лы, бжⷭ҇твенныхъ а҆рѡма̑тъ лани̑ты твоѧ̑, и҆ вселе́ннꙋю ѹ҆́мными благовѡ́нiи веселѧ́тъ, мѷрова́рнымъ тайново́дствомъ разꙋмѣ́нiй и҆ добро́тою слове́съ твои́хъ, всемꙋ́дре.

Бг҃оро́диченъ:

Ꙗ҆́кѡ бг҃а заче́нши, содѣ́телѧ же и҆ зижди́телѧ и҆ гдⷭ҇а, ро́ди тѧ̀ всѝ человѣ́честiи, чⷭ҇таѧ, ѹ҆блажа́ютъ, и҆ безтѣле́сныхъ разꙋ̑мнаѧ чинонача̑лiѧ, ꙗ҆́кѡ мт҃рь бж҃iю, тѧ̀ сла́вѧтъ.

Пѣ́снь s҃. I҆рмо́съ:

Моли́твꙋ пролiю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ sѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ i҆ѡ́на: ѿ тлѝ, бж҃е, возведи́ мѧ.

Сме́рти и҆ тлѝ ꙗ҆́кѡ спа́слъ є҆́сть, са́мъ сѧ̀ и҆зда́въ сме́рти, тлѣ́нiемъ и҆ сме́ртiю моѐ є҆стество̀ ꙗ҆́то бы́вшее, дв҃о, молѝ гдⷭ҇а и҆ сн҃а твоего̀, врагѡ́въ sлодѣ́йствiѧ мѧ̀ и҆зба́вити.

Предста́тельницꙋ тѧ̀ живота̀ вѣ́мъ, и҆ храни́тельницꙋ тве́рдꙋ, дв҃о, и҆ напа́стей рѣша́щꙋ молвы̑, и҆ нало́ги  бѣсѡ́въ ѿгонѧ́ющꙋ: и҆ молю́сѧ всегда̀, ѿ тлѝ страсте́й мои́хъ и҆зба́вити мѧ̀.

Ꙗ҆́кѡ стѣ́нꙋ прибѣ́жища стѧжа́хомъ, и҆ дꙋ́шъ всесоверше́нное спасе́нiе, и҆ простра́нство въ ско́рбехъ, ѻ҆трокови́це, и҆ просвѣще́нiемъ твои́мъ при́снѡ ра́дꙋемсѧ, ѽ влⷣчце, и҆ ны́нѣ на́съ ѿ страсте́й и҆ бѣ́дъ спасѝ.

На ѻ҆дрѣ̀ ны́нѣ немощствꙋ́ѧй лежꙋ̀, и҆ нѣ́сть и҆сцѣле́нiѧ пло́ти мое́й. но бг҃а и҆ сп҃са мíрꙋ, и҆ и҆зба́вителѧ недꙋ́гѡвъ ро́ждшаѧ, тебѣ̀ молю́сѧ благо́й: ѿ тлѝ недꙋ́гъ возста́ви мѧ̀.

И҆́нъ. I҆рмо́съ:

Ѡ҆чи́сти мѧ̀, сп҃се, мнѡ́га бо беззакѡ́нiѧ моѧ̑, и҆ и҆зъ глꙋбины̀ sѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нiѧ моегѡ̀.

Мꙋ́дростiю дꙋхо́вною, мíръ ве́сь ѡ҆богати́лъ є҆сѝ, словесѐ раздава́тель бы́въ бога́тый: бога́та бо свы́ше, i҆ера́рше, бл҃года́ть и҆злiѧ́сѧ твои̑мъ ѹ҆стна́мъ.

Во всю̀, ꙗ҆́кѡ мо́лнiѧ, зе́млю и҆зы́де вѣща́нiе твоѐ, и҆ си́ла же твои́хъ глагѡ́лъ, златоꙋ́сте, ꙗ҆́кѡ трꙋба̀ велегла́снаѧ, вселе́нныѧ всѧ̑ ѡ҆гласѝ концы̀.

Свы́ше во и҆стка́ннꙋю ри́зꙋ ѡ҆дѣ́ѧвсѧ, всебл҃же́нне, добродѣ́телей, и҆ слове́съ красото́ю ѡ҆бложи́всѧ, и҆́стины ꙗ҆ви́лсѧ є҆сѝ сла́вное ѹ҆твержде́нiе.

Бг҃оро́диченъ:

Вседержи́тельною си́лою носѧ́й всѧ́чєскаѧ, въ немощнꙋ́ю пло́ть и҆зъ тебє̀ ѡ҆дѣ́ѧвсѧ, дв҃о пренепоро́чнаѧ, на благодѣѧ́нiе человѣ́кѡвъ чл҃вѣколю́бецъ.

Конда́къ, гла́съ s҃. Подо́бенъ: Е҆́же ѡ҆ на́съ и҆спо́лнивъ:

Ѿ нб҃съ прiѧ́лъ є҆сѝ бжⷭ҇твеннꙋю бл҃года́ть, и҆ твои́ми ѹ҆стна́ми всѧ̑ ѹ҆чи́ши покланѧ́тисѧ въ трⷪ҇цѣ є҆ди́номꙋ бг҃ꙋ, i҆ѡа́нне златоꙋ́сте, всебл҃же́нне прпⷣбне, досто́йнѡ хва́лимъ тѧ̀: є҆си́ бо наста́вникъ, ꙗ҆́кѡ бжⷭ҇твєннаѧ ꙗ҆влѧ́ѧ. 

I҆́косъ:

Всѣ́хъ творцꙋ̀ преклонѧ́ю колѣ̑на, превѣ́чномꙋ сло́вꙋ рꙋ́ки простира́ю, сло́ва и҆щѧ̀ дарова́нiе, да воспою̀ преподо́бнаго, є҆го́же са́мъ возвели́чи: глаго́летъ бо прⷪ҇ро́комъ живы́й во вѣ́ки: просла́влю вѣ́рою сла́вѧщыѧ мѧ̀. и҆́же ѹ҆́бѡ въ дре́внихъ самꙋи́ла, возвы́сивый просла́ви ны́нѣ i҆ера́рха: тала́нтъ бо, є҆мꙋ́же ввѣ́рисѧ, до́брѣ кꙋ́пльствовавъ, цр҃ю̀ принесѐ, тѣ́мъ, и҆ превозвы́шши є҆го̀ пресꙋ́щественный. сегѡ̀ благода́ти прошꙋ̀, недосто́йный а҆́зъ, сло́во прiѧ́ти мѝ, да возмогꙋ̀ благоче́стнѡ воспѣ́ти того̀: конце́й бо то́й є҆́сть наста́вникъ, ꙗ҆́кѡ бжⷭ҇твєннаѧ ꙗ҆влѧ́ѧ.

Пѣ́снь з҃. I҆рмо́съ:

Ѿ i҆ꙋде́и доше́дше, ѻ҆́троцы въ вавѷлѡ́нѣ и҆ногда̀, вѣ́рою трⷪ҇ческою пла́мень пе́щный попра́ша, пою́ще: ѻ҆тцє́въ бж҃е, бл҃гослове́нъ є҆сѝ.

На́ше спасе́нiе ꙗ҆́коже восхотѣ́лъ є҆сѝ, сп҃се, ѹ҆стро́ити, во ѹ҆тро́бꙋ дв҃ы всели́лсѧ є҆сѝ, ю҆́же мíрꙋ предста́тельницꙋ показа́лъ є҆сѝ: ѻ҆тє́цъ на́шихъ бж҃е, бл҃гослове́нъ є҆сѝ.

Воли́телѧ ми́лости, є҆го́же родила̀ є҆сѝ, мт҃и чⷭ҇таѧ, ѹ҆молѝ, и҆зба́витисѧ ѿ прегрѣше́нiй и҆ дꙋше́вныхъ, скве́рнъ вѣ́рою зовꙋ́щымъ: ѻ҆тє́цъ на́шихъ бж҃е, бл҃гослове́нъ є҆сѝ.

Сокро́вище спасе́нiѧ, и҆ и҆сто́чникъ нетлѣ́нiѧ, тѧ̀ ро́ждшꙋю, и҆ сто́лпъ ѹ҆твержде́нiѧ, и҆ две́рь покаѧ́нiѧ зовꙋ́щымъ показа́лъ є҆сѝ: ѻ҆тє́цъ на́шихъ бж҃е, бл҃гослове́нъ є҆сѝ.

Тѣлє́сныѧ сла́бѡсти и҆ дꙋшє́вныѧ недꙋ́ги, бг҃ороди́тельнице, любо́вiю пристꙋпа́ющихъ къ кро́вꙋ твоемꙋ̀, дв҃о, и҆сцѣли́ти сподо́би, сп҃са хрⷭ҇та̀ на́мъ ро́ждшаѧ.

И҆́нъ. I҆рмо́съ:

Бж҃iѧ снисхожде́нiѧ ѻ҆́гнь ѹ҆стыдѣ́сѧ въ вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ. 

Бла́гости бе́зднꙋ и҆ бл҃гоꙋтро́бiѧ навы́къ бж҃iѧ, порꙋ́чникъ ꙗ҆ви́лсѧ є҆сѝ спасе́нiѧ ка́ющымсѧ те́плѣ, и҆ вседꙋ́шнѡ гдⷭ҇ꙋ зовꙋ́щымъ: бл҃гослове́нъ бг҃ъ ѻ҆тє́цъ на́шихъ.

Ѹ҆правлѧ́еши, златоꙋ́сте, ѹ҆чє́нiи твои́ми всѧ́кꙋю мы́сль, и҆ дꙋшє́вныѧ врачꙋ́еши не́мѡщи, ꙗ҆́кѡ сострада́тельнѣйшiй, и҆ благотекꙋ́щымъ спое́ши веселѧ́сѧ: бл҃гослове́нъ бг҃ъ ѻ҆тє́цъ на́шихъ.

Возвы́силсѧ є҆сѝ, бы́въ и҆збра́нъ, прпⷣбенъ, неsло́бивъ, сщ҃е́нникъ высоча́йшагѡ, пра́вдою ѡ҆дѣ́ѧнъ свѣ́тлѡ, и҆ весе́лiемъ зовы́й, всебога́те: бл҃гослове́нъ бг҃ъ ѻ҆тє́цъ на́шихъ.

Бг҃оро́диченъ:

Зачала̀ є҆сѝ, пречⷭ҇таѧ сꙋ́щаго надъ всѣ́ми бг҃а и҆ гдⷭ҇а, бл҃говоли́вшаго спастѝ человѣ́ческiй ро́дъ ѿ тлѣ́нiѧ и҆ сме́рти, є҆го́же досто́йнѡ пою́ще, зове́мъ: бл҃гослове́нъ бг҃ъ ѻ҆тє́цъ на́шихъ.

Пѣ́снь и҃. I҆рмо́съ:

Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстiи, хвали́те и҆ превозноси́те во всѧ̑ вѣ́ки.

По́мощи, ꙗ҆́же ѿ тебє̀, тре́бꙋющыѧ не пре́зри, дв҃о, пою́щыѧ и҆ превозносѧ́щыѧ тѧ̀ во вѣ́ки.

Неможе́нiе дꙋшѝ моеѧ̀ и҆сцѣлѧ́еши, и҆ тѣлє́сныѧ болѣ̑зни, дв҃о, да тѧ̀ просла́влю, чⷭ҇таѧ, во вѣ́ки.

И҆сцѣле́нiй бога́тство и҆злива́еши вѣ́рнѡ пою́щымъ тѧ̀, дв҃о, и҆ превозносѧ́щымъ неизрече́нное твоѐ рождество̀.

Напа́стей ты̀ прило́ги ѿгонѧ́еши, и҆ страсте́й нахо́ды, дв҃о: тѣ́мже тѧ̀ пое́мъ во всѧ̑ вѣ́ки.

И҆́нъ. I҆рмо́съ:

Седмери́цею пе́щь халде́йскiй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сiѧ̑ ви́дѣвъ, творцꙋ̀ и҆ и҆зба́вителю вопiѧ́ше: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

И҆̀же разꙋ́мнѡ словесє́мъ твои̑мъ бесѣ́дꙋюще,  златоꙋ́сте, бг҃осло́вiѧ честно́мꙋ ѹ҆чи́мсѧ, и҆ всепло́дствꙋемъ благи́хъ поле́зное, и҆ sло́бы ѿбѣга́емъ вре́да: ѻ҆́бщiй бо строи́тель спасе́нiѧ бы́лъ є҆сѝ, вопiѧ̀: превозноси́те хрⷭ҇та̀ во вѣ́ки.

За ны̀ молѝ влⷣкꙋ, златоꙋ́сте, сострада́тельнѣйшее дерзнове́нiе и҆мѣ́ѧ, и҆ ми́лостивною и҆ чл҃вѣколю́бною твое́ю, ѻ҆́ч҃е, любо́вiю: тѧ́ бо ко сп҃сꙋ предлага́емъ вѣ́рнiи хода́таѧ же и҆ предста́телѧ, и҆ теплѣ́йша моли́твенника, бг҃омꙋ́дре, i҆ера́рше всебл҃же́нне i҆ѡа́нне.

Ю҆́ношское противле́нiе, и҆ непрекло́нное мꙋдрова́нiе, и҆ ца́рствꙋющихъ непра́вдꙋ ѡ҆бличи́лъ є҆сѝ, те́плѣ предста́тельствꙋѧ ѡ҆би̑димыѧ, прпⷣбне: и҆ сиро́тъ, и҆ вдѡ́въ, и҆ ни́щихъ ѻ҆те́цъ бы́лъ є҆сѝ любо́внымъ предложе́нiемъ, превозноси́те, вопiѧ̀, хрⷭ҇та̀ во вѣ́ки.

Бг҃оро́диченъ:

Тѣле́сными ѡ҆бразова̑нiи, и҆ разли́чными гада̑нiи, и҆ сѷмволíческими и҆ знамена́тельными предꙿѧвле́ньми, твоѐ провозвѣсти́ша бг҃оглаго́ливiи ржⷭ҇тво̀ преесте́ственное и҆ чꙋ́дное, дв҃о: тѣ́мъ тѧ̀, веселѧ́щесѧ, благоче́стнѡ воспѣва́емъ, хрⷭ҇та̀ превозносѧ́ще во всѧ̑ вѣ́ки.

Пѣ́снь ѳ҃. I҆рмо́съ:

Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннiи тобо́ю, дв҃о чⷭ҇таѧ, съ безпло́тными ли̑ки тѧ̀ велича́юще.

То́ка сле́зъ мои́хъ не ѿврати́сѧ, ꙗ҆́же ѿ всѧ́кагѡ лица̀ всѧ́кꙋ сле́зꙋ ѿе́мшаго, дв҃о, хрⷭ҇та̀ ро́ждшаѧ.

Ра́дости моѐ се́рдце и҆спо́лни, дв҃о, ꙗ҆́же ра́дости прiе́мшаѧ и҆сполне́нiе, грѣхо́внꙋю печа́ль потреблѧ́ющи.

Свѣ́та твоегѡ̀ зарѧ́ми просвѣтѝ, дв҃о, мра́къ невѣ́дѣнiѧ ѿгонѧ́щи, благовѣ́рнѡ бцⷣꙋ тѧ̀ и҆сповѣ́дающихъ.

На мѣ́стѣ ѡ҆sлобле́нiѧ не́мощи смири́вшагосѧ, дв҃о, и҆сцѣлѝ, и҆зъ нездра́вiѧ во здра́вiе претворѧ́ющи. 

И҆́нъ. I҆рмо́съ:

Ѹ҆жасе́сѧ ѡ҆ се́мъ нб҃о, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее небе́съ. тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ чинонача̑лiѧ велича́ютъ.

И҆́стиннѡ наслажда́ѧсѧ, ѻ҆́ч҃е, жи́зни, ѡ҆ не́йже подвиза́лсѧ є҆сѝ, є҆ли́кѡ мо́щно, на землѝ житiе́мъ преизѧ́ществовавъ а҆́гг҃льскимъ, и҆ хрⷭ҇то́въ стѧжа́въ ѧ҆зы́къ, и҆ ѹ҆ста̀ ти̑хаѧ: спасти́сѧ, бг҃оглаго́ливе, молѝ, тѧ̀ вѣ́рою и҆зѧ́щнѣ блажа́щымъ.

Словеса̀ твоѧ̑, требл҃же́нне, словеса̀ жи́зни, жи́знь хода́тайствꙋющаѧ неконе́чнꙋю: тѧ́ бо и҆сто́чника текꙋ́ща показа̀ хрⷭ҇то́съ, и҆ рѣкꙋ̀ пролива́ющꙋ бжⷭ҇твенныхъ пото́ки ѹ҆че́нiй, сла́дости и҆́стиннѡ пото́къ, ѡ҆ставле́нiѧ же стрꙋю̀, и҆ покаѧ́нiѧ свѣ́тла проповѣ́дника.

Хода́тай ꙗ҆ви́лсѧ є҆сѝ, свѧщеннонача́льниче, бг҃а и҆ человѣ́кѡвъ пресвѣ́тлый: ты́ бо свѣти́льникъ ꙗ҆ви́лсѧ є҆сѝ бл҃гоче́стiѧ бг҃освѣ́тлый, и҆ бжⷭ҇твеннагѡ зна́нiѧ, и҆ ми́лостыни наказа́тель: тѣ́мъ тѧ̀, златосло́ве, серде́чною любо́вiю ны́нѣ досто́йнѡ велича́емъ.

Бг҃оро́диченъ:

Чтⷭ҇аѧ препросла́вленнаѧ мт҃и бж҃iѧ, пою́щыѧ тѧ̀ любо́вiю спаса́й, и҆скꙋше́нiй молвꙋ̀ разрѣша́ющи ми́лостивнѡ: ꙗ҆́кѡ бо бг҃а ро́ждши, всѧ̑, є҆ли̑ка хо́щеши, соверша́еши, ѹ҆спѣва́еши невозбра́ннѡ, и҆ мо́жеши, дв҃о. тѣ́мъ тѧ̀ всѝ велича́емъ.

Свѣти́ленъ. Подо́бенъ: Дх҃омъ во ст҃и́лищи:

Златоза́рными словєсы̀ твои́ми хрⷭ҇то́ва цр҃ковь свѣтлѣ́етсѧ ꙗ҆́снѡ, ѽ златоꙋ́сте ѻ҆́ч҃е! дꙋ́шы же веселѧ́тсѧ вѣ́рныхъ, почита́ющыѧ всесвѧтꙋ́ю твою̀ па́мѧть: ты́ бо всѣ̑мъ показа́лсѧ є҆сѝ покаѧ́нiѧ наста́вникъ, и҆ во́ждь спасе́нiѧ.

Сла́ва, и҆ны́й. Подо́бенъ: Жєны̀ ѹ҆слы́шите:

Великогла́снѣйшаго покаѧ́нiѧ проповѣ́дника, сокро́вище  ѹ҆бо́гихъ, ѹ҆ста̀ цр҃кве злата̑ѧ и҆ благоглагѡ́ливаѧ, писа́нiй ꙗ҆вле́нiе, i҆ѡа́нна всемꙋ́драго да восхва́лимъ всѝ, ꙗ҆́кѡ ѿ тогѡ̀ ѹ҆тверди́вшесѧ.

И҆ ны́нѣ, бг҃оро́диченъ:

Дв҃о всенепоро́чнаѧ, гпⷭ҇жѐ моѧ̀ и҆ влⷣчце, твоего̀ сн҃а ѹ҆молѝ съ сла́внымъ златоꙋ́стомъ, напа́стей и҆зба́витисѧ всѧ́ческихъ пою́щымъ тѧ̀, и҆ вѣ́чныхъ полꙋчи́ти бла̑гъ, всест҃а́ѧ: мо́жеши бо, є҆ли̑ка хо́щеши.

На хвали́техъ стiхи̑ры, на д҃, гла́съ д҃. Поⷣ: Да́лъ є҆сѝ зна́менiе:

Сосꙋ́дъ честнѣ́йшiй бжⷭ҇твеннагѡ дх҃а бы́лъ є҆сѝ, * и҆ па́стырь свѧще́ннѣйшiй, * а҆́гг҃лъ на землѝ, * сто́лпъ церко́вный * и҆ догма́тѡвъ степе́нь, * грѣ́шныхъ порꙋ́чникъ, * ка́ющихсѧ бжⷭ҇твенное ѹ҆тѣше́нiе, * ни́щихъ же промы́сленникъ и҆ сиро́тъ ѹ҆тѣше́нiе, * i҆ѡа́нне златоꙋ́сте, * моли́твенниче ѡ҆ дꙋша́хъ на́шихъ.

Со́лнце многосвѣ́тлое, * вселе́ннꙋю словєсы̀ твои́ми ѡ҆зарѧ́ѧ, * бы́лъ є҆сѝ sвѣзда̀ свѣтлѣ́йшаѧ, * свѣща̀ свѣтѧ́щiѧ зарѝ, * и҆̀же въ мо́ри мíра всегда̀ ѡ҆бꙋрева́ємыѧ, * привлача́ѧ ко приста́нищꙋ тиша́йшемꙋ * спасе́нiѧ благода́тiю, * златосло́ве златоꙋ́сте, * моли́твенниче ѡ҆ дꙋша́хъ на́шихъ.

А҆́гг҃лъ земны́й и҆ нбⷭ҇ный человѣ́къ, * славíй добропѣ́снивый, * рѣка̀ и҆сполнѧ́ема слове́сныхъ во́дъ, * ѻ҆́блакъ тꙋ́чи разꙋ́мныѧ, * всѣ̑мъ на́мъ бога́тнѡ ка́плющiй, * спасе́нiѧ ѹ҆чи́тель * и҆ покаѧ́нiѧ поспѣ́шникъ, * i҆ѡа́нне златоꙋ́сте, * вои́стиннꙋ бы́лъ є҆сѝ.

Непра́веднѡ ѿ па́ствы твоѧ̀ * и҆згна́нъ, ѻ҆́ч҃е прпⷣбне, * приѡбщи́лсѧ є҆сѝ скорбе́мъ, * и҆ гѡ́рькимъ заточе́нiємъ, * въ ни́хже ѹ҆досто́илсѧ є҆сѝ блаже́нныѧ кончи́ны, * а҆́ки до́блественный страда́лецъ, * побѣди́въ многоко́зненнаго, * и҆ побѣ́ды дiадѵ́мою тѧ̀ хрⷭ҇то́съ вѣнча̀, * i҆ѡа́нне златоꙋ́сте, * моли́твенниче ѡ҆ дꙋша́хъ на́шихъ. 

Сла́ва, гла́съ и҃. А҆нато́лiево:

Златы́ми словєсы̀, и҆ бг҃овѣща́нными ѹ҆чє́нiи ѹ҆краси́въ бж҃iю цр҃ковь, бога́тство дꙋхо́вное сокро́вищствовалъ є҆сѝ въ не́й, твоѧ̑ бг҃опреда̑ннаѧ словеса̀. тѣ́мъ вѣне́цъ и҆зъ нетлѣ́нныхъ цвѣтѡ́въ спле́тши пѣ́сньми, свѧще́ннѣй твое́й прино́ситъ па́мѧти, всезлаты́й дꙋше́ю съ ѧ҆зы́комъ, i҆ѡа́нне бг҃омꙋ́дре. но, ꙗ҆́кѡ и҆мѣ́ѧ дерзнове́нiе, прпⷣбне, моли́сѧ ѡ҆ дꙋша́хъ на́шихъ.

И҆ ны́нѣ:

Влⷣчце, прiимѝ моли́твꙋ ра̑бъ твои́хъ, и҆ и҆зба́ви на́съ ѿ всѧ́кiѧ нꙋ́жды и҆ печа́ли.

Славосло́вiе вели́кое, и҆ ѿпꙋ́стъ.

На лiтꙋргíи, Бл҃жє́нна ѿ канѡ́на, пѣ́снь г҃-ѧ и҆ s҃. Прокíменъ, гла́съ а҃: Ѹ҆ста̀ моѧ̑ возглаго́лютъ премꙋ́дрость, и҆ поꙋче́нiе се́рдца моегѡ̀ ра́зꙋмъ. Стíхъ: Ѹ҆слы́шите сiѧ̑ всѝ ꙗ҆зы́цы, внꙋши́те всѝ живꙋ́щiи по вселе́ннѣй. А҆пⷭ҇лъ, ко є҆вре́ѡмъ зача́ло ти҃_i. А҆ллилꙋ́iа, гла́съ в҃: Ѹ҆ста̀ првⷣнагѡ, поꙋча́тсѧ премꙋ́дрости: Е҆ѵⷢ҇лiе i҆ѡа́нна, зача́ло л҃s. Прича́стенъ: Въ па́мѧть вѣ́чнꙋю бꙋ́детъ првⷣникъ:

На трапе́зѣ быва́етъ бра́тiи вели́кое ѹ҆тѣше́нiе.


