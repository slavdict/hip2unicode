    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ а҃_i-й де́нь.

Ст҃ы́хъ мч҃никъ, ми́ны, вíктора и҆ вiке́нтiа:

И҆ ст҃ы́ѧ мч҃ницы стефанíды.

И҆ прпⷣбнагѡ ѻ҆ц҃а̀ на́шегѡ и҆ и҆сповѣ́дника ѳео́дѡра стꙋдíта.

И҆ ст҃а́гѡ и҆ бл҃же́ннагѡ маѯíма ю҆ро́дивагѡ, моско́вскагѡ чꙋдотво́рца.

Слꙋ́жба є҆гѡ̀ пи́сана по се́й слꙋ́жбѣ.

На Гдⷭ҇и, воззва́хъ, стiхи̑ры мч҃никѡвъ, гла́съ д҃. Поⷣ: Ꙗ҆́кѡ до́блѧ:

Трезꙋ̑бцы стрѣка́емь, * воло́выми жи́лами бiе́мь, * и҆ ѻ҆гне́мъ тѣ́ло твоѐ и҆знꙋрѧ́емо, * не ѿве́рглсѧ є҆сѝ и҆́мене хрⷭ҇то́ва спаси́тельнагѡ, * не побѣди́лсѧ є҆сѝ по́мысломъ, * ни кꙋмíрѡмъ поже́рлъ є҆сѝ: * но бы́лъ є҆сѝ самово́льное  заколе́нiе, * и҆ же́ртва чиста́ же и҆ соверше́нна, мч҃ниче ми́но, * влⷣцѣ твоемꙋ̀.

Ѻ҆чесы̀ и҆збода́емь, * и҆ на дре́вѣ повѣ́шаемь, * и҆ свѣща́ми всю́дꙋ пали́мь, * и҆ свирѣ́пствомъ сꙋдѧ́щагѡ жи̑лы прерѣ́заемь, * и҆ мече́мъ во главꙋ̀ ѹ҆сѣка́емь, * ра́довалсѧ є҆сѝ, вíкторе сла́вне, * страда́льче сп҃совъ, * побѣди́въ вра̑жiѧ ѡ҆полчє́нiѧ, * дѣ́йствомъ дх҃а ст҃а́гѡ.

Вѣнча́ тѧ гдⷭ҇и благода́тей вѣнце́мъ, * стефанíдо многострада́льнаѧ: * во́льно бо тебѐ самꙋ́ю мꙋ́камъ предала̀ є҆сѝ * дꙋше́вною до́блестiю, * привѧ́зана же двѣма̀ * раздѣли́ласѧ є҆сѝ фíникома, * и҆ возлетѣ́ла є҆сѝ къ бг҃ꙋ ꙗ҆́кѡ вра́бiй, * пло́ть въ рꙋ́цѣ ѡ҆ста́вльши лови́телей, * мꙋ́ченице достосла́внаѧ.

И҆́ны стiхи̑ры прпⷣбнагѡ, гла́съ и҃. Подо́бенъ: Ѽ пресла́внагѡ чꙋдесѐ!

Ѻ҆́ч҃е ѳео́дѡре, * и҆́стиннѡ тезоимени́та, * па́че ѹ҆ма̀ дарова̑нiѧ прiе́мъ, * благоче́стнѡ препо́далъ є҆сѝ лю́бѧщымъ тѧ̀: * и҆ ѹ҆мно́живъ, бл҃же́нне, тала́нтъ, * бжⷭ҇твенный гла́съ ѹ҆слы́шалъ є҆сѝ, * внꙋ́трь зовꙋ́щъ тѧ̀ черто́га, * и҆дѣ́же ны́нѣ живе́ши, * ѹ҆ прⷭ҇то́ла всецр҃ѧ̀, досточꙋ́дне.

Ѻ҆́ч҃е ѻ҆тцє́въ ѳео́дѡре, * ты̀ мона́шествꙋющихъ мно́жєства * хрⷭ҇тꙋ̀ приве́лъ є҆сѝ, * спасе́нiѧ вина̀ бы́въ бг҃оподо́бна, * ѹ҆че́ньми ѡ҆зарѧ́емь, * и҆ предста́тельствы дꙋ́шъ ѹ҆краша́емь, * ѹ҆ста̀ показꙋ́емь гдⷭ҇нѧ, всемꙋ́дре, прⷪ҇ро́чески: * є҆мꙋ́же ны́нѣ предстоѧ̀, * на́съ помина́й.

Бл҃года́ть ѻ҆би́льнаѧ дх҃а, * свѧщеннотаи́нниче мꙋ́дре, * и҆злiѧ́сѧ ѹ҆стна́ми твои́ми, * и҆сто́чникъ и҆скипѣ̀ ѹ҆че́нiй, ѳео́дѡре, * благоче́стiѧ ꙗ҆́вльши побо́рника, и҆ и҆́стины sѣ́льна соглаго́льника, * сто́лпъ и҆ тве́рдь правосла́вныѧ вѣ́ры, * мона́шескагѡ житiѧ̀ * и҆звѣ́стнѣйшее пра́вило, всемꙋ́дре.

Сла́ва, мч҃никѡвъ, гла́съ s҃. Вѷзантíево:

Па́ки на́мъ лѣ́тнѧѧ па́мѧть мíра свѣти̑лъ возсiѧ̀,  ми́ны же и҆ вíктора и҆ вiке́нтiа, вѣ́рныхъ сердца̀ просвѣща́ющи, и҆̀же за хрⷭ҇та̀ и҆ за крⷭ҇тъ є҆гѡ̀ борьба́ми. тѣ́мже сла́вою и҆ че́стiю вѣнча́вшаго ты́ѧ хрⷭ҇та̀ бг҃а на́шего, въ пѣ́снехъ почита́емъ.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Поⷣ: Тридне́венъ:

Лю́ди беззако́ннѣйшыѧ, непра́веднѡ пригвожда́ющыѧ тѧ̀ на дре́вѣ, дв҃а чⷭ҇таѧ, и҆ мт҃и твоѧ̀ зрѧ́щи, ꙗ҆́кѡ сѷмеѡ́нъ проречѐ, ѹ҆тро́бою, сп҃се, ѹ҆ѧзвлѧ́шесѧ.

На стiхо́внѣ ѻ҆ктѡ́иха. Та́же: стiхи́ра мч҃никѡвъ, гла́съ в҃.

Стíхъ: Мнѡ́ги скѡ́рби пра́вєднымъ, и҆ ѿ всѣ́хъ и҆́хъ и҆зба́витъ ѧ҆̀ гдⷭ҇ь.

Прiиди́те, любострада́льцы, трисiѧ́нный мч҃никъ почти́мъ ли́къ, ми́нꙋ, и҆ вíктора, и҆ вiке́нтiа: ꙗ҆́кѡ крѡ́ви да́ша и҆ кꙋпи́ша вѣ́чнꙋю жи́знь. тѣ́мъ и҆ терпѣли́вѡ противоглаго́лахꙋ sлы́хъ ѡ҆брѣта́телю: не предсꙋжда́емъ тлѣ̑ннаѧ нетлѣ́нныхъ, не во́инствꙋемъ царю̀ ме́ртвеннꙋ земно́мꙋ, но живꙋ́щемꙋ цр҃ю̀ во́инствꙋемъ, при́снѡ вопiю́щꙋ вѣ̑рнымъ: вѣ́рꙋѧй въ мѧ̀, а҆́ще и҆ ѹ҆́мретъ, жи́въ бꙋ́детъ.

Сла́ва, гла́съ s҃:

Прпⷣбне ѻ҆́ч҃е, во всю̀ зе́млю и҆зы́де вѣща́нiе и҆справле́нiй твои́хъ, тѣ́мъ на нб҃сѣ́хъ ѡ҆брѣ́лъ є҆сѝ мздꙋ̀ трꙋдѡ́въ твои́хъ: де́мѡнскiѧ погꙋби́лъ є҆сѝ полкѝ, и҆ а҆́гг҃льскiѧ дости́глъ є҆сѝ чи́ны, и҆́хже житiю̀ безъ поро́ка поревнова́лъ є҆сѝ: дерзнове́нiе и҆мѣ́ѧ ко гдⷭ҇ꙋ, ми́ръ и҆спросѝ дꙋша́мъ на́шымъ.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ: Поⷣ: Тридне́венъ:

Ви́дѧщи тѧ̀ распина́ема, хрⷭ҇тѐ, тебѐ ро́ждшаѧ вопiѧ́ше: что̀ стра́нное, є҆́же ви́жꙋ, та́инство, сн҃е мо́й; ка́кѡ на дре́вѣ ѹ҆мира́еши пло́тiю повѣ́шенъ, жи́зни пода́телю;

Тропа́рь, гла́съ д҃:

Мч҃ницы твоѝ, гдⷭ҇и, во страда́нiихъ свои́хъ вѣнцы̀  прiѧ́ша нетлѣ̑ннаѧ ѿ тебє̀, бг҃а на́шегѡ: и҆мꙋ́ще бо крѣ́пость твою̀, мꙋчи́телей низложи́ша, сокрꙋши́ша и҆ де́мѡнѡвъ немощны̑ѧ де́рзѡсти. тѣ́хъ моли́твами спасѝ дꙋ́шы на́шѧ.

Сла́ва, прпⷣбнагѡ, гла́съ и҃:

Правосла́вiѧ наста́вниче, благоче́стiѧ ѹ҆чи́телю и҆ чистоты̀, вселе́нныѧ свѣти́льниче, мона́шествꙋющихъ бг҃одꙋхове́нное ѹ҆добре́нiе, ѳео́дѡре премꙋ́дре, ѹ҆че́ньми твои́ми всѧ̑ просвѣти́лъ є҆сѝ: цѣвни́це дꙋхо́внаѧ, молѝ хрⷭ҇та̀ бг҃а, спасти́сѧ дꙋша́мъ на́шымъ.

И҆ ны́нѣ, бг҃оро́диченъ:

На ѹ҆́трени канѡ́нъ ѻ҆ктѡ́иха є҆ди́нъ, и҆ ст҃ы́хъ два̀, на и҃.

Канѡ́нъ мч҃никѡвъ, i҆ѡа́нна мона́ха.

Гла́съ д҃. Пѣ́снь а҃. I҆рмо́съ:

Ли́цы i҆и҃льтестiи невла́жными стопа́ми по́нтъ чермны́й, и҆ вла́жнꙋю глꙋбинꙋ̀ прогна́вше, вса́дники трiста́ты врагѝ ви́дѧще, въ не́й погрꙋжє́ны, съ весе́лiемъ поѧ́хꙋ: пои́мъ бг҃ꙋ на́шемꙋ, ꙗ҆́кѡ просла́висѧ.

Лю́дiе свѧще́ннiи съ мѡѷсе́емъ сла́внымъ, и҆ съ марiа́мъ, жено́ю мꙋ́дрою и҆ прⷪ҇ро́чицею, не глꙋбинꙋ̀ чермнꙋ́ю, но ны́нѣ, ми́ны страда́льца проходѧ́ще мо́ре пѡ́двигъ сла́внѡ, пое́мъ бг҃ꙋ на́шемꙋ, ꙗ҆́кѡ просла́висѧ.

Ꙗ҆́ростiю преще́нiѧ и҆ ре́вностiю гнѣ́ва дыша̀, свирѣпогꙋби́тель и҆ беззако́нный мꙋчи́тель, ꙗ҆́кѡ хрⷭ҇то́въ во́инъ предста́ти и҆зво́лилъ є҆сѝ, ми́но, благоче́стiѧ побо́рниче. є҆мꙋ́же и҆ свѣти́льникъ ꙗ҆ви́лсѧ є҆сѝ, взыва́ѧ: пое́мъ бг҃ꙋ на́шемꙋ, ꙗ҆́кѡ просла́висѧ.

Е҆гда̀ возвы́шꙋсѧ, привле́къ земны̑ѧ, ты̀, хрⷭ҇тѐ, проре́клъ є҆сѝ, дѣ́ломъ же соверши́лъ є҆сѝ, мꙋ́ченичєскiѧ чи́ны и҆ лю́ди ѿ конє́цъ призва́въ, въ ра́дости пою́щыѧ: пое́мъ бг҃ꙋ на́шемꙋ, ꙗ҆́кѡ просла́висѧ.

Бг҃оро́диченъ:

Же́злъ а҆арѡ́новъ прозѧ́бшiй, и҆́же ѿ i҆ессе́а  проѡбразова́ше возра́стшiй ко́рень тѧ̀, дв҃о, нетлѣ́нный цвѣ́тъ мíрꙋ возсiѧ́вшꙋю бг҃а воплоще́нна. є҆го́же ѡ҆ на́съ, бцⷣе, молѝ при́снѡ прибѣга́ющихъ къ тебѣ̀.

И҆́нъ канѡ́нъ прпⷣбнагѡ, є҆гѡ́же краегране́сiе:

Сла́внаго ѳео́дѡра въ пѣ́снехъ почита́ю. Ѳеофа́ново.

Гла́съ и҃. Пѣ́снь а҃. I҆рмо́съ:

Колесницегони́телѧ фараѡ́нѧ погрꙋзѝ, чꙋдотворѧ́й и҆ногда̀ мѡѷсе́йскiй же́злъ, крⷭ҇тоѻбра́знѡ порази́въ и҆ раздѣли́въ мо́ре, i҆и҃лѧ же бѣглеца̀, пѣшехо́дца спасѐ, пѣ́снь бг҃ови воспѣва́юща.

Свѣтолꙋ́чными блиста̑нiи дх҃а ст҃а́гѡ ѡ҆свѣща́емь, всесвѣ́тлый сто́лпъ, ѻ҆́ч҃е, бы́лъ є҆сѝ, пꙋтеводѧ̀, бг҃оглаго́ливе, къ землѝ ѻ҆бѣща́нiѧ бг҃омꙋ́дреннѡ тща́щыѧсѧ, таи́нниче неизрече́нныхъ, ѳео́дѡре.

Всера́достнѡ неѡсла́бными мановє́нiи къ бг҃ꙋ и҆сходѧ̀, пре́жде конца̀ ꙗ҆ви́лсѧ є҆сѝ ме́ртвостiю жизноно́сною ѡ҆дѣ́ѧнъ, прпⷣбне, и҆ жи́знь нестарѣ́ющꙋюсѧ ны́нѣ прiѧ́лъ є҆сѝ досто́йнѡ, ѻ҆́ч҃е бг҃оно́се ѳео́дѡре.

Побѣди́въ страсте́й и҆гра̑нiѧ, и҆ мꙋчи́телей стремлє́нiѧ, ю҆́ношески, бл҃же́нне, всѧ̑ ѹ҆кори́лъ є҆сѝ, мꙋ́жество показа́въ, хрⷭ҇то́въ ѻ҆́бразъ чти́ти наꙋча́ѧ, бг҃опрiѧ́тне, и҆ свѧты́хъ воѡбражє́нiѧ.

Ѡ҆чище́нною мы́слiю, всемꙋ́дре, бг҃одохновє́ннымъ писа́нiємъ поꙋча́ѧсѧ, бога́тство добродѣ́телей собра́лъ є҆сѝ, и҆ благоче́стiѧ догма̑ты, видѣ́нiемъ ѡ҆богати́лсѧ є҆сѝ, и҆ житiѧ̀ свѣ́тлостiю, возсiѧ́въ ѻ҆бою́дꙋ, прпⷣбне.

Бг҃оро́диченъ:

Сло́ва бж҃iѧ воплоще́нна родила̀ є҆сѝ, и҆́же пре́жде безпло́тнаго, бг҃омꙋ́жнѡ въ мíрѣ пожи́вшаго преесте́ственнѡ, всенепоро́чнаѧ бцⷣе дв҃о. тѣ́мъ тѧ̀ всѝ почита́емъ, по бз҃ѣ предста́тельницꙋ на́шꙋ.

Пѣ́снь г҃. I҆рмо́съ:

Не мꙋ́дростiю, и҆ си́лою, и҆ бога́тствомъ хва́лимсѧ, но тобо́ю,  ѻ҆́ч҃ею ѵ҆поста́сною мꙋ́дростiю, хрⷭ҇тѐ. нѣ́сть бо свѧ́тъ, па́че тебє̀, человѣколю́бче.

Гони́мь премꙋ́дрыми твои́ми словєсы̀ мꙋчи́тель, тѧ̀ ѹ҆ранѧ́етъ неща́днѡ сꙋро́выми жи́лами говѧ́жiими, мнѣ́въ си́ми преклони́ти тѧ̀, мч҃ниче непобѣди́ме.

Взира́ѧ ѻ҆чєсы̀ ѹ҆́мными ко гдⷭ҇ꙋ, плотскȋѧ неꙋдобостє́рпныѧ мꙋ́къ тѧ́жєсти претерпѣ́лъ є҆сѝ, нра́вомъ до́блественнѣйшимъ, достосла́вне.

Не ѹ҆боѧ́всѧ мꙋче́нiй sѣлѡ̀ болѣ́зненныхъ, дыша̀ ре́вностiю бжⷭ҇твенною, къ подвигѡ́мъ ѿлꙋчи́лсѧ є҆сѝ, зовы́й: неи́щемь прiидо́хъ самозва́нъ.

Бг҃оро́диченъ:

Ѿ а҆́довыхъ мѧ̀ вра́тъ и҆зъ тебє̀ воплоще́йсѧ возведѐ, дре́ва вкꙋ́сомъ лꙋка́вымъ ѹ҆мерщвле́ннаго, всенепоро́чнаѧ, сме́рть во́льнꙋю прiе́мый.

И҆́нъ. I҆рмо́съ:

Ѹ҆тверже́й въ нача́лѣ нб҃са̀ ра́зꙋмомъ, и҆ зе́млю на вода́хъ ѡ҆снова́вый, на ка́мени мѧ̀, хрⷭ҇тѐ, за́повѣдей твои́хъ ѹ҆твердѝ: ꙗ҆́кѡ нѣ́сть свѧ́тъ, па́че тебє̀, є҆ди́не чл҃вѣколю́бче.

Вжилѧ́емь хрⷭ҇то́вымъ, всеблаже́нне, всеѻрꙋ́жiемъ, ꙗ҆́звъ болѣ̑зни претерпѣ́лъ є҆сѝ, ѹ҆ранѧ́емь лю́тѣ, и҆ въ темни́цѣ заключа́емь, ꙗ҆́кѡ ѻ҆́бщникъ стрⷭ҇те́й и҆ црⷭ҇твiѧ бы́лъ є҆сѝ.

Бг҃опокрыва́емь ꙗ҆́вѣ, и҆ тогѡ̀ ре́вностiю разжига́емь, сквє́рнаѧ ѹ҆чє́нiѧ беззако́нныхъ разрꙋши́лъ є҆сѝ твои́ми ѹ҆чє́нiи, всемꙋ́дре, бл҃года́тiю бо ѿ бг҃а, ѻ҆́ч҃е, ѡ҆богати́всѧ досто́йнѡ.

Въ видѣ́нiи дѣ́лателенъ, въ дѣѧ́нiи бг҃осло́въ бы́лъ є҆сѝ на́мъ, бг҃оглаго́ливе, по́стникъ ѹ҆чи́теленъ, свѧщенномч҃никъ сла́венъ, правосла́вiѧ сто́лпъ, цр҃кве ѹ҆твержде́нiе.

Бг҃оро́диченъ:

Соприсносꙋ́щное ѻ҆ц҃ꙋ̀ и҆ дх҃ꙋ бг҃ъ сло́во, ѡ҆бнови́ти восхотѣ́въ родонача́льника, по ѵ҆поста́си того̀ и҆зъ тебє̀, чⷭ҇таѧ, прiѧ́тъ, ст҃ѣ́йшꙋ всѣ́хъ тѧ̀, бг҃омт҃и, ѡ҆брѣ́тъ. 

Конда́къ, гла́съ в҃. Подо́бенъ: Вы́шнихъ и҆щѧ̀:

По́стническое и҆ равноа́гг҃льное житiѐ твоѐ страда́льческими ѹ҆ѧсни́лъ є҆сѝ пѡ́двиги, и҆ а҆́гг҃лѡмъ совсе́льникъ, бг҃облаже́нне, ꙗ҆ви́лсѧ є҆сѝ, ѳео́дѡре: съ ни́ми хрⷭ҇тꙋ̀ бг҃ꙋ молѧ́сѧ не преста́й ѡ҆ всѣ́хъ на́съ.

I҆́косъ:

По́стникѡвъ свѣ́тлꙋю добро́тꙋ, цр҃кве хрⷭ҇то́вы ѹ҆твержде́нiе, ны́нѣ ѳео́дѡра восхва́лимъ: но́вый бо сто́лпъ ѻ҆́гненъ ꙗ҆ви́сѧ, попалѧ́ѧ главы̑ є҆ретíчествꙋющихъ, вѣ́рныхъ же просвѣща́ѧ дꙋ́шы къ вѣ́рѣ пра́вѣй, въ бж҃е́ственный гра́дъ вы́шнiй i҆ерⷭ҇ли́мъ, ꙗ҆́коже дрꙋга́го i҆и҃лѧ, вводѧ̀. къ немꙋ́же согла́снѡ возопiе́мъ: всебл҃же́нне ѻ҆́ч҃е, не забꙋ́ди, хрⷭ҇тꙋ̀ молѧ́сѧ непреста́ннѡ ѡ҆ всѣ́хъ на́съ.

Сѣда́ленъ, гла́съ и҃. Подо́бенъ: Премꙋ́дрости:

И҆́же пре́жде невѣ́дѣнiѧ тмо́ю лю́тою, бг҃омꙋ́дре мч҃ниче ми́но, ѡ҆держи́мый є҆гѵ́петъ возсiѧ́ тѧ свѣти́льника всемíрна, безбо́жiѧ но́щь крѣ́пкѡ ѿгонѧ́ща зарѧ́ми, блаже́нне, бжⷭ҇твенныхъ пѡ́двигъ твои́хъ. тѣ́мъ свѣтоно́сный и҆ честны́й тво́й де́нь свѣ́тлѡ пра́зднꙋюще, прилѣ́жнѡ зове́мъ тѝ: страда́льцєвъ ѹ҆добре́нiе, молѝ хрⷭ҇та̀ бг҃а, грѣхѡ́въ ѡ҆ставле́нiе пода́ти чтꙋ́щымъ любо́вiю свѧтꙋ́ю па́мѧть твою̀.

Сла́ва, прпⷣбнагѡ, гла́съ г҃. Подо́бенъ: Бжⷭ҇твенныѧ вѣ́ры:

Бжⷭ҇твенными догма̑ты ѡ҆богати́всѧ, вѣ́рꙋ соблю́лъ є҆сѝ правосла́вiѧ, предбѣ́дствовавъ за ню̀, ѳео́дѡре, въ заточе́нiихъ пострада́въ и҆ бiе́нiихъ, въ темни́цахъ претерпѣ́въ ѡ҆sлоблє́нiѧ, ѻ҆́ч҃е прпⷣбне, хрⷭ҇та̀ бг҃а молѝ, дарова́ти на́мъ ве́лiю ми́лость.

Бг҃оро́диченъ:

Бжⷭ҇твеннаѧ ски́нiа была̀ є҆сѝ сло́ва, є҆ди́на пречⷭ҇таѧ дв҃омт҃и, чистото́ю а҆́гг҃лы превозше́дшаѧ, па́че всѣ́хъ менѐ пе́рсть бы́вша, ѡ҆скверне́на плотски́ми прегрѣше́ньми,  ѡ҆чи́сти моли́твъ твои́хъ бжⷭ҇твенными вода́ми, подаю́щи, чⷭ҇таѧ, ве́лiю ми́лость.

Крⷭ҇тобг҃оро́диченъ:

Нескве́рнаѧ а҆́гница сло́ва, нетлѣ́ннаѧ дв҃омт҃и, на крⷭ҇тѣ̀ зрѧ́щи повѣ́шена и҆зъ неѧ̀ безболѣ́зненнѡ прозѧ́бшаго, мт҃ролѣ́пнѡ рыда́ющи, вопiѧ́ше: ѹ҆вы̀ мнѣ̀, ча́до моѐ, ка́кѡ стра́ждеши во́лею, хотѧ̀ и҆зба́вити ѿ страсте́й безче́стiѧ человѣ́ка;

Пѣ́снь д҃. I҆рмо́съ:

Сѣдѧ́й въ сла́вѣ на прⷭ҇то́лѣ бжⷭ҇тва̀, во ѻ҆́блацѣ ле́гцѣ прiи́де i҆и҃съ пребжⷭ҇твенный, нетлѣ́нною дла́нiю, и҆ спасѐ зовꙋ́щыѧ: сла́ва, хрⷭ҇тѐ, си́лѣ твое́й.

Кропле́нiемъ твои́хъ крове́й погасо́ша ѹ҆́глiе многобо́жiѧ, по́лкъ же де́мѡнскiй погрꙋзи́сѧ, хрⷭ҇то́ва же напои́сѧ цр҃ковь, страстоте́рпче всебл҃же́нне ми́но, хва́лѧщи тѧ̀.

И҆́же на дре́вѣ повѣ́шенiемъ ѡ҆бразꙋ́еши стра́сть крⷭ҇то́мъ sмíа, мч҃ниче, го́рькаго ѹ҆мертви́вша, строга̑нiѧ терпи́ши, хода́тайствꙋющыѧ тебѣ̀ наслажде́нiе, и҆́же на небесѣ́хъ, до́блественнѣйше.

Па́че є҆стества̀ болѣ́зни, страда́льче, и҆скꙋше́нiе прiѧ́лъ є҆сѝ, и҆ бжⷭ҇твенное раче́нiе, твоѐ ѹ҆держа́вши є҆стество̀, забве́нiе прiѧ́ти творѧ́ше, поꙋща́ѧ тѧ̀ простира́тисѧ къ ра́намъ, веселѧ́щасѧ.

Бг҃оро́диченъ:

Воплоще́нна неизрече́ннѡ бг҃а родила̀ є҆сѝ, ѿ твои́хъ крове́й до́мъ себѐ созда́вшаго, во двꙋ́хъ сꙋщества́хъ и҆ хотѣ́нiихъ зна́емаго бг҃олѣ́пнѡ, неискꙋсобра́чнаѧ.

И҆́нъ. I҆рмо́съ:

Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованiе, не ѡ҆ста́вль нѣ́дра ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.

Да́ръ бж҃iй да́лсѧ є҆сѝ мíрꙋ тезоимени́тъ, бога́тыми  дармѝ сiѧ́ющъ, ꙗ҆́кѡ и҆сто́чникъ и҆мѣ́ѧй и҆́стиннѡ ѡ҆заре́нiй сꙋ́щихъ, блаже́нне ѳео́дѡре. тѣ́мъ ѹ҆чи́телємъ, по́стникѡмъ и҆ свидѣ́телємъ сликовствова́ти мно́жествꙋ сподо́билсѧ є҆сѝ.

Ѽ тве́рдагѡ и҆ крѣ́пкагѡ твоегѡ̀ противле́нiѧ! и҆́мже мꙋчи́телей свирѣ́пство попра́лъ є҆сѝ, є҆гѡ́же ра́ди ꙗ҆́вственнѡ ты̀ па́че ѹ҆ма̀ благонача́льства коне́чное блаже́нство пости́глъ є҆сѝ, бг҃омꙋ́дре, со безтѣле́сными поѧ̀: си́лѣ твое́й сла́ва, чл҃вѣколю́бче.

Глаго́лъ бж҃iй въ тебѣ̀ ꙗ҆́вственнѣйше все́льсѧ, догма́тѡвъ, премꙋ́дре ѳео́дѡре, рѣ́ки то́читъ ѻ҆би́льнѡ: тѣ́ми же ны́нѣ наслажда́ющесѧ ѹ҆ченицы̀ твоѝ, бг҃одохнове́нне, благода́рнѡ вопiе́мъ гла̑сы немо́лчными: си́лѣ твое́й сла́ва, чл҃вѣколю́бче.

Бг҃оро́диченъ:

Всего̀ въ тебѣ̀ ѡ҆бновлѧ́етъ человѣ́ка, ве́сь всемꙋ̀, всечⷭ҇таѧ, соединѧ́емь, и҆́же ѻ҆ч҃ескихъ нѣ́дръ не ѿстꙋ́пль, и҆ въ твоѐ чре́во всели́тисѧ и҆зво́ли, бога́тствомъ бл҃гоꙋтро́бiѧ во́льнѡ ѡ҆бнища́въ, и҆ ѡ҆богати́въ мíръ бжⷭ҇тво́мъ.

Пѣ́снь є҃. I҆рмо́съ:

Нечести́вiи не ѹ҆́зрѧтъ сла́вы твоеѧ̀, хрⷭ҇тѐ. но мы́ тѧ, є҆диноро́дне, ѻ҆ч҃ескiѧ сла́вы сiѧ́нiе бжⷭ҇тва̀, ѿ но́щи ѹ҆́тренююще, воспѣва́емъ тѧ̀, чл҃вѣколю́бче.

Свидѣ́тельства ѡ҆блиста́въ свѣ́тлыми лꙋча́ми, ѡ҆мрачи́въ те́мное безбо́жiе, всемꙋ́дре, просвѣти́лъ є҆сѝ вѣ́рныхъ и҆сполнє́нiѧ, воспѣва́ющихъ тѧ̀, всехва́льне.

И҆счезѐ всѧ́кое примышле́нiе врагѡ́въ крѣ́пкимъ твои́мъ терпѣ́нiемъ: ни гла́дъ бо, ни ра̑ны, ни ѡ҆пале́нiе, ни трезꙋ́бєцъ ѡ҆sлобе́нiе твоегѡ̀ ѹ҆се́рдiѧ помрачи́ша.

Вѣ́рою ѡ҆гра́ждсѧ, ꙗ҆́кѡ со́лнце лꙋча́ми, въ пꙋсты́ню всели́лсѧ є҆сѝ, и҆ гра́ды всѧ̑ просвѣти́лъ є҆сѝ, проповѣ́даѧ хрⷭ҇та̀, сн҃а бж҃iѧ, въ пло́ти прише́дшаго, сла́вне. 

Бг҃оро́диченъ:

Новотвори́тъ и҆стлѣ́вша мѧ̀ ражда́емый и҆зъ тебє̀ па́че є҆стества̀ и҆зба́витель, дре́внiѧ мѧ̀ клѧ́твы свобожда́ѧ, бг҃ома́ти чⷭ҇таѧ: є҆го́же молѝ спасти́ мѧ.

И҆́нъ. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго. но ѡ҆брати́ мѧ, и҆ къ свѣ́тꙋ за́повѣдей твои́хъ, пꙋти̑ моѧ̑ напра́ви, молю́сѧ.

Ѹ҆́мъ и҆ дꙋ́шꙋ и҆ тѣ́ло сло́вомъ ѡ҆чи́стивъ, хра́мъ всече́стенъ бг҃а всѣ́хъ бы́лъ є҆сѝ, жи́въ же и҆ ѡ҆дꙋшевле́нъ, благово́нiѧ же́ртвꙋ всего̀ себѐ хрⷭ҇тꙋ̀ приносѧ̀, ѻ҆́ч҃е, i҆ере́й и҆ же́ртва бы́въ.

Ѡ҆сiѧ́емь, блаже́нне, заре́ю дх҃а, всѣ̑мъ возблиста́лъ є҆сѝ бг҃осло́внымъ ѧ҆зы́комъ трⷪ҇чный свѣ́тъ пречⷭ҇тый, воплоще́нiѧ же, є҆́же па́че ѹ҆ма̀, бж҃iѧ сло́ва неизрече́нное, ѻ҆́ч҃е, та́инство.

Разꙋ́мнѡ со а҆́гг҃лы ны́нѣ водворѧ́ѧсѧ, хрⷭ҇та̀ молѝ страсте́й и҆ бѣ́дъ и҆зба́вити блажа́щыѧ и҆ чтꙋ́щыѧ всечестнꙋ́ю и҆ бжⷭ҇твеннꙋю па́мѧть страда́нiй твои́хъ, бг҃оно́се ѳео́дѡре.

Бг҃оро́диченъ:

Неизглаго́ланнымъ, дв҃о, ѻ҆́бразомъ сн҃ъ бж҃iй въ тѧ̀ всели́всѧ, чл҃вѣ́къ быва́етъ, пре́жде вѣ̑къ и҆зъ ѻ҆ц҃а̀ возсiѧ́вый, человѣ́ка ѿ тлѝ и҆збавлѧ́етъ, и҆ къ жи́зни и҆ нетлѣ́нiю возведѐ, ꙗ҆́кѡ є҆ди́нъ бл҃гоꙋтро́бенъ.

Пѣ́снь s҃. I҆рмо́съ:

Прiидо́хъ во глꙋбины̑ морскȋѧ, и҆ потопи́ла мѧ̀ є҆́сть бꙋ́рѧ мно́гихъ грѣхѡ́въ: но, ꙗ҆́кѡ бг҃ъ, и҆зъ глꙋбины̀ возведѝ живо́тъ мо́й, многоми́лостиве.

Безболѣ́зненъ пребыва́еши, ѻ҆гне́мъ и҆знꙋрѧ́емъ, и҆ власѧны́ми претира́емь ꙗ҆́звы рꙋ́бищи, бжⷭ҇твеннаѧ бо бл҃года́ть сприсꙋ́тствꙋющи, ми́но, ѹ҆крѣплѧ́ше. 

Предстои́ши предъ сꙋди́щи мꙋчи́телей сꙋди́мь, и҆ ле́сть ѡ҆блича́ѧ, ми́но всеприснопа́мѧтне, тебѐ сама́го сто́лпъ благоче́стiѧ вѣ̑рнымъ подаѧ̀.

Пѡ́ты твои́хъ боре́нiй ле́сть и҆зсꙋши́лъ є҆сѝ i҆́дѡльскꙋю, тебѐ сама́го хра́мъ созда́лъ є҆сѝ чⷭ҇тны́ѧ трⷪ҇цы, страстоте́рпче ми́но досточꙋ́дне.

Бг҃оро́диченъ:

Ѹ҆врачѝ неисцѣ̑льныѧ стра̑сти, всенепоро́чнаѧ, дꙋшѝ моеѧ̀, бы́лiемъ твоеѧ̀ бл҃гости, бл҃га́го сп҃са хрⷭ҇та̀ сꙋ́щымъ въ мíрѣ ро́ждшаѧ.

И҆́нъ. I҆рмо́съ:

Ѡ҆чи́сти мѧ̀, сп҃се, мнѡ́га бо беззакѡ́нiѧ моѧ̑, и҆ и҆зъ глꙋбины̀ sѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нiѧ моегѡ̀.

Цѣломꙋ́дреннѡ твою̀ жи́знь, свѧщенноглаго́льниче, соверши́лъ є҆сѝ, пра́вдою же ѹ҆краси́всѧ, мꙋ́жествомъ и҆ мꙋ́дростiю, краснѣ́йшꙋю колесни́цꙋ добродѣ́телей сочета́лъ є҆сѝ себѣ̀, всеблаже́нне прпⷣбне.

Благоꙋха́ютъ благолѣ́пнѡ догма́тѡвъ бжⷭ҇твєннаѧ словеса̀ твоѧ̑, и҆ и҆зъ глꙋбины̀ sлы́хъ є҆ресе́й всѧ̑ возво́дѧтъ, всемꙋ́дре, правосла́вiѧ къ превы́шнѣй кра́йности.

Возсiѧ̀ тебѣ̀ свѣ́тъ, и҆ сегѡ̀, ѻ҆́ч҃е, сопрꙋ́гъ весе́лiе ны́нѣ свѣ́тлое ꙗ҆́вѣ: ꙗ҆́кѡ фíнiѯъ бо процвѣ́лъ є҆сѝ, всебл҃же́нне ѳео́дѡре, и҆ ꙗ҆́кѡ ке́дръ ѹ҆мно́жилсѧ є҆сѝ, досточꙋ́дне.

Бг҃оро́диченъ:

Да и҆зба́вимсѧ ѿ лю́тыхъ прегрѣше́нiй мольба́ми твои́ми, бг҃ороди́тельнице чⷭ҇таѧ, и҆ да ѹ҆лꙋчи́мъ, прест҃а́ѧ, бжⷭ҇твеннагѡ ѡ҆сiѧ́нiѧ, и҆зъ тебє̀ неизрече́ннѡ воплоще́ннаго сн҃а бж҃iѧ.

Конда́къ, гла́съ д҃. Подо́бенъ: Ꙗ҆ви́лсѧ є҆сѝ:

Во́инства и҆схитѝ привре́меннагѡ, и҆ нетлѣ́ннагѡ показа́ тѧ нбⷭ҇нагѡ ѻ҆́бщника, страстоте́рпче ми́но, хрⷭ҇то́съ бг҃ъ на́шъ, и҆́же мꙋ́ченикѡвъ нетлѣ́нный вѣне́цъ. 

I҆́косъ:

Вели́кагѡ хода́тай на́мъ є҆́сть весе́лiѧ па́мѧть мꙋ́ченикѡвъ, на стра̑сти мꙋ́жество, и҆ побѣ́дꙋ на врагѝ показꙋ́ющи, въ свѣ́тлѣмъ и҆ ра́достнѣмъ и҆сповѣ́данiи бл҃года́ти. прiиди́те, ѹ҆́бѡ въ не́й празднолю́бцы всѝ, и҆ возвесели́мсѧ, вре́мѧ на́шегѡ весе́лiѧ лꙋ́чшее и҆ пребыва́ющее, ми́ны страда́льца па́мѧть соверша́юще, и҆ прiе́млюще страсте́й разрѣше́нiѧ да́ръ: сегѡ́ же да́тель хрⷭ҇то́съ бг҃ъ є҆́сть, мꙋ́ченикѡвъ нетлѣ́нный вѣне́цъ.

Пѣ́снь з҃. I҆рмо́съ:

Спасы́й во ѻ҆гнѝ а҆враа̑мскiѧ твоѧ̑ ѻ҆́троки, и҆ халдє́и ѹ҆би́въ, ꙗ҆̀же пра́вда пра́веднѡ ѹ҆ловлѧ́ше: препѣ́тый гдⷭ҇и, бж҃е ѻ҆тє́цъ на́шихъ, бл҃гослове́нъ є҆сѝ.

Совле́клъ є҆сѝ ра́нами ты̀ кѡ́жныѧ ри̑зы грѣха̀, и҆ во ѡ҆дѣѧ́нiе ѡ҆дѣ́ѧлсѧ є҆сѝ, не ктомꙋ̀ ѡ҆бветша́нiе прiе́млющее, блаже́нне, є҆́же и҆стка̀ благода́ть, ꙗ҆́вльшисѧ.

Разжже́нiемъ честны́хъ, мꙋ́чениче, и҆ крѣ́пкихъ твои́хъ пѡ́двигъ, терно́вное и҆ лꙋка́вое безбо́жiе пепели́тсѧ: крове́й же тече́ньми погаша́етсѧ невѣ́дѣнiѧ возвы́шенный пла́мень, всебл҃же́нне.

И҆мѣ́ѧй ѻ҆би̑льныѧ да́ры, и҆ чꙋдодѣ̑йствiѧ и҆сточа́еши, честны́й тво́й пра́здникъ соверша́ющымъ, ми́но досточꙋ́дне, и҆ содѣ́йствꙋеши пою́щымъ: бж҃е ѻ҆тє́цъ, бл҃гослове́нъ є҆сѝ.

Бг҃оро́диченъ:

Бл҃гослове́нъ пло́дъ бл҃гослове́ннагѡ твоегѡ̀ чре́ва, є҆го́же благословѧ́тъ нбⷭ҇ныѧ си̑лы, и҆ земны́хъ собра̑нiѧ, и҆́же на́съ и҆зба́вивый клѧ́твы дре́внiѧ, бл҃гослове́ннаѧ.

И҆́нъ. I҆рмо́съ:

Бж҃iѧ снисхожде́нiѧ ѻ҆́гнь ѹ҆стыдѣ́сѧ въ вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ. 

Ви́дѣвъ прови́децъ твоегѡ̀ ра́зꙋма чистотꙋ̀, слове́сныхъ тѧ̀ ѻ҆ве́цъ па́стырѧ, ѻ҆́ч҃е, предлага́етъ, є҆мꙋ́же ны́нѣ, всеблаже́нне, зове́ши, ѳео́дѡре, веселѧ́сѧ: бл҃гослове́нъ бг҃ъ ѻ҆тє́цъ на́шихъ.

Бжⷭ҇твенномꙋ подо́бiю ѻ҆́браза, треблаже́нне, вочеловѣ́ченiѧ хрⷭ҇то́ва покланѧ́ѧсѧ пребыва́еши, бг҃обо́рцємъ противлѧ́ѧсѧ да́же до кро́ве, и҆ поѧ̀, ѳео́дѡре: бл҃гослове́нъ бг҃ъ ѻ҆тє́цъ на́шихъ.

Сло́во твоѐ со́лiю ѹ҆слажде́но ꙗ҆ви́сѧ, всебога́те, и҆ житiѐ твоѐ, ѻ҆́ч҃е, просвѣще́но заре́ю дх҃а, и҆́мже ны́нѣ блиста́ѧсѧ, вопiе́ши ра́дꙋѧсѧ: бл҃гослове́нъ бг҃ъ ѻ҆тє́цъ на́шихъ.

Бг҃оро́диченъ:

Сѐ ны́нѣ и҆спо́лнисѧ дв҃да бжⷭ҇твеннагѡ бжⷭ҇твенное прорече́нiе: мо́лѧтсѧ и҆́стиннѡ твоемꙋ̀ лицꙋ̀, бг҃ороди́тельнице чⷭ҇таѧ, и҆мꙋ́щiи бога́тство благода́ти ны́нѣ, бл҃гословѧ́ще бг҃а ѻ҆тє́цъ на́шихъ.

Пѣ́снь и҃. I҆рмо́съ:

И҆зба́вителю всѣ́хъ всеси́льне, посредѣ̀ пла́мене бл҃гоче́ствовавшыѧ, снизше́дъ, ѡ҆роси́лъ є҆сѝ, и҆ наꙋчи́лъ є҆сѝ пѣ́ти: всѧ̑ дѣла̀ бл҃гослови́те, по́йте гдⷭ҇а.

Вѣне́чникъ, ми́но, ꙗ҆ви́лсѧ є҆сѝ, врагѝ крⷭ҇та̀ гдⷭ҇а твоегѡ̀, низложи́въ ѹ҆́бѡ, посрами́лъ є҆сѝ, и҆ вопiѧ́лъ є҆сѝ, всеблаже́нне: всѧ̑ дѣла̀ гдⷭ҇а по́йте, и҆ превозноси́те є҆го̀ во вѣ́ки.

Ди̑вна творѧ̀ бг҃ъ въ па́мѧти твое́й, и҆сточа́ѧ на́мъ мощмѝ твои́ми дꙋшє́внаѧ и҆сцѣлє́нiѧ и҆ тѣлє́снаѧ, вопiю́щымъ: всѧ̑ дѣла̀ гдⷭ҇а по́йте, и҆ превозноси́те є҆го̀ во вѣ́ки.

Прине́слъ є҆сѝ бг҃ꙋ слꙋже́нiе твоѐ, и҆ на землѝ преклони́въ главꙋ̀ твою̀, мече́мъ прiѧ́лъ є҆сѝ ѿсѣче́нiе, мч҃ниче, зовы́й: всѧ̑ дѣла̀ гдⷭ҇а по́йте, и҆ превозноси́те є҆го̀ во вѣ́ки. 

Ꙗ҆́кѡ багрѧни́цею и҆ вѵ́ссомъ, кро́вiю ва́шею цр҃ковь ѹ҆краша́етсѧ дне́сь, ми́но, и҆ вíкторе, и҆ вiке́нтiе, вопiю́щи: всѧ̑ дѣла̀ гдⷭ҇а по́йте, и҆ превозноси́те є҆го̀ во вѣ́ки.

Бг҃оро́диченъ:

Дѣ́вствꙋетъ чре́во и҆ ро́ждши сн҃а, є҆го́же безъ сѣ́мене ѿ ст҃а́гѡ дх҃а зача́тъ, бг҃а неѡпи́санна, въ пло́ть ѡ҆бле́кшасѧ, ѻ҆ц҃ꙋ̀ собезнача́льна сло́ва. є҆го́же всѧ̑ дѣла̀, ꙗ҆́кѡ гдⷭ҇а, пою́тъ и҆ превозно́сѧтъ во вѣ́ки.

И҆́нъ. I҆рмо́съ:

Седмери́цею пе́щь халде́йскiй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сiѧ̑ ви́дѣвъ, творцꙋ̀ и҆ и҆зба́вителю вопiѧ́ше: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Прогна́ны показа́лъ є҆сѝ, бг҃оно́се ѳео́дѡре, ѡ҆брѣта́тели sлочести́выхъ є҆ресе́й, ѹ҆ча̀ пречи́стый чти́ти ѻ҆́бразъ хрⷭ҇то́въ, покланѧ́тисѧ же и҆ че́стнѡ почита́ти бг҃омꙋ́дреннѡ, и҆ пѣ́ти влⷣцѣ: свѧще́нницы, благослови́те, лю́дiе, превозноси́те є҆го̀ во вѣ́ки.

Во все́мъ житiѝ твое́мъ, бг҃оглаго́ливе ѳео́дѡре, правосла́вiѧ пꙋтево́ждь бы́лъ є҆сѝ, свѣти́льникъ свѣтлѣ́йшiй, бг҃ови́дный ѹ҆чи́тель, ѻ҆́бразъ мона́хѡвъ, и҆ и҆звѣ́стенъ законопи́сецъ, наꙋча́ѧ воспѣва́ти: свѧще́нницы, благослови́те влⷣкꙋ хрⷭ҇та̀, и҆ превозноси́те є҆го̀ во вѣ́ки.

На землѝ подвиза́лсѧ є҆сѝ, благоче́стiѧ защи́тникъ, и҆ непра́вды нелжи́вый ѡ҆бличи́тель, всеблаже́нне, бы́въ, ꙗ҆́кѡ да́ръ бж҃iй, и҆ на нб҃сѣ́хъ пра́вды вѣнча́лсѧ є҆сѝ вѣнцы̑, тече́нiе соверши́лъ є҆сѝ, и҆ вѣ́рꙋ соблю́лъ є҆сѝ, превозносѧ̀ хрⷭ҇та̀ во вѣ́ки.

Смы́сломъ ѹ҆́мъ ѹ҆краси́лъ є҆сѝ, цѣломꙋ́дрiемъ жела́нiе, ꙗ҆́ростное же мꙋ́жествомъ препоѧ́салъ є҆сѝ, ѳео́дѡре всемꙋ́дре, пра́вдою и҆спра́вивъ свѧщеннолѣ́пнѡ дꙋшє́вныѧ  твоѧ̑ си̑лы, согла́снѡ воспѣва́ѧ: дѣ́ти, благослови́те, свѧще́нницы, воспо́йте, лю́дiе, превозноси́те є҆го̀ во вѣ́ки.

Бг҃оро́диченъ:

Бл҃гослове́ннаѧ пречⷭ҇таѧ, дꙋшѝ моеѧ̀ стрꙋ́пы и҆ грѣха̀ ꙗ҆́звы ѡ҆чи́сти: бг҃а бо ро́ждшаѧ, сꙋ́щаго надъ всѣ́ми, ѻ҆трокови́це чⷭ҇таѧ, и҆зъ дѣ́вственныѧ неискꙋсобра́чныѧ ѹ҆тро́бы. є҆го́же благослови́тъ всѧ̀ тва́рь, и҆ превозно́ситъ во всѧ̑ вѣ́ки.

Пѣ́снь ѳ҃. I҆рмо́съ:

Ка́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе, велича́емъ.

Возлюби́лъ є҆сѝ па́че не ме́ньше, не́жели возлю́бленъ бы́лъ є҆сѝ, страстоте́рпче, возлю́бленнꙋю твою̀ дꙋ́шꙋ предложи́въ рачи́телю твоемꙋ̀ хрⷭ҇тꙋ̀, съ собо́ю просла́вльшемꙋ свидѣ́тельство твоѐ, приснопа́мѧтне.

Свѣ́щникъ, свѣ́томъ трисо́лнечнымъ вжига́емь, мꙋ́ченикѡвъ ꙗ҆ви́сѧ тричи́сленнаѧ є҆ди́ница, ми́на, и҆ вíкторъ же, и҆ вiке́нтiй, вѣ́рныхъ просвѣща́ющiй, и҆ мра́къ де́мѡнскiй ѡ҆гонѧ́ющiи.

Прiимѝ хвалꙋ̀, ꙗ҆́кѡ до́лгъ, ѿ ѹ҆се́рдiѧ и҆сходѧ́щꙋ, превосходѧ́ща тѧ̀, ми́но, на́шихъ слове́съ ѹ҆́бѡ вѣ́мъ, и҆ возда́ждь безчи́сленнѡ ѿ сокро́вищъ твои́хъ дарова̑нiѧ.

Бг҃оро́диченъ:

Досто́йнѡ тѧ̀ всѝ мт҃рь цр҃ѧ̀ и҆ влⷣки дре́вле ѹ҆́бѡ прⷪ҇ро́цы хвалѧ́хꙋ: ны́нѣ же а҆пⷭ҇ли и҆ мч҃ницы съ на́ми сла́вѧще тѧ̀ бцⷣꙋ велича́ютъ.

И҆́нъ. I҆рмо́съ:

Ѹ҆жасе́сѧ ѡ҆ се́мъ нб҃о, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее небе́съ. тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ чинонача̑лiѧ велича́ютъ.

Тече́ньми твои́хъ сле́зъ, ꙗ҆́кѡ по́стникъ, и҆ и҆стѡ́чники крове́й, ꙗ҆́кѡ свидѣ́тель хрⷭ҇то́въ, просвѣти́всѧ, сiѧ́еши  ѻ҆бою́дꙋ свѣ́тлѡ, пра́вдою, прпⷣбне, ѡ҆дѣ́ѧнъ, ꙗ҆́кѡ свѧще́нникъ, въ бжⷭ҇твенныхъ жи́тельствꙋеши ли́цѣхъ, ны́нѣ просвѣща́емь въ нехо́дныхъ, треблаже́нне.

Чи́стѣ твоѐ житiѐ преше́дъ, во ст҃ы́хъ ст҃а̑ѧ селе́нiихъ ны́нѣ живе́ши, вѣне́цъ благолѣ́пiѧ прiе́мъ, и҆ ца́рства ѡ҆дѣѧ́нiе, великолѣ́пное же и҆ свѧще́нное: въ ни́хже ны́нѣ ѡ҆зарѧ́емь предстои́ши невѣ́стникꙋ, наслажда́ѧсѧ ѡ҆боже́нiѧ.

Ви́дѣти сподо́билсѧ є҆сѝ благи́хъ и҆сто́чникъ, бг҃оно́се ѳео́дѡре, ꙗ҆́кѡ проше́дъ житiѐ бжⷭ҇твеннѣйшее и҆́стиннѡ, ѿ мiрска́гѡ сво́йства житiе́мъ чи́стымъ ѹ҆́мъ свободи́въ, ꙗ҆́кѡ свидѣ́тель и҆ страстоно́сецъ бы́лъ є҆сѝ, свѧще́нне.

Глагѡ́лъ твои́хъ вѣща́нiе дарова́нiе бж҃iе на́мъ всеслы́шанъ бы́сть, всехва́льне, ꙗ҆́кѡ гро́мъ, вселе́нныѧ въ концѣ́хъ, и҆ ꙗ҆́коже рѣ́ки и҆стека́ютъ твои́хъ ѹ҆че́нiй списа̑нiѧ. тѣ́мъ тѧ̀ бг҃осло́ва и҆ бг҃оглаго́льника досто́йнѡ и҆менꙋ́емъ.

Бг҃оро́диченъ:

Ꙗ҆ви́ласѧ є҆сѝ, ѽ дв҃о мт҃и бж҃iѧ, па́че є҆стества̀ ро́ждши въ тѣлесѝ благо́е сло́во, є҆го́же ѻ҆ц҃ъ ѿ се́рдца своегѡ̀ ѿры́гнꙋ, пре́жде всѣ́хъ вѣ̑къ, ꙗ҆́кѡ бла́гъ, є҆го́же ны́нѣ и҆ тѣле́съ превы́шша разꙋмѣва́емъ, а҆́ще и҆ въ тѣ́ло ѡ҆блече́сѧ.

Свѣти́ленъ ѻ҆ктѡ́иха, и҆ мꙋ́ченикѡвъ: Подо́бенъ: Нб҃о sвѣзда́ми:

Нб҃са̀ sвѣ́зды ѹ҆краша́ютъ, i҆и҃се: цр҃ковь же ми́на и҆ вíкторъ и҆ вiке́нтiй ѹ҆краша́ютъ, и҆ стiфанíда, и҆́хже ра́ди побѣ̑ды на проти̑вныѧ на́мъ да́рꙋй.

Сла́ва, прпⷣбнагѡ:

Ꙗ҆́кѡ сто́лпъ ѡ҆дꙋшевле́нъ ꙗ҆ви́лсѧ є҆сѝ догма́тѡвъ правосла́вiѧ благоче́стнѡ, ѡ҆бличи́въ i҆кѡнобо́рцѡвъ пре́лесть: тѣ́мъ и҆ страда́нiемъ соверши́въ и҆сповѣ́данiе, ѳео́дѡре, просла́вилсѧ є҆сѝ.

И҆ ны́нѣ, бг҃оро́диченъ:

Всѝ вѣ́рнiи хода́таицꙋ тѧ̀ къ ро́ждшемꙋсѧ и҆зъ тебє̀  ны́нѣ предлага́ютъ, всечⷭ҇таѧ, мы́ же мно́жае и҆̀же сраспина́емiи томꙋ̀. тѣ́мъ не преста́й, дв҃о, за ны̀ моли́тисѧ.

На стiхо́внѣ ѻ҆ктѡ́иха. Та́же мч҃никѡвъ стiхи́ра, гла́съ в҃.

Стíхъ: Воззва́ша првⷣнiи, и҆ гдⷭ҇ь ѹ҆слы́ша и҆̀хъ.

Прiиди́те, вѣ́рнiи, почти́мъ страстоте́рпца хрⷭ҇то́ва ми́нꙋ сла́внаго, до́блѧго въ во́инѣхъ, до́брѣ подвиза́вшасѧ по благоче́стiи, царе́й же и҆ мꙋчи́телей держа́вꙋ низложи́вша. тѣ́мъ дерзнове́нiе и҆мѣ́ѧ ко хрⷭ҇тꙋ̀ бг҃ꙋ, непреста́ннѡ мо́литъ спастѝ дꙋ́шы на́шѧ.

Сла́ва, прпⷣбнагѡ, гла́съ и҃:

Мона́хѡвъ мно́жєства наста́вника тѧ̀ почита́емъ, ѻ҆́ч҃е на́шъ ѳео́дѡре: твое́ю бо стезе́ю вои́стиннꙋ пра́вѡ ходи́ти позна́хомъ. блаже́нъ є҆сѝ хрⷭ҇тꙋ̀ рабо́тавъ, и҆ вра́жiю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче, прпⷣбныхъ соприча́стниче и҆ пра́ведныхъ: съ ни́миже моли́сѧ гдⷭ҇еви, поми́ловатисѧ дꙋша́мъ на́шымъ.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.

Подо́бенъ: Гдⷭ҇и, а҆́ще и҆ на сꙋди́щи:

Гдⷭ҇и, * є҆гда́ тѧ сл҃нца пра́вды * со́лнце ви́дѣ, на дре́вѣ повѣ́шена, * лꙋчы̀ скры̀, * и҆ лꙋна̀ свѣ́тъ во тмꙋ̀ преложѝ * всенепоро́чнаѧ же твоѧ̀ мт҃и * ѹ҆тро́бою ѹ҆ѧзвлѧ́шесѧ.

На лiтꙋргíи, прокíменъ, гла́съ д҃: Ст҃ы̑мъ, и҆̀же сꙋ́ть на землѝ є҆гѡ̀, ѹ҆дивѝ гдⷭ҇ь всѧ̑ хотѣ̑нiѧ своѧ̑ въ ни́хъ. Стíхъ: Презрѣ́хъ гдⷭ҇а предо мно́ю вы́нꙋ: А҆пⷭ҇лъ къ є҆фесе́ѡмъ, зача́ло сл҃г: И҆ прпⷣбнагѡ, а҆пⷭ҇лъ ко є҆вре́ємъ, зача́ло тл҃є. А҆ллилꙋ́iа, гла́съ д҃: Воззва́ша првⷣнiи: Стíхъ: Бл҃же́нъ мꙋ́жъ, боѧ́йсѧ гдⷭ҇а: Е҆ѵⷢ҇лiе матѳе́а, зача́ло л҃и: И҆ прпⷣбнагѡ, є҆ѵⷢ҇лiе матѳе́а, зача́ло _i҃. Прича́стенъ: Ра́дꙋйтесѧ првⷣнiи ѡ҆ гдⷭ҇ѣ: 



Слꙋ́жба ст҃а́гѡ и҆ бл҃же́ннагѡ маѯíма, хрⷭ҇та̀ ра́ди ю҆ро́дивагѡ, моско́вскагѡ чꙋдотво́рца.

На вели́цѣй вече́рни, Бл҃же́нъ мꙋ́жъ: Стiхи̑ры ст҃а́гѡ, на s҃, гла́съ д҃:

Ю҆ро́дивыми притворє́нiи мꙋдреца̀ sло́бы ѡ҆безꙋ́милъ є҆сѝ, бл҃же́нне, соверша́ѧ сла̑внаѧ, дѣ́йствꙋѧ зна́мєнiѧ, де́мѡны ѿгонѧ́ѧ, просвѣща́ѧ сꙋ́щыѧ въ нощѝ грѣхо́внѣй, ѻ҆́ч҃е, и҆ ѹ҆́мъ несмꙋще́нъ, посредѣ̀ мо́лвъ соблю́лъ є҆сѝ, маѯíме, безстра́стiе ѿ бг҃а прiи́мъ.

Свѣ́та незаходи́магѡ зри́тель бы́въ, ѻ҆́ч҃е, мiрски́ми красота́ми не восхотѣ́лъ є҆сѝ наслажда́тисѧ, и҆ пло́ть презрѣ́въ, прирадѣ́лъ є҆сѝ ѡ҆ дꙋшѝ, и҆ тоѧ̀ добродѣ́телей свѣ́тлостiю свѣщꙋ̀ ѹ҆краси́въ, незаходи́мымъ сiѧ́нiемъ ѡ҆ блиста́емь, гдⷭ҇еви предстоѧ̀, ѡ҆ на́съ моли́сѧ, свѧще́нное твоѐ преставле́нiе пра́зднꙋющихъ.

Сосꙋ́дъ ст҃а́гѡ дх҃а ѡ҆свѧще́нъ сотвори́лъ є҆сѝ себѐ, ѻ҆́ч҃е. сегѡ̀ ра́ди и҆ къ подвигѡ́мъ прилѣ́жнѡ впери́въ ѹ҆́мъ, маѯíме, и҆ на дꙋ́сѣхъ нечи́стыхъ вла́сть прiи́мъ, бг҃оно́се, си́хъ моли́твою ѹ҆ѧзвлѧ́еши, и҆ ѿ человѣ̑къ ѿго́ниши: и҆ ны́нѣ прⷭ҇то́лꙋ всѣ́хъ цр҃ѧ̀ предстои́ши, ѡ҆ на́съ молѧ́сѧ, вѣ́рнѡ тѧ̀ сла́вѧщихъ.

Сла́ва, гла́съ и҃:

Человѣ́че бж҃iй маѯíме чꙋ́дный, ты̀ ѹ҆́бѡ возше́дъ на лѣ́ствицꙋ добродѣ́телей, по не́йже вше́лъ є҆сѝ къ го́рнемꙋ i҆ерⷭ҇ли́мꙋ, и҆ та́мѡ ѹ҆зрѣ́лъ є҆сѝ жела́емаго хрⷭ҇та̀: є҆гѡ́же ра́ди пло́ть твою̀ и҆знꙋри́лъ є҆сѝ, и҆ тѣ́ло ме́ртвенное на безсме́ртнꙋю жи́знь и҆змѣни́лъ є҆сѝ. и҆ ѡ҆ на́съ непреста́ннѡ моли́сѧ, дарова́ти дꙋша́мъ на́шымъ ми́ръ и҆ ве́лiю ми́лость. 

И҆ ны́нѣ, бг҃оро́диченъ: Цр҃ь нбⷭ҇ный:

Вхо́дъ. Прокíменъ днѐ. Чтє́нiѧ трѝ. Пи́саны сегѡ̀ мѣ́сѧца въ s҃ де́нь.

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

До́мъ и҆ жили́ще дх҃а прест҃а́гѡ, премꙋ́дре маѯíме, бы́лъ є҆сѝ. * тѣ́мже и҆ на́съ до́мы тогѡ̀ содѣ́лай, ст҃ꙋ́ю твою̀ па́мѧть почита́ющихъ.

Стíхъ: Возвесели́тсѧ првⷣникъ ѡ҆ гдⷭ҇ѣ, и҆ ѹ҆пова́етъ на негѡ̀.

Житiѐ твоѐ, ꙗ҆́кѡ со́лнце, * въ сердца̀ вѣ́рныхъ возсiѧ̀, * чꙋдеса̀ и҆спꙋща́ѧ. * тѣ́мже и҆ на́съ свѣ́томъ невече́рнимъ ѡ҆зарѝ, * всечестнꙋ́ю твою̀ па́мѧть почита́ющихъ.

Стíхъ: Првⷣникъ, ꙗ҆́кѡ фíнiѯъ, процвѣте́тъ, ꙗ҆́кѡ ке́дръ, въ лiва́нѣ, ѹ҆мно́житсѧ.

Не преста́й молѧ́сѧ, маѯíме, ѡ҆ при́сныхъ твои́хъ рабѣ́хъ, * ꙗ҆̀же дꙋхо́внымъ твои́мъ житiе́мъ просвѣти́лъ є҆сѝ: * да всѝ честно́е твоѐ пра́зднество * веселѧ́щесѧ почита́емъ.

Сла́ва, гла́съ s҃:

Рачи́тель бы́въ, ѻ҆́ч҃е, нбⷭ҇нагѡ житiѧ̀, и҆ равностоѧ́тель безпло́тныхъ си́лъ, маѯíме пребл҃же́нне, рѡссíйское ѹ҆твержде́нiе, моско́вскiй свѣти́льниче, и҆ вселе́нныѧ ѹ҆добре́нiе прiидѝ ны́нѣ къ на́мъ, пра́зднꙋющымъ пресвѣ́тлꙋю па́мѧть твою̀ прiимѝ ма́лое на́ше моле́нiе, и҆спросѝ на́мъ ѹ҆ хрⷭ҇та̀ ми́ръ и҆ ве́лiю ми́лость.

И҆ ны́нѣ: Бцⷣе, ты̀ є҆сѝ лоза̀ и҆́стиннаѧ: Тропа́рь, гла́съ є҃:

Нагото́ю тѣле́сною и҆ терпѣ́нiемъ ѡ҆бнажи́лъ є҆сѝ вра̑жiѧ кова̑рствiѧ, ѡ҆блича́ѧ неподо́бное є҆гѡ̀ дѣѧ́нiе: sѣ́льнѣ стражда̀ со́лнечный ва́ръ, и҆ нꙋ̑ждныѧ вели̑кiѧ стꙋ́дєни, мра́за и҆ ѻ҆гнѧ̀ не чꙋ́лъ є҆сѝ, бж҃iею по́мощiю покрыва́емь, маѯíме премꙋ́дре: ѡ҆ вѣ́рою творѧ́щихъ па́мѧть твою̀ че́стнѡ, и҆ ѹ҆се́рднѡ притека́ющихъ къ ра́цѣ моще́й твои́хъ, молѝ, и҆зба́витисѧ ѿ бѣ́дъ, и҆ паде́нiѧ и҆збѣжа́ти.

Сла́ва, и҆ ны́нѣ, бг҃оро́диченъ воскрⷭ҇нъ, по гла́сꙋ. 



На ѹ҆́трени, на Бг҃ъ гдⷭ҇ь, тропа́рь то́йже.

По а҃-й каѳíсмѣ, сѣда́ленъ, гла́съ, є҃. Подо́бенъ: Собезнача́льное:

Тве́рдаго а҆дама́нта, и҆ столпа̀ непоколеби́ма вра́жiими прилѡ́ги, бг҃оно́снаго маѯíма пѣ́сньми почти́мъ: терпѣ́нiемъ бо вои́стиннꙋ посрами́вша сопроти́внаго врага̀, и҆ безъ вѣ́сти є҆го̀ сотвори́вша, и҆ ны́нѣ молѧ́щасѧ ѿ спасе́нiи дꙋ́шъ на́шихъ.

Два́жды.

Сла́ва, и҆ ны́нѣ, бг҃оро́диченъ:

Ѹ҆жа́сно чꙋ́до зача́тiѧ, и҆ несказа́ненъ ѻ҆́бразъ ржⷭ҇тва̀, въ тебѣ̀ позна́сѧ, приснодв҃о чⷭ҇таѧ, ѹ҆жаса́етъ мо́й ѹ҆́мъ, и҆ ѹ҆дивлѧ́етъ по́мыслъ: сла́ва твоѧ̀, бцⷣе, во всѣ́хъ простре́сѧ, ко спасе́нiю дꙋ́шъ на́шихъ.

По в҃-й каѳíсмѣ, сѣда́ленъ, гла́съ д҃. Подо́бенъ: Ско́рѡ предварѝ:

Посто́мъ и҆ воздержа́нiемъ, и҆ на землѝ лега́нiемъ, ѹ҆вѧди́лъ є҆сѝ плотскȋѧ стра̑сти, дꙋ́шꙋ же просвѣти́лъ є҆сѝ, и҆ на нб҃сѣ́хъ ѿ хрⷭ҇та̀ вели́ко возме́здiе воспрiѧ́лъ є҆сѝ. тѣ́мъ благоꙋгоди́лъ є҆сѝ бг҃ꙋ, досто́инъ сосꙋ́дъ чꙋде́съ и҆ по кончи́нѣ ꙗ҆ви́лсѧ є҆сѝ притека́ющымъ къ ра́цѣ моще́й твои́хъ, маѯíме пребл҃же́нне, молѝ хрⷭ҇та̀ бг҃а, грѣхѡ́въ ѡ҆ставле́нiе дарова́ти чтꙋ́щымъ любо́вiю свѧтꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Ѡ҆бнови́ла є҆сѝ, чⷭ҇таѧ, бжⷭ҇твеннымъ ржⷭ҇тво́мъ твои́мъ, и҆стлѣ́вшее во страсте́хъ земноро́дныхъ ме́ртвенное сꙋщество̀: и҆ воздви́гла є҆сѝ всѧ̑ ѿ сме́рти къ жи́зни нетлѣ́нiѧ. тѣ́мже тѧ̀ по до́лгꙋ блажи́мъ всѝ, дв҃о препросла́вленнаѧ, ꙗ҆́коже прорекла̀ є҆сѝ.

По Хвали́те и҆́мѧ гдⷭ҇не, припѣ́въ:

Ѹ҆бл҃жа́емъ тѧ̀, ст҃ы́й пра́ведный маѯíме, и҆ чте́мъ свѧтꙋ́ю па́мѧть твою̀: ты́ бо мо́лиши за на́съ хрⷭ҇та̀ бг҃а на́шего. 

Ѱало́мъ и҆збра́нный: Бл҃же́нъ мꙋ́жъ, боѧ́йсѧ гдⷭ҇а:

По полѷеле́и сѣда́ленъ, гла́съ д҃. Подо́бенъ: Ско́рѡ предварѝ:

Ꙗ҆ви́лсѧ є҆сѝ чꙋ́денъ въ терпѣ́нiи твое́мъ, всѧ́чески хрⷭ҇то́ви ѹ҆годи́лъ є҆сѝ, пребл҃же́нне маѯíме, мꙋ́дрою мы́слiю ѹ҆тверди́лъ є҆сѝ дꙋ́шꙋ твою̀, порабо́тивъ плотска̑ѧ мꙋдрова̑нiѧ дꙋ́хꙋ, и҆ и҆збра́въ дѡ́браѧ, є҆́же бг҃а ра́ди трꙋжда́тисѧ, мꙋ́жески глаго́лалъ є҆сѝ: а҆́ще и҆ ꙗ҆́ра зима̀, но сла́докъ ра́й: болѣ́знено є҆́же трꙋжда́тисѧ, но бл҃же́нно воспрiѧ́тiе. тѣ́мже, пребл҃же́нне, молѝ хрⷭ҇та̀ бг҃а, спастѝ дꙋ́шы на́шѧ.

Два́жды.

Сла́ва, и҆ ны́нѣ, бг҃оро́диченъ:

Тебѐ велича́емъ, бцⷣе, вопiю́ще: ты̀ є҆ди́на бл҃гослове́ннаѧ: и҆зъ тебє́ бо неизрече́ннѡ роди́сѧ хрⷭ҇то́съ бг҃ъ на́шъ.

Степє́нна, а҃-й а҆нтiфѡ́нъ д҃-гѡ гла́са.

Прокíменъ: Возвесели́тсѧ првⷣникъ ѡ҆ гдⷭ҇ѣ и҆ ѹ҆пова́етъ на него̀. Стíхъ: Ѹ҆слы́ши, бж҃е, гла́съ мо́й, внегда̀ моли́тимисѧ къ тебѣ̀. Всѧ́кое дыха́нiе: Е҆ѵⷢ҇лiе матѳе́а, зача́ло м҃г.

По н҃-мъ ѱалмѣ̀ стiхи́ра, гла́съ и҃:

Человѣ́че бж҃iй маѯíме чꙋ́дный, ты̀ ѹ҆́бѡ возше́дъ на лѣ́ствицꙋ добродѣ́телей, по не́йже возше́лъ є҆сѝ къ го́рнемꙋ i҆ерⷭ҇ли́мꙋ, и҆ та́мѡ ѹ҆зрѣ́лъ є҆сѝ жела́емаго хрⷭ҇та̀: є҆го́же ра́ди пло́ть твою̀ и҆знꙋри́лъ є҆сѝ, и҆ тѣ́ло ме́ртвенное на безсме́ртнꙋю жи́знь и҆змѣни́лъ є҆сѝ. и҆ ѡ҆ на́съ непреста́ннѡ моли́сѧ, дарова́ти дꙋша́мъ на́шымъ ми́ръ и҆ ве́лiю ми́лость.

Канѡ́нъ, Гла́съ д҃. Пѣ́снь а҃. I҆рмо́съ:

Мо́рѧ чермнꙋ́ю пꙋчи́нꙋ, невла́жными стопа́ми, дре́внiй пѣшеше́ствовавъ i҆и҃ль, крестоѻбра́зными мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни побѣди́лъ є҆́сть.

Прича́стiемъ є҆́же къ бг҃ꙋ, прпⷣбне, свѣ́тъ бы́лъ є҆сѝ, и҆ къ немꙋ̀ ѿлꙋчи́всѧ, маѯíме блаже́нне, жела́нiемъ  кра́йнимъ, благи̑мъ наде́ждамъ свои̑мъ, ѻ҆́ч҃е, и҆сполне́нiе прiѧ́лъ є҆сѝ.

Жела́нiемъ, є҆́же къ бг҃ꙋ, распала́емь, мíръ ѡ҆ста́вилъ є҆сѝ, спꙋ́тника, ѻ҆́ч҃е, ѡ҆брѣ́тъ хрⷭ҇та̀, маѯíме сла́вне, съ ни́мже стезю̀ проше́лъ є҆сѝ спаси́тельнꙋю, ра́дꙋѧсѧ.

Ѡ҆богати́тисѧ ника́коже и҆стоща́емыми возжелѣ́въ, бога́тство и҆ сла́вꙋ вре́меннꙋю, мꙋ́дре, и҆ пи́щꙋ мимотекꙋ́щꙋю, и҆ мiрско́е достоѧ́нiе, доблемꙋ́дреннѡ ѿри́нꙋлъ є҆сѝ.

Бг҃оро́диченъ:

Кра́снꙋю и҆ и҆збра́ннꙋю и҆ всечестнꙋ́ю разꙋмѣ́въ тѧ̀ сн҃ъ бж҃iй, пренепоро́чнаѧ, сн҃ъ тво́й бы́сть, сы́ны сотворѝ благода́тiю, бцⷣе, чтꙋ́щыѧ тѧ̀.

И҆́нъ канѡ́нъ,

Гла́съ д҃. Пѣ́снь а҃. I҆рмо́съ:

Трiста́ты крѣ̑пкiѧ, рожде́йсѧ ѿ дв҃ы, безстра́стiѧ во глꙋбинѣ̀ дꙋшѝ трича́стное потопѝ, молю́сѧ: да тебѣ̀, ꙗ҆́кѡ въ тѷмпа́нѣ, во ѹ҆мерщвле́нiи тѣлесѐ побѣ́дное воспою̀ пѣ́нiе.

Пода́ждь мѝ, хрⷭ҇тѐ, дх҃а твоегѡ̀ бл҃года́ть, да по достоѧ́нiю воспою̀ пѣ́снь но́вꙋ ѿ ѹ҆сте́нъ мои́хъ, въ па́мѧть твоегѡ̀ ѹ҆го́дника маѯíма преблаже́ннагѡ.

И҆́же кре́стъ на ра́мо взе́мъ, бл҃же́нне, и҆ жела́емагѡ тѝ ѻ҆те́чества дости́гъ го́рнѧгѡ i҆ерⷭ҇ли́ма, и҆ въ не́мъ со а҆́гг҃лы ликꙋ́еши, ю҆ро́де премꙋ́дрый, моли́сѧ ѡ҆ на́съ, чтꙋ́щихъ па́мѧть твою̀ всечестнꙋ́ю.

Бꙋ́йствомъ премѣни́въ мiрско́е мꙋдрова́нiе, ѻ҆́ч҃е, непокрове́нно тѣ́ло и҆мѣ́ѧ, блаже́нне, покры́й на́шѧ стра̑сти, бг҃омꙋ́дре, да твои́ми моли́твами ѿ бѣ́дъ и҆збавлѧ́емсѧ.

Бг҃оро́диченъ:

Ѹ҆спѝ дꙋшѝ моеѧ̀ свирѣ́пꙋю волнꙋ̀, ꙗ҆́кѡ мно́жество прегрѣше́нiй, и҆скꙋше́нiй и҆ печа́ли, влⷣчце, воста́ша на мѧ̀. но сама́ мѧ спасѝ. 

Пѣ́снь г҃. I҆рмо́съ:

Весели́тсѧ ѡ҆ тебѣ̀ це́рковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище и҆ ѹ҆твержде́нiе.

Ѹ҆се́рднѡ къ мы́слєннымъ совлече́сѧ дѣѧ́нiємъ, побѣжда́ѧ вра̑жiѧ полкѝ бжⷭ҇твеннымъ посо́бiемъ дх҃а.

Ра́нами и҆ моли́твеннымъ воздержа́нiемъ, и҆ бiє́нiи, преподо́бне, стра̑сти мiрскȋѧ, ѻ҆́ч҃е маѯíме, ѹ҆ѧзви́лъ є҆сѝ.

Ѹ҆мори́ша врага̀ пѡ́стницы твоѝ, i҆и҃се, ѹ҆мерщвле́нiе ра́достнѡ, влⷣко, твоѐ живоно́сное возжелѣ́вше.

Бг҃оро́диченъ:

И҆збавлѧ́ющаго человѣ́ки преслꙋша́нiѧ, лю́тагѡ паде́нiѧ, всемꙋ̀ вино́внаго, чⷭ҇таѧ и҆ всенепоро́чнаѧ, родила̀ є҆сѝ.

И҆́нъ. I҆рмо́съ:

Лꙋ́къ си́льныхъ и҆знемо́же, и҆ немощствꙋ́ющiи препоѧ́сашасѧ си́лою: сегѡ̀ ра́ди ѹ҆тверди́сѧ въ гдⷭ҇ѣ се́рдце моѐ.

Ѹ҆мо́мъ ве́сь къ премíрнымъ взе́мсѧ, бл҃же́нне, ю҆ро́дъ прозва́лсѧ є҆сѝ, ѻ҆́ч҃е: и҆ на́съ ѹ҆мовре́дныхъ сохранѝ, да неврежде́ни пребꙋ́демъ козньмѝ чꙋжда́гѡ, и҆ тебѐ ѹ҆блажа́емъ, маѯíме преблаже́нне.

Ва́ромъ со́лнечнымъ ѡ҆палѧ́емь, ѻ҆́ч҃е, и҆ на́съ пали́мыхъ грѣхо́вными страстьмѝ, ѡ҆росѝ твои́ми моли́твами: да непреста́ннѡ воспѣва́емъ па́мѧть твою̀, маѯíме прехва́льне.

Зимо́ю томи́мь, свѧ́те, небре́глъ є҆сѝ ѡ҆ тѣ́лѣ пе́рстнѣмъ и҆ ны́нѣ наслажда́ешисѧ ра́йскiѧ добро́ты: и҆ на́мъ просѝ ѡ҆ставле́нiѧ ѡ҆sло́блєннымъ прилѡ́ги чꙋжда́гѡ, да тебѐ ѹ҆блажа́емъ, ѻ҆́ч҃е бг҃омꙋ́дре.

Бг҃оро́диченъ:

Ꙗ҆́же є҆ди́на въ напа́стехъ и҆ ско́рбехъ защища́ющи, подъ кро́въ тво́й, пречⷭ҇таѧ, прибѣ́гша те́плѣ, прiимѝ, ꙗ҆́кѡ пребл҃га́ѧ, є҆́же ѿ се́рдца моегѡ̀ моле́нiе.

Сѣда́ленъ, гла́съ и҃:

Свѣ́томъ бжⷭ҇твеннымъ ѡ҆зарѧ́емь, въ пꙋ́ть, ведꙋ́щiй  къ бжⷭ҇твєннымъ сiѧ́нiємъ, ходи́лъ є҆сѝ, вѣ́рнѡ, ѻ҆́ч҃е прпⷣбне, и҆ вра́жiихъ ѿбѣ́глъ є҆сѝ прилѡ́гъ, и҆ сы́нъ свѣ́та и҆ днѐ ꙗ҆ви́лсѧ є҆сѝ, маѯíме бг҃облаже́нне.

Сла́ва, гла́съ то́йже. Подо́бенъ: Повелѣ́нное:

Ѻ҆́ч҃е бг҃омꙋ́дре и҆ преблаже́нне маѯíме, кра̑снаѧ мíра сегѡ̀ ꙗ҆́кѡ ѹ҆ме́ты вмѣни́въ, ве́сь ѹ҆мо́мъ и҆змѣни́всѧ, и҆змѣ́ншемꙋсѧ на́съ ра́ди хрⷭ҇тꙋ̀ послѣ́довалъ є҆сѝ, и҆ ю҆ро́дъ є҆гѡ̀ ра́ди наре́клсѧ є҆сѝ, и҆ ѿ неразꙋ́мныхъ скѡ́рби претерпѣ́лъ є҆сѝ. и҆ ны́нѣ ѡ҆ на́съ моли́сѧ, па́мѧть твою̀ вѣ́рнѡ сла́вѧщихъ, прехва́льне.

И҆ ны́нѣ, бг҃оро́диченъ:

Предста́тельнице вѣ́рныхъ, бг҃ороди́тельнице, скорбѧ́щихъ ра́досте, и҆ пла́чꙋщихъ вели́кое ѹ҆тѣше́нiе, ѿ чре́ва твоегѡ̀, дв҃о, всест҃а́гѡ преесте́ственнѡ ро́ждшагосѧ, непреста́ннѡ молѝ съ маѯíмомъ преблаже́ннымъ, и҆зба́вити на́съ въ ча́съ и҆спыта́нiѧ, лю́тагѡ ѡ҆сꙋжде́нiѧ.

Пѣ́снь д҃. I҆рмо́съ:

Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й, гдⷭ҇и.

Соедини́всѧ къ стезѣ̀ пра́вды, въ бг҃оспаса́емый бж҃е́ственный гра́дъ вше́лъ є҆сѝ, прпⷣбне, спаси́тельнымъ сiѧ́нiемъ ѡ҆богати́всѧ.

Е҆диноѻбра́зный, прпⷣбне, смы́слъ бг҃оно́сный ви́дѣвъ, бжⷭ҇твенными повѣстьмѝ, и҆ бжⷭ҇твенною ѻ҆де́ждею ѡ҆дѣ́ѧлсѧ є҆сѝ.

Се́рдце твоѐ скрижа́ль ѡ҆чище́нꙋ, ст҃а́го дх҃а бл҃года́ть ѡ҆брѣ́тши, ѻ҆́ч҃е, написа̀ соверше́нное безстра́стiе и҆ любо́вь нелицемѣ́рнꙋ.

Бг҃оро́диченъ:

Сѣдѧ́й на престо́лѣ превознесе́ннѣ херꙋвíмстѣмъ, ꙗ҆́кѡ прⷭ҇то́лъ тѧ̀ и҆мѣ́ѧ на рꙋкѣ̀ твое́й почѝ, марíе бг҃оневѣ́сто, препросла́вленный бг҃ъ. 

И҆́нъ. I҆рмо́съ:

Любвѐ ра́ди, ще́дре, твоегѡ̀ ѻ҆́браза, на крⷭ҇тѣ̀ твое́мъ ста́лъ є҆сѝ, и҆ раста́ѧшасѧ ꙗ҆зы́цы: ты́ бо є҆сѝ, чл҃вѣколю́бче, крѣ́пость моѧ̀ и҆ хвале́нiе.

Любвѐ сро́дникѡвъ ѿре́клсѧ, блаже́нне, любо́вiю хрⷭ҇то́вою ѹ҆ѧзвлѧ́емь, и҆ пло́ть, ꙗ҆́коже рабы́ню, дх҃ови покори́въ, надъ страстьмѝ ца́рь показа́лсѧ є҆сѝ, ѻ҆́ч҃е, и҆ на́съ, плѣне́нныхъ грѣхо́вными страстьмѝ, свободѝ, бг҃омꙋ́дре.

Стезе́ю приско́рбнагѡ пꙋтѝ ше́ствовавъ, бл҃же́нне, и҆ простра́ннагѡ жили́ща доше́дъ, съ безпло́тными ликовствова́ти сподо́билсѧ є҆сѝ, ѻ҆́ч҃е бг҃оно́се.

Вла́сть прiи́мъ на дꙋсѣ́хъ нечи́стыхъ, ѻ҆́ч҃е маѯíме, си́хъ ѿ человѣ̑къ прогонѧ́еши, всѧ́кими недꙋ̑ги болѧ́щыѧ и҆сцѣлѣва́еши, съ вѣ́рою приходѧ́щыѧ къ ра́цѣ моще́й твои́хъ.

Бг҃оро́диченъ:

Ми́лости твое́й сподо́би мѧ̀, благоми́лостивное сло́во ро́ждши, и҆ ны́нѣ, влⷣчце, прибѣга́юща мѧ̀ къ тебѣ̀ спасѝ.

Пѣ́снь є҃. I҆рмо́съ:

Ты̀, гдⷭ҇и, мо́й, свѣ́тъ въ мíръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнiѧ, вѣ́рою воспѣва́ющыѧ тѧ̀.

Пресвѣ́тлꙋю зарю̀, маѯíме, прiи́мь, ꙗ҆́кѡ со́лнце ꙗ҆ви́лсѧ є҆сѝ, и҆ де́мѡнскꙋю тмꙋ̀ ѿгна́лъ є҆сѝ, достосла́вне.

Твои́мъ жела́нiемъ, хрⷭ҇тѐ, ѿве́ргъ всѐ прпⷣбный жела́нiе тѣле́сное, ꙗ҆́коже сгре́бiе мiрско́е ѿтрѧсѐ.

Си́лою бжⷭ҇твенною дꙋ́шꙋ ѹ҆крѣпи́въ, въ мíръ всели́лсѧ є҆сѝ, ѡ҆пꙋстѣва́ѧ стра̑сти, ѻ҆́ч҃е бг҃омꙋ́дре маѯíме.

Бг҃оро́диченъ:

Раче́нiе преста̀ тлѣ́нное, дв҃а бо нетлѣ́ннѡ родѝ бг҃а сло́ва, па́че є҆стества̀ и҆ сло́ва дв҃а пребыва́етъ.

И҆́нъ. I҆рмо́съ:

Возсiѧ́й мѝ, гдⷭ҇и, свѣ́тъ повелѣ́нiй твои́хъ, ꙗ҆́кѡ къ тебѣ̀  дꙋ́хъ мо́й ѹ҆́тренюетъ, и҆ пое́тъ тѧ̀: ты́ бо є҆сѝ бг҃ъ на́шъ, и҆ къ тебѣ̀ прибѣга́ю, цр҃ю̀ ми́ра.

Ю҆ро́дъ ꙗ҆ви́лсѧ є҆сѝ и҆зволе́нiемъ, ѻ҆́ч҃е, и҆ ѻ҆́номꙋ ди́вномꙋ а҆ндре́ю послѣ́довалъ є҆сѝ. и҆ ꙗ҆́коже то́й ви́дѣ дꙋхо́вныма ѻ҆чи́ма бцⷣꙋ на воздꙋ́сѣ, за мíръ молѧ́щꙋюсѧ: ты́ же ны́нѣ зри́ши ст҃ꙋ́ю трⷪ҇цꙋ, молѧ́сѧ непреста́ннѡ ѡ҆ дꙋша́хъ на́шихъ.

Ревни́тель бы́въ ди́вномꙋ сѷмеѡ́нꙋ, пꙋсты́ню и҆ све́рстника ѡ҆ста́вльшемꙋ, и҆ ю҆ро́дство на сѧ̀ возложи́вшемꙋ, и҆ го́рнiѧ митропо́лiи дости́гшꙋ, съ ни́мже ны́нѣ и҆ ты̀ наслажда́ешисѧ, и҆ на́съ помина́й пра́зднꙋющихъ па́мѧть твою̀ всечестнꙋ́ю.

Вторы́й твердисло́въ въ рѡссíи показа́лсѧ є҆сѝ, ѻ҆́ч҃е маѯíме, непокрове́но тѣ́ло и҆мѣ́ѧ, покры́й на́съ покро́вомъ моли́твъ твои́хъ, да не ѹ҆ѧзви́тъ на́съ ѹ҆ѧзви́вый пра́ѻтца престꙋпле́нiемъ.

Бг҃оро́диченъ:

Ѿ ко́рене и҆сто́чникъ, и҆ винꙋ̀ нетлѣ́нiѧ, тѧ̀, дв҃о, всѝ вѣ́рнiи хвала́ми почита́емъ: ты́ бо ѵ҆поста́сное на́мъ безсме́ртiе родила̀ є҆сѝ.

Пѣ́снь s҃. I҆рмо́съ:

Пожрꙋ́ ти со гла́сомъ хвале́нiѧ, гдⷭ҇и, цр҃ковь вопiе́тъ тѝ, ѿ бѣсо́вскiѧ кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вiю.

Ѹ҆́мъ тво́й ве́сь къ бг҃ꙋ простира́ѧ непреста́нными поꙋчє́нiи, плотскꙋ́ю любо́вь не пощадѣ́лъ є҆сѝ, бл҃ги́хъ тебѣ̀ хода́тайствꙋ, маѯíме, присвое́нiе.

Ни скве́рны, ни вра́ски прiѧ́лъ є҆сѝ, блаже́нне, посредѣ̀ тебѣ̀ мíра живꙋ́щꙋ, честны́ми же па́че мольба́ми твои́ми ѡ҆чища́еши ѿ дꙋше́вныѧ скве́рны притека́ющыѧ.

Ты̀ плотски́хъ мꙋдрова́нiй вы́шше и҆мѣ́ѧ по́мыслъ, не ѹ҆ѧзви́лсѧ є҆сѝ посредѣ̀ же́нъ ѡ҆бнажа́емь: безстра́стiѧ бо ѻ҆де́ждею, маѯíме, ѡ҆дѣ́ѧлсѧ є҆сѝ. 

Бг҃оро́диченъ:

Ѹ҆сты̑ и҆ по́мысломъ и҆ се́рдцемъ, прест҃а́ѧ бцⷣе, тѧ̀ проповѣ́дꙋемъ: тобо́ю бг҃ꙋ примири́хомсѧ, ѿринове́ннiи престꙋпле́нiемъ пе́рвѣе пра́ѻтца.

И҆́нъ. I҆рмо́съ:

Ѡ҆чище́нiе на́мъ, хрⷭ҇тѐ, и҆ спасе́нiе, влⷣко, возсiѧ́лъ є҆сѝ ѿ дв҃ы, да, ꙗ҆́кѡ проро́ка ѿ sвѣ́рѧ морска́гѡ пе́рсей i҆ѡ́нꙋ, ѿ тлѝ и҆схити́ши всего̀ а҆да́ма всеро́дна па́дшаго.

На безстра́стiѧ го́рꙋ возше́дъ добродѣ́тельми, на врагѝ храбо́рникъ чꙋ́денъ показа́лсѧ є҆сѝ: и҆ ны́нѣ моли́сѧ хрⷭ҇тꙋ̀ бг҃ꙋ, ѡ҆бъ ѻ҆те́чествѣ на́шемъ, ꙗ҆́кѡ да твои́ми моли́твами проти́внiи побѣжда́ютсѧ.

Чꙋде́съ и҆сто́чникъ ра́ка твоѧ̀ ꙗ҆ви́сѧ, маѯíме блаже́нне, ѿ неѧ́же ѻ҆би́льнѡ всѝ притека́ющiи прiе́млютъ тѣлесє́мъ здра́вiе, и҆ дꙋша́мъ спасе́нiе твои́ми моли́твами.

Премꙋ́дростiю ра́зꙋма ѡ҆бꙿѧ́тъ, ѻ҆́ч҃е, сꙋ́етнꙋю мꙋ́дрость бꙋ́йствомъ преминꙋ́лъ є҆сѝ: и҆ ѹ҆тає́наѧ ѿ мꙋ́дрыхъ и҆ разꙋ́мныхъ, трⷪ҇ческимъ благоволе́нiемъ позна́лъ є҆сѝ.

Бг҃оро́диченъ:

Мѡѷсе́й въ кꙋпинѣ́ тѧ ви́дѣ, въ горѣ̀ прiе́млющꙋ нестерпи́мый бжⷭ҇тва̀ ѻ҆́гнь неѡпа́льнѡ: тѣ́мъ тѧ̀ всѝ пѣ́сньми велича́емъ.

Конда́къ, гла́съ в҃:

Вы́шнiѧ красоты̀ жела́ѧ, ни̑жнiѧ сла́дѡсти и҆ тѣлє́снаѧ ѡ҆дѣѧ̑нiѧ въ ничто́же вмѣни́лъ є҆сѝ, и҆ нестѧжа́нiе па́че сꙋ́етнагѡ мíра возлюби́лъ є҆сѝ. а҆́гг҃льское житiѐ проходѧ̀, сконча́лсѧ є҆сѝ, бл҃же́нне маѯíме: съ ни́миже хрⷭ҇та̀ молѝ непреста́ннѡ ѡ҆ всѣ́хъ на́съ.

I҆́косъ:

А҆́гг҃лъ на землѝ житiе́мъ показа́всѧ, а҆́гг҃льскiѧ полкѝ ѹ҆диви́лъ є҆сѝ, и҆ де́мѡны ѹ҆страши́лъ є҆сѝ, и҆ человѣ́ки просвѣти́лъ є҆сѝ чꙋде́съ твои́хъ зарѧ́ми, бг҃оно́се и҆ преблаже́нне ѻ҆́ч҃е на́шъ маѯíме. и҆ ны́нѣ на́съ вразꙋмѝ  воспѣва́ти пѣ́снь къ твоемꙋ̀ хвале́нiю, ра́достнымъ гла́сомъ си́це глаго́лющихъ: ра́дꙋйсѧ, ѡ҆ста́вивый тлѣ́нное мꙋдрова́нiе, и҆ прiе́мый нетлѣ́нный вѣне́цъ: ра́дꙋйсѧ, терпѣли́вый дꙋше́ю: ра́дꙋйсѧ, цѣломꙋ́дренный ра́зꙋмомъ и҆ къ бг҃ꙋ воззрѣ́нiемъ: ра́дꙋйсѧ, предо́блiй ю҆ро́де, и҆́же sлоко́зненнаго врага̀ подъ нога́ми сотры́й: ра́дꙋйсѧ, ꙗ҆́кѡ ни́жнее мꙋдрова́нiе ѡ҆ста́вль, и҆ вы́шнѧгѡ црⷭ҇твiѧ дости́гiй: ра́дꙋйсѧ, цѣли́телю болѣ́зней, и҆ ѿгони́телю страсте́й: ра́дꙋйсѧ, маѯíме блаже́нне, молѧ̀ непреста́ннѡ ѡ҆ всѣ́хъ на́съ.

Пѣ́снь з҃. I҆рмо́съ:

Въ пещѝ а҆враа́мстiи ѻ҆́троцы персíдстѣй, любо́вiю благоче́стiѧ па́че, не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.

Содержи́мь хрⷭ҇то́вою подо́бнѡ, ѻ҆́ч҃е, бжⷭ҇твенною любо́вiю, дрꙋги́хъ спастѝ ра́достнѡ ве́сь са́мъ сѧ, вопiѧ̀, и҆зда́лъ: бл҃гослове́нъ бг҃ъ ѻ҆тє́цъ на́шихъ.

Съ нб҃сѐ тебѣ̀ пода́ннꙋю, ѻ҆́ч҃е, прiи́мъ пи́щꙋ, се́ю препита́лъ є҆сѝ благопоко́рнѡ прiе́млющыѧ твоѧ̑ повелѣ̑нiѧ, и҆ до́лꙋ влекꙋ́щiй грѣ́хъ ѡ҆ставлѧ́ющыѧ, блаже́нне.

Послѣ́довавъ ѻ҆те́чєскимъ преда́нiємъ, ѻ҆́ч҃е мꙋ́дре, па́гꙋбы ѿринове́нiе заповѣ́да зовꙋ́щымъ: бл҃гослове́нъ бг҃ъ ѻ҆тє́цъ на́шихъ.

Бг҃оро́диченъ:

Вы́шнѧгѡ ѡ҆свѧще́нное бжⷭ҇твенное селе́нiе, ра́дꙋйсѧ, тобо́ю бо даде́сѧ ра́дость, бцⷣе, зовꙋ́щымъ: бл҃гослове́на ты̀ въ жена́хъ, всенепоро́чнаѧ влⷣчце.

И҆́нъ. I҆рмо́съ:

Спасы́й во ѻ҆гнѝ а҆враа̑мскiѧ твоѧ̑ ѻ҆́троки, и҆ халдє́и ѹ҆би́въ, ꙗ҆̀же пра́вда пра́веднѡ ѹ҆ловлѧ́ше: препѣ́тый гдⷭ҇и, бж҃е ѻ҆тє́цъ на́шихъ, бл҃гослове́нъ є҆сѝ.

Прича́стiемъ ст҃а́гѡ дх҃а просвѣще́нъ, бл҃же́нне, и҆змѣни́всѧ добро́ты тѣле́сныѧ, и҆ позо́ръ бы́въ человѣ́кѡмъ,  непокрове́но тѣ́ло тлѣ́нными ѡ҆де́ждами и҆мѣ́ѧ, хрⷭ҇тꙋ̀ вопiѧ́лъ є҆сѝ: бл҃гослове́нъ бг҃ъ ѻ҆тє́цъ на́шихъ.

Нищетꙋ̀ и҆ ю҆ро́дство и҆зво́ливъ, прпⷣбне, на́съ ра́ди ѡ҆бнища́вшагѡ, и҆ сегѡ̀ ле́гкiй ꙗ҆ре́мъ на ра́мена взе́мъ, томꙋ̀ послѣ́довалъ є҆сѝ, хрⷭ҇тꙋ̀ вопiѧ̀: бл҃гослове́нъ бг҃ъ ѻ҆тє́цъ на́шихъ.

Sломꙋ́драгѡ врага̀ кѡ́зни премꙋдри́въ, ю҆ро́де прехва́льне, и҆ сего̀ ꙗ҆́кѡ ры́бꙋ безгла́снꙋ сотвори́лъ є҆сѝ, бг҃омꙋ́дре, хрⷭ҇тꙋ̀ вопiѧ̀: бл҃гослове́нъ бг҃ъ ѻ҆тє́цъ на́шихъ.

Бг҃оро́диченъ:

Ꙗ҆́коже ло́жницꙋ бж҃iю, и҆ кади́льницꙋ разꙋ́мнагѡ и҆ свѣтоно́снагѡ ѹ҆́глѧ, приснора́дованнꙋю воспое́мъ, зовꙋ́ще: ра́дꙋйсѧ, вина̀ спаси́тельнагѡ воззва́нiѧ, бл҃гослове́ннаѧ во вѣ́ки.

Пѣ́снь и҃. I҆рмо́съ:

Рꙋ́цѣ распросте́ръ данiи́лъ, львѡ́въ зiѧ̑нiѧ въ ро́вѣ затчѐ, ѻ҆́гненнꙋю же си́лꙋ ѹ҆гаси́ша, добродѣ́телiю препоѧ́савшесѧ, благоче́стiѧ рачи́тели ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ, гдⷭ҇а.

Всесвѣ́тлаѧ sвѣзда̀ сꙋ́щъ во тмѣ̀ и҆ стра́сти, свѣтоводѧ̀ къ жи́зни свѣ́тлѣй: твори́ши бо жєны̀ нечи̑стыѧ цѣломꙋ́дреннѡ жи́ти, и҆ ѿго́ниши лю̑тыѧ недꙋ́ги, вопiѧ̀: благослови́те, всѧ̑ дѣла̀ гдⷭ҇нѧ, гдⷭ҇а.

Ты̀ и҆сцѣлѝ ѹ҆́мъ мо́й въ кро́вѣ чꙋ́дныхъ и҆ мꙋ́дрыхъ, прпⷣбне, повелѣ́нiй бж҃iихъ, мно́ги ѹ҆лови́лъ є҆сѝ ю҆ро́дствовати гдⷭ҇а ра́ди, вѣ́дый нарꙋга́емь бы́ти, вопiѧ̀ чистѣ́йшею дꙋше́ю: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Соверше́нъ є҆ди́нъ, и҆́же вѣ́сть своѧ̑ прославлѧ́ти гдⷭ҇ь прпⷣбныѧ: се́й бо гро́бꙋ посыла́емь, и҆ а҆́гг҃лѡвъ свѣтлословлє́нiи почита́емь вопiю́щихъ: благослови́те, всѧ̑ дѣла̀ гдⷭ҇нѧ, гдⷭ҇а.

Бг҃оро́диченъ:

И҆збавлѧ́ѧй на́съ, возсiѧ̀ и҆зъ тебє̀ гдⷭ҇и, дв҃о чⷭ҇таѧ, є҆го́же молѝ, влⷣчце, просвѣти́ти пою́щыѧ тѧ̀, и҆  ѡ҆бстоѧ́нiѧ на́съ и҆зба́вити вопiю́щыѧ: благослови́те, всѧ̑ дѣла̀ гдⷭ҇нѧ, гдⷭ҇а.

И҆́нъ. I҆рмо́съ:

И҆зба́вителю всѣ́хъ всеси́льне, посредѣ̀ пла́мене благоче́ствовавшыѧ, снизше́дъ ѡ҆роси́лъ є҆сѝ, и҆ наꙋчи́лъ є҆сѝ пѣ́ти: всѧ̑ дѣла̀ благослови́те, по́йте гдⷭ҇а.

Присво́ивсѧ содѣ́телю всѣ́хъ, ѻ҆́ч҃е, и҆ грѣхо́вныѧ ꙗ҆́зи ѹ҆дали́всѧ, прiѧ́лъ є҆сѝ нбⷭ҇ное наслѣ́дiе, и҆ со а҆́гг҃лы ликꙋ́ѧ, вопiѧ́лъ є҆сѝ: благослови́те, всѧ̑ дѣла̀ гдⷭ҇нѧ, гдⷭ҇а.

Ю҆́ношескихъ и҆ плотски́хъ страсте́й ѹ҆держа́лъ є҆сѝ взыгра̑нiѧ, ѡ҆чи́стивъ всѧ́кiѧ скве́рны дꙋ́шꙋ же и҆ тѣ́ло, маѯíме преблаже́нне, хра́мъ показа́лсѧ є҆сѝ нескве́рненъ бг҃ꙋ, є҆мꙋ́же непреста́ннѡ вопiе́ши: благослови́те, всѧ̑ дѣла̀ гдⷭ҇нѧ, гдⷭ҇а.

Незаходи́мый возсiѧ̀ тебѣ̀ свѣ́тъ, ѻ҆́ч҃е бг҃омꙋ́дре, присносꙋ́щнагѡ весе́лiѧ, въ не́мже ны́нѣ наслажда́ешисѧ, предстоѧ̀ ст҃ѣ́й трⷪ҇цѣ, и҆ воспѣва́ѧ хрⷭ҇та̀ во всѧ̑ вѣ́ки.

Бг҃оро́диченъ:

Тѧ̀ ѻ҆рꙋ́жiе непобѣди́мое на врагѝ предлага́емъ, тѧ̀ ѡ҆снова́нiе и҆ наде́ждꙋ на́шегѡ спасе́нiѧ, бг҃оневѣ́сто, и҆́мамы, и҆ тѧ̀ воспѣва́емъ во вѣ́ки.

Пѣ́снь ѳ҃. I҆рмо́съ:

Ка́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе, велича́емъ.

Всѣ́мъ се́рдцемъ, маѯíме, трⷪ҇цѣ ѹ҆се́рднѡ предложи́всѧ, и҆ ѿ неѧ̀ лꙋчы̀ бг҃одѣ́льнѡ прiе́мъ, свѣтови́денъ бы́лъ є҆сѝ, и҆ со а҆́гг҃лы ликꙋ́еши.

Жела́нiемъ бжⷭ҇твеннымъ прiедини́всѧ, и҆ воздержа́нiемъ просвѣща́емь, бꙋ́дꙋщихъ бла̑гъ въ прича́стiи ѹ҆жѐ бы́въ, маѯíме бг҃облаже́нне, и҆ въ наслажде́нiи.

Твоѧ̑ болѣ̑зни и҆ по́ты прiѧ́тъ весе́лiе, ника́коже  конца̀ и҆мꙋ́щее: въ не́мже пита́ѧсѧ, маѯíме прпⷣбне, на́съ непреста́ннѡ помина́й.

Бг҃оро́диченъ:

Разорѝ дꙋшѝ моеѧ̀ ѻ҆́блаки, свѣ́та ѻ҆́блаче ст҃а́ѧ влⷣчце, и҆ си́льна содѣ́лай мѧ̀ на стра̑сти, борю́щыѧ мѧ̀, сп҃са всѣ́хъ ро́ждшаѧ и҆ и҆зба́вителѧ.

И҆́нъ. I҆рмо́съ то́йже:

Ꙗ҆́коже тве́рдый а҆дама́нтъ дꙋше́ю показа́лсѧ є҆сѝ: непоколеби́мь вра́жiими прилѡ́ги, ѻ҆́ч҃е: и҆ на́мъ тве́рдое забра́ло бꙋ́ди, блаже́нне, моли́твами твои́ми ѿ нахожде́нiй проти́вныхъ.

Ѡ҆ст҃и́сѧ воздꙋ́хъ, маѯíме блаже́нне, па́мѧтiю твое́ю, и҆ на́съ торжествова́ти подвиза́етъ ра́достнѡ, ѡ҆свѧще́нное твоѐ пра́зднество.

Жезло́мъ добродѣ́телей страсте́й мо́ре пресѣ́къ, и҆ го́рдаго врага̀ ꙗ҆́коже и҆на́го фараѡ́на моли́твами твои́ми погрꙋзи́въ, и҆збра́нное ста́до но́вагѡ i҆и҃лѧ невре́днѡ соблю́лъ є҆сѝ, маѯíме бл҃же́нне, моли́твами твои́ми.

Бг҃оро́диченъ:

Ски́нiа свидѣ́тельства тѧ̀ проѡбразѝ, хлѣ́бъ и҆́стинный жи́зни, прiе́мшꙋю, чⷭ҇таѧ, сло́во ѻ҆ц҃а̀ соприсносꙋ́щное.

Свѣти́ленъ. Подо́бенъ: Не́бо sвѣзда́ми:

А҆́гг҃льскагѡ житiѧ̀ жела́ѧ, прпⷣбне, покори́лъ є҆сѝ стрⷭ҇ти плотскȋѧ мꙋ́жески, и҆ равноа́гг҃ленъ бы́лъ є҆сѝ, бг҃оно́се ѻ҆́ч҃е маѯíме.

Два́жды.

Бг҃оро́диченъ:

Тѧ̀ предста́тельницꙋ и҆́мамы всѝ грѣ́шнiи, ѽ прест҃а́ѧ дв҃о! ты̀ благопремѣ́нна сотворѝ твоего̀ сн҃а ма́терними твои́ми моли́твами.

На хвали́техъ стiхи̑ры, на д҃, гла́съ д҃. Поⷣ: Да́лъ є҆сѝ зна́менiе:

Да́лъ є҆сѝ при́тчꙋ терпѣ́нiѧ и҆ мꙋ́жества, * пребл҃гíй гдⷭ҇и, * пра́веднаго маѯíма * и҆ многочꙋде́снаго,  добродѣ́тельми, * и҆ словєсы̀, и҆ дѣ̑лы сiѧ́юща, * цѣломꙋ́дрiемъ ѹ҆краша́ема и҆ кро́тостiю. * тѣ́мъ твоѐ неизрече́нное строе́нiе сла́вимъ, * i҆и҃се всеси́льне, и҆ сп҃се дꙋ́шъ на́шихъ.

Два́жды.

Пра́веденъ и҆ неsло́бивъ, и҆́стиненъ же и҆ непоро́ченъ и҆ вѣ́ренъ, * ѹ҆клонѧ́ѧсѧ ѿ всѧ́кiѧ sло́бныѧ ве́щи, * показа́лсѧ є҆сѝ, маѯíме блаже́нне, * просвѣще́нъ добродѣ́тельми, * и҆ благоче́стiемъ сiѧ́ѧ. тѣ́мъ тѧ̀ ѹ҆блажа́емъ, * и҆ свѧто́е твоѐ и҆ честно́е дне́сь пра́зднꙋемъ ѹ҆спе́нiе, * ра́дꙋющесѧ, бг҃омꙋ́дре.

Цѣломꙋ́дрiемъ и҆ благовѣ́рiемъ, ꙗ҆́кѡ багрѧни́цею многоцѣ́нною, * ѡ҆дѣ́ѧвсѧ, маѯíме, * пра́вдою же и҆ кро́тостiю, * ꙗ҆́кѡ бжⷭ҇твеннымъ вѣнце́мъ ѹ҆вѧ́злсѧ є҆сѝ, * со стра́ждꙋщими хрⷭ҇та̀ ра́ди, * ца́рствовати возжелѣ́лъ є҆сѝ. * и҆ ны́нѣ цр҃ю̀ си́лъ предстои́ши, * i҆и҃сꙋ всеми́лостивомꙋ, * и҆ сп҃сꙋ дꙋ́шъ на́шихъ.

Сла́ва, гла́съ и҃:

Добродѣ́телей твои́хъ, бг҃омꙋ́дре маѯíме, и҆справлє́нiѧ ѹ҆ѧсни́ша вѣ́рныхъ сердца̀: кто́ бо слы́шѧ безмѣ́рное твоѐ смире́нiе и҆ терпѣ́нiе, не ѹ҆диви́тсѧ; є҆́же ко всѣ̑мъ кро́тость и҆ безsло́бiе, къ скорбѧ́щымъ ми́лованiе, и҆ сꙋ́щымъ въ бѣ́дахъ ско́рое поможе́нiе, пла́вающымъ немѧте́жное приста́нище, и҆ пꙋтеше́ствꙋющымъ благо́е поспѣше́нiе, всѧ̑ бг҃олѣ́пнѡ предварѝ, досточꙋ́дне, и҆ ны́нѣ неꙋвѧда́емымъ вѣнце́мъ вѣнча́лсѧ є҆сѝ ѿ рꙋкѝ вседержи́телѧ бг҃а: є҆го́же молѝ спасти́сѧ дꙋша́мъ на́шымъ.

И҆ ны́нѣ, бг҃оро́диченъ:

Влⷣчце, прiимѝ моли́твꙋ ра̑бъ твои́хъ, и҆ и҆зба́ви на́съ ѿ всѧ́кiѧ нꙋ́жды и҆ печа́ли.

На лiтꙋргíи, блажє́нна, пѣ́снь г҃-ѧ и҆ s҃-ѧ. Прокíменъ, гла́съ з҃: Честна̀ предъ гдⷭ҇емъ сме́рть прпⷣбныхъ є҆гѡ̀. Стíхъ: Что̀  возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇лъ къ гала́тѡмъ, зача́ло сг҃_i. Е҆ѵⷢ҇лiе матѳе́а, зача́ло _i҃. Прича́стенъ: Въ па́мѧть вѣ́чнꙋю:


