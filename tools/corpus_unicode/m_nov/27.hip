    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ к҃з-й де́нь.

Ст҃а́гѡ великомч҃ника i҆а́кѡва пе́рсѧнина:

И҆ прпⷣбнагѡ ѻ҆тца̀ на́шегѡ палла́дiа:

Въ то́йже де́нь пра́зднꙋемъ по бз҃ѣ зна́менiе, бы́вшее пречⷭ҇тою бцⷣею въ вели́комъ новѣ́градѣ.

Слꙋ́жба є҆ѧ̀ пи́сана по се́й слꙋ́жбѣ.

И҆ и҆́же во ст҃ы́хъ ѻ҆ц҃а̀ на́шегѡ i҆а́кѡва є҆пíскопа, росто́вскагѡ чꙋдотво́рца.

Слꙋ́жба є҆гѡ̀ пи́сана по слꙋ́жбѣ зна́менiѧ пречⷭ҇тыѧ бцⷣы.

На Гдⷭ҇и, воззва́хъ, стiхи̑ры мч҃ника i҆а́кѡва, на s҃, гла́съ в҃.

Подо́бенъ: Е҆гда̀ ѿ дре́ва:

Мíра кра̑снаѧ ѡ҆ста́вивъ, ро́да свѣ́тлость, бога́тство и҆ красотꙋ̀: все́ же чꙋ́вство ѿве́ргъ, и҆ тѣ́ломъ раздроблѧ́емь, страсте́й подража́нiемъ, ра́дꙋѧсѧ послѣ́довалъ є҆сѝ хрⷭ҇тꙋ̀, i҆а́кѡве: ꙗ҆́кѡ ѹ҆́бѡ ѻ҆́бщникъ страда́ньми сла́вы бы́лъ є҆сѝ вои́стиннꙋ и҆ црⷭ҇твiѧ ны́нѣ соприча́стникъ.

Ѹ҆́ды пожина́емь пло́ти, и҆ нестерпи̑мыѧ болѣ̑зни и҆ ра̑ны терпѧ̀, мч҃ниче хрⷭ҇то́въ достосла́вне i҆а́кѡве, и҆ мꙋчи́телей сꙋровство̀ попра́въ мꙋ́жественнѡ, побѣ́ды многоцѣ́нный вѣне́цъ прiѧ́лъ є҆сѝ: и҆́мже ны́нѣ ѹ҆краша́емь, блаже́нне, бжⷭ҇твенномꙋ влⷣки твоегѡ̀ прⷭ҇то́лꙋ съ пострада́вшими съ тобо́ю предстои́ши. 

И҆мѣ́ѧ дерзнове́нiе ко хрⷭ҇тꙋ̀, ѡ҆ всѣ́хъ вѣ́рою соверша́ющихъ честны́й тво́й пра́здникъ, мꙋ́чениче приснопа́мѧтне, те́плѣ предстои́ши, ѿ бѣ́дъ и҆збавлѧ́ѧ, и҆ страсте́й свобожда́ѧ, всѧ́кагѡ ѡ҆бстоѧ́нiѧ лю́тыхъ и҆зꙿима́ѧ, подава́ѧ дꙋша́мъ спасе́нiе бжⷭ҇твенными твои́ми моли́твами, ꙗ҆́кѡ да свѣ̑тлыѧ твоѧ̑ по́двиги просла́вимъ.

Сла́ва, гла́съ є҃:

Ѹ҆диви́лъ є҆сѝ, ѽ i҆а́кѡве, въ мꙋ́кахъ всѣ́хъ долготерпѣ́въ: пе́рстѡмъ бо и҆ рꙋка́мъ, и҆ мы́шцамъ ѿсѣ́чєннымъ твои̑мъ бы́вшымъ, подо́бнѣ и҆ нога́мъ и҆ лы́стѡмъ твои̑мъ, да́же до бедрꙋ̀ претерпѣ́лъ є҆сѝ: про́чее молѧ́щꙋсѧ тебѣ̀, и҆ честнꙋ́ю главꙋ̀ твою̀ ѿсѣко́ша. мꙋ́чениче многострада́льне, ѡ҆ на́съ не преста́й хрⷭ҇тꙋ̀ молѧ́сѧ, поми́ловатисѧ дꙋша́мъ на́шымъ.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Подо́бенъ: Ра́дꙋйсѧ:

А҆́гнца своего̀ а҆́гница и҆ногда̀ зрѧ́щи, къ заколе́нiю тща́щасѧ, ѹ҆се́рднѡ послѣ́доваше, сiѧ̑ вопiю́щи є҆мꙋ̀: ка́мѡ и҆́деши, ча́до моѐ сладча́йшее, хрⷭ҇тѐ; чесѡ̀ ра́ди ско́рое тече́нiе сiѐ, долготерпѣли́ве, тече́ши нелѣ́ностнѡ; i҆и҃се возжелѣ́ннѣйшiй безгрѣ́шне, многоми́лостиве гдⷭ҇и, да́ждь мѝ сло́во рабѣ̀ твое́й: сн҃е мо́й вселюбе́знѣйшiй, не пре́зри, ще́дре, молчѧ̀, тѧ̀ стра́ннѡ ро́ждшꙋю, бж҃е всеще́дре, да́рꙋѧй мíрꙋ ве́лiю ми́лость.

На стiхо́внѣ ѻ҆ктѡ́иха. Сла́ва, мꙋ́ченика, гла́съ и҃. Геѡ́ргiа сѷке́лла.

Вѣ́рнѡ соше́дшесѧ дне́сь любозри́телє, ви́дите борьбꙋ̀ стра́ннꙋю и҆ размѣне́ннꙋю i҆а́кѡва, сꙋ́щагѡ ѿ персíды, на́мъ ѡ҆блиста́вшагѡ ꙗ҆́кѡ sвѣздꙋ̀, волхвѡ́мъ ꙗ҆́вльшꙋюсѧ, и҆ ко и҆́стинномꙋ позна́нiю наста́вльшꙋю: то́й бо до́блественный, внегда̀ па́дати, ра́тователи ѿража́ше, и҆ внегда̀ соста́вѡмъ ѹ҆дѡ́въ рѣ̑занымъ бы́ти, мꙋ́чащыѧ не́мощны творѧ́ше, вы́шнимъ про́мысломъ ѹ҆крѣплѧ́емь  вопiѧ̀: а҆́ще и҆ ѹ҆́ды моѧ̑ чꙋ́вствєнныѧ сꙋ́щыѧ сѣче́те, но и҆́мамъ хрⷭ҇та̀ разꙋ́мнѡ мѝ всѧ̑ быва́юща. тѣ́мже прови́дѧ бꙋ́дꙋщꙋю жи́знь, предлежа́щiѧ ра́ди всѣ́хъ сме́рти, ко ѻ҆́ной тща́шесѧ прейтѝ: въ не́йже и҆ водворѧ́ѧсѧ, про́ситъ на́мъ ѿ вѣнцеда́телѧ бг҃а, ѡ҆чище́нiе, просвѣще́нiе и҆ ве́лiю ми́лость, соверша́ющымъ па́мѧть є҆гѡ̀.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.

Подо́бенъ: Ѽ пресла́внагѡ чꙋдесѐ!

Что̀ зри́мое видѣ́нiе, * є҆́же мои́ма ѻ҆чи́ма ви́дитсѧ, ѽ влⷣко; * содержа́й всю̀ тва́рь, * на дре́во воздви́женъ бы́въ, * и҆ ѹ҆мира́еши всѣ́мъ даѧ́й жи́знь, * бцⷣа пла́чꙋщисѧ глаго́лаше, * є҆гда̀ ѹ҆зрѣ̀ на крⷭ҇тѣ̀ возноси́ма * и҆зъ неѧ̀ неизрече́ннѡ возсiѧ́вшаго, * бг҃а и҆ чл҃вѣ́ка.

Тропа́рь мꙋ́ченика i҆а́кѡва, гла́съ д҃:

Мч҃никъ тво́й, гдⷭ҇и, i҆а́кѡвъ, во страда́нiи свое́мъ вѣне́цъ прiѧ́тъ нетлѣ́нный ѿ тебє̀ бг҃а на́шегѡ: и҆мѣ́ѧй бо крѣ́пость твою̀, мꙋчи́телей низложѝ, сокрꙋшѝ и҆ де́мѡнѡвъ немощны̑ѧ де́рзѡсти. тогѡ̀ моли́твами спасѝ дꙋ́шы на́шѧ.

И҆лѝ се́й, гла́съ то́йже:

Мꙋчє́нiи странноꙋжа́сными, и҆ до́блестiю терпѣ́нiѧ всѣ́хъ преꙋдиви́лъ є҆сѝ, многострада́льне: надъ ко́имждо соста́вомъ ѹ҆десѝ рѣ́занiѧ, благода́рны мольбы̑ преди́внѣ и҆зре́клъ є҆сѝ гдⷭ҇ꙋ. тѣ́мъ во страда́нiи твое́мъ вѣне́цъ прiе́мъ, къ прⷭ҇то́лꙋ возше́лъ є҆сѝ нбⷭ҇нагѡ цр҃ѧ̀ хрⷭ҇та̀ бг҃а, i҆а́кѡве: того̀ молѝ спастѝ дꙋ́шы на́шѧ.

Сла́ва, и҆ ны́нѣ, бг҃оро́диченъ, и҆лѝ крⷭ҇тобг҃оро́диченъ: 



Слꙋ́жба ст҃а́гѡ палла́дiа пое́тсѧ на повече́рiи.

Канѡ́нъ, є҆гѡ́же краегране́сiе:

Твоѐ почита́ю, всебл҃же́нне ѻ҆́ч҃е, житiѐ. I҆ѡ́сифъ.

Гла́съ д҃. Пѣ́снь а҃. I҆рмо́съ:

Ѿве́рзꙋ ѹ҆ста̀ моѧ̑, и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀.

Бжⷭ҇твенными свѣтлостьмѝ ѡ҆зарѧ́емь, прпⷣбне, ѻ҆́блакъ разженѝ помышле́нiѧ моегѡ̀, ꙗ҆́кѡ да ѹ҆зрю̀ твоѐ житiѐ свѣтоно́сное, и҆ и҆справле́нiе жи́тельства твоегѡ̀.

Ѹ҆́треневавъ къ бг҃ꙋ, пра́вды сл҃нцꙋ, ѿ младе́нства, всебога́те, тмы̀ и҆збѣ́глъ є҆сѝ тѣле́сныхъ страсте́й воздержа́нiемъ, и҆ да́ромъ чꙋде́съ ѡ҆богати́лсѧ є҆сѝ, прпⷣбне.

Ѹ҆́мнꙋю чистотꙋ̀ безстра́стiемъ стѧжа́въ, дх҃а бы́лъ є҆сѝ вмѣсти́лище, досточꙋ́дне палла́дiе всебл҃же́нне, ѻ҆тцє́въ ѹ҆краше́нiе, свѣти́льниче всемíрный.

Бг҃оро́диченъ:

Ты̀, є҆ди́на бг҃оневѣ́сто, въ вы́шнихъ сѣдѧ́щаго рꙋка́ми носи́ла є҆сѝ, пло́ть бы́вшаго: ты́ бо є҆сѝ прiѧ́телище досто́йно всѣ́хъ вѣкѡ́въ вседержи́телѧ.

Пѣ́снь г҃. I҆рмо́съ:

Твоѧ̑ пѣсносло́вцы, бцⷣе, живы́й и҆ незави́стный и҆сто́чниче, ли́къ себѣ̀ совокꙋ́пльшыѧ, дꙋхо́внѡ ѹ҆твердѝ, въ бжⷭ҇твеннѣй твое́й сла́вѣ вѣнцє́въ, сла́вы сподо́би.

Всено́щное, ѻ҆́ч҃е, моле́нiе, бо́дреннымъ приносѧ̀ по́мысломъ бг҃ꙋ вседержи́телю, стра̑сти плотскȋѧ ѹ҆спи́лъ є҆сѝ: тѣ́мже предста́тель неꙋсы́пный всѣ́хъ на́съ бы́лъ є҆сѝ. 

Ѹ҆мертви́въ ѹ҆́ды воздержа́нiемъ, ѡ҆живи́лъ є҆сѝ, ѻ҆́ч҃е, дꙋ́шꙋ бжⷭ҇твенными возвращє́нiи, добродѣ́тельми вжилѧ́емь, вседѣ́тельными си́лами, ѻ҆тцє́въ ѻ҆́ч҃е палла́дiе.

Вкꙋси́въ до́брагѡ бж҃iѧ глаго́ла, и҆ ра́зꙋма бжⷭ҇твеннагѡ прича́щсѧ, молчали́во соверши́въ твоѐ житiѐ, прилѣплѧ́ѧсѧ невозвра́тнѡ, преподо́бне, свѣтода́телю бг҃ꙋ на́шемꙋ.

Бг҃оро́диченъ:

Ми́лостивыми твои́ми, ѻ҆трокови́це, ка́плѧми, ѹ҆́глiе ѹ҆гасѝ страсте́й, марíе неискꙋсобра́чнаѧ, и҆ ѹ҆гаше́нный возжзѝ свѣти́льникъ се́рдца моегѡ̀, златы́й свѣти́льниче, всенепоро́чнаѧ.

Пѣ́снь д҃. I҆рмо́съ:

Неизслѣ́дный бж҃iй совѣ́тъ, є҆́же ѿ дв҃ы воплоще́нiѧ тебє̀ вы́шнѧгѡ, прⷪ҇ро́къ а҆ввакꙋ́мъ ѹ҆смотрѧ́ѧ, зовѧ́ше: сла́ва си́лѣ твое́й, гдⷭ҇и.

Си́лою же и҆ бл҃года́тiю вседѣ́тельною всѣ́хъ цр҃ѧ̀ бг҃а на́шегѡ, лꙋка́вствiѧ безпло́тныхъ вра̑гъ ѿню́дъ и҆збѣ́глъ є҆сѝ, ѻ҆́ч҃е палла́дiе бг҃одохнове́нне.

Да возра́дꙋемсѧ дꙋхо́внѣ, па́мѧть соверша́юще пра́зднственнꙋю, знаменоно́сца и҆ честна́гѡ ѻ҆тца̀ на́шегѡ, свѧще́нными тогѡ̀ мольба́ми неꙋдо́бныхъ и҆збавлѧ́еми.

Цѣле́нiе приснотекꙋ́щее твоѧ̀ ра́ка то́читъ, ѽ палла́дiе сла́вне! приходѧ́щихъ ѡ҆чища́етъ сквє́рны плотскȋѧ вкꙋ́пѣ и҆ дꙋшє́вныѧ, ѻ҆́ч҃е ѻ҆тцє́въ бг҃опрiѧ́тне.

И҆зба́ви ны̀, прпⷣбне, твои́ми моли́твами, всѣ́хъ собла̑знъ sмiи́ныхъ сѣте́й, и҆ и҆сцѣлѝ на́шѧ лю̑тыѧ недꙋ́ги, ко влⷣцѣ мольба́ми твои́ми.

Бг҃оро́диченъ:

Ꙗ҆ви́сѧ бг҃овмѣсти́маѧ вои́стиннꙋ цр҃ковь всѣ́хъ цр҃ѧ̀, пренепоро́чнаѧ бг҃ороди́тельнице. тѣ́мже благоче́стнѡ гаврiи́лово, є҆́же ра́дꙋйсѧ, вѣ́рнiи несꙋмнѣ́ннѡ прино́симъ.

Пѣ́снь є҃. I҆рмо́съ:

Ѹ҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ твое́й: ты́ бо,  неискꙋсобра́чнаѧ дв҃о, и҆мѣ́ла є҆сѝ во ѹ҆тро́бѣ надъ всѣ́ми бг҃а, и҆ родила̀ є҆сѝ безлѣ́тнаго сн҃а, всѣ̑мъ воспѣва́ющымъ тѧ̀ ми́ръ подава́ющаѧ.

Стра̑сти пренебре́глъ є҆сѝ плотскȋѧ, бг҃обл҃же́нне, премно́гимъ воздержа́нiемъ. тѣ́мъ тебѣ̀ бл҃года́ть бжⷭ҇твеннаѧ дарова́сѧ, стра̑сти и҆сцѣлѧ́ти вѣ́рныхъ, ѻ҆́ч҃е, приходѧ́щихъ тѝ, ѽ палла́дiе пресла́вне!

Свѧ́то твоѐ житiѐ, всебл҃же́нне, соверши́въ, тѣ́мже и҆ ко ст҃ы̑мъ причта́лсѧ є҆сѝ, ѿ вѣ́ка бг҃ꙋ рабо́тавшымъ, всѣ́хъ ѡ҆свѧща́еши дꙋ́шы, хва́лѧщихъ твоѧ̑ честна̑ѧ чꙋдодѣѧ̑нiѧ.

Бл҃же́нъ бы́лъ є҆сѝ и҆́стиннѡ, достосла́вне: ты́ бо въ пꙋ́ть ѡ҆правда́нiй всеви́дца бг҃а ходи́лъ є҆сѝ, неsло́бивъ и҆ кро́токъ бы́въ, и҆ восхождє́нiи до́брыми ѹ҆краша́емь.

Бг҃оро́диченъ:

Дале́че человѣ́чество бг҃а, дв҃о, бы́сть, тебѣ́ же заче́ншей сп҃са несказа́ннѡ, бг҃ора́дованнаѧ, па́ки въ ра́й вхо́дитъ, вѣ́рою ѹ҆блажа́ѧ тѧ̀, всепѣ́таѧ.

Пѣ́снь s҃. I҆рмо́съ:

Бж҃е́ственное сiѐ и҆ всечестно́е соверша́юще пра́зднество, бг҃омꙋ́дрiи, бг҃ома́тере, прiиди́те, рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ.

Чи́сто житiѐ воспрiе́мъ воздержа́нiѧ, ꙗ҆́кѡ безпло́тенъ, и҆спра́вилъ є҆сѝ стоѧ́нiе всено́щное, моли́твꙋ, мꙋ́дре, неѡскꙋ́днꙋ, вѣ́рꙋ и҆́стиннꙋю, бжⷭ҇твенное смире́нiе.

До́брыхъ видѣ̑нiи ѹ҆краша́емь, ꙗ҆́кѡ а҆́гг҃лъ ви́дѣнъ бы́лъ є҆сѝ, въ пло́ти жи́тельствꙋѧ, и҆ преше́дъ всели́лсѧ є҆сѝ со а҆́гг҃лы, ѻ҆́ч҃е бг҃облаже́нне палла́дiе.

А҆́гг҃лы и҆мѣ́ѧ спомо́щники, де́мѡнскаѧ ѿрази́лъ є҆сѝ мечта̑нiѧ, и҆ всѧ̑ лꙋка̑вствiѧ, и҆ безъ преткнове́нiѧ проше́лъ є҆сѝ, ѽ бг҃облаже́нне! стезю̀ къ жи́зни вводѧ́щꙋю. 

Бг҃оро́диченъ:

Глаго́лы, ѻ҆трокови́це всенепоро́чнаѧ, бжⷭ҇твеннагѡ гаврiи́ла ꙗ҆́кѡ ѹ҆слы́шала є҆сѝ, сло́во зачала̀ є҆сѝ въ безсѣ́меннѣмъ чре́вѣ твое́мъ, и҆ па́че сло́ва сего̀ родила̀ є҆сѝ.

Гдⷭ҇и, поми́лꙋй, три́жды.

Сла́ва, и҆ ны́нѣ, сѣда́ленъ, гла́съ а҃. Подо́бенъ: Ка́мени запеча́танꙋ:

Мона́шествовавъ бг҃оꙋго́днѡ, бг҃оно́сне ѻ҆́ч҃е на́шъ, моли́твою и҆ посто́мъ бг҃а взыска́лъ є҆сѝ, и҆ бы́лъ є҆сѝ прiѧ́телище чи́сто дх҃а, блиста́ѧ вѣ̑рнымъ добродѣ́тєльныѧ зари̑, и҆́миже просвѣща́еши всѧ̑ чтꙋ́щыѧ тѧ̀. сла́ва просла́вльшемꙋ тѧ̀ хрⷭ҇тꙋ̀, сла́ва ѹ҆крѣ́пльшемꙋ тѧ̀, сла́ва дѣ́йствꙋющемꙋ тобо́ю всѣ̑мъ и҆сцѣле́нiе.

Пѣ́снь з҃. I҆рмо́съ:

Не послꙋжи́ша тва́ри бг҃омꙋ́дрiи па́че созда́вшагѡ, но ѻ҆́гненное преще́нiе мꙋ́жески попра́вше, ра́довахꙋсѧ пою́ще: препѣ́тый ѻ҆ц҃є́въ гдⷭ҇ь и҆ бг҃ъ, благослове́нъ є҆сѝ.

Пресла́вными ѹ҆каза̑нiи, всебога́те, чꙋде́съ, всѣ́хъ дꙋ́шы притека́ющихъ къ тебѣ̀ просвѣща́еши бл҃года́тiю вседержи́телевою, просвѣти́вшагѡ твою̀ дꙋ́шꙋ, и҆ показа́вшагѡ ю҆̀ со́лнца свѣтлѣ́йшꙋю.

Возлюби́въ соверше́ннѣйше гдⷭ҇а ѹ҆ма̀ пра́востiю, и҆ ѿ негѡ̀, всемꙋ́дре, соверше́ннѣ возлюби́сѧ: бл҃года́ть прiѧ́лъ є҆сѝ лꙋка̑выѧ ѿгонѧ́ти дꙋ́хи, и҆ и҆сцѣлѧ́ти всѧ̑ недꙋ́ги.

Сле́зъ твои́хъ течє́нiѧ прiи́мъ всеви́децъ бг҃ъ, ѹ҆тѣше́нiѧ а҆́гг҃льскагѡ прича́стна тѧ̀ содѣ́ла, є҆́же полꙋчи́ша бг҃ꙋ слꙋжи́вшiи пра́востiю се́рдца.

Бг҃оро́диченъ:

Ми́лостиваго ро́ждши гдⷭ҇а, є҆ди́на бг҃облагода́тнаѧ, десни́цею є҆гѡ̀, чⷭ҇таѧ, поми́ловати мо́й ѹ҆́мъ моли́сѧ, всегда̀ лю́тѣ совраша́емый жите́йскими печа́льми.

Пѣ́снь и҃. I҆рмо́съ:

Ѻ҆́троки благочести̑выѧ въ пещѝ ржⷭ҇тво̀ бг҃оро́дичо спасло̀  є҆́сть: тогда̀ ѹ҆́бѡ ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑ вѣ́ки.

Си́лою бжⷭ҇твенною ѡ҆полчє́нiѧ де́мѡнскаѧ па̑гꙋбнаѧ потреби́лъ є҆сѝ: бл҃года́ть же прiѧ́лъ є҆сѝ ѹ҆ста́вити не́мѡщи, и҆ ѿгони́ти дꙋ́хи нечи̑стыѧ, вопiѧ̀: гдⷭ҇а по́йте дѣла̀, и҆ превозноси́те є҆го̀ во всѧ̑ вѣ́ки.

Пожи́въ, всеблаже́нне, бг҃оꙋго́днѡ, пра́вєднымъ ꙗ҆́вѣ до́лжнымъ сно́мъ ны́нѣ ѹ҆снꙋ́лъ є҆сѝ, и҆ къ неконча́емомꙋ приве́лсѧ є҆сѝ наслажде́нiю, прпⷣбне, вопiѧ̀: гдⷭ҇а по́йте дѣла̀, и҆ превозноси́те є҆го̀ во всѧ̑ вѣ́ки.

Цѣльбы̑ и҆сточа́етъ пресла́внѡ ра́ка твоѧ̀, ѻ҆́ч҃е, прири́щꙋщымъ, ѹ҆ставлѧ́ющи недꙋ́ги, стра̑сти же и҆зсꙋша́ющи: є҆́йже покланѧ́ющесѧ, пое́мъ житiѐ твоѐ, болѣ̑зни и҆ бж҃е́ствєнныѧ по́двиги, палла́дiе бл҃же́нне, свѣти́льниче мона́шествꙋющихъ.

Бг҃оро́диченъ:

Во́дъ мѧ̀ и҆спо́лни, дв҃о, бжⷭ҇твенныхъ, ꙗ҆́же и҆сто́чникъ ро́ждшаѧ, и҆зба́ви мѧ̀ зно́ѧ грѣхо́внагѡ, и҆ къ жи́зни пꙋтево́дстви, две́ре бжⷭ҇твенныѧ жи́зни, вопiю́ща: гдⷭ҇а по́йте дѣла̀, и҆ превозноси́те є҆го̀ во вѣ́ки.

Пѣ́снь ѳ҃. I҆рмо́съ:

Всѧ́къ земноро́дный да взыгра́етсѧ, дх҃омъ просвѣща́емь, да торжествꙋ́етъ же безпло́тныхъ ѹ҆мѡ́въ є҆стество̀, почита́ющее свѧще́нное торжество̀ бг҃ома́тере, и҆ да вопiе́тъ: ра́дꙋйсѧ, всеблаже́ннаѧ бцⷣе, чⷭ҇таѧ приснодв҃о.

Возмо́гъ бж҃iею си́лою и҆ бл҃года́тiю, ѻ҆́ч҃е, побѣди́ти sмíѧ хва́лѧщасѧ безꙋ́мiемъ, и҆ па́гꙋбнꙋю главꙋ̀ є҆гѡ̀ сокрꙋши́ти, и҆ попра́въ нога́ми твои́ми. тѣ́мже соше́дшесѧ, ѹ҆ми́льною дꙋше́ю тебѐ ѹ҆блажа́емъ.

Ꙗ҆ви́лсѧ є҆сѝ нб҃о высото́ю жи́тельства твоегѡ̀, чꙋдесы̀. ѹ҆добрѧ́емь, всебога́те, ꙗ҆́кѡ бжⷭ҇твенными sвѣзда́ми, и҆  просвѣща́еши дꙋ́шы благоче́стнѡ всегда̀ приходѧ́щихъ тебѣ̀, и҆ чтꙋ́щихъ вѣ́рою по́двиги твоѧ̑, бг҃оно́сне, свѣти́ло свѣтлѣ́йшее.

Ѹ҆ста́вилъ є҆сѝ страсте́й течє́нiѧ, прпⷣбне, тꙋ́чами сле́зъ твои́хъ, стрꙋи̑ притека́ющымъ чꙋде́съ то́чиши, бг҃облаже́нне: ѿрѣва́еши зно́й страсте́й всегда̀, палла́дiе сла́вне, цр҃кве честно́е ѹ҆добре́нiе.

Процвѣ́лъ є҆сѝ ꙗ҆́вѣ ꙗ҆́кѡ ши́покъ благово́нный въ цр҃кви хрⷭ҇то́вѣ, и҆ ѡ҆благоꙋха́лъ є҆сѝ чꙋде́сными вонѧ́ми мíра концы̀. тѣ́мже бжⷭ҇твеннꙋю твою̀ па́мѧть торжествꙋ́емъ, въ не́йже всѣ̑мъ и҆спросѝ ѡ҆ставле́нiе, бг҃оно́сне, мно́гихъ согрѣше́нiй.

Бг҃оро́диченъ:

Свѣ́тъ и҆́же и҆зъ свѣ́та, возсiѧ̀ и҆зъ чре́ва твоегѡ̀, мт҃и приснодв҃о, и҆ пре́лести тмꙋ̀ ѿгна̀, и҆ земны̑ѧ концы̀ всѧ̑ просвѣтѝ. тѣ́мже вѣ́рою, ра́дꙋйсѧ, зове́мъ тебѣ̀, бцⷣе, прпⷣбныхъ похвало̀.

Стiхи̑ры, гла́съ а҃. Подо́бенъ: Всехва́льнiи мꙋ́чєницы:

Припѣ́въ: Прпⷣбне ѻ҆́ч҃е палла́дiе, молѝ бг҃а ѡ҆ на́съ.

Ѹ҆́мъ тво́й просвѣща́емь свѣ́томъ, * всебл҃же́нне палла́дiе, трисо́лнечнагѡ бжⷭ҇тва̀ * хра́мъ бы́лъ є҆сѝ чи́стый, * бжⷭ҇твєнныѧ ст҃а́гѡ дх҃а зари̑ разꙋ́мнѡ прiе́млѧ. * тѣ́мже моли́сѧ, * дарова́ти дꙋша́мъ на́шымъ * ми́ръ и҆ ве́лiю ми́лость.

А҆́гг҃лы споспѣ́шники и҆мѣ́ѧ, мꙋ́дре, * ѹ҆крѣплѧ́ющыѧ тѧ̀, * де́мѡнскаѧ мечта̑нiѧ, * и҆ лꙋка̑ваѧ дѣѧ̑нiѧ ѿрази́лъ є҆сѝ, ѻ҆́ч҃е, * и҆ пꙋ́ть проше́лъ є҆сѝ, * вводѧ́щiй къ бжⷭ҇твенномꙋ поко́ю. * тѣ́мже моли́сѧ, * дарова́ти дꙋша́мъ на́шымъ * ми́ръ и҆ ве́лiю ми́лость.

Сла́ва:

Дꙋше́вною чистото́ю, мꙋ́дре, * бг҃оно́сне сла́вне, * чи́стомꙋ ѹ҆подо́бивсѧ бг҃ꙋ * зижди́телю твоемꙋ̀, * же́ртва жива̀ томꙋ̀ прине́слсѧ є҆сѝ, * ꙗ҆́кѡ храни́тель тогѡ̀  повелѣ́нiй. * тѣ́мже моли́сѧ, * дарова́ти дꙋша́мъ на́шымъ * ми́ръ и҆ ве́лiю ми́лость.

И҆ ны́нѣ, бг҃оро́диченъ:

Пречⷭ҇тый хра́мъ бж҃iй, * нб҃съ ши́ршiй * и҆ херꙋвȋмъ ст҃ѣ́йшiй, бг҃облагода́тнаѧ всест҃а́ѧ ѻ҆трокови́це, * ѹ҆́мъ мо́й ѡ҆благодатѝ, * и҆ просвѣтѝ сердє́чныѧ ѻ҆́ч҃и, * подаю́щи мѝ благопрiѧ́тнымъ твои́мъ хода́тайствомъ * прегрѣше́нiй всѣ́хъ ѿпꙋще́нiе.

Крⷭ҇тобг҃оро́диченъ. Подо́бенъ: то́йже:

Дв҃а нескве́рнаѧ дре́вле, * на дре́вѣ зрѧ́щи бг҃а, * є҆го́же и҆зъ безсѣ́менна чре́ва родѝ, * не терпѧ́щи ѹ҆тро́бнагѡ ѹ҆ѧзвле́нiѧ, * терза́ющисѧ глаго́лаше: * ма́нiемъ содержа́й всю̀ тва́рь, * ка́кѡ, ꙗ҆́кѡ ѡ҆сꙋ́жденникъ, на крⷭ҇тѣ̀ распѧ́лсѧ є҆сѝ, * хотѧ́й спастѝ всѐ человѣ́чество;



На ѹ҆́трени ѻ҆́ба канѡ́на ѻ҆ктѡ́иха, безъ мꙋ́ченичнѡвъ:

И҆ ст҃а́гѡ на s҃, є҆гѡ́же краегране́сiе:

Пе́рсiна i҆а́кѡва пѣ́сньми мꙋ́ченика пою̀. Творе́нiе i҆ѡ́сифово.

Гла́съ в҃. Пѣ́снь а҃. I҆рмо́съ:

Грѧди́те, лю́дiе, пои́мъ пѣ́снь хрⷭ҇тꙋ̀ бг҃ꙋ, раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ и҆зъ рабо́ты є҆гѵ́петскiѧ, ꙗ҆́кѡ просла́висѧ.

Хрⷭ҇то́вꙋ престо́лꙋ ны́нѣ предстоѧ̀ вѣнцено́сецъ, сла́вне мꙋ́чениче i҆а́кѡве, свѣтоно́снꙋю мнѣ̀ зарю̀ и҆ благода́ть съ нб҃сѐ да́ждь моли́твами твои́ми.

Ꙗ҆́коже ѹ҆́тро на́мъ возсiѧ́лъ є҆сѝ многосвѣ́тлое, ѿ восто́ка и҆сходѧ̀, и҆ просвѣти́лъ є҆сѝ хрⷭ҇то́вꙋ цр҃ковь свѣ́тлостiю страда́нiй, мч҃ниче i҆а́кѡве.

Ю҆́ношеское сопротивле́нiе показа́въ, ꙗ҆́кѡ побѣди́тель, сподо́билсѧ є҆сѝ по́чести, и҆ соверше́ннагѡ натрижне́нiѧ, и҆ сла́вы вѣ́чныѧ, мꙋ́чениче i҆а́кѡве. 

Бг҃оро́диченъ:

Прⷪ҇ро́чєскiѧ тѧ̀ трꙋбы̑ провозвѣсти́ша, є҆́же ѡ҆ тебѣ̀ та́инство проповѣ́дающе, бцⷣе дв҃о, и҆здале́ча зрѧ́ще твоѧ̑ чꙋдеса̀.

Пѣ́снь г҃. I҆рмо́съ:

Ѹ҆твердѝ на́съ въ тебѣ̀, гдⷭ҇и, дре́вомъ ѹ҆мерщве́й грѣ́хъ, и҆ стра́хъ тво́й всадѝ въ сердца̀ на́съ пою́щихъ тѧ̀.

Бы́лъ є҆сѝ ꙗ҆́кѡ и҆збра́нна хрⷭ҇то́ва лоза̀, серпо́мъ мꙋче́нiй ѡ҆чища́ема, и҆ мно́гъ пло́дъ носѧ́щаѧ, въ точи́лѣхъ сп҃совыхъ приноси́мый.

Текꙋ́щихъ тлѣ́нное и҆ ѹ҆доборазрѣ́шное презрѣ́лъ є҆сѝ смы́сленнѡ, вѣнцено́сче: ꙗ҆́кѡ ѻ҆строꙋ́мный же предꙿизбра́лъ є҆сѝ приснопребыва́ющихъ незы́бленное.

Вѣнцы̀ тебѣ̀ свѣ́тлы, раздроблѧ́емое тѣ́ло сꙋровство́мъ мꙋчи́телей и҆схода́тайствова, i҆а́кѡве, и҆ пи́щи ра́йскiѧ наслажде́нiе.

Бг҃оро́диченъ:

Поми́ловано бы́сть ꙗ҆́вѣ ржⷭ҇тво́мъ твои́мъ бжⷭ҇твеннымъ, дв҃о, человѣ́чество, соедини́вшеесѧ по ѵ҆поста́си влⷣцѣ всѣ́хъ, бг҃оневѣ́сто.

Сѣда́ленъ, гла́съ и҃. Подо́бенъ: Премꙋ́дрости:

И҆зъ персíды sвѣздꙋ̀ новоѧвле́ннꙋю, хрⷭ҇то́съ возсiѧ̀ земны̑мъ бжⷭ҇твеннаго i҆а́кѡва, и҆ приснопа́мѧтнаго мꙋ́ченика: тогѡ̀ ра́ди пре́лести мра́къ ѿгна̀, и҆ вѣ̑рнымъ бл҃года́ть дх҃а возсiѧ̀. тѣ́мже па́мѧть є҆гѡ̀ соверша́юще вѣ́рнѡ пра́зднꙋимъ, и҆ возопiи́мъ глаго́люще: страстоте́рпче многострада́льне, молѝ хрⷭ҇та̀ бг҃а, грѣхѡ́въ ѡ҆ставле́нiе дарова́ти пра́зднꙋющымъ любо́вiю свѧтꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Въ ти́нꙋ впа́дъ грѣхѡ́въ, и҆ нѣ́сть мнѣ̀ постоѧ́нiѧ, лю́тѣ потопи́ мѧ бꙋ́рѧ прегрѣше́нiй: но ꙗ҆́кѡ ро́ждши сло́во, є҆ди́наго человѣколю́бца, на мѧ̀ раба̀ твоего̀  при́зри, и҆ и҆зба́ви мѧ̀ всѧ́кагѡ грѣха̀, и҆ страсте́й дꙋшетлѣ́нныхъ, и҆ всѧ́кагѡ ѡ҆sлобле́нiѧ лꙋка́вагѡ ѹ҆бíйцы, бцⷣе неискꙋсомꙋ́жнаѧ: молѝ хрⷭ҇та̀ бг҃а грѣхѡ́въ ѡ҆ставле́нiе да́ти мѝ, тебе́ бо наде́ждꙋ и҆́мамъ ра́бъ тво́й.

Крⷭ҇тобг҃оро́диченъ:

Дв҃а и҆ мт҃и и҆зба́вителѧ, крⷭ҇тꙋ̀ предстоѧ́щи, болѣ́зненнѡ со слеза́ми рыда́ющи, мт҃рски вопiѧ́ше: что̀ стра́нное сiѐ, и҆ пресла́вное, сн҃е; и҆сточа́ѧй всѣ̑мъ человѣ́кѡмъ безстра́стiе, посредѣ̀ ѡ҆сꙋждє́ною на крⷭ҇тѣ̀ распѧ́лсѧ є҆сѝ, въ рє́бра пробода́емь, и҆ же́лчiю напаѧ́емь, ѿ рꙋ́къ, ꙗ҆̀же созда́лъ є҆сѝ; но воста́ни, и҆ да́рꙋй прегрѣше́нiй ѡ҆ставле́нiе вѣ́рою пою́щымъ бжⷭ҇твєннаѧ твоѧ̑ страда̑нiѧ.

Пѣ́снь д҃. I҆рмо́съ:

Ѹ҆слы́шахъ, гдⷭ҇и, слꙋ́хъ твоегѡ̀ смотре́нiѧ, и҆ просла́вихъ тѧ̀, є҆ди́не чл҃вѣколю́бче.

Вжилѧ́емь, сла́вне, ѿ бг҃а да́ннымъ тебѣ̀ всеѻрꙋ́жiемъ, ѻ҆гнеслꙋжи́телей ле́сть всю̀ попали́лъ є҆сѝ.

Ѡ҆чище́нiе на́мъ и҆спросѝ, честнꙋ́ю твою̀ па́мѧть соверша́ющымъ, дерзнове́нiе и҆мѣ́ѧ, мꙋ́чениче i҆а́кѡве.

Текꙋ́щыѧ кро́ве то́ки ѿ твои́хъ ѹ҆де́съ, треблаже́нне, пре́лести пла́мень ве́сь погаси́ша.

Бг҃оро́диченъ:

Ѹ҆пра́ви моѧ̑ помышлє́нiѧ, пречⷭ҇таѧ, къ благоти́хомꙋ приста́нищꙋ твоегѡ̀ безстра́стiѧ и҆ чистоты̀.

Пѣ́снь є҃. I҆рмо́съ:

Свѣ́та пода́телю, и҆ вѣкѡ́въ тво́рче, гдⷭ҇и, во свѣ́тѣ твои́хъ повелѣ́нiй наста́ви на́съ: ра́звѣ бо тебє̀, и҆но́гѡ бо́га не зна́емъ.

Ꙗ҆́коже нѣ́каѧ землѧ̀ блага́ѧ, и҆ добропло́днаѧ и҆́стиннѡ бы́лъ є҆сѝ, ра́ломъ го́рькихъ мꙋ́къ раздроблѧ́емь, мꙋ́дре, многокла́сное зижди́телю приносѧ̀ земледѣ́ланiе.

Стрѣ́лы, всеизѧ́щне, разжжє́ныѧ вра̑жiѧ ѹ҆гаси́лъ є҆сѝ  кро́вiю ѿсѣ́ченыхъ твои́хъ ѹ҆де́съ тѣле́сныхъ, треблаже́нне: наде́ждею бо ꙗ҆ви́лсѧ є҆сѝ и҆ вѣ́рою ѡ҆гражда́емь.

Всепло́дно ꙗ҆́кѡ ѻ҆вча̀ хрⷭ҇тꙋ̀, премꙋ́дре, твои̑мъ ѹ҆десє́мъ рѣ́жємымъ лю́тѣ, побѣ́днꙋю пѣ́снь и҆ досто́йнꙋю хвалꙋ̀ на кíйждо приноси́лъ є҆сѝ.

Дае́ши ѡ҆чище́нiе дꙋше́вныхъ мои́хъ скве́рнъ, сла́вне мꙋ́чениче хрⷭ҇то́въ, твоѧ̑ болѣ̑зни, и҆збавле́нiе подава́ѧ крове́й твоѧ̑ то́ки, всехва́льне.

Бг҃оро́диченъ:

И҆́стинствꙋющiй честно́мꙋ и҆ стра́шномꙋ ржⷭ҇твꙋ̀ твоемꙋ̀ гла́съ се́рдцемъ и҆ ѧ҆зы́комъ приносѧ́ще ꙗ҆́снѡ, тѧ̀ ны́нѣ бцⷣꙋ чⷭ҇тꙋю и҆менꙋ́емъ.

Пѣ́снь s҃. I҆рмо́съ:

Въ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдiѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀ возведѝ.

Поꙋче́нiе смы́сленнѡ прiе́мъ бли́жнихъ твои́хъ, ра́дꙋѧсѧ ѹ҆стреми́лсѧ є҆сѝ къ подвигѡ́мъ, сла́вне, и҆ вѣнцы̀ побѣ́ды прiѧ́лъ є҆сѝ.

Ꙗ҆́коже въ чꙋжде́мъ тѣлесѝ стражда̀, терпѣ́лъ є҆сѝ, мꙋ́чениче i҆а́кѡве, и҆ на ѹ҆́ды раздроблѧ́емь, влⷣцѣ пѣ́снь возсыла́лъ є҆сѝ.

Спасе́нiѧ въ ри́зꙋ ꙗ҆́вственнѡ, и҆ весе́лiѧ ѻ҆де́ждꙋ, кро́вiю твое́ю ѡ҆багри́вшꙋюсѧ, премꙋ́дре, побѣдоно́сецъ ꙗ҆́кѡ мꙋ́ченикъ ѡ҆бле́клсѧ є҆сѝ.

Мꙋче́нiѧ преплы́тiе соверши́въ, тѣ́мже свѧщеннопобѣ́дный вѣне́цъ прiѧ́лъ є҆сѝ: и҆ ны́нѣ съ мч҃ническими чи́нми сликовствꙋ́еши досто́йнѡ, i҆а́кѡве сла́вне.

Бг҃оро́диченъ:

Неискꙋсомꙋ́жнѡ, дв҃о, родила̀ є҆сѝ, и҆ вѣ́чнꙋеши дв҃а, ꙗ҆влѧ́ющи и҆́стиннагѡ бжⷭ҇тва̀, сн҃а и҆ бг҃а твоегѡ̀ зна́мєнiѧ.

Конда́къ, гла́съ в҃. Подо́бенъ: Вы́шнихъ и҆щѧ̀:

Ѹ҆вѣ́ривсѧ до́брою сопрꙋ́жницею, терпѣливодꙋ́шне, и҆  стра́шнагѡ сꙋди́ща ѹ҆боѧ́всѧ, пе́рсское повелѣ́нiе и҆ стра́хъ, i҆а́кѡве, поплева́лъ є҆сѝ, и҆ ꙗ҆ви́лсѧ є҆сѝ мꙋ́ченикъ честны́й, тѣ́ломъ ꙗ҆́кѡ розга̀ рѣ́жемь.

I҆́косъ:

Ѿ дꙋшѝ возстене́мъ всѝ, сле́зы пролива́юще, зрѧ́ще мꙋ́ченика го́рькѡ раздроблѧ́ема, подо́бнѡ псѡ́мъ рыка́ющымъ, соше́дшесѧ ѹ҆́ды растерза́ютъ чꙋ́днагѡ и҆ до́блѧгѡ въ свидѣ́телехъ мꙋ́ченика, что̀ ѹ҆́бѡ є҆́сть, да прирекꙋ̀; а҆́ще хо́щете, ма́лѡ пожди́те, и҆ рекꙋ̀ всѧ̑ со тща́нiемъ: ка́кѡ во є҆ди́нъ де́нь бы́сть сме́рть, тѣ́ломъ i҆а́кѡвъ ꙗ҆́кѡ розга̀ рѣ́жемь.

Пѣ́снь з҃. I҆рмо́съ:

Ѻ҆́бразꙋ злато́мꙋ, на по́лѣ деи́рѣ слꙋжи́мꙋ, трiѐ твоѝ ѻ҆́троцы небрего́ша безбо́жнагѡ велѣ́нiѧ, посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ.

Крѣ́постiю ѹ҆́мною, терпѣ́нiемъ же дꙋше́внымъ, раздроблѧ́емꙋ, мꙋ́чениче, твоемꙋ̀ тѣ́лꙋ, непрело́женъ и҆ непрекло́ненъ бы́лъ є҆сѝ вѣ́рою ѹ҆крѣплѧ́емь бжⷭ҇твенною, и҆ зовы́й, i҆а́кѡве: бл҃гослове́нъ є҆сѝ, гдⷭ҇и бж҃е ѻ҆тє́цъ на́шихъ.

И҆спра́вивъ твоѧ̑ помышлє́нiѧ къ смотре́нiю вы́шнѧгѡ зва́нiѧ, и҆ мꙋ́ками ѡ҆блива́емь не потопи́лсѧ є҆сѝ: но терпѧ̀ ѹ҆до́бнѡ ꙗ҆́звы беззако́нныхъ, и҆ разсѣка́емь, пѣ́лъ є҆сѝ: бл҃гослове́нъ є҆сѝ, гдⷭ҇и бж҃е ѻ҆тє́цъ на́шихъ.

Бл҃же́нъ є҆сѝ, и҆ добро̀ тебѣ̀ є҆́сть ны́нѣ, блаже́ннѣйше, побѣди́вшꙋ тѝ неꙋкроти́мое лꙋка́вагѡ свирѣ́пство и҆ мꙋчи́телевꙋ ꙗ҆́рость, ѹ҆се́рднѡ зовꙋ́щꙋ тѝ: бл҃гослове́нъ є҆сѝ, гдⷭ҇и бж҃е ѻ҆тє́цъ на́шихъ.

Бг҃оро́диченъ:

Незаходи́магѡ свѣ́та, и҆ свѣщѝ бжⷭ҇твеннагѡ сiѧ́нiѧ, ꙗ҆ви́ласѧ є҆сѝ свѣ́щникъ златосiѧ́ющь, и҆ мíръ ве́сь ѡ҆зарѧ́ющь заре́ю честна́гѡ дѣ́вства, и҆ пою́щыѧ спаса́еши: бл҃гослове́ннаѧ, ꙗ҆́же бг҃а пло́тiю ро́ждшаѧ. 

Пѣ́снь и҃. I҆рмо́съ:

Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ снизше́дшаго и҆ пла́мень въ ро́сꙋ прело́жшаго бг҃а, по́йте дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки.

Си́лою бж҃iею ѹ҆крѣпи́всѧ, лꙋка́выхъ собѡ́рища и҆ ѡ҆полчє́нiѧ разогна́лъ є҆сѝ, блаже́нне, и҆ держа́внѡ ѿгна́въ, побѣ́ды вѣне́цъ прiѧ́лъ є҆сѝ, зовы́й: благослови́те всѧ̑ дѣла̀ гдⷭ҇нѧ, гдⷭ҇а, по́йте и҆ превозноси́те є҆го̀ во вѣ́ки.

Ѿѧ̑тiѧ ѹ҆де́съ, ꙗ҆́кѡ приложє́нiѧ благи́хъ, мꙋ́чениче, зрѣ́лъ є҆сѝ, не ны̑нѣшнiѧ ви́дѧ бѡлѣ́зни, но бꙋ́дꙋщее смотрѧ́ѧ мꙋ́ченикѡвъ кра́сное вѣнча́нiе, ѿ пра́веднагѡ сꙋдiѝ ѹ҆гото́ванное.

Терпѣ́нiе преесте́ственное стѧжа́въ тве́рдѡ, ꙗ҆́коже сто́лпъ пре́былъ є҆сѝ, блаже́нне, вра̑жiѧ стремлє́нiѧ безстра́шнѡ и҆ стрѣ́лы прiе́млѧ, зовы́й: благослови́те хрⷭ҇та̀ во вѣ́ки.

Ѹ҆стремле́нiемъ мно́гимъ тебѣ̀ приложи́всѧ началоsло́бный вра́гъ и҆ дꙋшетлѣ́нный, и҆ мꙋчи́тели подви́гнꙋвъ низложи́ти дꙋшѝ твоеѧ̀ крѣ́пость, и҆ не возмо́же, сла́вне: во всеѻрꙋ́жiе бо хрⷭ҇то́во ѡ҆дѣ́ѧлъ є҆сѝ себѐ.

Бг҃оро́диченъ:

Безсме́ртiѧ проза́рный вѣ́мы тѧ̀ и҆сто́чникъ, бцⷣе, ꙗ҆́кѡ ро́ждшꙋю сло́во безсме́ртнаго ѻ҆ц҃а̀, всѧ̑ сме́рти и҆зба́вльшаго, превозносѧ́щыѧ є҆го̀ во вѣ́ки.

Пѣ́снь ѳ҃. I҆рмо́съ:

Ѿ бг҃а бг҃а сло́ва, неизрече́нною мꙋ́дростiю прише́дшаго ѡ҆бнови́ти а҆да́ма, ꙗ҆́дiю въ тлѣ́нiе па́дшаго лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ ра́ди, вѣ́рнiи, є҆диномꙋ́дреннѡ пѣ́сньми велича́емъ.

Съ мꙋ́чєники ꙗ҆́кѡ мч҃никъ сликовствꙋ́ѧ, треблаже́нне, и҆ прⷭ҇то́лꙋ предстоѧ̀ хрⷭ҇то́вꙋ, соверша́ющыѧ па́мѧть твою̀, и҆ тво́й свѣтоно́сный съ весе́лiемъ дне́сь чтꙋ́щыѧ пра́здникъ лю́тыхъ бѣ́дъ твои́ми моли́твами и҆зба́ви. 

И҆дѣ́же мꙋ́ченикѡвъ собо́ри, и҆дѣ́же всѣ́хъ ст҃ы́хъ ст҃о́е ѹ҆поко́исѧ мно́жество, и҆дѣ́же пра́ведныхъ дꙋ́си, и҆дѣ́же цр҃ковь перворожде́нныхъ, ны́нѣ на нб҃сѣ́хъ всели́лсѧ є҆сѝ вои́стиннꙋ ꙗ҆́кѡ мч҃никъ, ѽ i҆а́кѡве!

Свѣщено́сецъ предста́лъ є҆сѝ сп҃сꙋ всѣ́хъ, за него́же тѣ́ла твоегѡ̀ ѹ҆де́съ ѿсѣче́нiе претерпѣ́лъ є҆сѝ, и҆ ѻ҆гнѧ̀ и҆ ра̑нъ и҆скꙋше́нiѧ неради́лъ є҆сѝ крѣ́пкѡ: тѣ́мже тѧ̀ всѝ вѣ́рою и҆ любо́вiю ѹ҆блажа́емъ, i҆а́кѡве.

И҆спещре́нною баграни́цею, кровьмѝ твои́ми ѡ҆червленѣ́вшеюсѧ ны́нѣ ѡ҆дѣ́ѧнъ, со хрⷭ҇то́мъ ца́рствꙋеши, i҆а́кѡве: страстьми́ бо безстра́стiѧ ѡ҆брѣ́лъ є҆сѝ и҆сто́чникъ, є҆гѡ́же наслажда́тисѧ вѣ́чнѡ, всебл҃же́нне, сподо́билсѧ є҆сѝ.

Бг҃оро́диченъ:

Ꙗ҆́кѡ бг҃а заче́ншꙋю, и҆ бж҃iю мт҃рь бы́вшꙋю и҆́стиннѡ чⷭ҇тꙋю, тѧ̀ бцⷣꙋ сла́вимъ, веще́й є҆стествꙋ̀, зва́нiе прили́чествꙋюще ꙗ҆́снѡ, и҆ подо́бнѡ бжⷭ҇твенный тебѣ̀ гла́съ приносѧ́ще.

Свѣти́ленъ. Подо́бенъ: Дх҃омъ во ст҃и́лищи:

Ꙗ҆́кѡ ло́зꙋ ѡ҆брѣ́заемꙋ мно́гими мꙋ́ками, просла́ви гдⷭ҇и, ꙗ҆́кѡ вiногра́дъ честны́й, вiно̀ и҆сточа́ющь, ѿ и҆стѡ́чникъ крове́й твои́хъ, i҆а́кѡве страстоте́рпче, и҆ покрови́телю любо́вiю всесвѧще́ннꙋю твою̀ па́мѧть досто́йнѡ творѧ́щихъ.

Бг҃оро́диченъ:

Нѣ́сть ѿню́дъ во мнѣ̀ спасе́нiѧ, дв҃о, ꙗ҆́кѡ sлѣ̀ впадо́хъ во глꙋбинꙋ̀ грѣхо́внꙋю, и҆ ѡ҆жида́ю преще́нiѧ, и҆ стра́шнагѡ мꙋче́нiѧ, и҆ кѡ́злищь ча́сти, ѹ҆ще́дри мѧ̀ пре́жде сꙋда̀, ꙗ҆́кѡ сꙋ́щи те́плое застꙋпле́нiе, бцⷣе.

На стiхо́внѣ ѻ҆ктѡ́иха. Сла́ва, ст҃а́гѡ, гла́съ в҃. Стꙋдíтово:

Терпѧ̀ въ страда́нiихъ, мꙋ́чениче i҆а́кѡве, тѣ́ло твоѐ преда́лъ є҆сѝ за хрⷭ҇та̀ бг҃а, и҆ раздроблѧ́емь рꙋ́цѣ и҆ стє́гна, и҆ мы̑шцы и҆ лы̑ста и҆ пе́рсты, и҆ коне́чное главꙋ̀  твою̀, возлетѣ́лъ є҆сѝ на нб҃са̀, сца́рствꙋѧ цр҃ю̀ всѣ́хъ. тѣ́мже, страда́льцємъ держа́внѣйше, не ѡ҆скꙋдѣва́й молѧ́сѧ спасти́сѧ дꙋша́мъ на́шымъ ѿ всѧ́кагѡ вре́да чꙋжда́гѡ.

И҆ ны́нѣ, бг҃оро́диченъ и҆лѝ крⷭ҇тобг҃оро́диченъ. Поⷣ: Е҆гда̀ ѿ дре́ва:

Е҆гда̀ нескве́рнаѧ а҆́гница ви́дѣ своего̀ а҆́гница, на заколе́нiе ꙗ҆́кѡ чл҃вѣ́ка во́лею влеко́ма, пла́чꙋщи гл҃го́лаше: безча́дствовати мѧ̀ ны́нѣ тщи́шисѧ, хрⷭ҇тѐ, ро́ждшꙋю тѧ̀. что̀ сiѐ сотвори́лъ є҆сѝ, и҆зба́вителю всѧ́ческихъ; ѻ҆ба́че воспѣва́ю и҆ сла́влю твою̀, ю҆́же па́че ѹ҆ма̀ и҆ сло́ва, кра́йнюю бл҃гость, чл҃вѣколю́бче.

На лiтꙋргíи прокíменъ, гла́съ д҃: Ст҃ы̑мъ, и҆̀же сꙋ́ть на землѝ є҆гѡ̀, ѹ҆дивѝ гдⷭ҇ь всѧ̑ хотѣ̑нiѧ своѧ̑ въ ни́хъ. А҆пⷭ҇лъ ко є҆фесе́ємъ, зача́ло сл҃г. А҆ллилꙋ́iа. Мнѡ́ги скѡ́рби пра́вєднымъ: Е҆ѵⷢ҇лiе i҆ѡа́нна зача́ло н҃. Прича́стенъ: Въ па́мѧть вѣ́чнꙋю:



Слꙋ́жба зна́менiѧ прест҃ы́ѧ бцⷣы, бы́вшагѡ въ вели́комъ новѣ́градѣ.

На ма́лѣй вече́рни,

На Гдⷭ҇и, воззва́хъ, стiхи̑ры на д҃, гла́съ а҃. Поⷣ: Нбⷭ҇ныхъ чинѡ́въ:

Ны́нѣ наста̀ де́нь ра́достенъ * и҆ весе́лiѧ и҆спо́лненъ дне́сь: * ѿ скорбе́й бо премѣне́нiе, дв҃о бг҃ороди́тельнице, * зна́менiе i҆кѡ́ны твоеѧ̀, пречⷭ҇таѧ, * пра́здникъ свѣ́телъ торжествꙋ́юще зове́мъ: * влⷣчце, и҆зба́ви ѿ бѣ́дъ дꙋ́шы на̑ша.

Два́жды.

Сѐ ны́нѣ вре́мѧ благопрiѧ́тно, * сѐ ны́нѣ де́нь спасе́нiѧ, * сѐ хра́мъ пресвѣ́телъ и҆ мѣ́сто свѧще́нiѧ, * зна́менiѧ i҆кѡ́ны твоеѧ̀, пречⷭ҇таѧ, * пра́здникъ дꙋхо́внѣ соверша́юще, вопiе́мъ: * влⷣчце мт҃и хрⷭ҇та̀ бг҃а, * и҆зба́ви ѿ бѣ́дъ дꙋ́шы на́шѧ. 

Чꙋ́дное ѡ҆долѣ́нiе, * и҆ зна́менiе стра́шно и҆ ве́щь пресла́внꙋю * дне́сь пра́зднꙋюще лю́дiе твоѝ, бцⷣе, * похва́льнꙋю пѣ́снь съ гаврiи́ломъ прино́симъ тѝ, глаго́люще: * ра́дꙋйсѧ, ѡ҆бра́дованнаѧ.

Сла́ва, и҆ ны́нѣ, гла́съ а҃:

Ди̑вна правосла́вныхъ торжєства̀, дне́сь сте́кшесѧ ѱалѡ́мскаѧ пѣ̑нiѧ принесе́мъ, глаго́люще: воскрⷭ҇нѝ, гдⷭ҇и, въ поко́й тво́й, ты̀ и҆ кiвѡ́тъ ст҃ы́ни твоеѧ̀: ꙗ҆́кѡ побѣ́дꙋ дарова́лъ є҆сѝ ѻ҆́бразъ пречⷭ҇тыѧ твоеѧ̀ мт҃ре, сло́ве. є҆ѧ́же моли́твами, i҆и҃се всеси́льне, спасѝ дꙋ́шы на́шѧ.

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

До́мꙋ премꙋ́дрости бж҃iѧ, * чꙋ́дномꙋ ст҃и́телю, * ꙗ҆́вльсѧ свѣ́тлымъ ѻ҆́бразомъ, * дерза́ти повелѣва́етъ, * и҆ наде́жди не ѿпа́дати.

Стíхъ: Воскреснѝ, гдⷭ҇и, въ поко́й тво́й, ты̀ и҆ кiвѡ́тъ ст҃ы́ни твоеѧ̀.

Въ хра́мъ тво́й, влⷣчце, * соше́дшесѧ наро́ди, * молѧ́шесѧ глаго́лахꙋ: * ви́ждь ѡ҆sлобле́нiе на́ше, * и҆ пода́ждь на́мъ по́мощь, пречⷭ҇таѧ.

Стíхъ: Клѧ́тсѧ гдⷭ҇ь дв҃дꙋ и҆́стиною, и҆ не ѿве́ржетсѧ є҆ѧ̀.

Ви́ждь, пречⷭ҇таѧ, бѣды̑ ра̑бъ твои́хъ, * и҆ не ѿри́ни на́съ въ коне́цъ, * на твою̀ по́мощь надѣ́ющихсѧ, * да всѝ вопiе́мъ тѝ: * ра́дꙋйсѧ, ѡ҆бра́дованнаѧ.

Сла́ва, и҆ ны́нѣ, гла́съ а҃:

Стрѣло́ю стрѣли́вшихъ неразꙋ́мнѣ, ѻ҆́бразꙋ твоемꙋ̀, пречⷭ҇таѧ, бг҃ора́нною стрѣло́ю тѣ́хъ ѹ҆ѧзвѝ, не то́кмѡ сердца̀, но и҆ дꙋ́шы: и҆ и҆сто́чникъ честны́ѧ i҆кѡ́ны твоеѧ̀, тѣ̑мъ неꙋтѣ́шимый пла́чь наведѐ, на́мъ же лю́демъ твои̑мъ ра́дость ве́лiю сотворѝ i҆кѡ́ною твое́ю, пречⷭ҇таѧ мт҃и сло́ва: є҆ѧ́же ра́ди спасѝ дꙋ́шы на́шѧ.

Тропа́рь, гла́съ д҃:

Ꙗ҆́кѡ неѡбори́мꙋю стѣ́нꙋ и҆ и҆сто́чникъ чꙋде́съ  стѧжа́вше тѧ̀ рабѝ твоѝ, бцⷣе пречⷭ҇таѧ, сопроти́вныхъ ѡ҆полчє́нiѧ низлага́емъ. тѣ́мже мо́лимъ тѧ̀: ми́ръ гра́дꙋ твоемꙋ̀ да́рꙋй, и҆ дꙋша́мъ на́шымъ ве́лiю ми́лость.



На вели́цѣй вече́рни стiхологисꙋ́емъ, Бл҃же́нъ мꙋ́жъ: пе́рвый а҆нтiфѡ́нъ.

На Гдⷭ҇и, воззва́хъ, стiхи̑ры на п҃, гла́съ и҃. Самогла́сны:

Го́рдостiю за́висти распали́вшесѧ, и҆ неи́стовствомъ ѡ҆держи́ми, и҆ногда̀ ненака́заннiи, наче́нше проти̑внаѧ на гра́дъ тво́й, пречⷭ҇таѧ: но ѻ҆ба́че са́ми спѧ́ти бы́ша и҆ падо́ша, ѱало́мски, при а҆́дѣ, бг҃ороди́тельнице.

Внегда̀ ѹ҆́бѡ мꙋ́жiе вели́кагѡ нова́града, ви́дѣвше себѐ проти́вными ѡ҆бстои́мы, ни ѿкꙋ́дꙋ же по́мощи надѣ́ющесѧ, то́кмѡ тебѣ̀, пречⷭ҇таѧ, молѧ́щесѧ, глаго́лахꙋ: ви́ждь, бцⷣе, бѣды̑ ра̑бъ твои́хъ, и҆ не ѿри́ни моле́нiѧ на́шегѡ въ коне́цъ, да разꙋмѣ́ютъ сопроти́внiи, ꙗ҆́кѡ ты̀ є҆сѝ, пречⷭ҇таѧ, застꙋпле́нiе дꙋша́мъ на́шымъ.

Ди́внꙋю гра́дꙋ твоемꙋ̀ побѣ́дꙋ дарова́ла є҆сѝ, дв҃о пречⷭ҇таѧ. ты́ бо є҆сѝ томꙋ̀ тве́рдое ѡ҆гражде́нiе, на врагѝ ѹ҆крѣплѧ́ющи{Исправлена опечатка оригинала:  ѹ҆крѣплѧ́ющи. Прим.  orthlib}, и҆ держа́внѡ непокори̑выѧ покарѧ́ющи при́снѡ. тѣ́мже чи́стою вѣ́рою сла́вимъ тѧ̀, и҆ сн҃ꙋ твоемꙋ̀ любе́знѡ вопiе́мъ: i҆и҃се всеси́льне, спасѝ всѣ́хъ, ꙗ҆́кѡ милосе́рдъ.

Да́лъ є҆сѝ зна́менiе живо́тное, ѻ҆́бразъ, пречⷭ҇тыѧ твоеѧ̀ мт҃ре, сло́ве, ю҆́же зрѧ́ще любе́знѡ ѡ҆блобыза́емъ, и҆ ѿ сеѧ̀ ра́дости и҆спо́лнившесѧ, стра́шни врагѡ́мъ борю́щымсѧ съ на́ми ꙗ҆влѧ́емсѧ, и҆ та́инство премꙋ́дрости бж҃iѧ ви́дѣвше, хва́лимъ тѧ̀ па́че сло́ва ро́ждшагосѧ и҆зъ неѧ̀: i҆и҃се, чꙋ́днаѧ добро́то, спасѝ всѣ́хъ, ꙗ҆́кѡ милосе́рдъ.

Сла́ва, и҆ ны́нѣ, гла́съ s҃:

Весели́тесѧ, лю́дiе, и҆ всѝ правосла́внiи собо́ри вели́кагѡ нова́града дне́сь, и҆ рꙋка́ми восплещи́те ꙗ҆зы́цы съ  весе́лiемъ: се́ бо цр҃и́ца, цр҃ѧ̀ хрⷭ҇та̀ ро́ждшаѧ, ст҃и́телю ꙗ҆ви́сѧ чꙋ́днымъ ѻ҆́бразомъ, дерза́ти наро́дѡмъ повелѣва́ѧ, ꙗ҆́коже нѣ́кiй воево́да: въ печа́ли сꙋ́щымъ тогда̀ ра́дость сотворѝ, сопроти́вныхъ побѣди́вши. и҆ тебѣ̀, ра́дость ро́ждшей всѣ̑мъ, любо́вiю вопiе́мъ: дв҃о пречⷭ҇таѧ, молѝ спасти́сѧ дꙋша́мъ на́шымъ.

Вхо́дъ. Прокíменъ днѐ. И҆ чтє́нiѧ. Бытiѧ̀ чте́нiе.

[Глава̀ к҃и] И҆зы́де i҆а́кѡвъ ѿ стꙋденца̀ клѧ́твеннагѡ, и҆ и҆́де въ харра́нь. И҆ ѡ҆брѣ́те мѣ́сто, и҆ спа̀ та́мѡ: за́йде бо со́лнце, и҆ взѧ́тъ ѿ ка́менiѧ мѣ́ста тогѡ̀, и҆ положѝ возгла́вiе себѣ̀, и҆ спа̀ на мѣ́стѣ ѻ҆́номъ, и҆ со́нъ ви́дѣ: И҆ сѐ лѣ́ствица ѹ҆твержде́на на землѝ, є҆ѧ́же глава̀ досѧза́ше до нб҃съ, и҆ а҆́гг҃ли бж҃iи восхожда́хꙋ и҆ низхожда́хꙋ по не́й. Гдⷭ҇ь же ѹ҆твержда́шесѧ на не́й, и҆ речѐ: а҆́зъ бг҃ъ а҆враа́мовъ, ѻ҆тца̀ твоегѡ̀, и҆ бг҃ъ i҆саа́ковъ, не бо́йсѧ: землѧ̀, и҆дѣ́же ты̀ спи́ши на не́й, тебѣ̀ да́мъ ю҆̀, и҆ сѣ́мени твоемꙋ̀. И҆ бꙋ́детъ сѣ́мѧ твоѐ, ꙗ҆́кѡ песо́къ земны́й, и҆ распространи́тсѧ на мо́ре, и҆ лíвꙋ, и҆ сѣ́веръ, и҆ на восто́ки. И҆ возблагословѧ́тсѧ ѡ҆ тебѣ̀ всѧ̑ колѣ̑на земна̑ѧ, и҆ ѡ҆ сѣ́мени твое́мъ. И҆ сѐ а҆́зъ съ тобо́ю сохранѧ́ѧй тѧ̀ на всѧ́комъ пꙋтѝ, а҆́може а҆́ще по́йдеши. И҆ возвращꙋ́ тѧ въ зе́млю сiю̀, ꙗ҆́кѡ не и҆́мамъ тебѐ ѡ҆ста́вити, до́ндеже сотвори́ти мѝ всѧ̑, є҆ли̑ка глаго́лахъ тебѣ̀. И҆ воста̀ i҆а́кѡвъ ѿ сна̀ своегѡ̀, и҆ речѐ: ꙗ҆́кѡ є҆́сть гдⷭ҇ь на мѣ́стѣ се́мъ, а҆́зъ же не вѣ́дѣхъ. И҆ ѹ҆боѧ́сѧ, и҆ речѐ: ꙗ҆́кѡ стра́шно мѣ́сто сiѐ, нѣ́сть сiѐ, но до́мъ бж҃iй, и҆ сiѧ̀ врата̀ небє́снаѧ.

Прⷪ҇ро́чества i҆езекiи́лева чте́нiе.

[Глава̀ м҃г] Та́кѡ глаго́летъ гдⷭ҇ь: бꙋ́детъ ѿ днѐ ѻ҆сма́гѡ и҆ про́чее, сотворѧ́тъ i҆ерє́и на ѻ҆лтарѝ всесожже́нiѧ ва́шегѡ, и҆ ꙗ҆̀же спасе́нiѧ ва́шегѡ, и҆ прiимꙋ̀ вы̀, глаго́летъ а҆дѡнаì гдⷭ҇ь. И҆ ѡ҆брати́ мѧ на пꙋ́ть вра́тъ ст҃ы́хъ внѣ́шнихъ,  зрѧ́щихъ на восто́ки, и҆ сiѧ̑ бѧ́хꙋ затворє́на. [м҃д] И҆ речѐ гдⷭ҇ь ко мнѣ̀: врата̀ сiѧ̑ затворє́на бꙋ́дꙋтъ, и҆ не ѿве́рзꙋтсѧ, и҆ никто́же про́йдетъ сквозѣ̀ и҆́хъ: ꙗ҆́кѡ гдⷭ҇ь бг҃ъ i҆и҃левъ про́йдетъ и҆́ми, и҆ бꙋ́дꙋтъ заключє́на. Ꙗ҆́кѡ и҆гꙋ́менъ сѧ́детъ въ ни́хъ снѣ́сти хлѣ́бъ, по пꙋтѝ є҆ла́мскихъ вра́тъ вни́детъ, и҆ по пꙋтѝ є҆гѡ̀ и҆зы́детъ. И҆ введе́ мѧ по пꙋтѝ вра́тъ ст҃ы́хъ, сꙋ́щихъ къ сѣ́верꙋ, прѧ́мѡ до́мꙋ, и҆ ви́дѣхъ, и҆ сѐ и҆спо́лнь сла́вы до́мъ гдⷭ҇ень.

При́тчей чте́нiе.

[Глава̀ ѳ҃] Премꙋ́дрость созда̀ себѣ̀ до́мъ, и҆ ѹ҆твердѝ столпѡ́въ се́дмь. Закла̀ своѧ̑ же́ртвєннаѧ, и҆ растворѝ въ ча́ши свое́й вiно̀, и҆ ѹ҆гото́ва свою̀ трапе́зꙋ. Посла̀ своѧ̑ рабы̑ созыва́ющи съ высо́кимъ проповѣ́данiемъ на ча́шꙋ, глаго́лющи: и҆́же є҆́сть безꙋ́менъ, да ѹ҆клони́тсѧ ко мнѣ̀, и҆ тре́бꙋющымъ ѹ҆ма̀ речѐ: прiиди́те, ꙗ҆ди́те мо́й хлѣ́бъ, и҆ пíйте вiно̀, є҆́же раствори́хъ ва́мъ. Ѡ҆ста́вите безꙋ́мiе, и҆ жи́ви бꙋ́дете: и҆ взыщи́те ра́зꙋма, да поживетѐ, и҆ и҆спра́вите ра́зꙋмъ въ вѣ́дѣнiи. Наказꙋ́ѧй sлы̑ѧ, прiи́метъ себѣ̀ безче́стiе: ѡ҆блича́ѧй же нечести́ваго, ѡ҆поро́читъ себѐ: ѡ҆бличе́нiе бо нечести́вомꙋ, ра̑ны є҆мꙋ̀. Не ѡ҆блича́й sлы́хъ, да не возненави́дѧтъ тебѐ: ѡ҆блича́й премꙋ́дра, и҆ возлю́битъ тѧ̀. Да́ждь премꙋ́дромꙋ винꙋ̀, и҆ премꙋ́дрѣйшiй бꙋ́детъ: сказꙋ́й пра́ведномꙋ, и҆ приложи́тъ прiима́ти. Нача́ло премꙋ́дрости, стра́хъ гдⷭ҇ень, и҆ совѣ́тъ ст҃ы́хъ, ра́зꙋмъ. Разꙋмѣ́ти бо зако́нъ, по́мысла є҆́сть блага́гѡ: си́мъ бо ѻ҆́бразомъ мно́гое поживе́ши вре́мѧ, и҆ приложа́тсѧ тебѣ̀ лѣ̑та живота̀.

На лiтíи стiхи̑ры, гла́съ s҃:

Ро́ги грѣ́шныхъ сотро́шасѧ, и҆ лꙋ́цы и҆́хъ сокрꙋши́шасѧ, грѣхо́вною бо тмо́ю ѻ҆́чи помрачи́вше, и҆ дрꙋ́гъ дрꙋ́га ꙗ҆́кѡ сопроти́вна зрѧ́ще, ѻ҆рꙋ́жiемъ неми́лостивнѡ себѐ ѹ҆ѧзвлѧ́хꙋ: наро́ди же ви́дѣвше по́мощь твою̀,  влⷣчце, на сопроти̑вныѧ ѹ҆стреми́шасѧ, тебѐ на по́мощь призыва́юще.

Ꙗ҆́коже и҆ногда̀ крѣ́пкiй дв҃дъ, сопроти́вѧщагосѧ го́рдаго голiа́ѳа, си́лою сн҃а твоегѡ̀ препоѧ́савсѧ, низложѝ: та́кожде и҆ лю́дiе твоѝ, пречⷭ҇таѧ, и҆мꙋ́ще ѻ҆́бразъ тво́й честны́й, пресла́вно ѡ҆долѣ́нiе показа́ша.

Чꙋ́днаѧ побѣ́да и҆ ди́вное ѡ҆долѣ́нiе, честны́ѧ i҆кѡ́ны твоеѧ̀, пречⷭ҇таѧ мт҃и сло́ва, ѹ҆дивлѧ́етъ ѹ҆́мъ, и҆ ѹ҆жаса́етъ по́мыслъ: безꙿѻрꙋ́жнiи бо ѻ҆рꙋ̑жныѧ побѣжда́хꙋ, си́лою твое́ю, дв҃о всепѣ́таѧ, и҆ посо́бiемъ бжⷭ҇твеннагѡ зра́ка твоегѡ̀, во спасе́нiе дꙋша́мъ на́шымъ.

Сла́ва, и҆ ны́нѣ, гла́съ то́йже:

Сѐ де́нь и҆збавле́нiѧ на́шегѡ наста̀, и҆ сме́рти премѣне́нiе, ра́дꙋйтесѧ собо́ри дне́сь вели́кагѡ нова́града, и҆ веселѧ́щесѧ торжествꙋ́йте: и҆̀же бо на на́съ подви́гшiисѧ, коне́чнѣ бг҃ора́нными ꙗ҆́звами ѹ҆ѧзви́шасѧ. тѣ́мже пречⷭ҇тѣй, и҆ и҆зъ неѧ̀ нетлѣ́ннѡ воплоще́нномꙋ сло́вꙋ вопiе́мъ: i҆и҃се всеси́льне, моли́твами ро́ждшiѧ тѧ̀, спасѝ всѣ́хъ на́съ, ꙗ҆́кѡ милосе́рдъ.

На стiхо́внѣ стiхи̑ры, гла́съ а҃. Самогла́сны:

Ꙗ҆́коже дре́вле во i҆ерꙋсали́мѣ зорова́велемъ, держа́внаѧ твоѧ̀ десни́ца чꙋдодѣ́йствоваше, гдⷭ҇и, мно́жество безчи́сленное проти́вныхъ побѣдѝ: та́кожде и҆ си́хъ низложѝ прише́дшихъ разори́ти гра́дъ, є҆го́же и҆скꙋпи́лъ є҆сѝ кро́вiю твое́ю, сло́ве, да разꙋмѣ́ютъ ѿ дѣ́лъ, ꙗ҆́кѡ ты̀ и҆зба́витель съ на́ми є҆сѝ.

Стíхъ: Воскрⷭ҇нѝ, гдⷭ҇и, въ поко́й тво́й, ты̀, и҆ кiвѡ́тъ ст҃ы́ни твоеѧ̀.

Ди̑вна правосла́вныхъ торжєства̀, дне́сь сте́кшесѧ ѱало́мскаѧ пѣ̑нiѧ принесе́мъ, глаго́люще: воскрⷭ҇нѝ, гдⷭ҇и, въ поко́й тво́й, ты̀, и҆ кiвѡ́тъ ст҃ы́ни твоеѧ̀, ꙗ҆́кѡ побѣ́дꙋ  дарова̀ ѻ҆́бразъ пречⷭ҇тыѧ твоеѧ̀ мт҃ре, сло́ве. є҆ѧ́же моли́твами, i҆и҃се всеси́льне, спасѝ дꙋ́шы на́шѧ.

Стíхъ: Клѧ́тсѧ гдⷭ҇ь дв҃дꙋ и҆́стиною, и҆ не ѿве́ржетсѧ є҆ѧ̀.

Стрѣло́ю стрѣли́вшихъ неразꙋ́мнѣ, ѻ҆́бразꙋ твоемꙋ̀, пречⷭ҇таѧ, бг҃ора́нною стрѣло́ю тѣ́хъ ѹ҆ѧзвѝ, не то́кмѡ сердца̀, но и҆ дꙋ́шы, и҆ и҆сто́чникъ честны́ѧ i҆кѡ́ны твоеѧ̀. тѣ́мъ неꙋтѣ́шимый пла́чь наведѐ, на́мъ же лю́демъ твои̑мъ ра́дость ве́лiю сотворѝ i҆кѡ́на твоѧ̀, пречⷭ҇таѧ мт҃и сло́ва: є҆ѧ́же ра́ди спасѝ дꙋ́шы на́шѧ.

Сла́ва, и҆ ны́нѣ, гла́съ и҃:

Мнѧ́щесѧ непокори́вiи ѿ ѡ҆снова́нiѧ разори́ти гра́дъ тво́й, пречⷭ҇таѧ, не разꙋмѣ́вше по́мощь твою̀, влⷣчце: но си́лою твое́ю низложе́ни бы́ша, на бѣжа́нiе ѹ҆стремлѧ́хꙋсѧ, и҆, ꙗ҆́коже ю҆́зами желѣ́зными, слѣпото́ю свѧ́зани бы́вше, и҆ мра́комъ, ꙗ҆́коже дре́вле є҆гѵ́петъ, ѡ҆бꙿѧ́ти не разꙋмѣ́вше, до́ндеже и҆ коне́чнѣ побѣжде́ни бы́ша. тѣ́мже чи́стою вѣ́рою сла́вимъ тѧ̀, и҆ сн҃ꙋ твоемꙋ̀ любе́знѡ вопiе́мъ: моли́твами ро́ждшiѧ тѧ̀, i҆и҃се всеси́льне, неизрече́ннаѧ ра́досте, сохранѧ́й гра́дъ тво́й невреди́мь, ꙗ҆́кѡ милосе́рдъ и҆ чл҃вѣколю́бецъ.

На благослове́нiи хлѣ́бѡвъ тропа́рь, гла́съ д҃: Ꙗ҆́кѡ неѡбори́мꙋю стѣ́нꙋ: три́жды. Пи́санъ на ма́лѣй вече́рни.

[Зрѝ] А҆́ще нѣ́сть бдѣ́нiѧ, глаго́лемъ тропа́рь є҆ди́ножды. А҆́ще хра́мъ пресвѧты́ѧ бцⷣы зна́менiѧ, пое́тсѧ слꙋ́жба зна́менiѧ є҆ди́нагѡ. Кромѣ́ же хра́ма пое́тсѧ слꙋ́жба зна́менiѧ, со i҆а́кѡвомъ пе́рсѧниномъ, си́це:

На ма́лѣй вече́рни, на Гдⷭ҇и, воззва́хъ, стiхи̑ры на д҃, гла́съ а҃. Подо́бенъ: Нбⷭ҇ныхъ чинѡ́въ: Сла́ва, и҆ ны́нѣ гла́съ, то́йже. На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ: съ припѣ́вы и҆́хъ. Сла́ва, и҆ ны́нѣ, гла́съ а҃. и҆ про́чее ѻ҆бы́чное. и҆ ѿпꙋ́стъ. 

На вели́цѣй вече́рни, Блаже́нъ мꙋ́жъ, а҃-й а҆нтiфѡ́нъ. На Гдⷭ҇и, воззва́хъ, стiхи̑ры на и҃: Бцⷣы, д҃, гла́съ и҃. самогла́сны: Го́рдостiю за́висти: и҆ мꙋ́ченика д҃, гла́съ в҃. Подо́бенъ: Е҆гда̀ ѿ дре́ва. Мíра кра̑снаѧ ѡ҆ста́вль: Сла́ва, мꙋ́ченика, гла́съ є҃: Ди́венъ бы́лъ є҆сѝ, i҆а́кѡве: И҆ ны́нѣ, бцⷣы, гла́съ s҃: Весели́тесѧ лю́дiе: Вхо́дъ. Прокíменъ днѐ. чтє́нiѧ бцⷣы г҃. На лiтíи стiхи̑ры, гла́съ s҃: Ро́ги грѣ́шныхъ сотро́шасѧ: Сла́ва, и҆ ны́нѣ, гла́съ то́йже: Сѐ де́нь и҆збавле́нiѧ на́шегѡ наста̀: На стiхо́внѣ стiхи̑ры, гла́съ а҃, самогла́сны: Ꙗ҆́коже дре́вле во i҆ерⷭ҇ли́мѣ: съ припѣ́вы и҆́хъ. Стíхъ а҃: Воскрⷭ҇нѝ, гдⷭ҇и, въ поко́й тво́й: Стíхъ в҃: Клѧ́тсѧ гдⷭ҇ь дв҃дꙋ и҆́стиною: Сла́ва, мꙋ́ченика, гла́съ и҃: Вѣ́рнѡ соше́дшесѧ дне́сь: И҆ ны́нѣ, бцⷣы, гла́съ то́йже: Мнѧ́щесѧ непокори́вiи: Тропа́рь мꙋ́ченика, гла́съ д҃. Сла́ва, и҆ ны́нѣ, гла́съ то́йже: Ꙗ҆́кѡ неѡбори́мꙋю стѣ́нꙋ:

На ѹ҆́трени: на Бг҃ъ гдⷭ҇ь, тропа́рь бцⷣы, два́жды: Сла́ва, мꙋ́ченика: И҆ ны́нѣ, бцⷣы. По а҃ каѳíсмѣ, и҆ по в҃, и҆ по полѷеле́и сѣда́льны бцⷣы, и҆ чте́нiе. Степє́нна, а҃ а҆нтiфѡ́нъ, д҃-гѡ гла́са. Прокíменъ, гла́съ д҃: Слы́ши, дщѝ, и҆ ви́ждь, и҆ приклонѝ ѹ҆́хо твоѐ. Стíхъ: Ѿры́гнꙋ се́рдце моѐ: Е҆ѵⷢ҇лiе лꙋкѝ, зача́ло д҃: Воста́вши марiа́мъ: По н҃- мъ ѱалмѣ̀ стiхи́ра, гла́съ s҃: Весели́тесѧ, лю́дiе: пи́сана на Гдⷭ҇и, воззва́хъ, Сла́ва. Канѡ́на два̀ бцⷣы, на и҃: є҆ди́нъ, гла́съ s҃: дрꙋгíй, гла́съ и҃: и҆ мꙋ́ченика на s҃, гла́съ в҃: Катава́сiа: Хрⷭ҇то́съ ражда́етсѧ: По г҃ пѣ́сни, конда́къ мꙋ́ченика, и҆ i҆́косъ, и҆ сѣда́ленъ бцⷣы, гла́съ и҃. Сла́ва, ст҃а́гѡ сѣда́ленъ, гла́съ то́йже. И҆ ны́нѣ, бцⷣы. По s҃ пѣ́сни, конда́къ бцⷣы, гла́съ д҃. Подо́бенъ: Ꙗ҆ви́лсѧ є҆сѝ дне́сь: Честна́гѡ ѻ҆́браза твоегѡ̀ зна́менiе: и҆ i҆́косъ. и҆ чте́мъ про́логъ. По ѳ҃ пѣ́сни, свѣти́ленъ бцⷣы: Сла́ва, мꙋ́ченика: И҆ ны́нѣ, бцⷣы. На хвали́техъ стiхи̑ры на д҃, гла́съ s҃, самогла́сны: Непоко́рствомъ ра́зꙋма: Сла́ва, мꙋ́ченика, гла́съ в҃: Терпѣ́въ въ страда́нiи, мч҃ниче: И҆ ны́нѣ, бцⷣы, гла́съ и҃: Мнѧ́щесѧ непокори́вiи: Славосло́вiе вели́кое, по трⷭ҇то́мъ  тропа́рь ст҃а́гѡ: Сла́ва, и҆ ны́нѣ, бцⷣы. є҆ктєнiѝ, и҆ ѿпꙋ́стъ, и҆ ча́съ а҃. На а҃-мъ часѣ̀ тропа́рь бцⷣы: Сла́ва, ст҃а́гѡ: И҆ ны́нѣ, бг҃оро́диченъ часѡ́въ. По трⷭ҇то́мъ на всѣ́хъ часѣ́хъ конда́къ бцⷣы, непремѣ́ннѡ. И҆ соверше́нный ѿпꙋ́стъ.

На лiтꙋргíи: блажє́нна бцⷣы, а҃-гѡ канѡ́на пѣ́снь г҃-ѧ, на д҃: в҃-гѡ канѡ́на пѣ́снь s҃-ѧ, на д҃. Прокíменъ, пѣ́снь бцⷣы, гла́съ г҃: Вели́читъ дꙋша̀ моѧ̀ гдⷭ҇а: Стíхъ: Ꙗ҆́кѡ призрѣ̀ на смире́нiе рабы̀ своеѧ̀: И҆ мꙋ́ченика прокíменъ, гла́съ, д҃: Ст҃ы̑мъ, и҆̀же сꙋ́ть на землѝ є҆гѡ̀: бцⷣы а҆пⷭ҇лъ къ є҆вре́ємъ зача́ло т҃к: Мꙋ́ченика а҆пⷭ҇лъ къ є҆фесе́ємъ, зача́ло сл҃г. А҆ллилꙋ́iа, гла́съ и҃. Слы́ши, дщѝ, и҆ ви́ждь: Стíхъ: Лицꙋ̀ твоемꙋ̀ помо́лѧтсѧ бога́тiи лю́дстiи. И҆ мꙋ́ченика, Стíхъ: Мнѡ́ги скѡ́рби првⷣнымъ: Бцⷣы, є҆ѵⷢ҇лiе лꙋкѝ, зача́ло н҃д: Вни́де i҆и҃съ въ ве́сь нѣ́кꙋю: Мꙋ́ченика, є҆ѵⷢ҇лiе i҆ѡа́нна, зача́ло и҃: А҆́зъ є҆́смь лоза̀ и҆́стиннаѧ: Прича́стенъ бцⷣы: Ча́шꙋ спасе́нiѧ: Мꙋ́ченика: Въ па́мѧть вѣ́чнꙋю:

Потре́бно є҆́сть вѣ́дати и҆ сѐ, ꙗ҆́кѡ а҆́ще слꙋчи́тсѧ въ недѣ́лю пра́здникъ прест҃ы́ѧ бцⷣы чⷭ҇тна́гѡ є҆ѧ̀ зна́менiѧ, и҆ ст҃а́гѡ великомꙋ́ченика i҆а́кѡва пе́рсскагѡ:

Ве́черъ, на ма́лѣй вече́рни, на Гдⷭ҇и, воззва́хъ, стiхи̑ры воскрⷭ҇ны гла́са, на д҃: Сла́ва, и҆ ны́нѣ, зна́менiѧ. На стiхо́внѣ стiхи́ра воскрⷭ҇на є҆ди́на, и҆ зна́менiѧ стiхо́вна со стiхѝ є҆ѧ̀: Сла́ва, и҆ ны́нѣ, зна́менiѧ. Та́же, Ны́нѣ ѿпꙋща́еши: и҆ по трист҃о́мъ тропа́рь воскрⷭ҇нъ: Сла́ва, и҆ ны́нѣ, зна́менiѧ. є҆ктенiа̀ ма́лаѧ: Поми́лꙋй на́съ, бж҃е: и҆ ѿпꙋ́стъ.

На вели́цѣй вече́рни: по ѻ҆бы́чномъ стiхосло́вiи, на Гдⷭ҇и, воззва́хъ, стiхи̑ры воскрⷭ҇ны трѝ, и҆ @восто́ченъ@{@А҆нато́лiевъ@} є҆ди́нъ: и҆ зна́менiѧ трѝ: и҆ мꙋ́ченика i҆а́кѡва г҃. Сла́ва, зна́менiѧ. И҆ ны́нѣ, бг҃оро́диченъ пе́рвый гла́са. Чтє́нiѧ зна́менiѧ. На лiтíи стiхи̑ры зна́менiѧ. Сла́ва, мꙋ́ченика. И҆ ны́нѣ, зна́менiѧ. На стiхо́внѣ стiхи̑ры воскрⷭ҇ны. Сла́ва, i҆а́кѡва. И҆ ны́нѣ, зна́менiѧ. На благослове́нiи хлѣ́бѡвъ тропа́рь зна́менiѧ, три́жды. А҆́ще нѣ́сть бдѣ́нiѧ,  глаго́лемъ тропа́рь воскрⷭ҇нъ. Сла́ва, i҆а́кѡва. И҆ ны́нѣ, зна́менiѧ.

На ѹ҆́трени, на Бг҃ъ гдⷭ҇ь, тропа́рь воскрⷭ҇нъ два́жды: Сла́ва, i҆а́кѡва, И҆ ны́нѣ, зна́менiѧ. По каѳíсмахъ сѣда́льны воскрⷭ҇ны съ бг҃оро́дичны и҆́хъ: Та́же полѷеле́й, и҆ велича́нiе пое́мъ:

Досто́йно є҆́сть блажи́ти тѧ̀, бцⷣе дв҃о, честнѣ́йшꙋю херꙋвȋмъ, и҆ сла́внѣйшꙋю безъ сравне́нiѧ серафȋмъ. и҆лѝ: Пѣ́снь всѧ́кꙋ дꙋхо́внꙋю принесе́мъ бцⷣѣ. Ѱало́мъ и҆збра́нный: Помѧнѝ, гдⷭ҇и, дв҃да, и҆ всю̀ кро́тость є҆гѡ̀. И҆ тропарѝ: А҆́гг҃льскiй собо́ръ: И҆ сѣда́льны зна́менiѧ кꙋ́пнѡ всѧ̑ трѝ. Степє́нна, и҆ прокíменъ гла́са. Е҆ѵⷢ҇лiе воскрⷭ҇но. Та́же, Воскрⷭ҇нiе хрⷭ҇то́во: Ѱало́мъ н҃. стiхи́ра воскрⷭ҇на. Канѡ́нъ воскрⷭ҇нъ со i҆рмосо́мъ на д҃. Зна́менiѧ є҆ди́нъ канѡ́нъ на s҃. Мꙋ́ченикꙋ i҆а́кѡвꙋ, на д҃. Катава́сiа: Хрⷭ҇то́съ ражда́етсѧ: По г҃ пѣ́сни, конда́къ зна́менiѧ, и҆ мꙋ́ченика, и҆ сѣда́ленъ мꙋ́ченика. Сла́ва, и҆ ны́нѣ, зна́менiѧ. По s҃-й пѣ́сни конда́къ, и҆ i҆́косъ воскрⷭ҇нъ. На ѳ҃-й пѣ́сни пое́мъ, Честнѣ́йшꙋю: Свѣти́ленъ воскрⷭ҇нъ. Сла́ва, мꙋ́ченика, И҆ ны́нѣ, зна́менiѧ. На хвали́техъ стiхи̑ры воскрⷭ҇ны д҃: и҆ зна́менiѧ со Сла́внымъ д҃, самогла́сны, гла́съ s҃, со стiхѝ. Стiхи́ же глаго́лемъ: Воскрⷭ҇нѝ, гдⷭ҇и, въ поко́й тво́й: Клѧ́тсѧ гдⷭ҇ь дв҃дꙋ и҆́стиною, и҆ не ѿве́ржетсѧ є҆ѧ̀. Сла́ва, стiхи́ра є҆ѵⷢ҇льскаѧ. И҆ ны́нѣ: Пребл҃гослове́нна є҆сѝ: Славосло́вiе вели́кое, и҆ по трист҃о́мъ тропа́рь воскрⷭ҇нъ то́чiю. є҆ктєнiѝ, и҆ ѿпꙋ́стъ. Та́же ча́съ а҃. На а҃-мъ часѣ̀ тропа́рь воскрⷭ҇нъ. Сла́ва, зна́менiѧ. И҆ ны́нѣ, бг҃оро́диченъ часѡ́въ. По Ѻ҆́ч҃е на́шъ, конда́къ зна́менiѧ, и҆ про́чее послѣ́дованiе пе́рвагѡ часа̀, и҆ ѿпꙋ́стъ. На г҃-мъ часѣ̀ тропа́рь воскрⷭ҇нъ. Сла́ва, мꙋ́ченика, И҆ ны́нѣ, бг҃оро́диченъ часѡ́въ. Та́кожде, и҆ на s҃-мъ часѣ̀, и҆ на ѳ҃-мъ, глаго́лемъ тропа́рь зна́менiѧ и҆ мꙋ́ченикꙋ, премѣнѧ́юще: тропа́рь же воскрⷭ҇нъ глаго́летсѧ непремѣ́ннѡ. По Ѻ҆́ч҃е на́шъ: кондакѝ, воскрⷭ҇нъ и҆ зна́менiѧ, глаго́лемъ премѣнѧ́юще.

На лiтꙋргíи: Блажє́нна гла́са, на s҃: и҆ бцⷣы, пѣ́снь г҃-ѧ, на д҃. По вхо́дѣ, тропа́рь воскрⷭ҇нъ, и҆ зна́менiѧ, и҆ мꙋ́ченика.  Конда́къ воскрⷭ҇нъ. Сла́ва, конда́къ мꙋ́ченика: И҆ ны́нѣ, зна́менiѧ. Прокíменъ, а҆пⷭ҇лъ, а҆ллилꙋ́iа, є҆ѵⷢ҇лiе, и҆ прича́стенъ, пре́жде воскрⷭ҇нъ, и҆ пото́мъ бцⷣы.



На ѹ҆́трени, на Бг҃ъ гдⷭ҇ь, тропа́рь:

Ꙗ҆́кѡ неѡбори́мꙋю стѣ́нꙋ: Три́жды.

По а҃ стiхосло́вiи сѣда́ленъ, гла́съ д҃. Поⷣ: Ꙗ҆ви́лсѧ є҆сѝ дне́сь:

Ѻ҆́чи мы́слєнныѧ ѡ҆чи́стивше, прiиди́те ли́цы вели́кагѡ нова́града дне́сь, торжествꙋ́имъ свѣ́тлѡ, чтꙋ́ще бг҃оѻтрокови́цꙋ, добро́тꙋ i҆а́кѡвлю, и҆ невѣ́стꙋ всѣ́хъ цр҃ѧ̀ хрⷭ҇та̀ бг҃а на́шегѡ: сiѧ́ бо показа́сѧ нб҃о, и҆ кра́снаѧ пала́та, и҆ хра́мъ ѡ҆дꙋшевле́нный, и҆ сеѧ̀ си́лою проти̑вныѧ побѣжда́емъ.

Сла́ва, и҆ ны́нѣ, то́йже.

По в҃ стiхосло́вiи сѣда́ленъ, гла́съ а҃. Подо́бенъ: Гро́бъ тво́й, сп҃се:

Пречⷭ҇таѧ твоѧ̀ i҆кѡ́на, бцⷣе дв҃о, врачевство̀ гра́дꙋ твоемꙋ̀ дарова́сѧ дꙋхо́вное: къ не́йже приходѧ́ще покланѧ́емсѧ и҆ чествꙋ́емъ, и҆ ѿ жела́нiѧ се́рдца цѣлꙋ́емъ, и҆сцѣле́нiй благода́ть почерпа́юще, и҆ недꙋ́гъ тѣле́сныхъ, и҆ дꙋше́вныхъ страсте́й, твои́ми моли́твами свобожда́емсѧ.

Сла́ва, и҆ ны́нѣ, то́йже:

По полѷеле́и сѣда́ленъ, гла́съ и҃. Подо́бенъ: Повелѣ́нное:

Ꙗ҆́же нб҃съ превы́шши сꙋ́щи, и҆ херꙋвȋмъ вои́стиннꙋ сла́внѣйши, и҆ всеѧ̀ тва́ри честнѣ́йши, дв҃о пречⷭ҇таѧ, дне́сь благода́рствєннаѧ рабѝ твоѝ прино́симъ ѻ҆́бразꙋ честна́гѡ твоегѡ̀ подо́бiѧ: ты́ бо стра́ннꙋю побѣ́дꙋ, и҆ ди́вное ѡ҆долѣ́нiе гра́дꙋ твоемꙋ̀ дарова́ла є҆сѝ. тѣ́мже согла́снѡ пою́ще, вопiе́мъ тѝ: влⷣчце, бцⷣе, молѝ хрⷭ҇та̀ бг҃а, грѣхѡ́въ ѡ҆ставле́нiе дарова́ти, тебе́ бо наде́ждꙋ и҆́мамы рабѝ твоѝ.

Сла́ва, и҆ ны́нѣ, то́йже:

Степє́нна, а҃-й а҆нтiфѡ́нъ д҃-гѡ гла́са. Прокíменъ: Слы́ши, дщѝ, и҆ ви́ждь, и҆ приклонѝ ѹ҆́хо твоѐ. Стíхъ: Ѿры́гнꙋ се́рдце моѐ  сло́во бла́го: Всѧ́кое дыха́нiе: Е҆ѵⷢ҇лiе лꙋкѝ, зача́ло д҃: Во дни̑ ѻ҆́ны, воста́вши марiа́мъ: По н҃-мъ ѱалмѣ̀ стiхи́ра, гла́съ s҃:

Весели́тесѧ лю́дiе:

Пи́сана на вели́цѣй вече́рни, на Гдⷭ҇и, воззва́хъ, Сла́вникъ канѡ́на в҃: i҆рмосы̀ пе́рвагѡ канѡ́на по два́жды: тропарѝ во ѻ҆бою̀ на в҃_i.

Канѡ́нъ пе́рвый, творе́нiе свѧщенномона́ха пахѡ́мiа логоѳе́та, є҆гѡ́же краегране́сiе: Да́ждь мѝ сло́во, сло́ве бж҃iй, восхвали́ти ро́ждшꙋю тѧ̀.

Гла́съ s҃. Пѣ́снь а҃. I҆рмо́съ:

Волно́ю морско́ю скры́вшаго дре́вле, гони́телѧ мꙋчи́телѧ, подъ земле́ю скры́ша спасе́нныхъ ѻ҆́троцы: но мы̀, ꙗ҆́кѡ ѻ҆трокови̑цы, гдⷭ҇еви пои́мъ, сла́внѡ бо просла́висѧ.

Да ра́дꙋетсѧ ра́достiю бжⷭ҇твенною мно́жество нова́града дне́сь, зрѧ́ще те́плꙋю застꙋ́пницꙋ, стра́ннꙋ побѣ́дꙋ да́рꙋющꙋ на проти̑вныѧ, и҆ да пое́тъ бжⷭ҇твенными пѣ́сньми.

Ꙗ҆́коже лѣ́ствицꙋ превысокꙋ̀ зри́мъ дне́сь i҆кѡ́нꙋ твою̀, дв҃о всенепоро́чнаѧ, ю҆́же сопроти́внiи зрѧ́ще, коне́чнѣй слѣпотѣ̀ преда́шасѧ: мы́ же къ не́й вѣ́рнѣ взира́юще ѿ бѣ́дъ и҆збавлѧ́емсѧ.

Въ ржⷭ҇твѣ̀ тлѝ не прiи́мши, тлѣ́нiѧ всѣ́хъ на́съ, дв҃о, и҆змѣнѝ, печа̑ли ѹ҆ставлѧ́ющи ма́тернимъ премѣне́нiемъ, бг҃ора́дованнаѧ.

Дрꙋгíй канѡ́нъ. Гла́съ и҃. I҆рмо́съ:

Посѣче́нный несѣко́маго пресѣчѐ, и҆ ви́дѣ со́лнце зе́млю, ю҆́же не ви́дѣ, лю́таго врага̀ вода̀ потопѝ, и҆ непроходи́мое про́йде i҆и҃ль, пѣ́снь же воспѣва́шесѧ: гдⷭ҇еви пои́мъ, сла́внѡ бо просла́висѧ.

Бжⷭ҇твенныѧ си́лы же́злъ дне́сь приѡблиста́ѧ благода́тiю, и҆ свѣ́томъ безмѣ́рнымъ бж҃iе свѧ́то жили́ще, чꙋ́до па́че є҆стества̀ ѻ҆́браза твоегѡ̀, пречⷭ҇таѧ.

Ви́дѣхомъ пресла́вное дне́сь зна́менiе бы́вшее, бжⷭ҇твеннагѡ твоегѡ̀ зра́ка, мт҃и бж҃iѧ: па́че же и҆ сопроти́внiи  ѻ҆́ни ꙗ҆́кѡ ви́дѧще со ѻ҆́бразомъ и҆ си́лꙋ ѿвраща́ющꙋ, а҆́бiе тѣле́сными ѻ҆чи́ма ѡ҆слѣпо́ша.

Наде́ждꙋ и҆мꙋ́ще на тебѐ, бг҃ороди́тельнице, и҆ несꙋмнѣ́ннꙋ вѣ́рꙋ гра́да сегѡ̀ наро́ди, ꙗ҆́кѡ ца́рскiй ски́птръ, тебѐ гра́дꙋ забра̑ла положи́ша, дв҃о неискꙋсобра́чнаѧ.

Ꙗ҆́коже жи́вꙋ мт҃рь сло́ва ви́дѣвше тѧ̀, сꙋемꙋ́дренныхъ многочи́сленное во́инство, ꙗ҆́коже бо́дреннаго блюсти́телѧ, на забра́лѣхъ ѡ҆бстои́мꙋ вѣ́рными, а҆́бiе рꙋ́цѣ и҆́хъ съ про́чими ѹ҆́ды ѡ҆слабѣ́ша.

Катава́сiа: Хрⷭ҇то́съ ражда́етсѧ:

Пѣ́снь г҃. I҆рмо́съ:

Тобо́ю, хрⷭ҇тѐ, нб҃са̀ ѹ҆твержда́єма всѧ̑, сло́во бж҃iе и҆ си́ла, и҆сповѣ́даютъ сла́вꙋ неизрече́ннꙋ, и҆ вседѣ́тельныѧ рꙋкѝ твоеѧ̀ сотворе́нiе: нѣ́сть бо прест҃ъ, ра́звѣ тебє̀, гдⷭ҇и.

Ꙗ҆́кѡ sвѣ́ри ѹ҆стреми́вшесѧ на ста́до твоѐ, пречⷭ҇таѧ, но ты̀ тѣ́хъ чє́люсти сокрꙋшѝ, и҆ си́хъ не́мощны до конца̀ показа̀.

Ѻ҆́бщаго па́стырѧ влⷣкꙋ хрⷭ҇та̀ ро́ждши, дв҃о неискꙋсобра́чнаѧ, томꙋ̀ моли́сѧ, настоѧ́щагѡ гнѣ́ва и҆зба́вити на́съ, и҆ проти́вныхъ ѡ҆бстоѧ́нiѧ, влⷣчце.

Ми́лостиваѧ, ми́лостиваго ро́ждши сп҃са, ви́ждь ѡ҆sлобле́нiе и҆ воздыха́нiе люде́й твои́хъ, ѹ҆скорѝ, пречⷭ҇таѧ, и҆ ѹ҆ще́дри ны̀.

И҆́нъ. I҆рмо́съ:

Ѹ҆твержде́й въ нача́лѣ нб҃са̀ ра́зꙋмомъ, и҆ зе́млю на вода́хъ ѡ҆снова́вый, на ка́мени мѧ̀, хрⷭ҇тѐ, за́повѣдей твои́хъ ѹ҆твердѝ: ꙗ҆́кѡ нѣ́сть свѧ́тъ па́че тебє̀, є҆ди́не чл҃вѣколю́бче.

Пе́рвѣе ѹ҆́бѡ вседержи́тельнаѧ твоѧ̀ десни́ца, гдⷭ҇и, мѡѷсе́емъ чꙋдодѣ́йствꙋѧ, помрача́ше є҆гѵ́петъ: та́кожде и҆ здѣ̀ прише́дшыѧ разори́ти гра́дъ тво́й, ѻ҆́бразомъ мт҃ре твоеѧ̀ помрача́еши.

Ꙗ҆́коже ѹ҆слы́ша чꙋ́дный а҆рхiепíскопъ, ѡ҆бѣща́нiе твоѐ,  бг҃ороди́тельнице, благовѣствова́ше наро́дѡмъ ра́дость, глаго́лѧ. дерза́йте, мт҃и бо бг҃а на́шегѡ съ на́ми є҆́сть.

Пресла́внꙋю побѣ́дꙋ и҆спо́лненꙋ ѹ҆́жаса ви́дѣвше, и҆̀же тогда̀ наро́ди на сопроти̑вныѧ ѡ҆полчи́вшесѧ, и҆ а҆́бiе до конца̀ тѣ́хъ побѣди́ша.

Ны́нѣ наста̀ де́нь весе́лiѧ, зна́менiѧ i҆кѡ́ны твоеѧ̀, дв҃о бг҃ороди́тельнице, и҆ пра́здникъ свѣ́телъ, є҆го́же соверша́юще, вопiе́мъ: нѣ́сть пречⷭ҇тыѧ па́че тебє̀, бг҃оневѣ́сто.

Сѣда́ленъ, гла́съ и҃. Подо́бенъ: Премꙋ́дрости:

Ꙗ҆́же дре́вле прⷪ҇рѡ́ки проповѣ́дасѧ две́рь нбⷭ҇наѧ, неѡпали́маѧ кꙋпина̀, свѣ́щникъ многосвѣ́тлый, злата́ѧ кади́льница, рꙋ́чка и҆ же́злъ, пресла́внѡ дне́сь чꙋ́дномꙋ свѧти́телю ꙗ҆влѧ́етсѧ, наро́домъ дерза́ти повелѣва́етъ, и҆ ди́внꙋю побѣ́дꙋ показꙋ́етъ. тѣ́мже благода̑рнаѧ то́й возопiи́мъ: дв҃о бг҃ороди́тельнице, молѝ хрⷭ҇та̀ бг҃а, грѣхѡ́въ ѡ҆ставле́нiе дарова́ти на́мъ: тебе́ бо и҆́мамы наде́ждꙋ рабѝ твоѝ.

Сла́ва, и҆ ны́нѣ, то́йже.

Пѣ́снь д҃. I҆рмо́съ:

Ѹ҆диви́сѧ твоѝ ра́зꙋмъ ѿ менє̀, ѹ҆слы́шавшꙋ пресла̑внаѧ велѣ̑нiѧ смотрѣ́нiѧ твоегѡ̀, ѹ҆крѣпи́сѧ же возлюбле́нiемъ твоегѡ̀ схожде́нiѧ: ты́ бо моеѧ̀ нищеты̀ не ѿве́рглсѧ є҆сѝ.

Почита́ющiй тѧ̀ гра́дъ, пречⷭ҇таѧ, и҆ по до́лгꙋ сла́вѧщiй, ѡ҆гражда́й ѿ безбо́жныхъ, чⷭ҇таѧ, и҆ноплемє́нникъ: ты́ бо томꙋ̀, пречⷭ҇таѧ, бога́тство неѿе́млемо є҆сѝ, покро́въ же и҆ сла́ва.

Мнѧ́щiисѧ, ꙗ҆́коже дре́вле i҆ерiхѡ́нъ, разори́ти гра́дъ тво́й, пречⷭ҇таѧ мт҃и сло́ва, са́ми коне́чнѣй поги́бели преда́шасѧ, си́лою и҆зъ тебє̀, воплоще́ннагѡ, влⷣчце.

При́зри, чⷭ҇таѧ, спасѝ пою́щыѧ тѧ̀, потреби́тисѧ хотѧ́щсѧ ѿ сопроти́вныхъ: тѣ́мже наше́дшагѡ преще́нiѧ и҆зба́ви, бг҃ороди́тельнице. 

И҆́нъ. I҆рмо́съ:

Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованiе, не ѡ҆ста́вль нѣ́дра ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.

Е҆гда̀ ѹ҆слы́шаша наро́ди чꙋ́дное ѡ҆бѣща́нiе побѣ́ды, ра́достiю неизрече́нною и҆спо́лнившесѧ, и҆ ꙗ҆́коже крѣ́пка нѣ́коего храни́телѧ и҆мꙋ́ще, сопроти̑вныѧ побѣжда́хꙋ.

Многобога́тный да́ръ, и҆ неистощи́мое сокро́вище дарова́лъ є҆сѝ гра́дꙋ твоемꙋ̀, i҆кѡ́нꙋ мт҃ре твоеѧ̀, сло́ве, и҆ сеѧ̀ по́мощiю проти̑вныѧ низлага́емъ.

Въ бжⷭ҇твеннѣмъ хра́мѣ твое́мъ, бг҃ора́дованнаѧ, и҆дѣ́же чꙋдотво́рнаѧ твоѧ̀ i҆кѡ́на положена̀ бы́сть, и҆сцѣлє́нiѧ вѣ́рою приходѧ́щымъ подава́етъ.

Собо́ри вѣ́рныхъ и҆ всѧ́ко состоѧ́нiе человѣ́ческое весели́тсѧ, совокꙋ́пльшесѧ въ честнѣ́мъ хра́мѣ твое́мъ, зрѧ́ще въ не́мъ, ꙗ҆́коже пресвѣ́тлое со́лнце, честны́й ѻ҆́бразъ тво́й, влⷣчце.

Пѣ́снь є҃. I҆рмо́съ:

Сою́зомъ любвѐ свѧзꙋ́еми а҆пⷭ҇ли, влⷣчествꙋющемꙋ всѣ́ми себѐ хрⷭ҇тꙋ̀ возло́жше, кра́сны но́ги ѡ҆чища́хꙋ, благовѣствꙋ́юще всѣ̑мъ ми́ръ.

Те́плаѧ застꙋ́пница къ тебѣ̀ прибѣга́ющымъ, и҆ ненадѣ́ющымсѧ наде́жда, ви́ждь ѡ҆sлобле́нiе люде́й твои́хъ, и҆ пода́ждь по́мощь, пречⷭ҇таѧ.

Ꙗ҆́же ѻ҆́гнь ро́ждшаѧ бжⷭ҇твенный, дв҃о,проти́вныхъ, пречⷭ҇таѧ, моли́твою твое́ю ѻ҆гне́мъ попалѝ, ꙗ҆́кѡ мт҃и сꙋ́щи зижди́телѧ, всепѣ́таѧ.

Чтⷭ҇аѧ бг҃оневѣ́сто, недоꙋмѣ̑нныѧ лю́ди ѹ҆ще́дри, ма́терними твои́ми мольба́ми, и҆ ꙗ҆̀же на ны̀ проти́вныхъ ѡ҆бстоѧ̑нiѧ разорѝ вско́рѣ моли́твами твои́ми.

И҆́нъ. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый,  и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго. но ѡ҆брати́ мѧ, и҆ къ свѣ́тꙋ за́повѣдей твои́хъ, пꙋти̑ моѧ̑ напра́ви, молю́сѧ.

Ꙗ҆́коже и҆ногда̀ въ црⷭ҇твꙋющымъ гра́дѣ, неи́стовѧщаго и҆ хꙋли́тсѧ, хотѧ́щаго ѻ҆́бразъ тво́й низложи́ти, того̀ а҆́бiе коне́чнѣ ѹ҆ѧзвѝ: та́коже и҆ ны́нѣ показа́ла є҆сѝ, бг҃ороди́тельнице.

Ꙗ҆́кѡ щито́мъ ѡ҆гражда́еми непобѣди́мою твое́ю си́лою, дв҃о, проти́вныхъ побѣжда́ютъ неизрече́нное мно́жество, на тѧ̀ наде́ждꙋ и҆мꙋ́щiи лю́дiе твоѝ, всепѣ́таѧ.

Тѧ̀ бога́тство неистощи́мое и҆мꙋ́ще, и҆ и҆сцѣле́нiй и҆сто́чникъ, вѣ́рою прибѣга́ющiи хра́мꙋ твоемꙋ̀, и҆дѣ́же пребыва́етъ честны́й ѻ҆́бразъ тво́й, влⷣчце.

Пѣ́снь s҃. I҆рмо́съ:

Ꙗ҆́тъ бы́сть, но не ѹ҆держа́нъ въ пе́рсехъ ки́товыхъ i҆ѡ́на: тво́й бо ѻ҆́бразъ носѧ̀, страда́вшагѡ и҆ погребе́нiю да́вшагѡсѧ, ꙗ҆́кѡ ѿ черто́га, ѿ sвѣ́рѧ и҆зы́де, приглаша́ше же кꙋстѡдíи, хранѧ́щiи сꙋ́єтнаѧ и҆ лѡ́жнаѧ, ми́лость сiю̀ ѡ҆ста́вили є҆стѐ.

И҆зба́ви ра́тныхъ наше́ствiѧ рабы̑ твоѧ̑, пречⷭ҇таѧ, и҆ не преда́ждь до конца̀ поги́бнꙋти наслѣ́дiю твоемꙋ̀, всепѣ́таѧ: но си́лою и҆зъ тебє̀ рожде́ннагѡ проти̑вныѧ низложѝ.

Многосогрѣ́шшихъ тебѣ̀ не пре́зри, но прiимѝ мольбꙋ̀ мт҃ре твоеѧ̀ ѡ҆ на́съ, ще́дре: да не похва́лѧтсѧ сопроти́внiи, гдѣ́ є҆́сть бг҃ъ и҆́хъ, глаго́люще: но да разꙋмѣ́ютъ всѝ, ꙗ҆́кѡ ты̀ и҆зба́витель съ на́ми є҆сѝ.

Ны́нѣ по́мощи прiи́де вре́мѧ, ны́нѣ премѣне́нiѧ потре́ба, чⷭ҇таѧ. моли́сѧ сн҃ꙋ твоемꙋ̀ и҆ бг҃ꙋ, ꙗ҆́кѡ да ѹ҆ще́дритъ согрѣши́вшыѧ, и҆ належа́щагѡ гнѣ́ва и҆зба́витъ.

И҆́нъ. I҆рмо́съ:

Моли́твꙋ пролiю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ sѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ i҆ѡ́на: ѿ тлѝ, бж҃е, возведи́ мѧ. 

Сꙋ́щемꙋ тогда̀ чꙋ́дномꙋ а҆рхiере́ю ꙗ҆ви́ласѧ є҆сѝ стра́ннымъ ѻ҆́бразомъ, на де́рзость подвиза́ющи: наро́ди же неизрече́нныѧ ра́дости и҆спо́лнившесѧ, ѻ҆рꙋ̑жныѧ побѣжда́хꙋ, влⷣчце.

Зна́менiе стра́шно, и҆ ве́щь пресла́внꙋ, и҆ чꙋ́дное ѡ҆долѣ́нiе дне́сь пра́зднꙋюще лю́дiе твоѝ, бцⷣе, похва̑льнаѧ ꙗ҆́кѡ досто́йной похвалы̀ прино́симъ, глаго́люще: ра́дꙋйсѧ, ѡ҆бра́дованнаѧ.

Честнꙋ́ю i҆кѡ́нꙋ твою̀ ра́достнымъ се́рдцемъ и҆ дꙋше́ю ѡ҆блобыза́емъ веселѧ́щесѧ, и҆ те́плою вѣ́рою прикаса́ющесѧ, и҆сцѣле́нiе почерпа́емъ.

Конда́къ, гла́съ д҃. Подо́бенъ: Ꙗ҆ви́лсѧ є҆сѝ дне́сь:

Честна́гѡ ѻ҆́браза твоегѡ̀ зна́менiе пра́зднꙋюще лю́дiе твоѝ, бг҃ороди́тельнице, и҆́мже ди́внꙋю побѣ́дꙋ на сопроти̑вныѧ гра́дꙋ твоемꙋ̀ дарова́ла є҆сѝ. тѣ́мже тебѣ̀ вѣ́рою взыва́емъ: ра́дꙋйсѧ, дв҃о, хрⷭ҇тiа́нъ похвало̀.

I҆́косъ:

Разрѣшѝ тмꙋ̀ мои́хъ согрѣше́нiй, во ѹ҆мѣ̀ мое́мъ лежа́щꙋю, и҆ твои́мъ мѧ̀ свѣ́томъ просвѣтѝ, дв҃о, ꙗ҆́кѡ да возмогꙋ̀ тебѣ̀ похвалꙋ̀ принестѝ, ꙗ҆́же ѻ҆ц҃ъ восхвалѝ, и҆ дх҃ъ ст҃ы́й ѡ҆сѣнѝ, сн҃ъ же и҆ сло́во бж҃iе всели́всѧ, и҆ нетлѣ́ннѡ ѿ пречи́стою твоє́ю бокꙋ̀ проше́дъ, съ человѣ̑ки поживѐ. тѣ́мже мы̀ грѣ́шнiи и҆ недосто́йнiи рабѝ твоѝ, дне́сь соверша́юще свѧще́нное торжество̀ зна́менiѧ, бы́вшагѡ честно́ю i҆кѡ́ною твое́ю, є҆́юже пресла́внꙋю побѣ́дꙋ на проти̑вныѧ гра́дꙋ твоемꙋ̀ дарова́ла є҆сѝ: и҆ ѿ всѣ́хъ чꙋде́съ и҆спо́лнившесѧ, вмѣ́стѡ благово́нныхъ а҆рѡма̑тъ, є҆ли́кѡ возмо́жно на́мъ земны̑мъ, похва̑льнаѧ тебѣ̀ прино́симъ, глаго́люще: ра́дꙋйсѧ, бцⷣе, ра́досте а҆́гг҃лѡвъ и҆ человѣ́кѡвъ: ра́дꙋйсѧ, тве́рдаѧ наде́жда и҆ покро́ве гра́дꙋ твоемꙋ̀: ра́дꙋйсѧ, ꙗ҆́кѡ проти̑вныѧ си́лою твое́ю  низлага́емъ: ра́дꙋйсѧ, ѹ҆́мнагѡ сл҃нца мт҃и, вѣ̑рныѧ просвѣща́ющагѡ, невѣ̑рныѧ же помрача́ющагѡ: ра́дꙋйсѧ, дв҃о, хрⷭ҇тiа́нъ похвало̀.

Пѣ́снь з҃. I҆рмо́съ:

Неизрече́нное чꙋ́до, въ пещѝ и҆зба́вивый преподѡ́бныѧ ѻ҆́троки и҆зъ пла́мене, во гро́бѣ ме́ртвъ бездыха́ненъ полага́етсѧ, во спасе́нiе на́съ пою́щихъ: и҆зба́вителю бж҃е, благослове́нъ є҆сѝ.

Вои́стиннꙋ сокро́вище че́стно гра́дꙋ твоемꙋ̀, i҆кѡ́на твоѧ̀, пречⷭ҇таѧ дарова́сѧ, ю҆́же и҆ са́ми зрѧ́ще, чꙋдесѝ ѹ҆дивлѧ́емсѧ, и҆ сн҃ꙋ твоемꙋ̀ вопiе́мъ: и҆зба́вителю бж҃е, бл҃гослове́нъ є҆сѝ.

Ꙗ҆́коже и҆ногда̀ нiнеѵíтѧны покаѧ́нiѧ ра́ди пощади́лъ є҆сѝ, сло́ве бж҃iй, про́повѣдiю i҆ѡ́ны прⷪ҇ро́ка: та́кожде и҆ здѣ̀ показа́лъ є҆сѝ ѻ҆́бразомъ пречⷭ҇тыѧ твоеѧ̀ мт҃ре, хрⷭ҇тѐ, вопiю́щымъ: и҆зба́вителю бж҃е, бл҃гослове́нъ є҆сѝ.

Хра́мъ тѧ̀ бж҃iй, влⷣчце, вѣ́дꙋще, во ст҃ѣ́мъ хра́мѣ твое́мъ рꙋ́ки на́шѧ возно́симъ на моли́твꙋ: ви́ждь ѡ҆sлобле́нiе на́ше, и҆ пода́ждь на́мъ по́мощь.

И҆́нъ. I҆рмо́съ:

Бж҃iѧ снисхожде́нiѧ ѻ҆́гнь ѹ҆стыдѣ́сѧ въ вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ.

Ви́ждь, пречⷭ҇таѧ, ѡ҆sлобле́нiе ра̑бъ твои́хъ, и҆ не ѿри́ни въ коне́цъ: твое́ бо є҆смы̀ достоѧ́нiе, и҆ твое́ю наде́ждею крѣпи́мсѧ, да всѝ вопiе́мъ тѝ: ра́дꙋйсѧ, ѡ҆бра́дованнаѧ.

Свѣтоно́снаѧ благода́ть и҆ и҆сцѣле́нiѧ дарова́нiе даде́сѧ гра́дꙋ твоемꙋ̀ ѻ҆́бразъ тво́й, пречⷭ҇таѧ: є҆го́же любе́знѡ ѡ҆блобыза́юще, весели́мсѧ.

Пѣ́снь и҃. I҆рмо́съ:

Ѹ҆жасни́сѧ боѧ́йсѧ нб҃о, и҆ да подви́жатсѧ ѡ҆снова̑нiѧ землѝ: се́ бо въ мертвецѣ́хъ вмѣнѧ́етсѧ въ вы́шнихъ живы́й, и҆ во гро́бъ ма́лъ страннопрiе́млетсѧ. є҆го́же, ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки. 

Собезнача́льное сло́во ѻ҆́ч҃ее, дв҃о пречⷭ҇таѧ, нетлѣ́ннѡ родила̀ є҆сѝ, и҆ ѿ сосцꙋ̀ пита́ла є҆сѝ. того̀ молѝ, бг҃ороди́тельнице, ѿ ѡ҆бстоѧ́нiѧ вра́жiѧ спастѝ пою́щыѧ тѧ̀, и҆ превозносѧ́щыѧ во вѣ́ки.

Е҆го́же прови́дѣ на престо́лѣ превзѧ́тѣмъ и҆са́iа, сего̀ въ ложесна́хъ, дв҃о, вмѣсти́ла є҆сѝ, и҆ нетлѣ́ннѡ родила̀ є҆сѝ: є҆го́же молѝ спасти́сѧ рабѡ́мъ твои̑мъ, пою́щымъ: дѣ́ти, благослови́те, свѧще́ннiи по́йте и҆ превозноси́те є҆го̀ во вѣ́ки.

Е҆ди́на сꙋ́щи бл҃га́ѧ, пребл҃го́е сло́во молѝ прилѣ́жнѡ, настоѧ́щагѡ гнѣ́ва рабѡ́мъ твои̑мъ и҆зба́витисѧ, несомнѣ́нною вѣ́рою сн҃ꙋ твоемꙋ̀ пою́щымъ: дѣ́ти, благослови́те, свѧще́ннiи по́йте и҆ превозноси́те є҆го̀ во вѣ́ки.

И҆́нъ. I҆рмо́съ:

Седмери́цею пе́щь халде́йскiй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сiѧ̑ ви́дѣвъ, творцꙋ̀ и҆ и҆зба́вителю вопiѧ́ше: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Ѡ҆ всѣ́хъ наро́ди недоꙋмѣ́вшесѧ, къ тебѣ̀ прибѣга́ютъ, вопiю́ще: не преда́ждь на́съ врагѡ́мъ на́шымъ, влⷣчце бцⷣе, но держа́вною твое́ю рꙋко́ю ты̑ѧ низложѝ, да тѧ̀ непреста́ннѡ пое́мъ и҆ превозно́симъ во вѣ́ки.

Ꙗ҆́кѡ нерꙋши́мое забра́ло и҆мꙋ́ще рабѝ твоѝ i҆кѡ́нꙋ твою̀, пречⷭ҇таѧ, проти́вѧщыѧсѧ низлага́емъ, и҆ сн҃ꙋ твоемꙋ̀ вопiе́мъ: дѣ́ти, благослови́те, свѧще́нницы, воспо́йте, лю́дiе, превозноси́те є҆го̀ во вѣ́ки.

Чꙋ́дномꙋ i҆ера́рхꙋ ꙗ҆ви́ласѧ є҆сѝ, пречⷭ҇таѧ, ѻ҆́нъ же со мно́гимъ наро́домъ чꙋдесѝ ѹ҆ди́вльсѧ, а҆́бiе съ ра́достiю ко ѻ҆́бразꙋ твоемꙋ̀ прибѣга́етъ: пода́ждь по́мощь, влⷣчце, глаго́лющымъ: дѣ́ти, благослови́те, свѧще́нницы, воспо́йте, лю́дiе, превозноси́те є҆го̀ во вѣ́ки. 

Что́ ти принестѝ, пречⷭ҇таѧ, ѿ всеѧ̀ тва́ри сла́вимѣй, недоꙋмѣ́емсѧ, влⷣчце, то́чiю є҆́же гаврiи́лъ на́съ наꙋчѝ: ра́дꙋйсѧ, ѡ҆бра́дованнаѧ.

Пѣ́снь ѳ҃. I҆рмо́съ:

Стра́нствiѧ влⷣчнѧ, и҆ безсме́ртныѧ трапе́зы на го́рнѣмъ мѣ́стѣ, высо́кими ѹ҆мы̀, вѣ́рнiи, прiиди́те наслади́мсѧ, возше́дша сло́ва, ѿ сло́ва наꙋчи́вшесѧ, є҆го́же велича́емъ.

Млⷭ҇рдымъ ѻ҆́комъ свы́ше при́зри на гра́дъ и҆ лю́ди твоѧ̑, пречⷭ҇таѧ: и҆ны́ѧ бо по́мощи не и҆́мамы, то́кмѡ тебѐ, всенепоро́чнаѧ, да тѧ̀ всѝ мт҃рь бж҃iю непреста́ннѡ велича́емъ.

Е҆ди́на ро́ждшаѧ сло́во воплоще́нное, дв҃о всепѣ́таѧ, приснотекꙋ́щiй и҆сто́чникъ и҆сцѣле́нiй и҆злива́еши вѣ́рою притека́ющымъ хра́мꙋ твоемꙋ̀, пречⷭ҇таѧ.

Сѐ рабѝ твоѝ вопiе́мъ тѝ, мт҃и бж҃iѧ: ѻ҆бы̑чныѧ ми̑лости твоѧ̑ на гра́дъ и҆ лю́ди твоѧ̑ ми́лостивнѡ показꙋ́ющи, проти́вныхъ ѡ҆бстоѧ́нiй на́съ и҆змѣнѝ, да тѧ̀ всѝ непреста́ннѡ велича́емъ.

И҆́нъ. I҆рмо́съ:

Ѹ҆жасе́сѧ ѡ҆ се́мъ нб҃о, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее небе́съ. тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ чинонача̑лiѧ велича́ютъ.

Сѐ вре́мѧ благопрiѧ́тно и҆ де́нь спасе́нiѧ, въ не́мже зна́менiе i҆кѡ́ны твоеѧ̀, пречⷭ҇таѧ, показа́сѧ: є҆́же пра́зднꙋюще свѣ́тлѡ, дꙋхо́внѣ торжество̀ соверша́емъ.

Ꙗ҆́кѡ бжⷭ҇твенною свѣ́тлостiю ѡ҆зарѧ́емꙋ, зри́мъ дне́сь, пречⷭ҇таѧ, i҆кѡ́нꙋ твою̀ честнꙋ́ю, є҆́йже вѣ́рою покланѧ́ющесѧ, тѧ̀ велича́емъ.

Мы̑сли ѡ҆чи́стивше празднолю́бнагѡ нова́града собо́ри, со а҆рхiере́йскимъ ли́комъ восхвали́те, па́че наде́жди по́мощь на сопроти̑вныѧ дарова́вшꙋю.

Дѣ́вства твоегѡ̀ зна́мєнiѧ невреди́мѡ сохрани́въ сло́во бж҃iе и҆зъ тебє̀ проше́дъ, сохранѝ гра́дъ тво́й невреди́мь, дв҃о всепѣ́таѧ, да тѧ̀ непреста́ннѡ велича́емъ. 

Свѣти́ленъ. Подо́бенъ: Посѣти́лъ ны̀ є҆сѝ:

Возжелѣ́въ твоеѧ̀ добро́ты i҆и҃съ, пречⷭ҇таѧ, въ тѧ̀ всели́сѧ, и҆ тебѐ застꙋ́пницꙋ гра́дꙋ твоемꙋ̀ сло́во бж҃iе дарова̀: є҆го́же сохранѧ́й застꙋпле́нiемъ твои́мъ при́снѡ, ꙗ҆́кѡ да тѧ̀ ѹ҆блажа́емъ, пренепоро́чнаѧ ѻ҆трокови́це.

Два́жды.

На хвали́техъ стiхи̑ры, на д҃, гла́съ s҃. Самогла́сны:

Непоко́рствомъ ра́зꙋма и҆ го́рдостiю разже́гшесѧ ненака́заннiи, на ста́до твоѐ, пречⷭ҇таѧ, є҆́же и҆скорени́ти гра́дъ, въ не́мже пречестны́й тво́й ѻ҆́бразъ водворѧ́етсѧ. но ѹ҆́бѡ показа́ла є҆сѝ, ꙗ҆́коже и҆ногда̀ сн҃ъ тво́й є҆вре́ємъ, досто́йнѡ въ пꙋсты́ни тѣлесы̀ па́дшымъ.

Сѐ хра́мъ пресвѣ́телъ и҆ мѣ́сто свѧще́нiѧ, и҆дѣ́же честна́ѧ i҆кѡ́на мт҃ре твоеѧ̀, сло́ве, пристꙋпи́те, человѣ́цы, и҆ и҆сцѣле́нiе почерпи́те, ꙗ҆́кѡ спасе́нiе тоѧ̀ ра́ди на́мъ дарова́сѧ, и҆ и҆збавле́нiе ѿ проти́вныхъ, потреби́те на́съ хотѧ́щихъ, но тíи, по прⷪ҇ро́кꙋ, потреби́шасѧ.

Ꙗ҆́коже и҆ногда̀ кро́ткiй дв҃дъ проти́вѧщагосѧ го́рдаго голiа́ѳа, си́лою сн҃а твоегѡ̀ препоѧ́савсѧ, низложѝ: та́кожде и҆ лю́дiе твоѝ, пречⷭ҇таѧ, и҆мꙋ́ще ѻ҆́бразъ тво́й честны́й, пресла́внѡ ѡ҆долѣ́нiе показа́ша.

Чꙋ́днаѧ побѣ́да и҆ ди́вное ѡ҆долѣ́нiе честны́ѧ i҆кѡ́ны твоеѧ̀, пречⷭ҇таѧ мт҃и сло́ва, ѹ҆дивлѧ́етъ ѹ҆́мъ и҆ ѹ҆жаса́етъ по́мыслъ: безꙿѻрꙋ́жнiи во ѻ҆рꙋ́жныхъ побѣжда́хꙋ си́лою твое́ю, дв҃о всепѣ́таѧ, и҆ посо́бiемъ бжⷭ҇твеннагѡ зра́ка твоегѡ̀, во спасе́нiе дꙋ́шъ на́шихъ.

Сла́ва, и҆ ны́нѣ, гла́съ и҃: Мнѧ́шесѧ непокори́вiи:

Пи́санъ на вели́цѣй вече́рни, на стiхо́внѣ.

Славосло́вiе вели́кое. И҆ ѿпꙋ́стъ.

На лiтꙋргíи прокíменъ, пѣ́снь бцⷣы, гла́съ г҃: Вели́читъ дꙋша̀ моѧ̀ гдⷭ҇а, и҆ возра́довасѧ дꙋ́хъ мо́й ѡ҆ бз҃ѣ сп҃сѣ мое́мъ.  Стíхъ: Ꙗ҆́кѡ призрѣ̀ на смире́нiе рабы̀ своеѧ̀. А҆пⷭ҇лъ ко є҆вре́ємъ, зача́ло т҃к. А҆ллилꙋ́iа, гла́съ и҃: Слы́ши дщѝ и҆ ви́ждь, и҆ приклонѝ ѹ҆́хо твоѐ. Стíхъ: Лицꙋ̀ твоемꙋ̀ помо́лѧтсѧ бога́тiи лю́дстiи. Е҆ѵⷢ҇лiе лꙋкѝ, зача́ло н҃д. Прича́стенъ: Ча́шꙋ спасе́нiѧ прiимꙋ̀, и҆ и҆́мѧ гдⷭ҇не призовꙋ̀.



Слꙋ́жба, и҆́же во ст҃ы́хъ, ѻ҆ц҃а̀ на́шегѡ i҆а́кѡва є҆пíскопа, росто́вскагѡ чꙋдотво́рца.

Ве́черъ, Блаже́нъ мꙋ́жъ: На Гдⷭ҇и, воззва́хъ, стiхи̑ры, гла́съ s҃.

Подо́бенъ: Всѐ ѿло́жше:

Ве́сь ѡ҆свѧще́нъ, * и҆ бг҃оно́сецъ показа́лсѧ є҆сѝ, * пома́занiе бж҃iе ст҃о́е, * ст҃ы́мъ дх҃омъ ѡ҆бложе́нъ, * и҆ свѣ́тлѡ входѧ̀ вы́нꙋ во ст҃а̑ѧ ст҃ы́хъ, * бг҃онача́льными свѣтлостьмѝ ѡ҆зарѧ́емь, * и҆ бл҃года́ти причаща́ѧсѧ * спаси́тєльнымъ та́йнамъ, * ꙗ҆́кѡ и҆́стинный i҆ера́рхъ пресла́венъ, * со дерзнове́нiемъ моли́сѧ * ѡ҆ дꙋша́хъ на́шихъ.

Просвѣти́сѧ житiѐ твоѐ * добродѣ́тельными свѣтлостьмѝ, * и҆ вѣ̑рныѧ просвѣти́лъ є҆сѝ, * и҆ льстѝ тмꙋ̀ разгна́лъ є҆сѝ: * и҆́стинное бо ꙗ҆ви́лсѧ є҆сѝ * и҆ свѣтоза́рное сл҃нце, i҆ера́рше пребл҃же́нне i҆а́кѡве: * и҆ ны́нѣ всели́лсѧ є҆сѝ, * и҆дѣ́же сiѧ́етъ свѣ́тъ невече́рнiй, * сы́нъ днѐ благода́тiю дх҃а ст҃а́гѡ бы́въ. * тѣ́мже твою̀ бжⷭ҇твеннꙋю па́мѧть * и҆ свѣтоно́снꙋю, * че́стнѡ соверша́юще, приснопа́мѧтне, * любо́вiю почита́емъ.

Ѹ҆́мъ тво́й манове́нiемъ, є҆́же къ бг҃ꙋ, * мꙋ́дре, вѣ́рою ѹ҆добрѧ́емь, * свѣ́телъ ꙗ҆ви́лсѧ є҆сѝ, всесла́вне, * въ ме́ртвеннѣмъ тѣ́лѣ и҆ тлѣ́ннѣмъ, * премꙋ́дре, нетлѣ́нiю  поꙋчи́всѧ, * притѧжа́лъ є҆сѝ безпло́тныхъ свѣ́тлѡсти, * и҆ страсте́й внѣ̀ бы́въ, * безстра́стiемъ ѹ҆краша́ѧсѧ, * i҆а́кѡве ѻ҆́ч҃е, i҆ера́рше премꙋ́дре, * свѣтлѣ́йшее свѣти́ло * и҆ моли́твенниче ѡ҆ чтꙋ́щихъ вѣ́рою па́мѧть твою̀.

И҆́ны стiхи̑ры, гла́съ и҃. Подо́бенъ: Ѽ пресла́внагѡ чꙋдесѐ!

Прпⷣбне ѻ҆́ч҃е i҆а́кѡве, * ты̀ є҆щѐ во ѹ҆тро́бѣ сы́й ма́терни, * а҆рхiере́йства прозва́нiе и҆́мѧ прiи́мъ нарече́нное, * и҆змла́да хрⷭ҇та̀ возлюби́лъ є҆сѝ: * врꙋчи́всѧ же па́ствѣ слове́сныхъ ѻ҆ве́цъ, * до́брѣ па́слъ є҆сѝ цр҃ковь хрⷭ҇то́вꙋ. * тѣ́мъ пра́зднꙋемъ твоѐ ѹ҆спе́нiе, * ра́достiю се́рдца хрⷭ҇та̀ велича́емъ, * прославлѧ́ющаго своего̀ ѹ҆го́дника.

Прпⷣбне ѻ҆́ч҃е i҆а́кѡве, * и҆спросѝ ꙗ҆̀же къ бг҃ꙋ моли́твами твои́ми * цр҃кви ѹ҆твержде́нiе, * i҆ера́рха покры́й моли́твою твое́ю: * благочєсти́вымъ же и҆ хрⷭ҇тѡлюби́вымъ побѣ̑ды да́рꙋй на врагѝ и҆ ѡ҆долѣ́нiе: * гра́дꙋ же твоемꙋ̀ крѣ́пкое и҆ недви́жимое ѹ҆твержде́нiе, * и҆ вѣ̑рнымъ лю́демъ грѣхѡ́въ ѡ҆ставле́нiе и҆спросѝ, * и҆ ѡ҆ всѣ́хъ на́съ, притека́ющихъ къ ра́цѣ моще́й твои́хъ, * и҆ свѣ́тлѡ творѧ́щихъ пра́зднество ѹ҆спе́нiѧ твоегѡ̀, * свѧ́те, помоли́сѧ.

Прпⷣбне ѻ҆́ч҃е и҆ бг҃оно́се ст҃и́телю i҆а́кѡве, * ты̀ вои́стиннꙋ ꙗ҆ви́лсѧ є҆сѝ * просвѣща́ѧ всѣ́хъ ѡ҆мрачє́ннаѧ сердца̀, * наставлѧ́ѧ на пꙋ́ть и҆́стинный. * ты̀ бы́лъ є҆сѝ ѹ҆бѡ́гимъ и҆ сирота́мъ и҆ вдова́мъ застꙋ́пникъ, * вельмо́жамъ тве́рдое наказа́нiе, и҆ ѹ҆твержде́нiе * всѣ̑мъ вѣ́рою притека́ющымъ * подъ кро́въ пречⷭ҇тыѧ бж҃iѧ мт҃ре. * и҆спросѝ, свѧ́те, грѣхѡ́въ ѡ҆ставле́нiе, * молѧ́сѧ за ны̀ ко влⷣцѣ.

Сла́ва, гла́съ s҃:

А҆пⷭ҇лѡвъ ревни́телѧ i҆а́кѡва, преблаже́ннаго ѻ҆тца̀ и҆ ѹ҆чи́телѧ, соше́дшесѧ дне́сь восхва́лимъ, и҆́мже хрⷭ҇та̀ бг҃а позна́хомъ. и҆ ѿ тмы̀ къ свѣ́тꙋ прибли́жившесѧ, ѻ҆́чи и҆  сердца̀ да просвѣти́мъ, и҆ въ па́мѧть є҆гѡ̀ ликовствꙋ́юще, кꙋ́пнѡ возвесели́мсѧ, ѡ҆брѣ́тше вожда̀, пра́вѡ ведꙋ́ща въ црⷭ҇твiе бж҃iе.

И҆ ны́нѣ, бг҃оро́диченъ: Кто̀ тебѐ не ѹ҆блажи́тъ:

Вхо́дъ, прокíменъ днѐ, и҆ чтє́нiѧ г҃, пи́саны сегѡ̀ мцⷭ҇а въ г҃_i де́нь.

На лiтíи стiхи̑ры, гла́съ и҃:

Прпⷣбне ѻ҆́ч҃е i҆а́кѡве, ты̀ возше́дъ на лѣ́ствицꙋ бж҃е́ственнагѡ ра́зꙋма, и҆ къ бг҃ꙋ приближа́ѧсѧ, ѹ҆сыне́нiѧ да́ръ ѿ негѡ̀ прiи́мъ, и҆сцѣлѧ́ѧ недꙋ́ги неисцѣ̑льныѧ, и҆ ѿгонѧ́ѧ дꙋ́хи нечи̑стыѧ. тѣ́мъ твоѐ ѹ҆спе́нiе пра́зднꙋемъ ра́достiю се́рдца, хрⷭ҇та̀ прославлѧ́юще, велича́юща своего̀ ѹ҆го́дника.

Гла́съ д҃:

Воззрѣ́въ неꙋкло́ннѡ на высотꙋ̀ ра́зꙋма, и҆ ѹ҆смотри́лъ є҆сѝ безвѣ́стнѡ премꙋ́дрости глꙋбинꙋ̀, ѹ҆чє́нiи мíръ ѡ҆богати́лъ є҆сѝ, ѻ҆́ч҃е, ѡ҆ на́съ при́снѡ молѝ хрⷭ҇та̀, ст҃и́телю i҆а́кѡве.

Человѣ́че бж҃iй, вѣ́рный ѹ҆го́дниче, строи́телю тогѡ̀ та̑инъ, и҆ мꙋ́жъ жела́нiй дꙋхо́вныхъ, сто́лпе ѡ҆дꙋшевле́нный, дꙋхо́вный ѻ҆́бразъ, ꙗ҆́кѡ бжⷭ҇твенное сокро́вище, мiрскȋѧ цр҃кви ѡ҆брѣ́тше тѧ̀ моли́твенника ѡ҆ дꙋша́хъ на́шихъ.

Гла́съ и҃:

Ст҃и́телю i҆а́кѡве, высото́ю добродѣ́телей бж҃iе просвѣще́нiе, дх҃о́вный ѻ҆рга́не, правосла́вныхъ сла́во, sловѣ́рiѧ ѻ҆бличи́телю, дѣ́вственномꙋ ли́кꙋ вели́кое и҆ спасе́нное и҆ ди́вное мꙋдрова́нiе показа́лсѧ є҆сѝ.

Сла́ва, гла́съ s҃:

Правосла́вныѧ вѣ́ры дꙋше́вныѧ ра́ди мꙋ́дрости ѹ҆чи́тель ꙗ҆ви́лсѧ є҆сѝ, i҆а́кѡве бл҃же́нне, хрⷭ҇та̀ ѡ҆брѣ́тъ наста́вника, совѣ́ты sлосла̑вныѧ є҆ретíчєскiѧ разгна́лъ є҆сѝ. тѣ́мъ мо́лимъ тѧ̀, свѧ́те: моли́сѧ хрⷭ҇тꙋ̀ бг҃ꙋ ѡ҆ на́съ всегда̀, є҆́же  ѡ҆ тебѣ̀ и҆звѣ́ствованнꙋю правосла́внꙋю вѣ́рꙋ неподви́жнꙋ сохрани́ти на́мъ, и҆ ве́лiю ми́лость и҆спросѝ, ѻ҆́ч҃е i҆а́кѡве.

И҆ ны́нѣ, бг҃оро́диченъ:

На стiхо́внѣ стiхи̑ры, гла́съ д҃. Подо́бенъ: Ꙗ҆́кѡ до́блѧ:

Зарѧ́ми дꙋхо́вными * просвѣще́нное свѣтоза́рное * со́лнце бы́лъ є҆сѝ, * ꙗ҆́коже лꙋчы̀ ѹ҆чє́нiѧ * во всѧ̑ концы̀ простира́ѧ, * и҆ вѣ́рныхъ ѡ҆зарѧ́ѧ * и҆сполне́нiе, блаже́нне, * и҆ ѿгонѧ́ѧ тмꙋ̀, бг҃оно́се, є҆ресе́й, * си́лою ѿ дв҃ы возсiѧ́вшагѡ.

Стíхъ: Честна̀ предъ гдⷭ҇емъ сме́рть прпⷣбныхъ є҆гѡ̀.

Благосказа́нiемъ слове́съ твои́хъ, * свѧще́нный i҆а́кѡве, * цр҃ковь всѧ̀ ѹ҆краша́етсѧ, * ра́дꙋющисѧ ѹ҆че́ньми кра́сными въ добродѣ́телехъ, * и҆ почита́етъ свѧще́нное твоѐ * преставле́нiе, пресла́вне, * свѧще́нныхъ похвало̀, * ѻ҆тцє́въ верхо́вниче, * и҆ прест҃ы́ѧ трⷪ҇цы побо́рниче.

Стíхъ: Свѧще́нницы твоѝ ѡ҆блекꙋ́тсѧ въ пра́вдꙋ:

Ѻ҆́гненными твои́ми ѹ҆чє́нiи * є҆ресе́й всѧ́каѧ хвра́стнаѧ * попалѧ́етсѧ ле́сть, премꙋ́дре, * разꙋ́мными глꙋбина́ми * погрꙋжа́етсѧ во́инство * неповинꙋ́ющихсѧ sлочести́выхъ, * свѧще́нне ѻ҆́ч҃е i҆а́кѡве, ѹ҆чє́нiи твои́ми, и҆ ѹ҆краша́етсѧ вѣ́рныхъ всегда̀ цр҃ковь, * велегла́снѡ чтꙋ́щихъ тѧ̀.

Сла́ва, гла́съ и҃.

И҆́же по ѻ҆́бразꙋ соблю́дъ невреди́мѡ, прпⷣбне ѻ҆́ч҃е, ѡ҆ хрⷭ҇то́вѣ ѻ҆́бразѣ проти́вꙋ ста́лъ є҆сѝ мꙋ́жески, не ѹ҆боѧ́всѧ гноеимени́тагѡ преще́нiѧ, но дꙋхо́внымъ мече́мъ того̀ ѹ҆би́лъ є҆сѝ. тѣ́мже дерзнове́нiе стѧжа́въ къ бг҃ꙋ, спасѝ ста́до твоѐ ѿ є҆ресе́й всѣ́хъ, i҆а́кѡве многострада́льне.

И҆ ны́нѣ, бг҃оро́диченъ. Тропа́рь, гла́съ д҃:

И҆збра́нъ ѿ ю҆́ности бг҃ови бы́въ, ст҃и́телю i҆а́кѡве, сегѡ̀ ра́ди а҆рхiере́йства са́номъ почте́нъ, ѹ҆па́слъ є҆сѝ лю́ди, ꙗ҆̀же тебѣ̀ бг҃омъ врꙋчє́нныѧ: тѣ́мже и҆ по преставле́нiи чꙋде́съ дарова̑нiѧ ѿ бг҃а прiѧ́лъ є҆сѝ и҆сцѣлѧ́ти  разли̑чныѧ недꙋ́ги: молѝ ѡ҆ на́съ, соверша́ющихъ честнꙋ́ю па́мѧть твою̀, да тебѐ непреста́ннѡ велича́емъ.

Сла́ва, и҆ ны́нѣ, бг҃оро́диченъ:



На ѹ҆́трени, на Бг҃ъ гдⷭ҇ь, тропа́рь то́йже.

По а҃-мъ стiхосло́вiи сѣда́ленъ, гла́съ а҃. Подо́бенъ: Гро́бъ тво́й:

Слꙋжи́тель бы́въ хрⷭ҇та̀, всѧ́ческихъ влⷣки, наꙋчи́лъ є҆сѝ лю́ди, и҆ просвѣти́лъ є҆сѝ бжⷭ҇твеннымъ креще́нiемъ, къ разꙋмѣ́нiю си́хъ наставлѧ́ѧ, ст҃и́телю. тѣ́мже тѧ̀ проповѣ́дника и҆́стинна всѝ и҆менꙋ́емъ, всечестна́го ст҃и́телѧ и҆ ѹ҆го́дника хрⷭ҇то́ва.

Два́жды.

Сла́ва, и҆ ны́нѣ, бг҃оро́диченъ:

Безневѣ́стнаѧ чⷭ҇таѧ бцⷣе дв҃о, є҆ди́на предста́тельница вѣ́рныхъ и҆ покро́въ, бѣ́дъ и҆ скорбе́й и҆ лю́тыхъ ѡ҆бстоѧ́нiй всѧ̑ и҆зба́ви, и҆̀же на тѧ̀ ѹ҆пова́нiе и҆мꙋ́щыѧ, ѻ҆трокови́це, и҆ дꙋ́шы на́шѧ спасѝ бжⷭ҇твенными мольба́ми твои́ми.

По в҃-мъ стiхосло́вiи сѣда́ленъ, гла́съ д҃:

Ѿ ю҆́ности взе́мъ крⷭ҇тъ тво́й, благоче́стнѡ послѣ́довалъ є҆сѝ, и҆ ѹ҆вѧди́въ плотско́е мꙋдрова́нiе воздержа́нiемъ. тѣ́мъ на а҆рхiере́йстѣмъ сѣда́лищи сѣ́дъ, возвели́чилъ є҆сѝ влⷣкꙋ, и҆ того̀ пречⷭ҇тꙋю мт҃рь, зна́меньми разли́чными твою̀ ѹ҆краси́вшыѧ ра́кꙋ, i҆а́кѡве бг҃облаже́нне.

Два́жды.

Сла́ва, и҆ ны́нѣ, бг҃оро́диченъ:

Дв҃о всенепоро́чнаѧ, пресꙋ́щнаго бг҃а ро́ждшаѧ, со i҆ера́рхомъ i҆а́кѡвомъ того̀ непреста́ннѡ молѝ, ѡ҆ставле́нiе согрѣше́нiй, и҆ и҆справле́нiе житiѧ̀ да́ти на́мъ пре́жде конца̀, вѣ́рою и҆ любо́вiю чтꙋ́щымъ тѧ̀ по до́лгꙋ: є҆ди́на всепѣ́таѧ.

По полѷеле́и сѣда́ленъ, гла́съ и҃. Подо́бенъ: Премꙋ́дрости:

Надъ страстьмѝ ца́рствовалъ є҆сѝ плотски́ми, i҆ера́рхъ ꙗ҆ви́всѧ бг҃оподо́бенъ: гра́дъ тво́й росто́въ ѹ҆па́слъ є҆сѝ: креще́нiемъ же просвѣти́лъ є҆сѝ, и҆ наказа́лъ є҆сѝ сла́вити  є҆ди́наго бг҃а въ тре́хъ ѵ҆поста́сехъ. тѣ́мже и҆сточа́еши и҆сцѣлє́нiѧ и҆ по кончи́нѣ вѣ́рою притека́ющымъ ко пречⷭ҇тѣй бж҃iи мт҃ри, и҆ къ ра́цѣ моще́й твои́хъ, i҆а́кѡве: молѝ хрⷭ҇та̀ бг҃а, грѣхѡ́въ ѡ҆ставле́нiе пода́ти чтꙋ́щымъ любо́вiю свѧтꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Нбⷭ҇нꙋю две́рь и҆ кiвѡ́тъ, прест҃ꙋ́ю го́рꙋ, свѣ́тлый ѻ҆́блакъ воспои́мъ, неѡпали́мꙋю кꙋпинꙋ̀, слове́сный ра́й, є҆́ѵы воззва́нiе, вселе́нныѧ всеѧ̀ вели́кое сокро́вище, ꙗ҆́кѡ спасе́нiе въ не́й содѣ́ласѧ мíрꙋ, и҆ ѡ҆ставле́нiе дре́внихъ согрѣше́нiй. сегѡ̀ ра́ди вопiе́мъ є҆́й: моли́сѧ сн҃ꙋ твоемꙋ̀, прегрѣше́нiй ѡ҆ставле́нiе дарова́ти, благоче́стнѡ покланѧ́ющымсѧ всест҃о́мꙋ ржⷭ҇твꙋ̀ твоемꙋ̀.

Степє́нна, а҃-й а҆нтiфѡ́нъ д҃-гѡ гла́са. Прокíменъ: Ѹ҆ста̀ моѧ̑ возглаго́лютъ премꙋ́дрость, и҆ поꙋче́нiе се́рдца моегѡ̀ ра́зꙋмъ. Стíхъ: Ѹ҆ста̀ пра́веднагѡ поꙋча́тсѧ премꙋ́дрости, и҆ ѧ҆зы́къ є҆гѡ̀ возглаго́летъ сꙋ́дъ. Всѧ́кое дыха́нiе: Е҆ѵⷢ҇лiе ѿ i҆ѡа́нна, зача́ло л҃є.

По н҃-мъ ѱалмѣ̀ стiхи́ра, гла́съ s҃. Самогла́сна:

Наслѣ́дниче хрⷭ҇то́въ, слꙋго̀ гдⷭ҇ень i҆а́кѡве, по и҆́мени твоемꙋ̀ та́кѡ и҆ житiѐ твоѐ: просiѧ́въ бо сѣди́нами ра́зꙋмъ, свидѣ́тельствоваше свѣ́тлость лица̀ твоегѡ̀, дꙋше́вное неsло́бiе и҆звѣ́ствоваше кро́тость, сло́во молчали́вое, жи́знь твоѧ̀ сла́внаѧ, и҆ ѹ҆спе́нiе со ст҃ы́ми, молѝ ѡ҆ дꙋша́хъ на́шихъ.

Канѡ́нъ бцⷣы, на s҃: И҆ ст҃а́гѡ на и҃.

Гла́съ s҃. Пѣ́снь а҃. I҆рмо́съ:

Ꙗ҆́кѡ по сꙋ́хꙋ пѣшеше́ствовавъ i҆и҃ль, по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь, пои́мъ, вопiѧ́ше.

Бжⷭ҇твенными зарѧ́ми и҆ свѧще́нными свѣтосiѧ̑нiи при́снѡ мою̀ дꙋ́шꙋ ѡ҆зарѝ, тво́й, i҆ера́рше, пра́здникъ, ѻ҆́ч҃е, сла́вѧща. 

Всесвѣ́тлꙋю тѧ̀ sвѣздꙋ̀, мы́сленное показа̀ сл҃нце свѣ́тлость твои́хъ добродѣ́телей, просвѣтѝ зе́млю, ст҃и́телю хрⷭ҇то́въ мꙋ́дре i҆а́кѡве.

Житiѐ при́снѡ ѡ҆чище́но и҆ чи́сто, и҆ скве́рнѣ несмѣ́шено ꙗ҆ви́въ, хрⷭ҇то́въ свѧще́нъ сосꙋ́дъ, премꙋ́дре, показа́лсѧ є҆сѝ на землѝ, i҆а́кѡве бл҃же́нне.

Бг҃оро́диченъ:

Со ѻ҆ц҃е́мъ сы́й є҆диноро́дный, зємны́ѧ ѡ҆божи́въ, чⷭ҇таѧ, за мнѡ́гiѧ щедрѡ́ты, ꙗ҆́кѡ бг҃ъ пребл҃гíй.

Катава́сiа: Хрⷭ҇то́съ ражда́етсѧ:

Пѣ́снь г҃. I҆рмо́съ:

Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ѹ҆тверди́вый на́съ на ка́мени и҆сповѣ́данiѧ твоегѡ̀.

Сн҃ъ днѐ свѣ́та ты̀, ст҃и́телю, трꙋды̑ твои́ми ꙗ҆ви́лсѧ є҆сѝ, и҆ ꙗ҆́снѡ во свѣ́тлостехъ ны́нѣ ст҃ы́хъ сiѧ́еши бл҃года́тiю.

Проповѣ́даѧ ны́нѣ благочести́внѡ трⷪ҇цы є҆ди́но бжⷭ҇тво̀, многобо́жнꙋю ле́сть и҆скорени́лъ є҆сѝ ѿ землѝ, ꙗ҆́кѡ чⷭ҇тны́й ст҃и́тель, и҆ ꙗ҆́кѡ сло́ва и҆́стинный слꙋжи́тель.

Пꙋ́ть ѡ҆бличи́лъ є҆сѝ, мꙋ́дре, всѣ̑мъ прельщє́ннымъ нечести́вагѡ и҆скꙋше́нiѧ, и҆ приве́лъ є҆сѝ къ сло́вꙋ пастыренача́льникꙋ, ꙗ҆́кѡ па́стырь слове́сный и҆ спаси́тельный.

Бг҃оро́диченъ:

Приста́нище бꙋ́ди мѝ и҆ ѡ҆кормле́нiе, бѣ́дствꙋющꙋ страстьмѝ неѡсла́бнѡ и҆ погиба́ющꙋ, приста́нище сꙋ́щи въ мо́ри жите́йстѣмъ, є҆ди́на чⷭ҇таѧ приснодв҃о.

Сѣда́ленъ, гла́съ и҃. Подо́бенъ: Премꙋ́дрости:

Ѹ҆краша́ѧсѧ премꙋ́дростiю ра́зꙋма, горды́ню низложи́лъ є҆сѝ плотскíѧ тѧ́гости, и҆ бы́лъ є҆сѝ ѻ҆би́тель дх҃а прест҃а́гѡ, непремѣ́ннѡ простира́ѧсѧ ра́зꙋмомъ къ лю́бѧщемꙋ тѧ̀. тѣ́мъ ре́вностiю бжⷭ҇твенною разгара́ѧсѧ, сла́вне,  сирота́мъ и҆ ѹ҆бѡ́гимъ ѹ҆твержде́нiе ꙗ҆ви́лсѧ є҆сѝ: а҆́гг҃лѡвъ собесѣ́дникъ, i҆а́кѡве, молѝ хрⷭ҇та̀ т҃а, грѣхѡ́въ ѡ҆ставле́нiе пода́ти чтꙋ́щымъ любо́вiю свѧтꙋ́ю па́мѧть твою̀.

Сла́ва, и҆́нъ сѣда́ленъ, гла́съ д҃ Подо́бенъ: Ꙗ҆ви́лсѧ є҆сѝ дне́сь:

Правовѣ́рнѡ, прпⷣбне, цр҃ковь хрⷭ҇то́вꙋ ѹ҆па́слъ є҆сѝ, и҆ є҆ретíчєскiѧ ѿгна́лъ є҆сѝ пле́велы, и҆ въ вы́шнихъ се́лѣхъ водворѧ́ешисѧ, пребл҃же́нне.

И҆ ны́нѣ, бг҃оро́диченъ: Ꙗ҆́кѡ всенепоро́чнаѧ: Пи́санъ въ s҃_i де́нь.

Пѣ́снь д҃. I҆рмо́съ:

Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆ гдⷭ҇ѣ пра́зднꙋющи.

Предвѣ́дый бг҃ъ, бл҃же́нне, твоеѧ̀ дꙋшѝ красотꙋ̀ и҆ ра́зꙋма чистотꙋ̀, свѧщеннопроповѣ́дника мꙋ́дра и҆ ѹ҆чи́телѧ показа́ тѧ.

Дх҃омъ просвѣще́нъ сы́й, сꙋ́щыѧ во тмѣ̀ пре́лести просвѣща́еши, и҆ креще́нiемъ сы́ны днѐ соверша́еши, ст҃и́телю пресловꙋ́щiй.

Ѿ тмы̀ sвѣре́й и҆зба́вилъ є҆сѝ, ста́до твоѐ растерза́ти и҆́щꙋщихъ, и҆ ѿстꙋпи́те вѣ́ры непоро́чныѧ, ст҃и́телємъ добро́то, и҆ па́стырємъ старѣ́йшинство.

Бг҃оро́диченъ:

Разꙋ́мнѡ въ кꙋпинѣ́ тѧ ѻ҆гнепа́льнѣй мѡѷсе́й ви́дѣвъ, ꙗ҆́вственнѡ ѡ҆бразꙋ́ющей бг҃а, хотѧ́ща и҆зъ тебє̀ роди́тисѧ неизрече́ннѡ, бцⷣе приснодв҃о.

Пѣ́снь є҃. I҆рмо́съ:

Бж҃iимъ свѣ́томъ твои́мъ, бл҃же, ѹ҆́тренюющихъ тѝ дꙋ́шы любо́вiю ѡ҆зарѝ, молю́сѧ, тѧ̀ вѣ́дѣти, сло́ве бж҃iй, и҆́стиннаго бг҃а, ѿ мра́ка грѣхо́внагѡ взыва́юща.

Ст҃и́тельскꙋю твою̀ ѻ҆де́ждꙋ свѧще́ннꙋю носи́въ свѧще́ннѡ, нечести̑выѧ просвѣти́лъ є҆сѝ, честны́й ст҃и́телю: є҆ди́нство несозда́нно въ тре́хъ ли́цѣхъ, i҆а́кѡве премꙋ́дре проповѣ́далъ є҆сѝ. 

Ѿ ѹ҆́стъ во́лка мы́сленнагѡ восхи́тилъ є҆сѝ лю́ди ѹ҆че́нiемъ, бг҃огла́се, ѹ҆ста̀ є҆ретíчєскаѧ велерѣ̑чиваѧ, твои́ми бг҃ослѡ́вiи загради́лъ є҆сѝ, ѻ҆́ч҃е.

Ме́рзскiй низложе́нъ бы́сть твои́ми свѧще́нными словесы̀ маркiа́нъ, и҆ и҆згна́нъ бы́сть ра́ди всѧ́кагѡ безмѣ́стiѧ, ѿрыга́ѧй сквє́рны смра̑дныѧ, i҆а́кѡве пресла́вный.

Бг҃оро́диченъ:

Зако́ны є҆стества̀ пресꙋ́щный бг҃ъ ѡ҆бновлѧ́етъ, непоро́чнаѧ, и҆зъ твоеѧ̀ ѹ҆тро́бы ражда́етсѧ, є҆ди́нъ ѹ҆сво́ивъ всѧ́чєскаѧ во́лею.

Пѣ́снь s҃. I҆рмо́съ:

Жите́йское мо́ре воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ, вопiю́ ти: возведѝ ѿ тлѝ живо́тъ мо́й, многоми́лостиве.

Возвы́шено смире́нiе чистото́ю ѹ҆ма̀, и҆ любо́вь нелицемѣ́рнꙋ, вѣ́рꙋ и҆ наде́ждꙋ и҆мѣ́ѧ и҆́стиннꙋ, i҆а́кѡве всесла́вный, трⷪ҇цы ꙗ҆ви́лсѧ є҆сѝ жили́ще.

Ны́нѣ ѿ созва́нiѧ твоегѡ̀ дх҃омъ, премꙋ́дре, и҆́же по тебѣ̀ благода́тiю слове́сныхъ ѻ҆ве́цъ, наста́вника приво́диши къ же́ртвенникꙋ, добродѣ́тели писа́нiемъ ѡ҆блиста́ема.

Вельмѝ ѹ҆краси́вшасѧ росто́вскагѡ свѧще́нiѧ, сѣда́лищꙋ тѧ̀ ѹ҆́читъ, прехва́льне, дх҃ъ ст҃ы́й, и҆ тебѐ па́стырѧ рꙋко́ю ст҃и́тельскою, i҆а́кѡве, соверша́етъ.

Бг҃оро́диченъ:

Две́рь бг҃облагода́тнаѧ, ѿве́рзши двє́ри нбⷭ҇ныѧ, двє́ри свѣ́та ѿве́рзи мѝ, влⷣчце, и҆ ѿ вра́тъ сме́ртныхъ свободи́ мѧ, чⷭ҇таѧ.

Конда́къ, гла́съ и҃:

Ꙗ҆́кѡ а҆рхiере́євъ сопресто́льникъ и҆ ст҃и́телємъ и҆зрѧ́дный побо́рникъ бы́лъ є҆сѝ, ст҃и́телю i҆а́кѡве: непреста́ннѡ сохранѧ́й ѻ҆те́чество твоѐ, гра́дъ же и҆ лю́ди, тебѐ вѣ́рою почита́ющыѧ, и҆ честны̑мъ моще́мъ твои̑мъ покланѧ́ющыѧсѧ,  да велегла́снѡ тебѣ̀ вопiе́мъ: ра́дꙋйсѧ, i҆а́кѡве бг҃омꙋ́дре.

I҆́косъ:

И҆зъ чре́ва ма́тернѧ ѡ҆свѧще́ннаго ст҃и́телѧ гдⷭ҇нѧ хва́литъ ны́нѣ всѧ̀ страна̀ рѡссíйскаѧ, прпⷣбнаго i҆а́кѡва, росто́вꙋ гра́дꙋ ѹ҆твержде́нiе, бл҃года̑тныѧ да́ры прiе́мшаго бжⷭ҇твенныѧ сла́вы: къ немꙋ́же притека́юще всѝ вѣ́рою те́плою, ра́кꙋ моще́й є҆гѡ̀ любе́знѡ цѣлꙋ́емъ. тѣ́мъ и҆ а҆́зъ недосто́йный и҆ грѣ́шный надѣ́ѧсѧ на моли̑твы твоѧ̑, ст҃и́телю, ꙗ҆̀же ко влⷣцѣ и҆ пречⷭ҇тѣй є҆гѡ̀ мт҃ри, жела́ю, а҆́ки псѝ ѿ крꙋпи́цъ па́дающихъ ѿ трапе́зы госпо́дiй свои́хъ, насыще́нiе прiѧ́ти, є҆́же въ де́нь сꙋ́дный содѣ́ѧнныхъ мно́ю sѡ́лъ, моли́твами твои́ми, свѧ́те, проще́нiе ѹ҆лꙋчи́ти, да велегла́снѡ тебѣ̀ вопiю̀: ра́дꙋйсѧ, i҆а́кѡве бг҃омꙋ́дре.

Пѣ́снь з҃. I҆рмо́съ:

Росода́тельнꙋ ѹ҆́бѡ пе́щь содѣ́ла а҆́гг҃лъ преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нiе бж҃iе, мꙋчи́телѧ ѹ҆вѣща̀ вопи́ти: бл҃гослове́нъ є҆сѝ, бж҃е ѻ҆тє́цъ на́шихъ.

Вразꙋмлѧ́лъ є҆сѝ неразꙋ̑мныѧ, ѡ҆браща́лъ є҆сѝ прельщє́нныѧ, совраща́ющыѧсѧ же, ѻ҆́ч҃е, спа́слъ є҆сѝ, и҆ бг҃ꙋ приве́лъ є҆сѝ чи́сты, томꙋ̀ пою́щыѧ благоче́стнѡ: бл҃гослове́нъ є҆сѝ, гдⷭ҇и, бж҃е ѻ҆тє́цъ на́шихъ.

Ѹ҆краси́шасѧ бжⷭ҇твеннiи твоѝ по́двиги, воплоще́нiе проповѣ́дающе неизрече́ннымъ милосе́рдiемъ возсiѧ́вшагѡ на́мъ. є҆мꙋ́же вопiе́мъ прилѣ́жнѡ: бл҃гослове́нъ бг҃ъ ѻ҆тє́цъ на́шихъ.

Ѡ҆блада́въ страстьмѝ тѣле́сными, поще́нiемъ, сла́вне, неѡблада́емь жите́йскими напа́стьми ꙗ҆ви́лсѧ є҆сѝ. ны́нѣ пое́ши при́снѡ: бл҃гослове́нъ бг҃ъ ѻ҆тє́цъ на́шихъ.

Бг҃оро́диченъ:

И҆збавлѧ́еши дре́внѧгѡ престꙋпле́нiѧ ржⷭ҇тво́мъ твои́мъ, пречⷭ҇таѧ, хва́лимъ тѧ̀ спасе́ннiи тобо́ю, дв҃о, и҆ пою́ще вопiе́мъ тѝ: бл҃гослове́нъ бг҃ъ ѻ҆тє́цъ на́шихъ. 

Пѣ́снь и҃. I҆рмо́съ:

И҆зъ пла́мене прпⷣбнымъ ро́сꙋ и҆сточи́лъ є҆сѝ, и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ во всѧ̑ вѣ́ки.

Процвѣ́лъ є҆сѝ ꙗ҆́кѡ фíнiѯъ во дворѣ́хъ бж҃iихъ, и҆ до́лжнымъ сно́мъ преподѡ́бнымъ ѹ҆снꙋ́лъ є҆сѝ: при́снѡ же наслажде́нiе пребжⷭ҇твенный гро́бъ тво́й, и҆ чꙋ́до ви́дѧщымъ, i҆а́кѡве проповѣ́дниче, показꙋ́еши.

Бж҃iе бо сло́во сꙋще́ственное, свѧще́ннѡ тѧ̀ и҆ ст҃и́телѧ возставлѧ́етъ, пома́зающа лю́ди, свѧщенност҃и́телю и҆ престо́льниче росто́вскiй и҆ свѣти́льниче вселе́нныѧ.

Вопло́щшагосѧ сло́ва бг҃осло́вилъ є҆сѝ: многобезслове́сiѧ бо лю́ди и҆зба́вивъ, бжⷭ҇твенъ бы́лъ є҆сѝ ѹ҆чени́къ возсiѧ́вшагѡ, i҆а́кѡве бг҃огла́се.

Бг҃оро́диченъ:

Свѧщеннонаꙋчи́всѧ твои̑мъ та́йнамъ, прⷪ҇ро́чески бжⷭ҇твенный ли́къ, бцⷣе, и҆здале́ча ѹ҆ви́дѣвъ, и҆ ꙗ҆́кѡ положи́въ бг҃опроповѣ́днѡ, бжⷭ҇твеннагѡ проповѣ́данiѧ ржⷭ҇тва̀ твоегѡ̀.

Пѣ́снь ѳ҃. I҆рмо́съ:

Бг҃а человѣ́кѡмъ невозмо́жно ви́дѣти, на него́же не смѣ́ютъ чи́ни а҆́гг҃льстiи взира́ти: тобо́ю бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно, є҆го́же велича́юще, съ нбⷭ҇ными вѡ́и тѧ̀ ѹ҆блажа́емъ.

Ꙗ҆́кѡ свѣ́тъ, ꙗ҆́кѡ свѣ́щникъ, ꙗ҆́кѡ вели́кое со́лнце, ꙗ҆́кѡ мо́лнiѧ хрⷭ҇то́вѣ цр҃кви возсiѧ́лъ є҆сѝ, и҆ вѣ́рныхъ ра́зꙋмы просвѣти́лъ є҆сѝ, и҆ въ невечє́рнѧѧ мѣста̀ всели́лсѧ є҆сѝ, поѧ̀ трист҃ы́ми гла́сы трⷪ҇цꙋ несозда́ннꙋю.

Пло́тiю мíра кромѣ̀ бы́въ, ст҃и́телю, въ прекра́сныхъ чи́нѣ ѻ҆бита́ѧ, ро́да на́шегѡ ѡ҆богаща́еши творе́нiемъ свѣ́тлымъ. тѣ́мже па́мѧть твою̀ вѣ́рою соверша́емъ на землѝ, i҆а́кѡве премꙋ́дре.

Землѧ̀ тѣ́ло твоѐ блаже́нное скрыва́етъ, ꙗ҆́кѡ и҆сцѣлє́нiѧ точа́щи вѣ̑рнымъ, нб҃о же дꙋ́хъ со и҆збра́нными ѿ  вѣ́ка но́ситъ, бжⷭ҇твенными сiѧ̑нiи ѡ҆заре́нъ є҆сѝ вои́стиннꙋ, ꙗ҆́кѡ всесла́вный.

Бг҃оро́диченъ:

Гла́съ а҆рха́гг҃ла гаврiи́ла прiе́мши, вели́кагѡ совѣ́та, чⷭ҇таѧ, хрⷭ҇та̀ є҆мманꙋ́ила родила̀ є҆сѝ, со а҆́гг҃лы земны̑ѧ всѧ̑ сочета́вшаго, є҆ди́на вино́вна на́шегѡ, дв҃о, бл҃же́нства.

Свѣти́ленъ. Подо́бенъ: Ѹ҆ченикѡ́мъ:

Чꙋ́днаго и҆ сла́внаго ст҃и́телѧ i҆а́кѡва вели́каго, прiиди́те пѣ́сньми бжⷭ҇твенными и҆ свѧще́нными похва́лимъ, ꙗ҆́кѡ росто́вꙋ предсѣда́льника и҆ а҆́гг҃льскимъ чинѡ́мъ сослꙋже́бника бы́вша.

Сла́ва, дрꙋгíй свѣти́ленъ. Подо́бенъ: Посѣти́лъ ны̀ є҆́сть:

Сла́внѡ кра́ситсѧ дне́сь свѣтоза́рное торжество̀, и҆́же во свѣ́тѣ сла́вы бж҃iѧ предстоѧ̀, ст҃и́телю, помѧнѝ на́съ, хва́лѧщихъ твою̀ па́мѧть.

И҆ ны́нѣ, бг҃оро́диченъ:

Съ бг҃омъ ѹ҆пова́нiе на тѧ̀ возложи́хомъ, пречⷭ҇таѧ, и҆́же и҆зъ тебє̀ проше́дшемꙋ сраспина́емсѧ хрⷭ҇тꙋ̀: твои́ми же къ немꙋ̀ моли́твами, невреди́мы да́же до конца̀ сохранѝ.

На хвали́техъ стiхи̑ры, гла́съ а҃. Подо́бенъ: Нбⷭ҇ныхъ чинѡ́въ:

На нб҃сѝ сы́й почива́ѧй веселѧ́сѧ, * молѝ за ны̀ прест҃ꙋ́ю трⷪ҇цꙋ, * ми́лость пода́ти на́мъ, ст҃и́телю, * и҆ житiѐ безгрѣ́шно: * ꙗ҆́кѡ въ тꙋ́ю вѣ́рꙋющихъ при́снѡ скѡ́рби ѿгонѧ́етъ, * и҆ недꙋ́ги и҆сцѣлѧ́етъ.

Милосе́рдiѧ твоегѡ̀ и҆сто́чникъ на́мъ да́рꙋй и҆ бл҃года́ть, * вско́рѣ ра́дости и҆спо́лни: * пода́й же цѣльбы̑ въ ско́рбехъ и҆ печа́лехъ, * молѧ̀ хрⷭ҇та̀, всесла́вне, * спастѝ всѧ̑ пою́щыѧ тѧ̀.

На весе́лiе вше́дъ нетлѣ́емое, * весе́лiе да́ти молѝ, * є҆́же спастѝ рабы̑ твоѧ̑: * мо́жеши бо, i҆а́кѡве, * въ моли́твахъ бѣды̑ всѧ̑ разгони́ти, * молѧ̀ хрⷭ҇та̀ и҆сцѣли́ти болѧ́щыѧ, * и҆ спастѝ дꙋ́шы на́шѧ. 

Ѿ зако́ннагѡ ко́рене и҆зрастѐ вѣ́твь всыне́нiѧ, * вода́ми напое́нъ ꙗ҆́снѡ, i҆а́кѡве: * и҆́бо цр҃кви хрⷭ҇то́вѣ, ꙗ҆́кѡ фíнiѯъ высокове́рхiй, * процвѣ́лъ є҆сѝ на́мъ, просвѣща́ѧ вѣ̑рныѧ. * тѣ́мъ ны́нѣ со ст҃и́тєли предстоѧ̀ прⷭ҇то́лꙋ хрⷭ҇то́вꙋ, * моли́сѧ ѡ҆ дꙋша́хъ на́шихъ.

Сла́ва, гла́съ s҃:

Добродѣ́телей твои́хъ, ѻ҆́ч҃е прпⷣбне, пло́дъ просвѣти́лъ є҆́сть вѣ́рныхъ сердца̀: кто́ бо слы́шѧ безчи́сленное твоѐ смире́нiе, и҆ терпѣ́нiю не ѹ҆диви́тсѧ, є҆́же къ ни́щымъ ти́хость, скорбѧ́щымъ ѹ҆тѣше́нiе; всѧ̑ бг҃олѣ́пнѡ наꙋчи́лъ є҆сѝ, прпⷣбне ст҃и́телю i҆а́кѡве. и҆ ны́нѣ неꙋвѧда́емымъ вѣнце́мъ ѹ҆вѧ́злсѧ є҆сѝ, молѝ ѡ҆ дꙋша́хъ на́шихъ.

И҆ ны́нѣ, бг҃оро́диченъ: Влⷣчце, прiимѝ:

Славосло́вiе вели́кое, и҆ ѿпꙋ́стъ. И҆ ча́съ пе́рвый.

На лiтꙋргíи: Бл҃жє́нна, ѿ канѡ́на, пѣ́снь г҃-ѧ и҆ s҃-ѧ.

Слꙋ́жба всѧ̀ ст҃и́тельскаѧ.


