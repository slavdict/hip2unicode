    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ _i҃-й де́нь.

Ст҃ы́хъ а҆пⷭ҇лъ, є҆ра́ста, ѻ҆лѵ́мпа, родiѡ́на, и҆ и҆̀же съ ни́ми.

На Гдⷭ҇и, воззва́хъ, стiхи̑ры, гла́съ а҃. Поⷣ: Всехва́льнiи мч҃ницы:

Мíра и҆сполнє́нiѧ, * ꙗ҆́кѡ ѻ҆рлѝ крила́тiи * пресвѣ́тлѡ преходѧ́ще, * свѧщеннопроповѣ́дницы, * ѹ҆ловлє́нныѧ ѿ sлодѣ́ѧ, * привлеко́сте къ вѣ́рѣ непоро́чнѣй. * тѣ́мъ моли́тесѧ * дарова́ти дꙋша́мъ на́шымъ * ми́ръ и҆ ве́лiю ми́лость.

Те́ртiа и҆ сѡсiпа́тра * гла́сы свѧще́нными почти́мъ, * и҆ ѻ҆лѵ́мпа и҆ родiѡ́на, * и҆ съ си́ми є҆ра́ста свѧщеннотаи́нника, * и҆ бжⷭ҇твеннаго кꙋа́рта, * сла́вѧщыѧ хрⷭ҇та̀ бг҃а на́шего, * и҆ молѧ́щыѧ є҆го̀, * дарова́ти дꙋша́мъ на́шымъ * ми́ръ и҆ ве́лiю ми́лость.

Ꙗ҆зы́ки приведо́сте хрⷭ҇тꙋ̀ бг҃ꙋ, бл҃же́ннiи: * и҆зба́влены кро́вiю * благоволи́вшагѡ на землѝ роди́тисѧ, * и҆ крⷭ҇тъ и҆ сме́рть претерпѣ́вшагѡ * во́лею, всемꙋ́дрiи. * є҆го́же ны́нѣ моли́те, * дарова́ти дꙋша́мъ на́шымъ * ми́ръ и҆ ве́лiю млⷭ҇ть.

Сла́ва, и҆ ны́нѣ, бг҃оро́диченъ:

Всепѣ́таѧ влⷣчце, * наде́жде вѣ́рныхъ и҆ ѹ҆твержде́нiе, * прибѣ́жище и҆ по́мощь, * тѧ̀ мо́лимъ, * ѿ всѧ́кiѧ бѣды̀ рабы̑ твоѧ̑ сохранѝ, * вѣ́рою покланѧ́ющыѧсѧ ржⷭ҇твꙋ̀ твоемꙋ̀. * є҆го́же молѝ, * дарова́ти дꙋша́мъ на́шымъ * ми́ръ и҆ ве́лiю ми́лость.

Крⷭ҇тобг҃оро́диченъ:

Своего̀ а҆́гнца, * а҆́гница и҆ непоро́чнаѧ влⷣчца, * на крⷭ҇тѣ̀ ꙗ҆́кѡ ви́дѣвши ви́да не и҆мꙋ́ща, нижѐ добро́ты, ѹ҆вы̀ мнѣ̀, рыда́ющи, гл҃го́лаше: * гдѣ̀ добро́та твоѧ̀ за́йде,  сладча́йшiй; * гдѣ̀ бл҃голѣ́пiе; * гдѣ̀ благода́ть блиста́ющаѧ * ѻ҆́браза твоегѡ̀, * сн҃е мо́й любе́знѣйшiй;

Тропа́рь, гла́съ г҃:

А҆пⷭ҇ли ст҃íи, моли́те ми́лостиваго бг҃а, да прегрѣше́нiй ѡ҆ставле́нiе пода́стъ дꙋша́мъ на́шымъ.



На ѹ҆́трени, ѻ҆́ба канѡ́на ѻ҆ктѡ́иха, и҆ ст҃ы́хъ на д҃, є҆гѡ́же краегране́сiе:

Бг҃оглагѡ́ливыѧ ѹ҆ченикѝ пою̀ спротѧже́ннѡ. I҆ѡ́сифъ.

Гла́съ а҃. Пѣ́снь а҃. I҆рмо́съ:

Твоѧ̀ побѣди́тельнаѧ десни́ца бг҃олѣ́пнѡ въ крѣ́пости просла́висѧ: та́ бо, безсме́ртне, ꙗ҆́кѡ всемогꙋ́щаѧ, проти̑вныѧ сотрѐ, i҆и҃льтѧнѡмъ пꙋ́ть глꙋбины̀ новосодѣ́лавшаѧ.

Бжⷭ҇твеннiи сꙋ́ще ѹ҆ченицы̀, вопло́щшагѡсѧ за милосе́рдiе бг҃а на́шегѡ: того̀ моли́те, грѣхѡ́въ дарова́ти проще́нiе, соверша́ющымъ ва́шꙋ па́мѧть, блаже́ннiи.

Зерца̑ла бж҃iѧ свѣтови̑днаѧ, вмѣсти́тєльна тогѡ̀ подаѧ́нiй ꙗ҆ви́стесѧ, бл҃же́ннiи, всѣ̑мъ вѣ̑рнымъ, благода́тельнѡ даю́ще сп҃си́тєльныѧ зари̑, бг҃ови́дцы а҆пⷭ҇ли.

Возсiѧ́ша всѣ̑мъ просвѣще́нiе, ѡ҆заре́нiй и҆сто́чникъ поче́рпше, є҆ра́стъ и҆ те́ртiй, и҆ ѻ҆лѵ́мпъ, и҆ родiѡ́нъ, и҆ сѡсiпа́тръ кꙋ́пнѡ съ кꙋа́ртомъ, ꙗ҆̀же благоче́стнѡ ѹ҆блажи́мъ.

Бг҃оро́диченъ:

Ро́дъ человѣ́ческiй твои́мъ ржⷭ҇тво́мъ, дв҃о, ѡ҆бнови́ла є҆сѝ, сло́во бо родила̀ є҆сѝ ѻ҆́ч҃ее, въ пло́ть ме́ртвеннꙋю ѡ҆дѣ́ѧвшеесѧ, и҆ безсме́ртiѧ пꙋти̑ на́мъ показа́вшее.

Пѣ́снь г҃. I҆рмо́съ:

Е҆ди́не вѣ́дый человѣ́ческагѡ сꙋщества̀ не́мощь, и҆ ми́лостивнѡ въ нѐ воѡбра́жсѧ, препоѧ́ши мѧ̀ съ высоты̀ си́лою, є҆́же вопи́ти тебѣ̀, ст҃ы́й: ѡ҆дꙋшевле́нный хра́ме, неизрече́нныѧ сла́вы твоеѧ̀, чл҃вѣколю́бче. 

Сло́во ꙗ҆́кѡ свѣти́льникъ мы́сленный проносѧ́ще, а҆пⷭ҇ли, бг҃опоко́рнѡ всю̀ тва́рь проидо́сте, тоѧ̀ мра́къ разгонѧ́юще, и҆ сы́ны ꙗ҆влѧ́юще свѣ́та бл҃года́тiю, но́щи невѣ́дѣнiѧ рабо́тающыѧ.

Глагѡ́лъ ва́шихъ прⷪ҇ро́чески во всю̀ и҆зы́де вселе́ннꙋю вѣща́нiе спаси́тельное, и҆ дѣ́лъ свѣ́тлое показа́нiе всю̀ зе́млю ѡ҆бтечѐ, дꙋ́шы просвѣща́ющее, бг҃оглаго́ливiи гдⷭ҇ни а҆пⷭ҇ли.

Все́льсѧ въ дꙋша́хъ ва́шихъ, мꙋ́дрiи, дх҃ъ всест҃ы́й, бг҃ови́дны весьма̀ содѣ́ла: всю́дꙋ мíръ ѡ҆бходѧ́ще, хра́мы разори́сте i҆́дѡльскiѧ бл҃года́тiю, и҆ бг҃ꙋ цр҃кви воздвиго́сте.

Бг҃оро́диченъ:

Сн҃а ѻ҆́ч҃а є҆диноро́днаго, безма́тернѧ пе́рвѣе и҆ и҆зъ тебє̀ рожде́нна ѹ҆вѣ́дѣвше безꙿѻ́ч҃а бж҃iю мт҃рь и҆сповѣ́даемъ тѧ̀, безстра́стнѡ ро́ждшꙋю, и҆ дв҃ꙋ пребы́вшꙋ па́че сло́ва, мр҃íе бг҃оневѣ́сто.

Конда́къ, гла́съ д҃. Подо́бенъ: Ꙗ҆ви́лсѧ є҆сѝ:

Ꙗ҆ви́сѧ дне́сь а҆пⷭ҇лъ честно́е торжество̀, подаю́щее ꙗ҆́вѣ всѣ̑мъ прегрѣше́нiй ѡ҆ставле́нiе, соверша́ющымъ и҆́хъ па́мѧть.

Та́же сѣда́ленъ, гла́съ а҃. Подо́бенъ: Гро́бъ тво́й:

Е҆ра́ста и҆ ѻ҆лѵ́мпа, сѡсiпа́тра и҆ те́ртiа, родiѡ́на кꙋ́пнѡ и҆ кꙋа́рта па́мѧть согла́снѡ почти́мъ, къ ни̑мъ воспѣва́юще: бжⷭ҇твеннiи проповѣ́дателiе, и҆ слꙋги̑ сло́ва, дꙋ́шы на́шѧ вѣ́чнꙋющiѧ мꙋ́ки моли́твами ва́шими и҆зба́вите.

Сла́ва, и҆ ны́нѣ, бг҃оро́диченъ:

Безневѣ́стнаѧ, чⷭ҇таѧ бцⷣе дв҃о, є҆ди́на вѣ́рныхъ предста́тельнице и҆ покро́ве, бѣ́дъ и҆ скорбе́й и҆ лю́тыхъ ѡ҆бстоѧ́нiй всѧ̑ и҆зба́ви, на тѧ̀ ѹ҆пова́нiе, ѻ҆трокови́це, и҆мꙋ́щыѧ, и҆ дꙋ́шы на́шѧ спасѝ бжⷭ҇твенными моли́твами твои́ми.

Крⷭ҇тобг҃оро́диченъ:

Нескве́рнаѧ а҆́гница а҆́гнца и҆ па́стырѧ повѣ́шена на дре́вѣ ме́ртва зрѧ́щи, пла́чꙋщи, вѣща́ше, мт҃рски восклица́ющи:  ка́кѡ претерплю̀ твоѐ, є҆́же па́че сло́ва, сн҃е мо́й, сни́тiе и҆ вѡ́льныѧ стрⷭ҇ти, бж҃е пребл҃гíй;

Пѣ́снь д҃. I҆рмо́съ:

Го́рꙋ тѧ̀, бл҃года́тiю бж҃iею приѡсѣне́ннꙋю, прозорли́выма а҆ввакꙋ́мъ ѹ҆смотри́въ ѻ҆чи́ма, и҆зъ тебє̀ и҆зы́ти i҆и҃левꙋ провозглаша́ше ст҃о́мꙋ, во спасе́нiе на́ше и҆ ѡ҆бновле́нiе.

Ѹ҆тверждє́нiѧ дре́вле неꙋтверждє́нымъ бы́вше, раскопа́сте ва́шими бг҃ода́нными ѹ҆чє́нiи вра̑жiѧ тверды̑ни всера̑зныѧ, и҆ запꙋстѣ́нiю преда́сте, бг҃ови́днiи сп҃совы а҆пⷭ҇ли.

Вельмѝ хрⷭ҇тѡ́ва вели̑чiѧ проповѣ́дающе, ѹ҆ма́ленiи всеконе́чнѡ, великопроповѣ̑дницы, земны̑ѧ вельмѝ просвѣти́сте свѣ́тлѡ, вели́чiемъ бл҃года́ти соверши́вше, бж҃е́ственнiи а҆пⷭ҇ли.

Да похва́литсѧ бжⷭ҇твенный ѻ҆лѵ́мпъ пѣснопѣ́ньми, и҆ родiѡ́нъ съ ни́мъ да возвели́читсѧ благоче́стнѡ, тече́нiе соверши́вше мꙋче́нiѧ, съ петро́мъ бг҃опроповѣ́дникомъ въ ри́мѣ, глава́ми ѿсѣка́еми.

Бг҃оро́диченъ:

Чꙋде́съ бо́льше всѣ́хъ, всенепоро́чнаѧ, въ тебѣ̀ новосодѣ́ѧвшеесѧ чꙋ́до показа́сѧ ꙗ҆́вственнѡ: бг҃а бо родила̀ є҆сѝ тѣле́снѣ, земны̑мъ за милосе́рдiе соедини́вшасѧ, въ несли́тнѣмъ соедине́нiи, бг҃оневѣ́сто.

Пѣ́снь є҃. I҆рмо́съ:

Просвѣти́вый сiѧ́нiемъ прише́ствiѧ твоегѡ̀, хрⷭ҇тѐ, и҆ ѡ҆свѣти́вый крⷭ҇то́мъ твои́мъ мíра концы̀, сердца̀ просвѣтѝ свѣ́томъ твоегѡ̀ бг҃оразꙋ́мiѧ, правосла́внѡ пою́щихъ тѧ̀.

Мꙋ́дрость ѻ҆́ч҃а всѐ ѡ҆сꙋществова́вшаѧ, ѹ҆чи́тели въ мíръ ва́съ посла̀, въ мꙋ́дрости дх҃а и҆ и҆́стины, ꙗ҆вле́нiемъ всѧ̑ ѹ҆мꙋдрѧ́ющыѧ, сла́внiи.

Сло́ва вмета́юще, всемꙋ́дрiи, ѹ҆́дицꙋ, возвлеко́сте и҆зъ глꙋбины̀ невѣ́дѣнiѧ бл҃года́тiю ры́бъ сꙋ́щыѧ безгла́сншыѧ, и҆ гдⷭ҇ꙋ вѣ́ровавшыѧ приведо́сте. 

Восхва́лимъ ѻ҆лѵ́мпа, и҆ вели́каго родiѡ́на, и҆ те́ртiа, и҆ сѡсiпа́тра, кꙋ́пнѡ и҆ є҆ра́ста, и҆ бжⷭ҇твеннаго кꙋа́рта, хрⷭ҇топроповѣ́дники, и҆ всѣ́хъ благочести́выхъ защи́тники.

Бг҃оро́диченъ:

Зачала̀ є҆сѝ сло́вомъ сло́во, всенепоро́чнаѧ, и҆ родила̀ є҆сѝ па́че ѹ҆ма̀ и҆ сло́ва, бг҃оневѣ́стнаѧ, бы́вша, бцⷣе, чл҃вѣ́ка. тѣ́мъ тѧ̀ словєсы̀ бг҃одохнове́нными всегда̀ ѹ҆блажа́емъ.

Пѣ́снь s҃. I҆рмо́съ:

Ѡ҆бы́де на́съ послѣ́днѧѧ бе́здна, нѣ́сть и҆збавлѧ́ѧй, вмѣни́хомсѧ ꙗ҆́кѡ ѻ҆́вцы заколе́нiѧ, спасѝ лю́ди твоѧ̑, бж҃е на́шъ: ты́ бо крѣ́пость немощствꙋ́ющихъ и҆ и҆справле́нiе.

Пречестнíи, ꙗ҆́кѡ ка́менiе валѧ́ющесѧ на землѝ, привали́сте къ благоче́стiю и҆́же нра́вомъ лꙋка́вымъ ка́менiю нечꙋ́вственномꙋ слꙋжа́щыѧ, бг҃ови́днiи сло́ва таи́нницы блаже́ннѣйшiи.

Е҆ди́ницꙋ въ трiе́хъ ли́цѣхъ неразлꙋ́чнꙋ, несли́тнꙋ проповѣ́дающе, многобо́жнꙋю ѿ землѝ разори́сте ле́сть, неле́стнiи хрⷭ҇тѡ́вы а҆пⷭ҇ли, и҆ лю́тѣ прельщє́нныѧ къ свѣ́тꙋ бг҃озна́нiѧ наста́висте.

Ра́зꙋмы кра́сными несмы́сльство немꙋ́дрыхъ, премꙋ́дрiи а҆пⷭ҇ли, разори́сте, и҆ ѹ҆тверди́сте бг҃ꙋ всецр҃ю̀ є҆ди́номꙋ вѣ́ровати, тва́рь всю̀ бжⷭ҇твенными свѣтоли̑тiи ѹ҆краша́ющемꙋ.

Бг҃оро́диченъ:

Ꙗ҆́кѡ и҆но́е не́бо, пе́рвагѡ, влⷣчце, ꙗ҆́вльшисѧ вы́шшее, тѧ̀ сла́вимъ, сл҃нце на́мъ пра́вды возсiѧ́вшее, и҆ глꙋбо́кꙋю невѣ́дѣнiѧ тмꙋ̀ ѿгна́вшее.

Конда́къ, гла́съ в҃. Подо́бенъ: Вы́шнихъ и҆щѧ̀:

Бжⷭ҇твеннымъ свѣ́томъ ѹ҆́мъ ѡ҆зари́вше, витȋйскаѧ плетє́нiѧ мꙋ́дрѣ разори́сте: и҆ ꙗ҆зы́ки всѧ̑ ѹ҆лови́вше, а҆пⷭ҇ли сла́внiи, влⷣцѣ приведо́сте, трⷪ҇цꙋ бжⷭ҇твеннꙋю сла́вити наꙋча́юще. 

I҆́косъ:

Ꙗ҆́кѡ ѹ҆ч҃ницы̀ всѣ́хъ влⷣки, мре́жею, бг҃ови́дцы, ва́шихъ моли́твъ, и҆зъ глꙋбины̀ прегрѣше́нiй и҆звлецы́те смире́ннꙋю дꙋ́шꙋ мою̀, сѣтьмѝ ѹ҆ловле́ннꙋю де́мѡнскихъ ко́зней: да до́брѣ преше́дъ про́чее вре́мѧ живота̀ моегѡ̀, пою̀ ва́съ любо́вiю, и҆ просла́влю житiѐ ва́ше непоро́чное, є҆́же на землѝ соверши́сте, лю́тѣ ѡ҆мрачє́нныѧ просвѣти́вше, трⷪ҇цꙋ бжⷭ҇твеннꙋю сла́вити наꙋча́юще.

Пѣ́снь з҃. I҆рмо́съ:

Тебѐ ѹ҆́мнꙋю, бцⷣе, пе́щь, разсмотрѧ́емъ, вѣ́рнiи, ꙗ҆́коже бо ѻ҆́троки спасѐ трѝ превозноси́мый, мíръ ѡ҆бновѝ во чре́вѣ твое́мъ всецѣ́лъ, хва́льный ѻ҆тцє́въ бг҃ъ и҆ препросла́вленъ.

Тѧ̀ свѧще́нна i҆коно́ма, є҆ра́сте, цр҃кве хрⷭ҇то́вы, сꙋ́щiѧ во i҆ерⷭ҇ли́мѣ, пишѧ̀, проповѣ́даше па́ѵелъ а҆пⷭ҇лъ, съ ни́миже тѧ̀ почита́емъ, пою́ще хрⷭ҇тꙋ̀: хва́льный ѻ҆тцє́въ на́шихъ бж҃е, бл҃гослове́нъ є҆сѝ.

Терпѣ́нiемъ и҆скꙋше́нiй, и҆ скорбе́й, и҆ гоне́нiй и҆скꙋси́всѧ, и҆ ꙗ҆́звами хрⷭ҇то́выми ѹ҆добрѧ́емь, є҆ра́сте пребога́те, велегла́снѡ взыва́лъ є҆сѝ: хва́льный ѻ҆тцє́въ бж҃е, бл҃гослове́нъ є҆сѝ.

Зако́на но́вагѡ ꙗ҆ви́лсѧ є҆сѝ, кꙋа́рте, возвѣсти́тель, ве́тхагѡ беззако́нiѧ ѿводѧ̀ чꙋждемꙋ́дрєнныѧ, и҆ къ возновле́нiю жи́зни преводѧ̀ зовꙋ́щыѧ: хва́льный ѻ҆тцє́въ бж҃е, бл҃гослове́нъ є҆сѝ.

Бг҃оро́диченъ:

Ѻ҆́ч҃ее сло́во соприсносꙋ́щное, ꙗ҆́вльшеесѧ земны̑мъ воплоти́ла є҆сѝ, и҆ тѣ́ломъ, ѻ҆трокови́це, породила̀ є҆сѝ человѣ́ка бы́вша, да спасе́тъ человѣ́ка, хва́льный ѻ҆тцє́въ бг҃ъ и҆ препросла́вленъ.

Пѣ́снь и҃. I҆рмо́съ:

Въ пещѝ ѻ҆́троцы i҆и҃левы, ꙗ҆́коже въ горни́лѣ, добро́тою бл҃гоче́стiѧ чистѣ́е зла́та блеща́хꙋсѧ, гл҃го́люще: бл҃гослови́те всѧ̑ дѣла̀ гдⷭ҇нѧ гдⷭ҇а, по́йте и҆ превозноси́те во всѧ̑ вѣ́ки. 

Нерасте́рзни столпѝ хрⷭ҇то́вы ꙗ҆́вльшесѧ цр҃кве, разори́сте sлоче́стiѧ стѣ́ны всѧ̑, вѣ̑рныѧ же, ꙗ҆́кѡ ка́менiе, назда́вше на ка́мени вѣ́ры, вопiю́щыѧ: всѧ̀ дѣла̀ гдⷭ҇а по́йте, и҆ превозноси́те є҆го̀ во вѣ́ки.

Законополо́жницы ꙗ҆ви́стесѧ вы̀, дх҃а зако́нъ написꙋ́юще въ сердца́хъ вѣ́рныхъ, всеблаже́ннiи, и҆́мже просвѣща́еми вопiѧ́хꙋ: всѧ̑ дѣла̀ гдⷭ҇а по́йте, и҆ превозноси́те є҆го̀ во вѣ́ки.

Ѹ҆краси́всѧ, блаже́нный ѻ҆лѵ́мпе, въ ѻ҆́ньже де́нь пе́тръ вели́кiй коне́цъ прiѧ́тъ, ꙗ҆́вѣ сконча́всѧ, кꙋ́пнѡ съ родiѡ́номъ мече́мъ, повелѣ́нiемъ не́рѡна, беззако́ннагѡ царѧ̀: и҆ совокꙋпи́стесѧ нбⷭ҇нымъ ликѡ́мъ.

Бг҃оро́диченъ:

Ста́мна дре́вле и҆мꙋ́щаѧ ма́ннꙋ, чⷭ҇таѧ, ѡ҆бразова́ше тѧ̀: хрⷭ҇та́ бо, сла́дость на́шꙋ, носи́ла є҆си́ бо чре́вѣ, и҆ пло́тiю родила̀ є҆сѝ, и҆збавлѧ́ющаго всѧ́кiѧ го́рести безмѣ́стныхъ прегрѣше́нiй, превозносѧ́щыѧ того̀ во вѣ́ки.

Пѣ́снь ѳ҃. I҆рмо́съ:

Ѻ҆́бразъ чи́стагѡ рождества̀ твоегѡ̀ ѻ҆гнепали́маѧ кꙋпина̀ показа̀ неѡпа́льнаѧ: и҆ ны́нѣ на на́съ напа́стей свирѣ́пѣющꙋю ѹ҆гаси́ти, мо́лимсѧ, пе́щь, да тѧ̀, бцⷣе, непреста́ннѡ велича́емъ.

Ра́внѡ тече́нiе соверши́вше, ра́внѡ ѿ влⷣки сло́ва ѡ҆бога́щшесѧ, ра́вныхъ дх҃а дарѡ́въ сподо́бистесѧ, и҆ по́честей ра́вныхъ полꙋчи́сте, а҆пⷭ҇ли гдⷭ҇ни, просвѣти́телiе серде́цъ на́шихъ.

Ꙗ҆́коже нбⷭ҇ныѧ sвѣ́зды, бг҃озна́меньми всю̀ зе́млю просвѣти́сте, тмꙋ̀ глꙋбо́кꙋю невѣ́дѣнiѧ ѿгна́вше, и҆ сы́ны днѐ показа́вше, дре́вле порабощє́нныѧ козньмѝ вражде́бника.

По́лкъ sлоꙋ́мныхъ погꙋби́сте, во глꙋбинꙋ̀ дре́вле ври́нꙋвшихъ ꙗ҆зы́ки люде́й: мно́жество же бг҃ꙋ приведо́сте спаса́емыхъ, чинѡ́мъ совокꙋплѧ́еми невеще́ственныхъ си́лъ, всеизбра́ннiи хрⷭ҇то́вы а҆пⷭ҇ли. 

Вше́дше къ премȋрнымъ ѻ҆лѵ́мпъ вели́кiй и҆ сѡсiпа́тръ, те́ртiй кꙋ́пнѡ и҆ родiѡ́нъ, и҆ кꙋа́ртъ, и҆ є҆ра́стъ свѧще́ннѣйшiй, и҆ ны́нѣ ѡ҆ мíрѣ и҆зба́вителѧ мо́лѧтъ.

Бг҃оро́диченъ:

Пощадѝ лю́ди твоѧ̑, гдⷭ҇и, нахожде́нiѧ ва́рварскагѡ на́съ и҆збавлѧ́ѧ, и҆ грѣхѡ́въ и҆ напа́стей и҆ мꙋ́ки вѣ́чныѧ, моли́твами ро́ждшiѧ тѧ̀ дв҃ы прест҃ы́ѧ, и҆ сла́вныхъ а҆пⷭ҇лъ твои́хъ.

Свѣти́ленъ. Поⷣ: Нб҃о sвѣзда́ми:

Свѣ̑тлаѧ прiѧ́тєлища дх҃а ст҃а́гѡ, пресвѣ̑тлыѧ зари̑ невече́рнѧгѡ днѐ, свѣтода́тєльнаѧ мѡ́лнiѧ, а҆пⷭ҇лы, въ пѣ́снехъ вѣ́рнѡ просла́вимъ всѝ.

Бг҃оро́диченъ:

Тѧ̀ застꙋ́пницꙋ всѝ и҆́мамы грѣ́шнiи, ѽ прест҃а́ѧ дв҃о! ты̀ благоꙋвѣ́тлива на́мъ содѣ́лай сн҃а твоего̀ мт҃рними твои́ми мольба́ми.


