    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ к҃г-й де́нь.

Слꙋ́жба ст҃и́телю и҆ чꙋдотво́рцꙋ митрофа́нꙋ, пе́рвомꙋ є҆пⷭ҇кпꙋ воро́нежскомꙋ.

На ма́лѣй вече́рни, стiхи̑ры, гла́съ а҃:

Прiиди́те, правосла́вныѧ рѡссíйскiѧ цр҃кве ча̑да, ѹ҆бл҃жи́мъ ст҃и́телѧ хрⷭ҇то́ва митрофа́на, и҆́же ѡ҆ ма́лѣ бы́въ вѣ́ренъ, надꙿ мно́гими поста́вленъ є҆́сть ѿ  нбⷭ҇нагѡ домовлады́ки, да мо́литсѧ непреста́ннѡ ѡ҆ вѣ́рою почита́ющихъ присносла́внꙋю па́мѧть є҆гѡ̀.

Два́жды.

По достоѧ́нiю ѡ҆ тебѣ̀, ст҃и́телю хрⷭ҇то́въ, ра́дꙋемсѧ, и҆ моще́й твои́хъ нетлѣ́нiемъ хва́лимсѧ: пролива́ѧ бо ѿ гро́ба твоегѡ̀ цѣлє́бныѧ стрꙋи̑, ꙗ҆́кѡ во́ды, ми́ръ и҆ бл҃гослове́нiе притека́ющымъ къ тебѣ̀ подае́ши, ꙗ҆́кѡ предстоѧ́тель го́рнiѧ сла́вы, и҆мѣ́ѧй ве́лiю бл҃года́ть ѹ҆ хрⷭ҇та̀ бг҃а на́шегѡ.

На землѝ пожи́въ а҆́гг҃льски, на нб҃сѝ жи́ти сподо́билсѧ є҆сѝ, и҆ свы́ше на ѻ҆те́чество твоѐ призира́ѧ, низпосыла́еши бл҃года̑тныѧ да́ры, вѣ́рою и҆ любо́вiю всесла́внꙋю твою̀ па́мѧть соверша́ющымъ, и҆сцѣлѧ́ѧ болѣ̑зни дꙋшє́вныѧ и҆ тѣлє́сныѧ мл҃твами твои́ми.

Сла́ва, гла́съ s҃:

Во всечестнѣ́й па́мѧти твое́й, пѣ́сньми и҆ пѣ́ньми ликовствꙋ́юще, бг҃олѣ́пнѡ сла́вимъ всѧ́ческихъ гдⷭ҇а влⷣкꙋ, и҆́же, за многопло́дное дꙋшѝ твоеѧ̀ дѣ́ланiе, многопло́днꙋю бл҃года́ть чꙋдотворе́нiй дарова̀ тебѣ̀, всебл҃же́нне митрофа́не, свы́ше: ты́ же молѝ и҆зба́витисѧ ѿ бѣ́дъ дꙋша́мъ на́шымъ.

И҆ ны́нѣ, пра́здника.

На стiхо́внѣ стiхи̑ры, гла́съ є҃:

И҆мѣ́ѧ свѣти́льникъ нога́ма твои́ма зако́нъ хрⷭ҇то́въ, и҆ во свѣ́тѣ бж҃е́ственныхъ повелѣ́нiй є҆гѡ̀ непреткнове́ннѡ ходѧ̀ и҆ поꙋча́ѧсѧ, жили́ще прест҃ы́ѧ трⷪ҇цы, премꙋ́дре митрофа́не, бы́лъ є҆сѝ. ѿѻнꙋ́дꙋже и҆ на́мъ крѣ́пкiй защи́тникъ ѿ бг҃а показа́лсѧ є҆сѝ, sлы̑ѧ дꙋ́хи си́лою ст҃а́гѡ дх҃а прогонѧ́ѧ. 

Стíхъ: Честна̀ предꙿ гдⷭ҇емъ сме́рть прпⷣбныхъ є҆гѡ̀.

Съ правосла́вною рѡссíйскою цр҃ковiю, въ ми́рѣ правосла́внѡ живꙋ́щихъ ѹ҆твердѝ, и҆ въ житiѝ и҆́хъ непремѣнѧ́емое бл҃гополꙋ́чiе да́рꙋй, ѡ҆сщ҃е́нномꙋ же а҆рхiере́євъ собо́рꙋ и҆ твоегѡ̀ престо́ла намѣ́стникѡмъ, въ бл҃голѣ́пное бж҃iихъ церкве́й ѹ҆строе́нiе, мл҃твъ твои́хъ, митрофа́не, по́мощь низпослѝ, просѧ̀ на́мъ грѣхѡ́въ ѡ҆ставле́нiе всѣ́мъ дарова́ти, и҆ ве́лiю млⷭ҇ть.

Стíхъ: Сщ҃е́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнiи твоѝ возра́дꙋютсѧ.

При́зри на славосло́вiе пою́щихъ тѧ̀, и҆ прилѣ̑жныѧ, митрофа́не, прiимѝ ѿ на́съ моли̑твы, и҆ принесѝ ѧ҆̀ къ пренбⷭ҇номꙋ прⷭ҇то́лꙋ вседержи́телѧ, да немо́лчнымъ хода́тайствомъ твои́мъ сп҃се́тъ дꙋ́шы на́шѧ.

Сла́ва, и҆ ны́нѣ, пра́здника.

Тропа́рь, гла́съ д҃:

Пра́вило вѣ́ры и҆ ѻ҆́бразъ кро́тости, сло́вомъ и҆ житiе́мъ, па́ствѣ твое́й, ѻ҆́тче смиренномꙋ́дре митрофа́не, бы́лъ є҆сѝ: тѣ́мже и҆ во свѣ́тлостехъ ст҃ы́хъ со́лнца свѣтлѣ́йше возсiѧ́лъ є҆сѝ, вѣнце́мъ нетлѣ́нiѧ и҆ сла́вы ѹ҆краша́емь, молѝ хрⷭ҇та̀ бг҃а, странѣ̀ на́шей и҆ гра́дꙋ твоемꙋ̀ въ ми́рѣ сп҃сти́сѧ.

Сла́ва, и҆ ны́нѣ, пра́здника.



На вели́цѣй вече́рни,

Бл҃же́нъ мꙋ́жъ, а҃-й а҆нтiфѡ́нъ.

На Гдⷭ҇и воззва́хъ, стiхи̑ры пра́здника г҃: и҆ ст҃а́гѡ є҃, гла́съ и҃:

Ѻ҆́тче бг҃омꙋ́дре митрофа́не, ты̀ ѿ ю҆́ности возлюби́лъ є҆сѝ взыска́нiе го́рнѧгѡ мíра премꙋ́дрости,  и҆ є҆гда̀ поще́нiемъ и҆ мл҃твою ѿ бг҃а стѧжа́лъ є҆сѝ ю҆̀, не въ землѝ сокры́лъ є҆сѝ тала́нтъ тво́й, но ѹ҆чѧ̀ и҆ творѧ̀ па́стырски непреста́ннѡ, во сто̀ кра́тъ ѻ҆́ный ѹ҆мно́жилъ є҆сѝ, и҆ бы́лъ є҆сѝ i҆ера́рхъ свѣти́льникъ цр҃кви. тѣ́мъ въ воздаѧ́нiе бл҃жє́ннымъ трꙋдѡ́мъ твои̑мъ, вше́дъ ны́нѣ въ ра́дость гдⷭ҇а твоегѡ̀ цр҃ѧ̀ и҆ влⷣки, молѝ ѡ҆ дꙋша́хъ на́шихъ.

Ѻ҆́тче прпⷣбне митрофа́не, ты̀ плѣни́въ ѹ҆́мъ и҆ се́рдце твоѐ въ послꙋша́нiе бг҃ꙋ, не ѡ҆ себѣ̀, но ѡ҆ сла́вѣ бж҃iей радѣ́лъ є҆сѝ: трꙋжда́ѧсѧ бо въ дѣ́ланiи мы́сленнагѡ вiногра́да хрⷭ҇то́ва, всѧ́кꙋ ро́згꙋ, не творѧ́щꙋю плода̀, жи́вѡ и҆ дѣ́йственнѡ сло́ва бж҃iѧ мече́мъ ѡ҆треблѧ́лъ є҆сѝ, вѣ́рꙋ же и҆ чи̑стыѧ нра́вы, а҆гг҃лонра́внымъ по бз҃ѣ житiе́мъ твои́мъ, ꙗ҆́кѡ ѡ҆пло́томъ соблюда́лъ є҆сѝ. и҆ ны́нѣ вѣнце́мъ нетлѣ́нiѧ ѿ рꙋкѝ гдⷭ҇ни ѹ҆краси́всѧ, молѝ ѡ҆ дꙋша́хъ на́шихъ.

Ѻ҆́тче бг҃оно́се митрофа́не, ты̀ разꙋ́мнѡ пра́вилъ є҆сѝ ввѣ́ренное тебѣ̀ сло́во и҆́стины: стоѧ́ бо на неꙋсы́пнѣй стра́жи до́мꙋ гдⷭ҇нѧ, и҆ бдѧ̀ ѡ҆ дꙋша́хъ недре́мленнѡ, па́ствꙋ твою̀ ѹ҆годи́ти бг҃ꙋ, сло́вомъ и҆ дѣ́ломъ наставлѧ́лъ є҆сѝ. тѣ́мъ ꙗ҆́кѡ до́брый па́стырь, пастыренача́льникꙋ сн҃ꙋ бж҃iю, ѡ҆ приставле́нiи є҆гѡ̀ сло́во бл҃го возда́лъ є҆сѝ: молѝ ѡ҆ дꙋша́хъ на́шихъ.

Сла́ва, гла́съ s҃:

Ст҃и́телей ѹ҆добре́нiе и҆ ѻ҆тцє́въ сла́вꙋ сщ҃еннолѣ́пнѡ воспои́мъ дне́сь. и҆ цр҃ѧ̀ царе́й хрⷭ҇та̀ бг҃а на́шего восхва́лимъ: се́й бо, ꙗ҆́кѡ ѡ҆свѧти́тель ст҃ы́хъ и҆ творе́цъ чꙋдотво́рцєвъ, чꙋде́съ бл҃голѣ́пiемъ того̀ та́кѡ  просла́ви, ꙗ҆́кѡ а҆рхiерє́и, сщ҃е́нницы и҆ мона́си и҆ всѝ бл҃говѣ́рнiи лю́дiе, ѿ честны́хъ моще́й є҆гѡ̀, ꙗ҆́кѡ ѿ многоцѣле́бнагѡ и҆сто́чника, бл҃года́ть и҆ и҆сцѣле́нiе прiе́млюще, ѹ҆ми́льнѡ глаго́лютъ: ра́дꙋйсѧ, бж҃iихъ дарова́нiй сокро́вище, митрофа́не ст҃и́телю бл҃же́нне.

И҆ ны́нѣ, пра́здника.

Вхо́дъ, прокíменъ днѐ. Чтє́нiѧ трѝ [пи̑сана на ѡ҆боро́тѣ листа̀ рв҃_i].

На лiтíи стiхи́ра хра́ма:

Та́же стiхи̑ры митрофа́на. гла́съ є҃. Самогла̑сны:

Тако́въ на́мъ подоба́ше а҆рхiере́й, преподо́бенъ, пра́веденъ, ми́лостивъ, и҆ во всѣ́хъ ѡ҆правда́нiихъ гдⷭ҇нихъ непоро́ченъ. прiиди́те, пѣ́сньми и҆ ѱалмы̑ дх҃о́вными свѣ́тлѡ ликовствꙋ́имъ дне́сь, томꙋ̀ си́це зовꙋ́ще: ра́дꙋйсѧ, ѻ҆те́ческихъ ѡ҆бы́чаєвъ ревни́телю, сто́лпе и҆ ѹ҆твержде́нiе вѣ́ры: ра́дꙋйсѧ, воро́нежскаѧ похвало̀, митрофа́не бг҃оно́се сщ҃е́ннѣйшiй.

Не пло́ть и҆ кро́вь ꙗ҆ви́ тѧ, ст҃и́телю бг҃оизбра́нне, но ѻ҆ц҃ъ нбⷭ҇ный, є҆мꙋ́же ты̀ бж҃е́ственною твое́ю кро́тостiю ѹ҆годи́въ, ꙗ҆́кѡ а҆́гнецъ неsло́бивъ, чи́ны неsло́бивыхъ въ ли́цѣ а҆́гг҃льстѣмъ наслѣ́дилъ є҆сѝ: и҆ ны́нѣ въ го́рнихъ предстоѧ̀, молѝ дарова́ти на́мъ мно́жество щедро́тъ и҆ ве́лiю млⷭ҇ть.

По до́лгꙋ бл҃жи́мъ тѧ̀, ꙗ҆́кѡ свѣти́льника вѣ́ры и҆ а҆́гг҃ла во пло́ти: поне́же житiѐ твоѐ, митрофа́не, че́стно, и҆ ѹ҆спе́нiе со ст҃ы́ми. просiѧ́лъ бо є҆сѝ бл҃ги́ми дѣ́лы, ꙗ҆́кѡ па́стырь бг҃омꙋ́дрый, чꙋдесы́ же твои́ми просвѣти́лсѧ є҆сѝ, ꙗ҆́кѡ вѣ́рный слꙋга̀ и҆ дрꙋ́гъ бж҃iй.  тѣ́мже припа́дающе мо́лимъ тѧ̀: моли́сѧ за ны̀, чꙋдотво́рче ст҃ы́й, ко гдⷭ҇ꙋ, да пода́стъ дꙋша́мъ на́шымъ ве́лiю и҆ бога́тꙋю млⷭ҇ть.

Сла́ва, гла́съ и҃:

Дне́сь красꙋ́етсѧ сла́вный гра́дъ воро́нежъ, бж҃е́ственнымъ сокро́вищемъ моще́й твои́хъ, и҆ ѻ҆би́тель твоѧ̀ ликовствꙋ́ющи ра́дꙋетсѧ, и҆ правосла́внiи твои́мъ просвѣще́нiемъ, бл҃же́нне митрофа́не, хва́лѧтсѧ: ты́ же молѝ лю́демъ правосла̑внымъ тишинꙋ̀ дарова́ти, и҆ землѝ плодоро́дiе, и҆ ве́лiю ми́лость.

И҆ ны́нѣ, пра́здника. На стiхо́внѣ стiхи̑ры, гла́съ в҃:

Кíими бл҃гоговѣ́йными ѹ҆сты̀ воспои́мъ митрофа́на, ст҃и́телѧ смире́нна, смире́нномꙋ пастыренача́льникꙋ подража́телѧ. подвигѡ́мъ вели́кихъ ѻ҆тцє́въ цр҃кве соꙋча́стника, и҆ высѡ́кимъ нра́вѡмъ и҆́хъ наслѣ́дника, мꙋ́жа жела́нiи чи́ста, слꙋгꙋ̀ гдⷭ҇нѧ вѣ́рна, ревни́телѧ ѹ҆ста́вѡвъ цр҃кве непоколеби́ма, є҆го́же вѣнча́етъ хрⷭ҇то́съ бг҃ъ на́шъ, и҆мѣ́ѧй мно́жество щедро́тъ и҆ ве́лiю млⷭ҇ть.

Стíхъ: Ѹ҆ста̀ моѧ̑ возглаго́лютъ премꙋ́дрость, и҆ поꙋче́нiе се́рдца моегѡ̀ ра́зꙋмъ.

Кíими сщ҃е́нными пѣ́сньми ѹ҆бл҃жи́мъ митрофа́на, i҆ера́рха бг҃омꙋ́дра, є҆ѵⷢ҇льскагѡ правосла́вiѧ наста́вника, воздержа́нiѧ ѹ҆чи́телѧ, а҆́гг҃лѡвъ собесѣ́дника, ни́щихъ и҆ сиро́тъ пита́телѧ, ѡ҆би̑димымъ застꙋ́пника и҆ немощствꙋ́ющихъ врача̀ преизрѧ́дна; є҆го́же вѣнча́етъ хрⷭ҇то́съ бг҃ъ на́шъ, и҆мѣ́ѧй мно́жество щедро́тъ и҆ ве́лiю млⷭ҇ть. 

Стíхъ: Ѹ҆слы́шите сiѧ̑ всѝ ꙗ҆зы́цы, внꙋши́те всѝ живꙋ́щiи по вселе́ннѣй.

Кíими похва́льными вѣнцы̀ почти́мъ митрофа́на, па́стырѧ бл҃же́нна, цр҃кве свѣти́льника, гра́да воро́нежа сла́вꙋ, рѡссíйстѣй странѣ̀ ѹ҆твержде́нiе, и҆́ночествꙋющихъ ѻ҆́бразъ, сщ҃е́нства вѣне́цъ, i҆ера́рхѡвъ ст҃олѣ́пное ѹ҆краше́нiе; є҆го́же вѣнча́етъ хрⷭ҇то́съ бг҃ъ на́шъ, и҆мѣ́ѧй мно́жество щедро́тъ и҆ ве́лiю млⷭ҇ть.

Сла́ва, гла́съ є҃:

Сра́дꙋйтесѧ на́мъ рѡссíйстiи собо́ри дне́сь, въ свѣ́тлой па́мѧти бг҃оно́снагѡ ѻ҆тца̀ на́шегѡ и҆ па́стырѧ, и҆́же до́брымъ житiе́мъ свои́мъ вѣ́рнѡ ѹ҆годи́въ бг҃ꙋ, и҆ во гро́бѣ сла́вою i҆ера́ршескихъ добродѣ́телей свои́хъ сiѧ́етъ ꙗ҆́кѡ свѣти́ло, подаѧ̀ ѿ нетлѣ́ннагѡ сокро́вища моще́й свои́хъ бл҃гоꙋха́нiе ст҃а́гѡ дх҃а. тѣ́мже ѹ҆̀бо соше́дшесѧ, ѻ҆́бщiй ли́къ томꙋ̀ соста́вимъ, пѣ́сньми бж҃е́ственными зовꙋ́ще: помина́й на́съ, ѻ҆́тче, и҆ за ны̀ хрⷭ҇тꙋ̀ моли́сѧ, ꙗ҆́кѡ вели́кiй на́шъ хода́тай, митрофа́не.

И҆ ны́нѣ, пра́здника.

На бл҃гослове́нiи хлѣ́бѡвъ, тропа́рь ст҃а́гѡ два́жды, и҆ пра́здника є҆ди́ножды.



На ѹ҆́трени, на Бг҃ъ гдⷭ҇ь, тропа́рь пра́здника, и҆ ст҃а́гѡ.

По а҃-мъ стiхосло́вiи сѣда́ленъ, гла́съ и҃:

Ѹ҆краси́въ дꙋ́шꙋ твою̀ добродѣ́тельми, и҆ вре́меннагѡ житiѧ̀ по́прище въ стра́сѣ бж҃iи преше́дъ, ѡ҆брѣ́лъ є҆сѝ бл҃года́ть предꙿ бг҃омъ: є҆мꙋ́же съ ли̑ки а҆́гг҃лъ  предстоѧ̀, молѝ, ст҃е митрофа́не, дарова́ти на́мъ живо́тъ вѣ́чный и҆ ве́лiю млⷭ҇ть.

Сла́ва, и҆ ны́нѣ, бг҃оро́диченъ:

Влⷣчце, прiимѝ моли̑твы ра̑бъ твои́хъ, и҆ и҆зба́ви на́съ ѿ всѧ́кiѧ нꙋ́жды и҆ печа́ли.

По в҃-мъ стiхосло́вiи сѣда́ленъ, гла́съ в҃:

Ѹ҆пра́вивъ па́ствꙋ твою̀ до́брѣ, сло́во бл҃го пастыренача́льникꙋ бг҃ꙋ возда́лъ є҆сѝ, и҆ ѿ рꙋкꙋ̀ є҆гѡ̀ пра́ведное воздаѧ́нiе прiи́мъ, молѝ, ѻ҆́тче на́шъ митрофа́не, да бл҃же́ннагѡ въ црⷭ҇твѣ ст҃ы́хъ пребыва́нiѧ и҆ на́съ, хода́тайствомъ твои́мъ, по бога́той млⷭ҇ти свое́й сподо́битъ.

Сла́ва, и҆ ны́нѣ, бг҃оро́диченъ:

Ѻ҆́бщꙋю всѣ́хъ наде́ждꙋ, дв҃ꙋ пречⷭ҇тꙋю, въ мольбꙋ̀ приво́димъ тѝ, бл҃же: застꙋпѝ на́съ ѿ бѣ́дъ, пода́ждь бл҃га̑ѧ вѣ̑чнаѧ и҆ вре́мєннаѧ, моле́нiемъ честнѣ́йшiѧ херꙋвȋмъ и҆ всѣ́хъ си́лъ нбⷭ҇ныхъ.

По полѷеле́и сѣда́ленъ, гла́съ и҃.

Ѡ҆ всѣ́хъ сла́вныхъ, цр҃кви ст҃ѣ́й бл҃года́тiю бж҃iею ѿ тебє̀ быва́емыхъ, бл҃года́рствєннаѧ бг҃ꙋ воздаю́ще, и҆ тогѡ̀ бг҃олѣ́пное снизхожде́нiе сла́вѧще, мо́лимъ тѧ̀, ст҃и́телю хрⷭ҇то́въ митрофа́не, помозѝ на́мъ ѡ҆брѣстѝ всѣ̑мъ бл҃года́ть и҆ млⷭ҇ть въ де́нь сꙋ́дный.

Сла́ва, и҆ ны́нѣ, бг҃оро́диченъ:

Ты̀ є҆ди́на є҆сѝ ко́рень дѣ́вства и҆ неꙋвѧда́емый цвѣ́тъ чистоты̀, ты̀ сте́рла є҆сѝ главꙋ̀ sмíевꙋ: ты̀ на́съ и҆зба́ви ѿ прегрѣше́нiй на́шихъ и҆ дꙋше́вныхъ скве́рнъ, бцⷣе, и҆ ко приста́нищꙋ и҆́стиннагѡ покаѧ́нiѧ напра́ви. 

Прокíменъ, гла́съ д҃: Честна̀ предꙿ гдⷭ҇емъ сме́рть прпⷣбныхъ є҆гѡ̀.

Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми;

Е҆ѵⷢ҇лiе ст҃и́тельское.

По н҃-мъ ѱалмѣ̀ стiхи́ра, гла́съ s҃:

Прпⷣбне ѻ҆́тче, всебл҃же́нне митрофа́не, па́стырю до́брый, ѹ҆го́дниче хрⷭ҇то́въ ѹ҆се́рдный, ско́рый на́шъ хода́таю и҆ те́плый къ бг҃ꙋ моли́твенниче, бꙋ́ди на́мъ въ бѣда́хъ на́шихъ защи́тникъ и҆ въ печа́лехъ ѹ҆тѣ́шитель, па́мѧть твою̀ любо́вiю почита́ющымъ.

Мл҃тва: Сп҃сѝ, бж҃е, лю́ди твоѧ̑: И҆ прѡ́чаѧ.

Канѡ́нъ ст҃а́гѡ на и҃, гла́съ и҃.

Пѣ́снь а҃.

I҆рмо́съ: Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ sла̀ и҆збѣжа́въ, i҆и҃льтѧнинъ вопiѧ́ше: и҆зба́вителю и҆ бг҃ꙋ на́шемꙋ пои́мъ.

Ѿ мно́гихъ sѡ́лъ мно́гагѡ ѹ҆ны́нiѧ и҆спо́лнени, къ тебѣ̀ прибѣга́емъ, ст҃и́телю хрⷭ҇то́въ митрофа́не, и҆ ѿ тебє̀ ско́рыѧ по́мощи и҆ застꙋпле́нiѧ ны́нѣ тре́бꙋемъ.

Страсте́й на́съ бра̑ни смꙋща́ютъ, па́стырю прпⷣбне: ты́ же ѹ҆мирѝ на́съ твои́мъ бл҃гопрiѧ̑тнымъ къ бг҃ꙋ хода́тайствомъ.

Ѿ бѣ́дъ и҆ скорбе́й на́съ, чꙋдотво́рче ст҃ы́й, и҆зба́вивъ, мꙋ́жественное въ добродѣ́телехъ преспѣ́ѧнiе всѣ̑мъ да́рꙋй, да всѝ ѡ҆ тебѣ̀, сщ҃е́ннѣйшiй митрофа́не, ра́дꙋемсѧ.

Бг҃оро́диченъ:

Моли́твꙋ на́шꙋ прiимѝ, пречⷭ҇таѧ, и҆ мл҃твою твое́ю всемо́щною и҆зба́витисѧ на́мъ ѿ вра̑гъ ви́димыхъ и҆ неви́димыхъ, ѿ грѣхѡ́въ же и҆ всѧ́кiѧ мꙋ́ки, молѝ, є҆го́же родила̀ є҆сѝ, чл҃вѣколю́бца бг҃а. 

Пѣ́снь г҃.

I҆рмо́съ: Нбⷭ҇нагѡ крꙋ́га верхотво́рче, гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нiй кра́ю, вѣ́рныхъ ѹ҆твержде́нiе, є҆ди́не чл҃вѣколю́бче.

Покрови́телѧ жи́зни на́шеѧ и҆ моли́твенника къ бг҃ꙋ почита́емъ тѧ̀, присносла́вный ѻ҆́тче на́шъ митрофа́не: на стезю̀ на́съ покаѧ́нiѧ напра́ви, а҆рхiере́євъ красото̀ и҆ вѣ́рныхъ ѹ҆твержде́нiе.

Мо́лимъ, дꙋше́вное на́ше смꙋще́нiе и҆ тмꙋ̀ бѣсо́вскихъ наважде́нiй въ на́съ разори́ти: тебѣ́ бо, ст҃е, даде́сѧ бл҃года́ть ст҃а́гѡ дх҃а, sлы̑ѧ дꙋ́хи прогонѧ́ти.

Недꙋ́гꙋюще тѣ́ломъ, недꙋ́гꙋемъ и҆ дꙋше́ю, бг҃облаже́нне: ты́ же не ѡ҆ста́ви на́съ во грѣсѣ́хъ на́шихъ поги́бнꙋти, но въ ни́хже и҆ са́мъ ꙗ҆́кѡ человѣ́къ и҆скꙋша́емь бы́лъ є҆сѝ, и҆ на́мъ и҆скꙋша́ємымъ ны́нѣ помозѝ.

Бг҃оро́диченъ:

Всѧ̑ а҆́гг҃лѡвъ вѡ́инства, предте́че гдⷭ҇ень, а҆пⷭ҇лѡвъ двоенадесѧ́тице, ст҃íи всѝ съ бцⷣею, сотвори́те мл҃твꙋ, во є҆́же сп҃сти́сѧ на́мъ.

Сѣда́ленъ, гла́съ в҃:

Во ст҃и́тельствѣ бл҃гоче́стнѡ пожи́лъ є҆сѝ, ст҃и́телю бг҃оѧвле́нне, лю́ди къ бг҃оразꙋ́мiю сло́вомъ и҆ дѣ́ломъ наста́вилъ є҆сѝ, и҆ бг҃ꙋ до конца̀ ѹ҆годи́лъ є҆сѝ. сегѡ̀ ра́ди ѿ негѡ̀ нетлѣ́нiемъ и҆ чꙋдесы̀, ѻ҆́тче митрофа́не, почти́лсѧ є҆сѝ, ꙗ҆́кѡ прича́стникъ бж҃iѧ бл҃года́ти.

Сла́ва, и҆ ны́нѣ, бг҃оро́диченъ:

Мч҃нкѡвъ, прⷪ҇ро́кѡвъ, а҆пⷭ҇лѡвъ, i҆ера́рхѡвъ, прпⷣбныхъ и҆ ст҃ы́хъ всѣ́хъ ѿ вѣ́ка првⷣныхъ похвала̀ ты̀ є҆сѝ, пречⷭ҇таѧ. тѣ́мже тѧ̀ мо́лимъ: моли́сѧ съ ни́ми ко гдⷭ҇ꙋ, да сп҃се́тъ дꙋ́шы на́шѧ. 

Пѣ́снь д҃.

I҆рмо́съ: Ѹ҆слы́шахъ, гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.

Пла́мень погасѝ въ на́съ плотски́хъ ѡ҆бꙋрева́нiй и҆ нечи́стыхъ на́шихъ помышле́нiй, да пла́мене гее́нскагѡ ѻ҆гнѧ̀ твои́ми мл҃твами, митрофа́не, и҆зба́вимсѧ.

Дꙋ́шꙋ и҆ помышле́нiе къ тебѣ̀ простира́емъ, ст҃и́телю бг҃оизбра́нне: согрѣ́й на́шꙋ вѣ́рꙋ и҆ любо́вь, ꙗ҆́же къ бг҃ꙋ, да зако́нꙋ є҆гѡ̀ ѹ҆се́рднѡ послѣ́дꙋюще, пре́йдемъ по́прище на́шегѡ сп҃се́нiѧ непреткнове́ннѡ.

Сто́лпъ крѣ́пости стѧжа́вше тѧ̀ ѿ бг҃а, ѿ вра̑гъ ви́димыхъ и҆ неви́димыхъ ѡ҆гражда́емсѧ тобо́ю безбѣ́днѡ: тѣ́мже тѧ̀ всѝ по до́лгꙋ, митрофа́не, ѹ҆бл҃жа́емъ.

Бг҃оро́диченъ:

Черто́же незаходи́магѡ свѣ́та, дв҃о, нѣ́смы досто́йни черто́га нбⷭ҇нагѡ, грѣхо́вныѧ ра́ди вины̀: ты́ же, бг҃ороди́тельнице, ра́ди ѡ҆бнаже́ннагѡ на крⷭ҇тѣ̀ сла́дкагѡ твоегѡ̀ сн҃а и҆ бл҃га́гѡ на́шегѡ гдⷭ҇а, покры́й сты́дъ лица̀ на́шегѡ и҆ сп҃сѝ на́съ.

Пѣ́снь є҃.

I҆рмо́съ: Просвѣтѝ на́съ повелѣ̑нiи твои́ми, гдⷭ҇и, и҆ мы́шцею твое́ю высо́кою тво́й ми́ръ пода́ждь на́мъ, чл҃вѣколю́бче.

Мо́лимъ ти сѧ и҆ вопiе́мъ всеꙋсе́рднѡ: и҆спо́лни, бг҃овдохнове́нне, весе́лiѧ живо́тъ на́шъ, покрыва́ѧ на́съ крѣ́пкимъ покро́вомъ защище́нiѧ твоегѡ̀ ѿ гла́да, ꙗ҆́звы и҆ междꙋꙋсо́бныѧ бра́ни, ꙗ҆́кѡ мо́жеши, ѻ҆́тче, а҆́ще хо́щеши. 

Мра́къ на́шихъ заблꙋжде́нiй и҆ жите́йскiѧ го́рдости, свѣ́тлостiю ст҃ы́хъ мл҃твъ твои́хъ, митрофа́не, проженѝ, да по́мощiю твое́ю грѣхѡ́въ ѡ҆ставле́нiе прiи́мше, млⷭ҇ть ѹ҆ хрⷭ҇та̀ бг҃а ѡ҆брѧ́щемъ.

На ѻ҆дрѣ̀ не́мощи и҆ ѹ҆ны́нiѧ низлежа́щꙋ мѝ, пода́ждь рꙋ́кꙋ по́мощи, па́стырю бг҃овозлю́бленне, и҆ не ѡ҆ста́ви мѧ̀ лише́на бы́ти твоегѡ̀ сп҃си́тельнагѡ бл҃года́тiю ст҃а́гѡ дх҃а посѣще́нiѧ.

Бг҃оро́диченъ:

Чистѣ́йшаѧ є҆сѝ па́че а҆́гг҃льскихъ чинѡ́въ, ѿ неѧ́же и҆сто́чникъ ст҃ы́ни воплоти́сѧ на́съ ра́ди, да ѡ҆ст҃и́тъ є҆стество̀ человѣ́ческое: мл҃твами твои́ми, бцⷣе, и҆зба́ви на́съ ѿ тимѣ́нiѧ нечи́стыхъ на́шихъ дѣѧ́нiй и҆ неподо́бныхъ глаго́ланiй.

Пѣ́снь s҃.

I҆рмо́съ: Моли́твꙋ пролiю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ sѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ ꙗ҆́кѡ i҆ѡ́на: ѿ тлѝ, бж҃е, возведи́ мѧ.

Гра́дꙋ твоемꙋ̀ застꙋ́пникъ бꙋ́ди, и҆ ѻ҆би́тели твоеѧ̀ храни́тель, гра́ды же и҆ страны̀ чтꙋ́щихъ любо́вiю па́мѧть твою̀ неѡбори́мымъ мл҃твъ твои́хъ предста́тельствомъ ѡ҆градѝ, да всѝ тобо́ю, бг҃омꙋ́дре митрофа́не, хва́лимсѧ.

Ꙗ҆́кѡ защи́тника тѧ̀ ѿ бг҃а вѣ́дꙋще, вла́сть на дꙋ́сѣхъ нечи́стыхъ ве́лiю и҆мꙋ́ща, мо́лимъ, ѿ sла́гѡ дѣ́йствiѧ sлы́хъ дꙋхѡ́въ на́шѧ дꙋ́шы сохрани́ти безнавѣ́тны.

По до́лгꙋ бл҃жа́тъ тѧ̀ вѣ́рнiи, ра́дꙋйсѧ митрофа́не, зовꙋ́ще: ты́ бо є҆сѝ вои́стиннꙋ рѡссíйстѣй цр҃кви  ра́дованiе и҆ похвала̀, и҆ тѧ̀ чтꙋ́щымъ на всѧ̑ врагѝ ѡ҆долѣ́нiе, досточꙋ́дне.

Бг҃оро́диченъ:

Го́рꙋ тѧ̀ мы́сленнꙋю и҆ лѣ́ствицꙋ i҆а́кѡвлю прⷪ҇ро́цы нарица́ютъ, є҆́юже бг҃ъ къ человѣ́кѡмъ сни́де, поги́бшꙋю дра́хмꙋ взыска́ти хотѧ̀, ю҆́же ѡ҆брѣ́тъ, па́ки къ нб҃сѝ возво́дитъ. тѣ́мже тѧ̀ всѝ, ꙗ҆́кѡ мт҃ръ бж҃iю, правосла́внѡ велича́емъ.

Конда́къ, гла́съ и҃:

Воздержа́нiемъ тѣ́ло дꙋ́хꙋ порабо́тивъ, дꙋ́шꙋ же равноа́гг҃льнꙋ сотвори́въ, ст҃и́тельскою ѡ҆дѣ́ѧлсѧ є҆сѝ ѡ҆де́ждою, ꙗ҆́кѡ вѣне́цъ сщ҃е́нства: и҆ ны́нѣ всѣ́хъ влⷣцѣ предстоѧ̀, молѝ, пребл҃же́нне митрофа́не, ѹ҆мири́ти и҆ сп҃стѝ дꙋ́шы на́шѧ.

I҆́косъ:

Въ пꙋсты́ни высото́ю смиренномꙋ́дрiѧ, ꙗ҆́кѡ ра́йскiй цвѣ́тъ, красꙋ́ѧсѧ, и҆ на воро́нежскiѧ цр҃кве престо́лѣ ѹ҆краси́лсѧ є҆сѝ высо́кими ѹ҆добрє́нiи, премꙋ́дре: и҆́бо бы́лъ є҆сѝ i҆ера́рхъ, ѻ҆́бразъ вѣ̑рнымъ сло́вомъ и҆ житiе́мъ. тѣ́мже и҆ бг҃ъ ꙗ҆́кѡ ѹ҆го́дника своего̀ вознесе́ тѧ, нетлѣ́нiемъ и҆ чꙋдесы̀ въ цр҃кви свое́й прославлѧ́ѧ, да всѝ вѣ́рою зове́мъ тѝ: ра́дꙋйсѧ, воро́нежскаѧ похвало̀, митрофа́не приснопа́мѧтне.

Пѣ́снь з҃.

I҆рмо́съ: Ѿ i҆ꙋде́и доше́дше ѻ҆́троцы, въ вавѷлѡ́нѣ и҆ногда̀ вѣ́рою трⷪ҇ческою пла́мень пе́щный попра́ша, пою́ще: ѻ҆тцє́въ бж҃е, бл҃гослове́нъ є҆сѝ.

На́съ ѡ҆бнови́ти хотѧ̀ и҆ на́шемꙋ сп҃се́нiю, сп҃се, бл҃гопоспѣши́ти, ты̀ но́ваго цр҃кви твое́й воздви́глъ є҆сѝ свѣти́льника, митрофа́на, къ тебѣ̀ зовꙋ́ща: ѻ҆тцє́въ бж҃е, бл҃гослове́нъ є҆сѝ.

Чл҃вѣколю́бца сп҃са ѡ҆ на́съ, ст҃и́телю хрⷭ҇то́въ, ѹ҆молѝ, разрѣши́тисѧ на́мъ ѿ прегрѣше́нiй на́шихъ и҆ дꙋше́вныхъ скве́рнъ, да и҆ мы̀ томꙋ̀ всеси́льномꙋ и҆зба́вителю зове́мъ: ѻ҆тцє́въ бж҃е, бл҃гослове́нъ є҆сѝ.

Во сла́вꙋ бж҃iю ѡ҆дѣ́ѧнный ст҃и́тель и҆ чꙋдотво́рецъ на́мъ ѿ бг҃а показа́лсѧ є҆сѝ, митрофа́не всехва́льне, да свѣ́тлостьми чꙋде́съ твои́хъ па́че со́лнечныхъ лꙋ̑чъ ѡ҆зарѧ́еми, зове́мъ ди̑внаѧ тобо́ю соверша́ющемꙋ: ѻ҆тцє́въ бж҃е, бл҃гослове́нъ є҆сѝ.

Бг҃оро́диченъ:

Вели̑каѧ дарова̑нiѧ тобо́ю ѿ гдⷭ҇а прiѧ́хомъ, дв҃о пречⷭ҇таѧ: сегѡ̀ ра́ди бл҃года́рственное пѣ́нiе прино́симъ тѝ и҆ зове́мъ: бл҃гослове́на ты̀ въ жена́хъ є҆сѝ, всенепоро́чнаѧ влⷣчце.

Пѣ́снь и҃.

I҆рмо́съ: Цр҃ѧ̀ нбⷭ҇наго, є҆го́же пою́тъ во́и а҆́гг҃льстiи, хвали́те и҆ превозноси́те во всѧ̑ вѣ́ки.

Къ честны́мъ моще́мъ твои̑мъ, ꙗ҆́кѡ къ неѡбори́момꙋ покро́вꙋ прибѣга́юще, немо́лчнагѡ твоегѡ̀ хода́тайства, бг҃оно́се прпⷣбне, про́симъ: ты́ же не пре́зри и҆́же ѿ тебє̀ тре́бꙋющихъ по́мощи, но ѹ҆слы́ши и҆ застꙋпѝ всѧ̑ пою́щыѧ тѧ̀ и҆ превозносѧ́щыѧ хрⷭ҇та̀ во вѣ́ки.

Тѣлє́сныѧ сла́бѡсти и҆ дꙋшє́вныѧ недꙋ́ги си́лою мл҃твъ твои́хъ бл҃года́тнѡ премѣнѧ́ѧ, премѣнѝ, ѻ҆́тче митрофа́не, всѧ́кое неможе́нiе пою́щымъ тѧ̀ и҆ превозносѧ́щымъ хрⷭ҇та̀ во вѣ́ки.

Пла́чꙋщымъ ты̀ сле́зы ѡ҆тира́еши, па́стырю пребл҃же́нне, и҆ бѣ́дствꙋющымъ подае́ши рꙋ́кꙋ сп҃се́нiѧ ѿ  бг҃а: тѣ́мже и҆ на́съ ѹ҆ прⷭ҇то́ла влⷣчнѧ помѧнѝ, вѣ́рою пою́щихъ тѧ̀ и҆ превозносѧ́щихъ хрⷭ҇та̀ во вѣ́ки.

Бг҃оро́диченъ:

Велича́емъ твоѐ тве́рдое застꙋпле́нiе, и҆сповѣ́дꙋемъ мт҃рнiѧ твоеѧ̀ мл҃твы си́лꙋ, бл҃годари́мъ возвели́чившаго тѧ̀ гдⷭ҇а ро́ждшагосѧ ѿ тебє̀, бг҃ома́ти, є҆го́же молѝ сп҃сти́сѧ дꙋша́мъ на́шымъ.

Пѣ́снь ѳ҃.

I҆рмо́съ: Вои́стиннꙋ бцⷣꙋ тѧ̀ и҆сповѣ́дꙋемъ, сп҃се́ннiи тобо́ю, дв҃о чⷭ҇таѧ, съ безпло́тными ли̑ки тѧ̀ велича́юще.

Ты̀, и҆́же въ домꙋ̀ твое́мъ ѹ҆го́дники твоѧ̑ насажда́еши, ꙗ҆́кѡ ма̑слины и҆ ꙗ҆́кѡ ке́дры, сп҃се, митрофа́на ѹ҆го́дника твоегѡ̀ моле́нiемъ, насадѝ въ на́съ добродѣ́тельное житiѐ, да во вре́мѧ своѐ принесе́мъ тѝ плоды̀ покаѧ́нiѧ.

Со а҆́гг҃лы слꙋжи́телю ст҃ѣ́й трⷪ҇цѣ, митрофа́не премꙋ́дре, ра́дꙋйсѧ, и҆ на́мъ вѣ́рою бл҃жа́щымъ тѧ̀ пода́ждь, мл҃твами твои́ми, ѡ҆ дс҃ѣ ст҃ѣ ра́доватисѧ.

А҆́ще и҆ не́мощни є҆смы̀, и҆ премно́гѡ согрѣша́емъ недосто́йнiи, но не ѿстꙋпа́емъ наде́жды мо́щнагѡ покро́ва твоегѡ̀, достосла́вне: ты́ же, хрⷭ҇тꙋ̀ бг҃ꙋ молѧ́сѧ, помозѝ на́мъ ѡ҆брѣстѝ всѣ̑мъ съ ли̑ки првⷣныхъ стоѧ́нiе въ де́нь сꙋ́дный.

На мѣ́стѣ ѡ҆sлобле́нiѧ не́мощи смири́вшемꙋсѧ, ѹ҆дивѝ мл҃твъ твои́хъ си́лꙋ, чꙋдотво́рче ст҃ы́й митрофа́не, и҆ по да́ннѣй тебѣ̀ цѣле́бъ бл҃года́ти, нездра́вiе моѐ во здра́вiе премѣнѝ.

Бг҃оро́диченъ:

Ѹ҆пова́нiе и҆ ра́досте на́ша мр҃íе бг҃оневѣ́стнаѧ, покры́й на́съ честны́мъ твои́мъ ѡ҆мофо́ромъ, да  хва́лимъ непреста́ннѡ и҆́мѧ твоѐ и҆ пое́мъ, съ безпло́тными ли̑ки тѧ̀ велича́юще.

Свѣти́ленъ:

Свѣтоза́рна свѣти́льника вѣ́ры, пресла́внѡ ѿ свѣтонача́льныѧ трⷪ҇цы возсiѧ́вша, и҆ на́съ со́лнца свѣтлѣ́йше чꙋдесы̀ свои́ми просвѣти́вша, митрофа́на, па́стырѧ бл҃же́нна, пѣ́сньми восхва́лимъ.

Бг҃оро́диченъ:

Бцⷣе дв҃о, ра́дꙋйсѧ, ѿ а҆́гг҃ла ра́дость прiи́мшаѧ: ра́дꙋйсѧ, влⷣчце, и҆ сп҃сѝ на тѧ̀ ѹ҆пова́ющыѧ.

На хвали́техъ стiхи̑ры, гла́съ и҃:

Тѣ́сенъ пꙋ́ть въ житiѝ твое́мъ, прпⷣбне митрофа́не, преше́лъ є҆сѝ, по́двигомъ до́брымъ въ пꙋсты́ни подвиза́ѧсѧ и҆ тече́нiе бл҃го́е во ст҃и́тельствѣ соверша́ѧ, бг҃ꙋ же все́ю дꙋше́ю рабо́таѧ, и҆ до конца̀ ѹ҆гожда́ѧ вѣ́рнѡ, ꙗ҆́кѡ сосꙋ́дъ бг҃оизбра́нный. тѣ́мъ простра́нное ѡ҆брѣ́лъ є҆сѝ воздаѧ́нiе ѹ҆ пра́веднагѡ мздовоздаѧ́телѧ и҆ цр҃ѧ̀ ст҃ы́хъ гдⷭ҇а: є҆мꙋ́же, ст҃е, моли́сѧ, ми́ръ рѡссíйстѣй цр҃кви дарова́ти, и҆ дꙋша́мъ на́шымъ ве́лiю млⷭ҇ть.

Житiѐ чи́стое, терпѣ́нiе, кро́тость и҆ любо́вь нелицемѣ́рнꙋ, воздержа́нiе соверше́нное, ѹ҆миле́нiе бж҃е́ственное, вѣ́рꙋ же и҆ наде́ждꙋ и҆́стиннꙋ и҆ милосе́рдiе стѧжа́въ, равноа́гг҃льнѡ, митрофа́не, на землѝ пожи́лъ є҆сѝ, и҆ на нб҃сѝ съ ли̑ки а҆́гг҃лъ предстои́ши: съ ни́миже, ст҃е, моли́сѧ, ми́ръ рѡссíйстѣй цр҃кви дарова́ти, и҆ дꙋша́мъ на́шымъ ве́лiю млⷭ҇ть.

Бж҃е́ственною бл҃года́тiю ст҃а́гѡ дх҃а просвѣти́всѧ, и҆ по сме́рти бл҃года́тное млⷭ҇ти мѵ́ро ѿ честны́хъ твои́хъ и҆ многоцѣле́бныхъ моще́й и҆сточа́еши. тѣ́мъ  по до́лгꙋ ѡ҆ тебѣ̀, митрофа́не, ра́дꙋемсѧ, и҆ па́мѧть твою̀ сщ҃еннолѣ́пнѡ соверша́юще, сщ҃еннолѣ́пными пѣ́сньми зове́мъ тѝ: сла́ва да́вшемꙋ тѝ крѣ́пость, сла́ва вѣнча́вшемꙋ тѧ̀, сла́ва дѣ́йствꙋющемꙋ тобо́ю всѣ̑мъ и҆сцѣлє́нiѧ.

Сла́ва, гла́съ s҃:

Бл҃гíй и҆ вѣ́рный ра́бе, ѹ҆се́рдный дѣ́лателю вiногра́да хрⷭ҇то́ва, ты̀, ꙗ҆́кѡ до́брый па́стырь, ва́ръ и҆ тѧготꙋ̀ дневнꙋ́ю поне́слъ є҆сѝ, ѹ҆чѧ̀ словє́сныѧ ѻ҆́вцы, се́рдцемъ вѣ́ровати въ пра́вдꙋ, ѹ҆сты́ же и҆сповѣ́дати во сп҃се́нiе: тѣ́мже и҆ бг҃ъ ꙗ҆́кѡ и҆збра́ннаго своего̀ вознесе́ тѧ, и҆ па́мѧть твою̀, досточꙋ́дне митрофа́не, просла́ви. ты́ же непреста́ннѡ молѧ́сѧ, и҆спросѝ ѻ҆те́чествꙋ на́шемꙋ ми́ръ, хрⷭ҇тiа́нѡмъ же въ добродѣ́телехъ преспѣ́ѧнiе и҆ ве́лiю млⷭ҇ть.

И҆ ны́нѣ, пра́здника. Славосло́вiе вели́кое, є҆ктєнiѝ, и҆ ѿпꙋ́стъ.

На лiтꙋргíи:

Бл҃жє́нна пра́здника, и҆ ст҃а́гѡ пѣ́снь s҃-ѧ. Прокíменъ, гла́съ а҃: Ѹ҆ста̀ моѧ̀ возглаго́лютъ премꙋ́дрость, и҆ поꙋче́нiе се́рдца моегѡ̀ ра́зꙋмъ. Стíхъ: Ѹ҆слы́шите сiѧ̑ всѝ ꙗ҆зы́цы, внꙋши́те всѝ живꙋ́щiи по вселе́ннѣй. А҆пⷭ҇лъ ко є҆вре́ємъ, зача́ло ти҃_i. Е҆ѵⷢ҇лiе ѿ лꙋкѝ, зача́ло к҃д. Прича́стенъ: Въ па́мѧть вѣ́чнꙋю бꙋ́детъ првⷣнкъ:


