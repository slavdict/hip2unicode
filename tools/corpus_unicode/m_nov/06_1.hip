    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ s҃-й де́нь.

И҆́же во ст҃ы́хъ ѻ҆ц҃а̀ на́шегѡ па́ѵла, а҆рхiепíскопа кѡнстантíнѧ гра́да, и҆сповѣ́дника:

И҆ прпⷣбнагѡ и҆ бг҃оно́снагѡ ѻ҆ц҃а̀ на́шегѡ и҆гꙋ́мена варлаа́ма хꙋ́тынскагѡ, новгоро́дскагѡ чꙋдотво́рца.

Слꙋ́жба є҆гѡ̀ пи́сана по се́й слꙋ́жбѣ.

На Гдⷭ҇и, воззва́хъ, стiхи̑ры на s҃, гла́съ д҃. Поⷣ: Да́лъ є҆сѝ зна́менiе:

Па́ѵелъ бг҃оглаго́ливый * тѧ̀ подо́бника рꙋкополага́етъ тезоиме́ннѡ зове́ма, * и҆ нра́вы ѹ҆краша́ема тогѡ̀, всебл҃же́нне, * и҆ бг҃оче́стiемъ, и҆ мꙋ́жествомъ дꙋшѝ, * и҆ терпѣ́нiемъ ѡ҆бстоѧ́нiй, * и҆ ре́вностiю распала́ема, * правосла́вiѧ побо́рниче: * є҆мꙋ́же и҆ ны́нѣ спрославлѧ́ешисѧ * въ нбⷭ҇ныхъ ѻ҆би́телехъ.

А҆́рiа безбо́жнаго * и҆ sлочести́ваго македо́нiа, * тве́рдыми догма́тѡвъ твои́хъ жи́лами ѹ҆дави́лъ є҆сѝ: * пра́вымъ же сло́вомъ ѹ҆че́нiѧ * правосла́вныхъ мно́жєства, * свѧщенномч҃ниче ѻ҆́ч҃е, ѹ҆тверди́лъ є҆сѝ. * тѣ́мъ твоѐ пресвѣ́тлое и҆сповѣ́данiе прiе́мъ, * црⷭ҇твiѧ показа̀ ѻ҆́бщника * чл҃вѣколю́бецъ. 

Тече́нiе соверши́вша тѧ̀ * и҆ вѣ́рꙋ соблю́дша, * i҆ера́рше бл҃же́нне, * хрⷭ҇то́съ вѣнча̀ * свѣ́тлымъ вѣнце́мъ пра́вды, * и҆ ѹ҆красѝ твоѐ и҆сповѣ́данiе, досточꙋ́дне: * тѣ́мъ нбⷭ҇ное наслѣ́дiе прiе́мъ, * сп҃сꙋ моли́сѧ * ѡ҆ воспѣва́ющихъ тѧ̀.

Па́ѵле всебл҃же́нне, * и҆сповѣ́данiѧ тезоимени́те, * те́плѣ благохва́лѧщихъ тѧ̀ предста́тель бы́въ, * ѿ всѧ́кiѧ бѣды̀, всѧ́кагѡ грѣха̀, и҆ бꙋ́ри страсте́й, и҆ мꙋчи́тельства, ѻ҆́ч҃е, и҆зба́ви, * ꙗ҆́кѡ мч҃никъ непобори́мь, * и҆ i҆ера́рхъ бл҃гопрiѧ́тенъ: * дерзнове́нiе бо стѧжа̀ ко хрⷭ҇тꙋ̀ бг҃ꙋ на́шемꙋ.

Сла́ва, гла́съ а҃. Ге́рманово:

А҆рхiере́йскою ѻ҆де́ждею ѡ҆дѣ́ѧвсѧ, прпⷣбне ѻ҆́ч҃е, тезоимени́томꙋ па́ѵлꙋ поревнова́лъ є҆сѝ: гонє́нiѧ претерпѣ́въ и҆ ѡ҆бстоѧ̑нiѧ, въ свои́хъ при́сныхъ болѣ́знехъ, вредослѡ́внаѧ мнѣ̑нiѧ а҆́рiєва посрами́лъ є҆сѝ: и҆ пострада́въ бо за безнача́льнꙋю и҆ є҆диносꙋ́щнꙋю трⷪ҇цꙋ, sлочести́ваго и҆ дꙋхобо́рца низложи́лъ є҆сѝ македо́нiа, и҆ правосла́внꙋю всѣ̑мъ ѹ҆ѧсни́въ вѣ́рꙋ, съ невеще́ственными водворѧ́ешисѧ а҆́гг҃лы. съ ни́миже и҆ ны́нѣ молѝ спасти́сѧ дꙋша́мъ на́шымъ.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.

Подо́бенъ: Всехва́льнiи мч҃ницы:

Заколе́нiе твоѐ непра́ведное, хрⷭ҇тѐ, * дв҃а зрѧ́щи, * пла́чꙋщи, вопiѧ́ше тѝ: * ча́до сладча́йшее, * ка́кѡ безъ пра́вды ѹ҆мира́еши; * ка́кѡ на дре́вѣ ви́сиши, * и҆́же всю̀ зе́млю повѣ́шей на вода́хъ; * не ѡ҆ста́ви менѐ є҆ди́нꙋ, бл҃годѣ́телю многоми́лостиве, * мт҃рь и҆ рабꙋ̀ твою̀, молю́сѧ.

На стiхо́внѣ во ѻ҆ктѡ́ихѣ. Та́же,

Стíхъ: Свѧще́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнiи твоѝ возра́дꙋютсѧ.

Стiхи́ра, гла́съ а҃:

Прпⷣбне ѻ҆́ч҃е па́ѵле, добродѣ́телiю ѡ҆дѣ́ѧвсѧ ѿ хрⷭ҇та̀ бг҃а, всѧ́кiй де́мѡнскiй и҆ ва́рварскiй до́блественнѣ  побѣди́лъ є҆сѝ по́лкъ, вѣ́рою ѹ҆крѣплѧ́емь, на ка́мени ѹ҆тверди́лъ є҆сѝ твоѐ ста́до, ѿ всѧ́кiѧ є҆́реси ненавѣ́тно. тѣ́мъ со а҆́гг҃лы ликовствꙋ́ѧ, сп҃сꙋ моли́сѧ, въ ми́рѣ сохрани́тисѧ дꙋша́мъ на́шымъ.

Сла́ва, гла́съ в҃. Вѷзантíево:

По́стнꙋю пꙋчи́нꙋ преплы́въ воздержа́нiѧ вѣ́тромъ, страсте́й бꙋ́ри и҆збѣ́глъ є҆сѝ, прпⷣбне. тѣ́мъ наименова́нiемъ тезоимени́тъ бы́въ бжⷭ҇твенномꙋ па́ѵлꙋ, гонє́нiѧ претерпѣ́лъ є҆сѝ и҆ ѡ҆бстоѧ̑нiѧ, ѡ҆sлоблѧ́емь въ є҆ретíчествꙋющихъ ѧ҆зыкобо́лiихъ. тѣ́мъ а҆́рiєва низложи́лъ є҆сѝ мнѣ̑нiѧ, и҆ несто́рiєвы є҆́рєси побѣди́въ, цр҃кве хрⷭ҇то́вы ꙗ҆ви́лсѧ є҆сѝ ревни́тель: того̀ молѝ, i҆ера́рше блаже́нне, спасти́сѧ дꙋша́мъ на́шымъ.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Поⷣ: Е҆гда̀ ѿ дре́ва.

Е҆гда̀ нескве́рнаѧ а҆́гница ви́дѣ своего̀ а҆́гнца на заколе́нiе ꙗ҆́кѡ чл҃вѣ́ка во́лею влеко́ма, пла́чꙋщи гл҃го́лаше: безча́дствовати мѧ̀ ны́нѣ тщи́шисѧ, хрⷭ҇тѐ, ро́ждшꙋю тѧ̀. что̀ сiѐ сотвори́лъ є҆сѝ, и҆зба́вителю всѧ́ческихъ; ѻ҆ба́че воспѣва́ю и҆ сла́влю твою̀, ю҆́же па́че ѹ҆ма̀ и҆ сло́ва, кра́йнюю бл҃гость, чл҃вѣколю́бче.

Тропа́рь, гла́съ г҃:

Бжⷭ҇твенныѧ вѣ́ры и҆сповѣ́данiемъ, дрꙋга́го па́ѵла тѧ̀ цр҃ковь ревни́телѧ во свѧще́нницѣхъ показа̀: свозопiе́тъ тѝ и҆ а҆́вель ко гдⷭ҇ꙋ, и҆ заха́рiина кро́вь пра́веднаѧ. ѻ҆́ч҃е прпⷣбне, хрⷭ҇та̀ бг҃а молѝ, дарова́тисѧ на́мъ ве́лiей ми́лости.



На ѹ҆́трени, ѻ҆́ба канѡ́на ѻ҆ктѡ́иха, и҆ ст҃а́гѡ канѡ́нъ на s҃,

є҆гѡ́же краегране́сiе: Тайноводи́телѧ па́ѵла пою̀ премꙋ́дрѡ.

Ѳеофа́ново.

Гла́съ д҃. Пѣ́снь а҃. I҆рмо́съ:

Ѿве́рзꙋ ѹ҆ста̀ моѧ̑, и҆ напо́лнѧтсѧ дх҃а, и҆ сло́во ѿры́гнꙋ  цр҃и́цѣ мт҃ри, и҆ ꙗ҆влю́сѧ свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀.

Вѣ́ры ѹ҆твержде́нiе, цр҃кве ѹ҆чи́телѧ, и҆ столпа̀ непоколеби́ма и҆сповѣ́данiѧ тѧ̀, и҆ многосвѣ́тлаго свѣти́льника бл҃года́ти, и҆ ѹ҆ста̀ ѻ҆гнедохнове́нна, па́ѵле, проповѣ́дꙋемъ.

Па́ѵелъ велича́йшiй, со́лнце вселе́нныѧ, требл҃же́нне. предлага́етъ тѧ̀ па́ѵла втора́го, ꙗ҆́кѡ ѻ҆́гнь попалѧ́юща крѣ́пкѡ є҆́рєси, и҆ сѣки́рꙋ, сѣкꙋ́ща безбо́жiе.

Зако́ннѡ подвиза́лсѧ є҆сѝ предбѣ́дствꙋѧ, бг҃оглаго́ливе, бжⷭ҇твенномꙋ проповѣ́данiю, ꙗ҆́кѡ i҆ера́рхъ вѣ́ренъ, и҆ ѹ҆дави́лъ є҆сѝ жи́лами твои́хъ догма́тѡвъ, ꙗ҆́кѡ sвѣ́рѧ, а҆́рiа сꙋемꙋ́дреннаго.

Бг҃оро́диченъ:

Марíю пречⷭ҇тꙋю, прiиди́те, воспои́мъ всѝ, є҆ди́нꙋ ѹ҆краси́вшꙋю человѣ́чество, и҆ ро́ждшꙋю бг҃а воплоще́ннаго, дв҃ꙋ же пребы́вшꙋ неврежде́нꙋ.

Пѣ́снь г҃. I҆рмо́съ:

Твоѧ̑ пѣсносло́вцы, бцⷣе, живы́й и҆ незави́стный и҆сто́чниче, ли́къ себѣ̀ совокꙋ́пльшыѧ, дꙋхо́внѡ ѹ҆твердѝ, въ бж҃е́ственнѣй твое́й сла́вѣ вѣнцє́въ сла́вы сподо́би.

Сыноположи́всѧ бл҃года́тiю бжⷭ҇твенною, є҆стество́мъ сн҃а є҆диноро́днагѡ въ тва́рь не сведѐ, ѻ҆ц҃ꙋ̀ собезнача́льна, па́ѵле, па́ѵла догма́тѡмъ бг҃оно́снагѡ послѣ́дꙋѧ.

Ѹ҆сты̀ и҆ се́рдцемъ и҆ ѧ҆зы́комъ, мꙋ́дрость и҆ си́лꙋ бж҃iю, сло́во ѵ҆поста́сное, ты̀ хрⷭ҇та̀ проповѣ́далъ є҆сѝ, па́ѵле бг҃омꙋ́дре прпⷣбне, sлочести́ваго ѡ҆бличи́въ а҆́рiа.

Пресꙋ́щественныѧ вла́сти, дх҃а ст҃а́го бж҃iѧ, и҆́мже бг҃отвори́мсѧ, сꙋдо́мъ пра́веднымъ, всемꙋ́дре, є҆стество́мъ бг҃а проповѣ́далъ є҆сѝ, и҆ вседѣ́тельна и҆ всеси́льна.

Бг҃оро́диченъ:

Безнача́льна роди́телѧ сло́во, вы́шше всѧ́кагѡ нача́ла,  нача́ло ны́нѣ воплоща́емо и҆зъ тебє̀, чⷭ҇таѧ, прiѧ́тъ, и҆ подъ лѣ́томъ бы́сть, лѣ́тъ всѣ́хъ превы́шши.

Сѣда́ленъ, гла́съ г҃:

До́гмꙋ бжⷭ҇твеннꙋю придержа́въ, глаго́лъ безбо́жный и҆зве́рглъ є҆сѝ, па́ѵле бг҃омꙋ́дре, посрами́въ а҆́рiа. ѻ҆ц҃ꙋ́ бо сн҃а є҆диносꙋ́щна проповѣ́далъ є҆сѝ, вѣ̑рныѧ ѹ҆тверди́въ. ѻ҆́ч҃е прпⷣбне, хрⷭ҇та̀ бг҃а молѝ, дарова́тисѧ на́мъ ве́лiей ми́лости.

Сла́ва, гла́съ и҃. Подо́бенъ: Премꙋ́дрости:

Ꙗ҆́кѡ сосꙋ́да сы́й и҆збра́ннагѡ тезоимени́тъ, ѻ҆́ч҃е, и҆ подража́тель, бѣды̑ претерпѣ́лъ є҆сѝ за вѣ́рꙋ и҆ гонє́нiѧ, и҆ ꙗ҆́кѡ то́й въ ри́мъ прiи́де, прпⷣбне, всю́дꙋ проповѣ́дꙋѧ трⷪ҇цы равноче́стное: тѣ́мъ и҆ тече́нiе во а҆рме́нiи сконча́въ, досто́йнѡ прiѧ́лъ є҆сѝ ѿ гдⷭ҇а вѣне́цъ, посрами́въ македо́нiа и҆ безбо́жнаго а҆́рiа. тѣ́мъ молѝ хрⷭ҇та̀ бг҃а, грѣхѡ́въ ѡ҆ставле́нiе дарова́ти пра́зднꙋющымъ любо́вiю свѧтꙋ́ю па́мѧть твою̀.

И҆ ны́нѣ, бг҃оро́диченъ:

Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ сѣ́мене ро́ждшꙋю бг҃а пло́тiю, всѝ ѹ҆блажа́емъ ро́ди человѣ́честiи: ѻ҆́гнь бо всели́сѧ въ тѧ̀ бжⷭ҇тва̀, и҆ ꙗ҆́кѡ млⷣнца дои́ши зижди́телѧ и҆ гдⷭ҇а. тѣ́мъ а҆́гг҃льскiй и҆ человѣ́ческiй ро́дъ, досто́йнѡ сла́вимъ прест҃о́е ржⷭ҇тво̀ твоѐ, и҆ согла́снѡ вопiе́мъ тѝ: молѝ хрⷭ҇та̀ бг҃а, согрѣше́нiй ѡ҆ставле́нiе дарова́ти покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀.

Крⷭ҇тобг҃оро́диченъ:

А҆́гнца и҆ па́стырѧ и҆ и҆зба́вителѧ а҆́гница зрѧ́щи на крⷭ҇тѣ̀, восклица́ше пла́чꙋщи, и҆ го́рькѡ рыда́ющи, вопiѧ́ше: мíръ ѹ҆́бѡ ра́дꙋетсѧ, прiе́млѧй тобо́ю и҆збавле́нiе, ѹ҆тро́ба же моѧ̀ гори́тъ, зрѧ́щи твоѐ распѧ́тiе, є҆́же терпи́ши за милосе́рдiе ми́лости. долготерпѣли́ве гдⷭ҇и, ми́лости бе́здно, и҆ и҆сто́чниче неисчерпа́емый, ѹ҆милосе́рдисѧ и҆ да́рꙋй  согрѣше́нiй ѡ҆ставле́нiе, вѣ́рою пою́щымъ бжⷭ҇твєнныѧ стрⷭ҇ти твоѧ̑.

Пѣ́снь д҃. I҆рмо́съ:

Неизслѣ́дный бж҃iй совѣ́тъ, є҆́же ѿ дв҃ы воплоще́нiѧ тебє̀ вы́шнѧгѡ, прⷪ҇ро́къ а҆ввакꙋ́мъ ѹ҆смотрѧ́ѧ, зовѧ́ше: сла́ва си́лѣ твое́й, гдⷭ҇и.

Че́сть многоцѣ́ннꙋю твоемꙋ̀ верхꙋ̀ и҆сповѣ́данiѧ вѣне́цъ, ꙗ҆́кѡ побѣдоно́сцꙋ, живоно́сною десни́цею зижди́тель возложѝ, па́ѵле бг҃оѧвле́нне блаже́нне.

Ꙗ҆́коже предподвиза́всѧ благочести́выхъ ра́ди, всемꙋ́дре, догма́тѡвъ, прiѧ́лъ є҆сѝ воздаѧ̑нiѧ: ны́нѣ дре́ва жи́зни полꙋчи́въ, бл҃же́нне, па́ѵле бг҃оѧвле́нне чꙋ́дне.

На нбⷭ҇нѣй землѝ ликоходи́ти, и҆дѣ́же но́ги кро́ткихъ ликовствꙋ́ютъ, сподо́билсѧ є҆сѝ, ꙗ҆́кѡ свѣ́телъ подви́жникъ, и҆ и҆́стины, всече́стне па́ѵле, бы́въ побо́рникъ.

Бг҃оро́диченъ:

Е҆диносꙋ́ществомъ, ѻ҆́ч҃имъ, сп҃се, ꙗ҆́кѡ сн҃ъ ви́димь, и҆зъ дв҃ы є҆диносꙋ́щенъ на́мъ воплоти́всѧ, бы́лъ є҆сѝ, спастѝ восхотѣ́въ человѣ́чество.

Пѣ́снь є҃. I҆рмо́съ:

Ѹ҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во ѹ҆тро́бѣ надъ всѣ́ми бг҃а, и҆ родила̀ є҆сѝ безлѣ́тнаго сн҃а, всѣ́мъ воспѣва́ющымъ тѧ̀ ми́ръ подава́ющаѧ.

Па́жить є҆́реси и҆ гни́лость ѹ҆ста́вилъ є҆сѝ, приложи́въ и҆зѧ́щнѣйшее, бг҃омꙋ́дре, врачева́нiе, ѻ҆́ч҃е, и҆сповѣ́данiе твоѐ, и҆ твои́хъ догма́тѡвъ свѣ́тлое, ѹ҆ма́ же чистѣ́йшее, и҆ ре́вность бжⷭ҇твеннꙋю.

Бога́тнѡ и҆злiѧ́сѧ ст҃а́гѡ дх҃а благода́ть твои̑мъ ѹ҆стна́мъ, всеблаже́нне, побо́рника и҆́стиннѡ правосла́вiѧ крѣ́пка ѡ҆брѣ́тши тѧ̀, преизѧ́щна вѣ́рныхъ: тѣ́мъ просвѣти́лъ є҆сѝ бжⷭ҇твєнныѧ собо́ры.

А҆́рiево безбо́жное, и҆ македо́нiево вредосло́вiе, па́ѵле,  бг҃одꙋхнове́нныхъ твои́хъ догма́тѡмъ и҆ ѹ҆че́нiй и҆спращева́лъ є҆сѝ плетє́нiѧ, ꙗ҆́кѡ дв҃дъ и҆ноплеме́нника, пре́жде сiѧ̑ ѹ҆дави́въ, и҆ тве́рдѡ низве́рглъ є҆сѝ.

Бг҃оро́диченъ:

Сы́й превѣ́чный, ны́нѣ подъ лѣ́ты бы́сть, пло́ть прiе́мъ, дв҃о, ѡ҆дꙋшевле́нꙋ и҆ ѹ҆́мнꙋ, сло́во безнача́льное, и҆зъ тебє̀, неискꙋсобра́чнаѧ чⷭ҇таѧ, всѣ̑мъ пою́щымъ тѧ̀ ми́ръ да́рꙋѧ.

Пѣ́снь s҃. I҆рмо́съ:

Прiидо́хъ во глꙋбины̑ морскȋѧ, и҆ потопи́ла мѧ̀ є҆́сть бꙋ́рѧ мно́гихъ грѣхѡ́въ: но, ꙗ҆́кѡ бг҃ъ, и҆зъ глꙋбины̀ возведѝ живо́тъ мо́й, многоми́лостиве.

Глаго́лавый на высотꙋ̀ вредосло́вiе, и҆ сн҃а, и҆ сло́ва бж҃iѧ а҆́рiй въ тва́рь низведы́й, ѿ тебє̀ ѻ҆каѧ́нный, бг҃омꙋ́дре, ѡ҆сꙋди́сѧ.

Безꙋ́мный и҆ несмы́сленный и҆ безбо́жный ѿве́ргъ, ѻ҆́ч҃е, македо́нiй бжⷭ҇твеннаго дх҃а, твои́мъ крѣ́пкимъ противле́нiемъ, бг҃оѧвле́нне, низве́ржесѧ.

Ѹ҆мерщвлѧ́етсѧ плѣ́жꙋщiй sмíй живи́тельными твои́ми словєсы̀, приложи́вый є҆ресе́й по́лкъ, ст҃и́телю бж҃iй всебл҃же́нне, бг҃оглаго́льниче свѧще́ннѣйше.

Бг҃оро́диченъ:

Пое́мъ, дв҃о бг҃ома́ти, па́че є҆стества̀ ржⷭ҇тво̀, и҆ твою̀ нескве́рнꙋю чистотꙋ̀: и҆́бо въ тебѣ̀ ди́внѡ стече́сѧ дѣ́вство и҆ ржⷭ҇тво̀ нетлѣ́нно.

Конда́къ, гла́съ в҃. Подо́бенъ: Вы́шнихъ и҆щѧ̀:

Ѡ҆блиста́вый на землѝ, ꙗ҆́кѡ sвѣзда̀ небосвѣ́тлаѧ, каѳолíческꙋю просвѣща́еши цр҃ковь ны́нѣ, ѡ҆ не́йже и҆ страда́льчествовалъ є҆сѝ, дꙋ́шꙋ твою̀, па́ѵле, предложи́въ: и҆ ꙗ҆́коже заха́рiина и҆ а҆́велева, ꙗ҆́снѡ вопiе́тъ твоѧ̀ кро́вь ко гдⷭ҇ꙋ.

I҆́косъ:

Свы́ше и҆мѣ́лъ є҆сѝ, па́ѵле, зва́нiе, рождество́ же до́лѣ  ѿ землѝ, ꙗ҆́кѡ са́дъ красе́нъ и҆спо́лнь сꙋ́щи, ꙗ҆́кѡ ѿ раѧ́ бо процвѣ́лъ є҆сѝ посто́мъ, всѐ благово́нствꙋѧ ѿ вонѝ мно́гихъ твои́хъ трꙋда̀ по́двигѡвъ, по́тѡвъ, заточе́нiѧ, гла́да, жа́жды и҆ всѧ́кiѧ тѣсноты̀: въ ни́хже проше́лъ є҆сѝ благоискꙋ́снѡ, и҆ вѣнце́мъ побѣ́ды ѹ҆краша́емь, вопiе́тъ бо твоѧ̀ кро́вь ко гдⷭ҇ꙋ.

Пѣ́снь з҃. I҆рмо́съ:

Не послꙋжи́ша тва́ри бг҃омꙋ́дрiи па́че созда́вшагѡ, но ѻ҆́гненное преще́нiе мꙋ́жески попра́вше, ра́довахꙋсѧ пою́ще: препѣ́тый ѻ҆ц҃є́въ гдⷭ҇ь и҆ бг҃ъ, благослове́нъ є҆сѝ.

Преше́лъ є҆сѝ, бг҃омꙋ́дре, къ нбⷭ҇нымъ, па́ѵле, ски́нiамъ, и҆ прибли́живсѧ бг҃ꙋ, прича́стiемъ ѡ҆божа́емь, бжⷭ҇твенъ бы́лъ є҆сѝ, поѧ̀, прпⷣбне: препѣ́тый ѻ҆тцє́въ гдⷭ҇ь и҆ бг҃ъ, бл҃гослове́нъ є҆сѝ.

Воꙋмлѧ́еми твои́ми словєсы̀, ѹ҆́чимсѧ, па́ѵле всехва́льне, ꙗ҆́кѡ въ со́лнцѣхъ тре́хъ нераздѣ́льное, несѣко́мо почита́ти бжⷭ҇тво̀, є҆мꙋ́же и҆ пое́мъ: препѣ́тый ѻ҆тцє́въ гдⷭ҇ь и҆ бг҃ъ, бл҃гослове́нъ є҆сѝ.

Ꙗ҆́кѡ всесвѧще́нное бжⷭ҇твенное и҆ бг҃оꙋго́дное и҆сповѣ́данiе твоѐ: ꙗ҆́кѡ зла́то бо ѡ҆чи́стивсѧ, бг҃ꙋ прине́слсѧ є҆сѝ же́ртва благопрiѧ́тна, веселѧ́сѧ, прпⷣбне, подража́нiемъ стрⷭ҇те́й сп҃са на́шегѡ.

Бг҃оро́диченъ:

Всѣ̑мъ хода́таица человѣ́кѡмъ є҆ди́на ꙗ҆ви́ласѧ є҆сѝ бжⷭ҇твеннагѡ и҆збавле́нiѧ, и҆зба́вителѧ всѣ́хъ ро́ждши, всенепоро́чнаѧ. є҆мꙋ́же всѝ пое́мъ: препѣ́тый ѻ҆тцє́въ гдⷭ҇ь и҆ бг҃ъ, бл҃гослове́нъ є҆сѝ.

Пѣ́снь и҃. I҆рмо́съ:

Ѻ҆́троки благочести̑выѧ въ пещѝ ржⷭ҇тво̀ бг҃оро́дичо спасло̀ є҆́сть, тогда̀ ѹ҆́бѡ ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑ вѣ́ки.

Текꙋ́тъ и҆стѡ́чницы твои́хъ догма́тѡвъ, и҆ всю̀ цр҃ковь напаѧ́ютъ: кро́вiю же честно́ю твое́ю, ѻ҆́ч҃е, всѧ̑ ѡ҆свѧти́лъ  є҆сѝ, правосла́вною вѣ́рою тебѣ̀ послѣ́довавшыѧ, гдⷭ҇а по́йте, вопiю́щыѧ, и҆ превозноси́те є҆го̀ во всѧ̑ вѣ́ки.

Приста́нищꙋ ти́хомꙋ ны́нѣ приста́лъ є҆сѝ, житє́йскаѧ треволнє́нiѧ ѿри́нꙋвъ: и҆мѣ́лъ бо є҆сѝ направлѧ́юща всѐ ше́ствiе твоѐ корми́телѧ гдⷭ҇а, па́ѵле всехва́льне, ма́нiемъ всѧ̑ творѧ́щаго, є҆го́же превозно́симъ во всѧ̑ вѣ́ки.

Свѣ́тъ трисiѧ́ненъ пребжⷭ҇твенныѧ трⷪ҇цы въ тѧ̀ всели́всѧ, свѣ́тъ тѧ̀ вторы́й показа̀, просвѣща́юща собо́ръ правосла́вныхъ, є҆ретíческiй же по́лкъ, ѻ҆́ч҃е, ѡ҆мрача́юща, и҆ гдⷭ҇а по́йте, вопiю́ща, и҆ превозноси́те є҆го̀ во всѧ̑ вѣ́ки.

Бг҃оро́диченъ:

Глаго́лѡмъ прⷪ҇ро́чєскимъ послѣ́дꙋюще, дв҃о, тѧ̀ бцⷣꙋ возвѣща́емъ: родила́ бо є҆сѝ ѻ҆троча̀ всѣ́хъ дре́внѣйша, є҆мманꙋ́илъ нарица́ема, є҆мꙋ́же ны́нѣ зове́мъ: гдⷭ҇а по́йте дѣла̀, и҆ превозноси́те є҆го̀ во всѧ̑ вѣ́ки.

Пѣ́снь ѳ҃. I҆рмо́съ:

Всѧ́къ земноро́дный да взыгра́етсѧ, дх҃омъ просвѣща́емь, да торжествꙋ́етъ же безпло́тныхъ ѹ҆мѡ́въ є҆стество̀, почита́ющее свѧще́нное торжество̀ бг҃ома́тере, и҆ да вопiе́тъ: ра́дꙋйсѧ, всебл҃же́ннаѧ бцⷣе, чⷭ҇таѧ приснодв҃о.

Всего̀ менѐ сама́го приношꙋ̀, бг҃оглаго́ливе, бжⷭ҇твенномꙋ покро́вꙋ твоемꙋ̀, ꙗ҆́кѡ свѧщенномꙋ́ченикъ вла́сть рѣши́ти прегрѣшє́нiѧ ѿ хрⷭ҇та̀ прiе́мъ, мои́хъ согрѣше́нiй плени̑цы растерза́въ, спаси́ мѧ моли́твами твои́ми, и҆ бжⷭ҇твеннымъ свѣ́томъ просвѣтѝ.

Но́въ ꙗ҆ви́лсѧ є҆сѝ ре́вностiю разжига́емь, па́ѵле преизѧ́щне, и҆́же въ раѝ ны́нѣ неизречє́ннаѧ словеса̀, ѻ҆́ч҃е, ѹ҆слы́шалъ є҆сѝ: ꙗ҆́кѡ ѻ҆́бщникъ бо нра́вѡвъ, нарече́нiѧ бо сопричасти́лсѧ є҆сѝ, и҆ вѣне́цъ прiе́мъ црⷭ҇твiѧ хрⷭ҇то́ва благолѣ́пнѣйшiй.

Ꙗ҆́кѡ нѣ́кiй хра́мъ ꙗ҆ви́лсѧ є҆сѝ ѡ҆глаго́льникъ всѧ́кiѧ  є҆́реси, правосла́вiѧ же, свѧщенномꙋ́чениче, бжⷭ҇твенный побо́рникъ, лꙋча́ми бл҃года́ти просвѣще́нъ ꙗ҆́вѣ, и҆ свѣ́томъ, па́ѵле всесла́вне, несозда́нныѧ трⷪ҇цы ѡ҆блиста́емь.

Бг҃оро́диченъ:

Пло́тiю и҆зъ тебє̀ сло́во, всенепоро́чнаѧ, ѡ҆дѣ́ѧвсѧ, воплоти́всѧ же, поживѐ въ мíрѣ, ꙗ҆́кѡ бл҃гоꙋтро́бенъ, пребы́въ не хꙋ́ждше, ꙗ҆́кѡ пре́жде безтѣле́сенъ, и҆ дре́вле всѧ̑ мꙋ́чащаго бжⷭ҇твенною си́лою низложѝ.

Свѣти́ленъ. Подо́бенъ: Дх҃омъ во ст҃и́лищи:

Ре́вностiю распалѧ́емь ѿ те́плагѡ се́рдца, дх҃о́вный побо́рникъ бл҃года́ти ꙗ҆ви́лсѧ є҆сѝ, собо́рище є҆ретíческое мече́мъ разсѣ́клъ слове́съ твои́хъ, ст҃и́телю: тече́нiе же соверши́въ, равностоѧ́тель бы́лъ є҆сѝ мч҃ническомꙋ мно́жествꙋ.

Бг҃оро́диченъ:

Неизрече́ннагѡ чревоноше́нiѧ была̀ є҆сѝ пренепоро́чнаѧ невѣ́ста, и҆ ꙗ҆́кѡ сꙋ́щи честнѣ́йшiй хра́мъ, бцⷣе: свѣ́тъ бо превѣ́чный въ тѧ̀ всели́сѧ, и҆ родила̀ є҆сѝ бг҃а сло́ва: пою́ще твоѐ ржⷭ҇тво̀, велича́емъ досто́йнѡ, всенепоро́чнаѧ ѻ҆трокови́це.

На стiхо́внѣ во ѻ҆ктѡ́ихѣ. Сла́ва, гла́съ з҃:

Вни́кнꙋлъ є҆сѝ во глꙋбины̑ дх҃а, и҆ ꙗ҆́кѡ безпло́тенъ на землѝ пожи́въ, и҆ ѿтꙋ́дꙋ поче́рплъ бога́тство бж҃е́ственнагѡ зна́нiѧ, правосла́вiемъ человѣ́ки ѡ҆богати́лъ є҆сѝ, ѹ҆чє́нiи твои́ми, прпⷣбне ѻ҆́ч҃е.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ:

Ви́дѧщи на дре́вѣ просте́рта а҆́гнца, а҆́гница, и҆ дв҃а посредѣ̀ двою̀ разбѡ́йникꙋ, ѹ҆вы̀ мнѣ̀, вопiѧ́ше, сла́дкое ча́до. что̀ сѐ стра́нное и҆ пресла́вное та́инство; ка́кѡ тѧ̀ беззако́нный собо́ръ на крⷭ҇тѣ̀ пригвоздѝ и҆ же́лчiю напоѝ, ма́нною напита́вшаго человѣ́ки;

На лiтꙋргíи, блажє́нна ѻ҆ктѡ́иха, на д҃: и҆ ѿ канѡ́на ст҃а́гѡ  пѣ́снь г҃-ѧ, на д҃. Прокíменъ гла́съ з҃: Восхва́лѧтсѧ прпⷣбнiи: Стíхъ: Воспо́йте гдⷭ҇еви: А҆пⷭ҇лъ, къ є҆вре́ємъ, зача́ло ти҃_i, ѿ полꙋ̀: Всѧ́къ первосвѧще́нникъ: А҆ллилꙋ́iа, гла́съ в҃: Свѧще́нницы твоѝ: Е҆ѵⷢ҇лiе лꙋкѝ, зача́ло ѯ҃д. Прича́стенъ: Въ па́мѧть вѣ́чнꙋю: