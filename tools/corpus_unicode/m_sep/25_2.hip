    OCR:

    Библиотека святоотеческой литературы

    http://orthlib.ru



Слꙋ́жба прпⷣбнагѡ ѻ҆тца̀ на́шегѡ се́ргiа и҆гꙋ́мена, ра́донежскагѡ чꙋдотво́рца.

Ве́черъ, на ма́лѣй вече́рни, стiхи̑ры на д҃, гла́съ є҃. Подо́бенъ: Прпⷣбне ѻ҆́ч҃е:

Прпⷣбне ѻ҆́ч҃е, дꙋ́шꙋ твою̀ съ тѣ́ломъ ѡ҆чи́стивъ, ст҃а́гѡ дх҃а прекра́снаѧ ѻ҆би́тель ꙗ҆ви́лсѧ є҆сѝ, и҆́же сла́вна тѧ̀ концє́мъ, преблаже́нне се́ргiе, содѣ́ѧ: въ чꙋдесѣ́хъ же вели́каго свѣти́льника, просвѣти́вшаго во мра́цѣ сꙋ́щыѧ, и҆ наста́вника мона́хѡвъ, соше́дшесѧ велемꙋ́дреннѡ ѹ҆блажа́емъ.

Ꙗ҆ви́лсѧ є҆сѝ, бг҃облаже́нне, мꙋ́драѧ плени́ца, свѧзꙋ́ѧ  мнѡ́гаѧ врагѡ́въ ѡ҆полчє́нiѧ: тѣ́мже и҆ вѣнце́мъ ѹ҆вѧ́злсѧ є҆сѝ ѿ бг҃а неꙋвѧда́ющимъ, и҆ весе́лiе и҆ ра́дость, и҆ сла́вꙋ вѣ́чнꙋю воспрiѧ́лъ є҆сѝ, премꙋ́дре се́ргiе. того̀ молѝ, томꙋ̀ помоли́сѧ, прпⷣбне, дарова́ти ми́ръ мíрꙋ, и҆ дꙋша́мъ на́шымъ ве́лiю ми́лость.

Прпⷣбне ѻ҆́ч҃е, тѣлє́сныѧ стра̑сти sѣ́льнымъ воздержа́нiемъ, и҆ чи́стыми моли́твами, по́томъ же воздержа́нiѧ ѹ҆гаси́лъ є҆сѝ ѹ҆́глiе страсте́й: тогѡ̀ ра́ди чꙋдесы̀ сла́вна тѧ̀ рѡссíйскимъ страна́мъ, сла́вне се́ргiе, показа̀, ѹ҆краси́въ нбⷭ҇ными дармѝ хрⷭ҇то́съ. того̀ молѝ, томꙋ̀ помоли́сѧ, прпⷣбне, дарова́ти ми́ръ мíрꙋ, и҆ дꙋша́мъ на́шымъ ве́лiю ми́лость.

Сла́ва, гла́съ s҃:

Прiиди́те мона́шествꙋющихъ мно́жество дне́сь, се́ргiа, благоче́стiѧ подража́телѧ пѣ́сньми и҆ пѣ́ньми восхва́лимъ, и҆ честнꙋ́ю є҆гѡ̀ и҆ многоцѣле́бнꙋю ра́кꙋ ѡ҆бстоѧ́ще, любе́знѡ ѡ҆блобыза́емъ, глаго́люще: ра́дꙋйсѧ, пресла́вне се́ргiе, ѻ҆те́чествꙋ твоемꙋ̀ пресвѣ́тлый свѣти́льниче. ра́дꙋйсѧ, ꙗ҆́кѡ чи́стѣ чистѣ́йшемꙋ свѣ́тꙋ совокꙋпи́всѧ. ра́дꙋйсѧ, ꙗ҆́кѡ трⷪ҇цѣ предстои́ши со а҆́гг҃лы. ю҆́же непреста́ннѡ молѝ, дарова́ти дꙋша́мъ на́шымъ ве́лiю ми́лость.

И҆ ны́нѣ, бг҃оро́диченъ: Бцⷣе, ты̀ є҆сѝ лоза̀:

На стiхо́внѣ стiхи̑ры, гла́съ s҃. Подо́бенъ: А҆́гг҃льскiѧ:

Ѿ ма́тернихъ пеле́нъ, мꙋ́дре, * бг҃ꙋ возложе́нъ, * се́ргiе прпⷣбне, * и҆ пꙋсты́ню ꙗ҆́кѡ гра́дъ содѣ́лавъ, * въ не́й мно́жєства мона́хѡвъ * собра́лъ є҆сѝ * сла́вити многопѣ́тꙋю трⷪ҇цꙋ: * ю҆́же молѝ * спасти́сѧ дꙋша́мъ на́шымъ.

Стíхъ: Честна̀ предъ гдⷭ҇емъ сме́рть прпⷣбныхъ є҆гѡ̀.

Бг҃омꙋ́дре се́ргiе, * а҆́ще бо и҆ по́слѣжди лѣ́ты тѧ̀ новопросвѣще́ннаѧ рѡссíйскаѧ страна̀ возрастѝ: * но дре́внихъ че́сти сподо́билсѧ є҆сѝ, * и҆ дарова̑нiѧ чꙋде́съ досто́йнѡ прiе́мъ. мона́хѡвъ мно́жєства пѣсносло́вѧтъ, *  и҆ правовѣ́рною вѣ́рою * хрⷭ҇та̀ хва́лѧтъ, твои́ми покарѧ́ющесѧ ѹ҆че́ньми: * молѝ спасти́сѧ дꙋша́мъ на́шымъ.

Стíхъ: Блаже́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀.

Ꙗ҆́кѡ въ высо́кихъ черто́зѣхъ, * добродѣ́тели * предꙿꙋгото́валъ є҆сѝ до́мъ себѣ̀ * се́ргiе, ѻ҆́ч҃е на́шъ, и҆ ꙗ҆́кѡ вои́стиннꙋ * бжⷭ҇твеннꙋю свѣ́тлость зрѣ́ти сподо́билсѧ є҆сѝ, * въ ню́же всели́всѧ * зри́ши ст҃ꙋ́ю трⷪ҇цꙋ: є҆́йже моли́сѧ, дарова́ти мíрꙋ ве́лiю ми́лость.

Сла́ва, гла́съ и҃:

Прпⷣбне ѻ҆́ч҃е, мíра красотꙋ̀, и҆ сла́дость вре́меннꙋю ѿню́дъ возненави́дѣлъ є҆сѝ, мона́шеское житiѐ па́че возлюби́въ, и҆ а҆́гг҃лѡмъ собесѣ́дникъ бы́ти сподо́билсѧ є҆сѝ, и҆ свѣти́льникъ многосвѣ́тлый рѡссíйскiѧ землѝ, чꙋдесмѝ ꙗ҆́коже второ́е со́лнце сiѧ́ѧ, но всѣ́хъ на́съ помина́й, соверша́ющихъ свѧще́ннꙋю па́мѧть твою̀: мы́ бо ча̑да твоѧ̑, и҆ ѻ҆́вцы слове́сныхъ твои́хъ ѹ҆че́нiй, и҆ тѧ̀ на по́мощь призыва́емъ, просѧ́ще тобо́ю прiѧ́ти ми́ръ и҆ ве́лiю ми́лость.

И҆ ны́нѣ, бг҃оро́диченъ: Влⷣчце, прiимѝ:

Тропа́рь, гла́съ д҃:

И҆́же добродѣ́телей подви́жникъ, ꙗ҆́кѡ и҆́стинный во́инъ хрⷭ҇та̀ бг҃а, на стра̑сти вельмѝ подвиза́лсѧ є҆сѝ въ жи́зни вре́меннѣй, въ пѣ́нiихъ, бдѣ́нiихъ же, и҆ поще́нiихъ ѻ҆́бразъ бы́въ твои̑мъ ѹ҆ченикѡ́мъ. тѣ́мже и҆ всели́сѧ въ тѧ̀ прест҃ы́й дх҃ъ, є҆гѡ́же дѣ́йствiемъ свѣ́тлѡ ѹ҆кра́шенъ є҆сѝ: но ꙗ҆́кѡ и҆мѣ́ѧ дерзнове́нiе ко ст҃ѣ́й трⷪ҇цѣ, помина́й ста́до, є҆́же собра́лъ є҆сѝ, мꙋ́дре, и҆ не забꙋ́ди, ꙗ҆́коже ѡ҆бѣща́лсѧ є҆сѝ, посѣща́ѧ ча̑дъ твои́хъ, се́ргiе прпⷣбне, ѻ҆́ч҃е на́шъ.

Сла́ва, и҆ ны́нѣ: Е҆́же ѿ вѣ́ка ѹ҆тае́нное: 



На вели́цѣй вече́рни, Блаже́нъ мꙋ́жъ: а҃-й а҆нтiфѡ́нъ.

На Гдⷭ҇и, воззва́хъ: стiхи̑ры на и҃, гла́съ s҃.

Подо́бенъ: Всѐ ѿло́жше:

Мíра мѧте́жъ, прпⷣбне, ѡ҆ста́вивъ, * и҆ взе́мъ крⷭ҇тъ тво́й, послѣ́довалъ є҆сѝ хрⷭ҇тꙋ̀ * невозвра́тнымъ по́мысломъ, * и҆ въ пꙋсты́ню всели́лсѧ є҆сѝ, прпⷣбне, * дꙋшє́вныѧ стра̑сти и҆зъ ко́рене и҆сторга́ѧ, * и҆ тѣлє́снаѧ чꙋ̑вства ѡ҆горчева́ѧ, * и҆ ча́стыми бдѣ́нiи и҆ моли́твами, * бл҃года́ть воспрiѧ́лъ є҆сѝ, прпⷣбне, * цѣли́ти разли̑чныѧ недꙋ́ги, * а҆́гг҃лѡвъ собесѣ́дниче, * и҆ прпⷣбныхъ сожи́телю: * моли́сѧ гдⷭ҇ꙋ, се́ргiе прпⷣбне, * поми́ловатисѧ дꙋша́мъ на́шымъ.

Прпⷣбне ѻ҆́ч҃е, * кто̀ и҆сповѣ́сть трꙋды̀ твоѧ̀ и҆ болѣ̑зни; * и҆лѝ кíй ѧ҆зы́къ и҆зрече́тъ * жесто́кое твоѐ житiѐ, * бдѣ́нiе же и҆ сꙋхоѧде́нiе, * и҆ є҆́же на землѝ лега́нiе, * чистотꙋ̀ дꙋше́внꙋю и҆ тѣле́снꙋю, * ѹ҆стна́ми и҆ ѹ҆мо́мъ соверше́нное безмо́лвiе, * смире́нiе же нелицемѣ́рное, * моли̑твы непреста̑нныѧ, и҆ разсꙋжде́нiе доброразсꙋ́дное, * хꙋ́дость ри́знꙋю, и҆ па́мѧть сме́ртнꙋю; * се́ргiе, ѻ҆́ч҃е на́шъ, * молѝ спасти́сѧ дꙋша́мъ на́шымъ.

Прпⷣбне ѻ҆́ч҃е се́ргiе, * ты̀ вра́чь дꙋ́шъ и҆ тѣле́съ ꙗ҆ви́лсѧ є҆сѝ, * и҆сточа́ѧ недꙋ̑жнымъ * и҆сцѣле́нiѧ стрꙋи̑, * да́ромъ же прⷪ҇ро́чествiѧ ѹ҆кра́шенъ, * прорица́ѧ ꙗ҆́кѡ настоѧ̑щаѧ бꙋ̑дꙋщаѧ. * моли́твою бо кнѧ́зѧ воѡрꙋжи́въ, * ва́рвары побѣди́ти, * хва́лѧщыѧсѧ ѻ҆те́чество є҆гѡ̀ разори́ти. * но самѣ́хъ бг҃опораже́нною ꙗ҆́звою * трꙋ́пiѧ досто́йнѡ падо́ша, * ѱало́мски, при а҆́дѣ, прпⷣбне.

Бг҃омꙋ́дре се́ргiе, * сла́вꙋ маловре́меннꙋю ѡ҆ста́вль, * и҆ въ пꙋсты́нѧхъ и҆ гора́хъ, * ты̀ живы́й ꙗ҆ви́лсѧ є҆сѝ, * и҆ трⷪ҇цы чи́стый до́мъ, бл҃же́нне, бы́лъ є҆сѝ, * є҆ѧ́же си́лою * прест҃ы́ѧ хра́мы воздви́гъ, * и҆ ѡ҆гра̑ды мона́шествꙋющымъ *  во спасе́нiе созда́лъ є҆сѝ: * живѧ́ше же въ тебѣ̀ хрⷭ҇то́съ бг҃ъ на́шъ, * є҆го́же ѿ ю҆́ности возжелѣ́лъ є҆сѝ. * того̀ молѝ, се́ргiе прпⷣбне, * спасти́сѧ дꙋша́мъ на́шымъ.

И҆́ны стiхи̑ры прпⷣбнагѡ, гла́съ в҃. Подо́бенъ: Терпѧ́ще мꙋчє́нiѧ:

Терпѧ̀ ны̑нѣшнѧѧ мꙋ́жественнѣ, веселѧ́сѧ бꙋ́дꙋщими, ко всѣ̑мъ глаго́лалъ є҆сѝ, прпⷣбне се́ргiе: є҆да̀ ѹ҆́бѡ тꙋ́не подвиза́емсѧ, но вѣ́чнагѡ живота̀ ча́юще полꙋчи́ти; лю́ты скѡ́рби, но сла́докъ ра́й, болѣ́знены трꙋды̀, но присносꙋ́щно воспрiѧ́тiе. не ѡ҆блѣни́мсѧ ѹ҆̀бо, ѽ пѡ́стницы. ма́лѡ стерпи́мъ, да вѣнцы̑ нетлѣ́нными ѹ҆вѧзе́мсѧ ѿ хрⷭ҇та̀ бг҃а и҆ сп҃са дꙋ́шъ на́шихъ.

Два́жды.

Зрѧ̀ ꙗ҆́кѡ наслажде́нiе скѡ́рби, ше́ствꙋѧ тѣ́снымъ пꙋте́мъ, ко ѹ҆ченикѡ́мъ твои́мъ глаго́лалъ є҆сѝ, пребл҃же́нне се́ргiе: не ѹ҆страши́мсѧ по́двига по́стнагѡ, да стра́шнагѡ гее́нскагѡ мꙋче́нiѧ и҆збѣ́гнемъ, согбе́ннѣ бꙋ́дꙋтъ рꙋ́цѣ, да простира́ютсѧ же къ бг҃ꙋ, но́зѣ же ѹ҆твержде́ны на моли́твѣ предстоѧ́ти. не пощади́мъ є҆стества̀ тлѣ́ннагѡ, и҆зво́лимъ по́двигъ, да вѣнцы̑ побѣ́дными ѹ҆вѧзе́мсѧ ѿ хрⷭ҇та̀ бг҃а, и҆ сп҃са дꙋ́шъ на́шихъ.

Ѿве́ргъ тлѣ̑нныѧ ри̑зы, ходи́лъ є҆сѝ въ зимѣ̀ безъ те́плыѧ ѻ҆де́жды ꙗ҆́коже въ лѣ́тѣ, глаго́лѧ, терпѣли́ве се́ргiе: за ра́й, є҆го́же погꙋби́хомъ, ри̑зы мѧ̑гкiѧ ны́нѣ ѿлага́емъ, грѣхо́мъ и҆ногда̀ престꙋпле́нiѧ ѡ҆дѣ́ѧхомсѧ, совлеце́мсѧ ны́нѣ, ра́ди нетлѣ́нныхъ ри́зъ, небреже́мъ, бра́тiе, ѡ҆ зимѣ̀ преходѧ́щей: пло́ть и҆знꙋри́мъ, да вѣнцы̑ побѣ́дными ѹ҆вѧзе́мсѧ ѿ хрⷭ҇та̀ бг҃а и҆ сп҃са дꙋ́шъ на́шихъ.

Сла́ва, гла́съ s҃:

Е҆́же по ѻ҆́бразꙋ соблю́дъ невреди́мѡ, ѹ҆́мъ влады́кꙋ надъ страстьмѝ па́гꙋбными по́стнически поста́вивъ, во є҆́же по подо́бiю ꙗ҆́кѡ мо́щно возше́лъ є҆сѝ: мꙋ́жески бо є҆стество̀ понꙋ́дивъ, потща́лсѧ є҆сѝ хꙋ́ждшее покори́ти  лꙋ́чшемꙋ, и҆ пло́ть порабо́тити дꙋ́хꙋ. тѣ́мже мона́шествꙋющихъ ꙗ҆ви́лсѧ є҆сѝ ве́рхъ, жи́тель пꙋсты́нный, благотекꙋ́щихъ ѡ҆бꙋчи́тель, пра́вило добродѣ́тели и҆звѣ́стнѣйшее, и҆ ны́нѣ на нб҃сѣ́хъ, зерца́лѡмъ разрѣ́шшымсѧ, ѻ҆́ч҃е на́шъ се́ргiе, чи́стѣ зри́ши ст҃ꙋ́ю трⷪ҇цꙋ, молѧ́сѧ несре́дственнѣ ѡ҆ и҆̀же вѣ́рою и҆ любо́вiю чтꙋ́щихъ тѧ̀.

И҆ ны́нѣ, бг҃оро́диченъ: Кто̀ тебѐ не ѹ҆блажи́тъ:

Вхо́дъ. Прокíменъ днѐ.

При́тчей чте́нiе.

[Глава̀ г҃] Па́мѧть пра́веднагѡ съ похвала́ми, и҆ благослове́нiе гдⷭ҇не на главѣ̀ є҆гѡ̀. Блаже́нъ человѣ́къ, и҆́же ѡ҆брѣ́те премꙋ́дрость: и҆ сме́ртенъ, и҆́же ѹ҆вѣ́дѣ ра́зꙋмъ. Лꙋ́чше бо сiю̀ кꙋпова́ти, не́жели зла́та и҆ сребра̀ сокрѡ́вища. Честнѣ́йшаѧ же є҆́сть ка́менiй многоцѣ́нныхъ, все́ же честно́е недосто́йно є҆ѧ̀ є҆́сть. Долгота́ бо дне́й, и҆ лѣ̑та живота̀ въ десни́цѣ є҆ѧ̀: въ шꙋ́ицѣ же є҆ѧ̀ бога́тство и҆ сла́ва: ѿ ѹ҆́стъ є҆ѧ̀ и҆схо́дитъ пра́вда, зако́нъ же и҆ ми́лость на ѧ҆зы́цѣ но́ситъ. Послꙋ́шайте ѹ҆̀бо менє̀, ѽ ча̑да! честна̑ѧ бо рекꙋ̀: и҆ бл҃же́нъ человѣ́къ, и҆́же пꙋти̑ моѧ̑ сохрани́тъ: и҆схо́ди бо моѝ, и҆схо́ди живота̀, и҆ ѹ҆готовлѧ́етсѧ хотѣ́нiе ѿ гдⷭ҇а. Сегѡ̀ ра́ди молю̀ ва́съ, и҆ предлага́ю мо́й гла́съ сыновѡ́мъ человѣ́чєскимъ: ꙗ҆́кѡ а҆́зъ премꙋ́дрость ѹ҆стро́ихъ, совѣ́тъ и҆ ра́зꙋмъ и҆ смы́слъ а҆́зъ призва́хъ. Мо́й совѣ́тъ и҆ ѹ҆твержде́нiе, мо́й ра́зꙋмъ, моѧ́ же крѣ́пость. А҆́зъ менѐ лю́бѧщыѧ люблю̀, и҆́щꙋщiи же менѐ ѡ҆брѧ́щꙋтъ бл҃года́ть. Разꙋмѣ́йте ѹ҆́бѡ, неsло́бивiи, кова́рство, ненака́заннiи же, прилага́йте сердца̀. Послꙋ́шайте менє̀ и҆ па́ки, честна̑ѧ бо рекꙋ̀: и҆ ѿве́рзꙋ ѿ ѹ҆сте́нъ пра̑ваѧ, ꙗ҆́кѡ и҆́стинѣ поꙋчи́тсѧ горта́нь мо́й, мє́рзски же предо мно́ю ѹ҆стны̀ лжи̑выѧ. Съ пра́вдою всѝ глаго́лы ѹ҆́стъ мои́хъ: ничто́же въ ни́хъ стро́потно, нижѐ  развраще́нно. Всѧ̑ пра̑ва сꙋ́ть разꙋмѣва́ющымъ, и҆ прѡ́ста ѡ҆брѣта́ющымъ ра́зꙋмъ. Наꙋча́ю бо ва́съ и҆́стинѣ, да бꙋ́детъ ѡ҆ гдⷭ҇ѣ наде́жда ва́ша, и҆ и҆спо́лнитесѧ дх҃а.

При́тчей чте́нiе.

[Глава̀ _i҃] Ѹ҆ста̀ првⷣнагѡ ка́плютъ премꙋ́дрость, ѧ҆зы́къ же непра́веднагѡ поги́бнетъ. Ѹ҆стнѣ̀ мꙋже́й првⷣныхъ ка́плютъ бл҃года̑ти, ѹ҆ста́ же нечести́выхъ развраща́ютсѧ. Мѣ̑рила льсти̑ваѧ, ме́рзость предъ гдⷭ҇емъ, вѣ́съ же пра́ведный прiѧ́тенъ є҆мꙋ̀. И҆дѣ́же а҆́ще вни́детъ досажде́нiе, та́мѡ и҆ безче́стiе: ѹ҆ста́ же смире́нныхъ поꙋча́ютсѧ премꙋ́дрости. Соверше́нiе пра́выхъ наста́витъ и҆̀хъ, и҆ поползнове́нiе ѿрица́ющихсѧ ѹ҆пасе́тъ и҆̀хъ. Не по́льзꙋютъ и҆мѣ̑нiѧ въ де́нь ꙗ҆́рости, пра́вда же и҆зба́витъ ѿ сме́рти. Ѹ҆́меръ првⷣный, ѡ҆ста́ви раска́ѧнiе: нарꙋ́чна же быва́етъ и҆ посмѣѧ́тельна нечести́выхъ па́гꙋба. Пра́вда непоро́чнагѡ и҆справлѧ́етъ пꙋти̑, въ нече́стiе же па́даетъ непра́вда. Пра́вда мꙋже́й пра́выхъ и҆зба́витъ и҆̀хъ: безсовѣ́тiемъ же плѣнѧ́ютсѧ беззако́ннiи. Сконча́вшꙋсѧ мꙋ́жꙋ пра́веднꙋ, не поги́бнетъ наде́жда: похвала́ же нечести́выхъ поги́бнетъ. Пра́ведникъ ѿ ло́ва ѹ҆бѣ́гнетъ, въ мѣ́стѡ же є҆гѡ̀ предае́тсѧ нечести́вый. Во ѹ҆стѣ́хъ нечести́выхъ сѣ́ть гра́жданѡмъ, чꙋ́вство же пра́ведныхъ благоспѣ́шное. Во благи́хъ пра́ведныхъ и҆спра́витсѧ гра́дъ, и҆ въ поги́бели нечести́выхъ ра́дованiе. Во бл҃гослове́нiи пра́выхъ возвы́ситсѧ гра́дъ, ѹ҆сты́ же нечести́выхъ раскопа́етсѧ. Рꙋга́етсѧ гра́жданѡмъ лише́нный ра́зꙋма, мꙋ́жъ же мꙋ́дрый безмо́лвiе во́дитъ.

Премꙋ́дрости соломѡ́ни чте́нiе.

[Глава̀ г҃] Пра́ведныхъ дꙋ́шы въ рꙋцѣ̀ бж҃iей, и҆ не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ безꙋ́мныхъ ѹ҆мре́ти, и҆ вмѣни́сѧ ѡ҆sлобле́нiе и҆схо́дъ и҆́хъ: и҆ є҆́же ѿ на́съ ше́ствiе сокрꙋше́нiе, ѻ҆ни́ же сꙋ́ть въ ми́рѣ. И҆́бо  предъ лице́мъ человѣ́ческимъ а҆́ще и҆ мꙋ́кꙋ прiи́мꙋтъ, ѹ҆пова́нiе и҆́хъ безсме́ртiѧ и҆спо́лнено. И҆ вма́лѣ нака́зани бы́вше, вели́кими благодѣ́тельствовани бꙋ́дꙋтъ: ꙗ҆́кѡ бг҃ъ и҆скꙋсѝ ѧ҆̀, и҆ ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ горни́лѣ и҆скꙋсѝ и҆̀хъ, и҆ ꙗ҆́кѡ всепло́дiе же́ртвенное прiѧ́тъ ѧ҆̀. И҆ во вре́мѧ посѣще́нiѧ и҆́хъ возсiѧ́ютъ, и҆ ꙗ҆́кѡ и҆́скры по сте́блiю потекꙋ́тъ: сꙋ́дѧтъ ꙗ҆зы́кѡмъ, и҆ ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки. Надѣ́ющiисѧ на́нь разꙋмѣ́ютъ и҆́стинꙋ, и҆ вѣ́рнiи въ любвѝ пребꙋ́дꙋтъ є҆мꙋ̀. Ꙗ҆́кѡ бл҃года́ть и҆ ми́лость въ преподо́бныхъ є҆гѡ̀, и҆ посѣще́нiе во и҆збра́нныхъ є҆гѡ̀.

На лiтíи стiхи́ра хра́ма, и҆ ст҃а́гѡ стiхи̑ры, гла́съ s҃:

Прiиди́те празднолю́бцы, и҆ по́стникѡвъ сосло́вiе, вѣ́рою соше́дшесѧ, и҆́стиннаго по́стника почти́мъ дне́сь се́ргiа, съ весе́лiемъ ше́ствовавшаго по стопа́мъ влⷣки своегѡ̀ ѹ҆́зкiй пꙋ́ть, и҆ безстра́стнꙋю жи́знь, и҆ вѣ́рою возопiи́мъ: ѽ всебл҃же́нне, прпⷣбныхъ сожи́телю; и҆ по́стникѡвъ похвало̀. ѡ҆ на́съ моли́сѧ ко гдⷭ҇ꙋ, поми́ловатисѧ дꙋша́мъ на́шымъ.

Прпⷣбне и҆ бг҃оно́се се́ргiе, любвѐ ра́ди хрⷭ҇то́вы всѧ̑ ѡ҆ста́вилъ є҆сѝ, и҆ въ пꙋсты́ню вше́дъ, ника́коже ѹ҆боѧ́лсѧ є҆сѝ неви́димыхъ врагѡ́въ кова́рствiѧ: а҆́ще бо и҆ мно́гажды прiидо́ша на тѧ̀, скрежета́нiемъ зꙋбны́мъ ꙗ҆́рость показꙋ́юще: ты́ же моли́твами твои́ми, ꙗ҆́кѡ ды́мъ безъ вѣ́сти си́хъ сотвори́лъ є҆сѝ. ѽ непоро́чныѧ твоеѧ̀ дꙋшѝ, и҆ крѣ́пкагѡ терпѣ́нiѧ твоегѡ̀! хрⷭ҇та̀ непреста́ннѡ молѝ, спасти́сѧ дꙋша́мъ на́шымъ.

Рѡссíйскаѧ ѹ҆́бѡ всеѡсвѧще́ннаѧ, и҆ вели́каѧ цр҃ковь, съ правосла́вными собо́ры мона̑хи же и҆ просты́ми, є҆ѵⷢ҇льскихъ и҆сто́чникѡвъ стрꙋѧ́ми напои́вшесѧ, дꙋхо́внѡ весели́мсѧ, въ наро́читомъ пра́здницѣ, до́брагѡ па́стырѧ и҆ ѹ҆чи́телѧ, и҆ цѣлє́бныѧ є҆гѡ̀ мо́щи ѡ҆бстоѧ́ще любе́знѡ  ѡ҆блобыза́емъ, и҆ си́хъ ꙗ҆́кѡ цвѣ́ты пѣ́сньми и҆ хвала́ми ѹ҆вѧзе́мъ рекꙋ́ще: ра́дꙋйсѧ се́ргiе бл҃же́нне, нбⷭ҇ный человѣ́че, земны́й а҆́гг҃ле, и҆ дх҃а ст҃а́гѡ ѻ҆би́тель. ра́дꙋйсѧ, ꙗ҆́кѡ мно́гихъ ко спасе́нномꙋ пꙋтѝ наста́вилъ є҆сѝ. ра́дꙋйсѧ, правосла́вномꙋ во́инствꙋ на́шемꙋ похвала̀ и҆ ѹ҆твержде́нiе, прпⷣбне се́ргiе бг҃опрiѧ́тне, ѻ҆те́чествꙋ твоемꙋ̀ пресвѣ́тлый свѣти́льниче, и҆ моли́твенниче ѡ҆ дꙋша́хъ на́шихъ.

Сла́ва, гла́съ s҃: Прiиди́те, мона́шествꙋющихъ:

Пи́санъ на ма́лѣй вече́рни.

И҆ ны́нѣ, бг҃оро́диченъ: Творе́цъ и҆ и҆зба́витель мо́й:

На стiхо́внѣ стiхи̑ры, гла́съ а҃. Подо́бенъ: Нбⷭ҇ныхъ чинѡ́въ:

Наста̀, бг҃оно́се, со́лнца свѣтлѣ́йши тво́й пра́здникъ, * ѡ҆зарѧ́ѧ приходѧ́щыѧ къ тебѣ̀ вѣ́рою, * и҆ безсме́ртiе благоꙋха́етъ: * дꙋша́мъ же и҆сточа́етъ нетлѣ́нiе ѿ ст҃а́гѡ твоегѡ̀ тѣлесѐ, * се́ргiе прпⷣбне, * моли́твенниче ѡ҆ дꙋша́хъ на́шихъ.

Стíхъ: Честна̀ предъ гдⷭ҇емъ сме́рть прпⷣбныхъ є҆гѡ̀.

Чꙋ́вствєнныѧ стра̑сти тѣлє́сныѧ побѣди́лъ є҆сѝ, * воздержа́нiѧ брозда́ми, чꙋдодѣ́йственне се́ргiе, и҆ ре́вность къ безплѡ́тнымъ на землѝ показа́лъ є҆сѝ, * все́ же плотско́е жела́нiе дꙋ́хꙋ повинꙋ́лъ є҆сѝ. * тѣ́мъ и҆ ны́нѣ въ нбⷭ҇ныхъ дво́рѣхъ водворѧ́ѧсѧ, молѝ ѡ҆ дꙋша́хъ на́шихъ.

Стíхъ: Блаже́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀.

Бл҃же́нне се́ргiе, ѡ҆снова́нiе положи́въ добродѣ́тели, * дре́внѧгѡ человѣ́ка совле́ксѧ съ похотьмѝ, * и҆ во хрⷭ҇та̀ ѡ҆бле́клсѧ є҆сѝ и҆́стинꙋ. * тѣ́мъ ѡ҆бличи́лъ є҆сѝ, преподо́бне, мнѡ́гаѧ врагѡ́въ ѡ҆полчє́нiѧ, * наста́вникъ мона́хѡвъ бы́въ, * молѝ спасти́сѧ дꙋша́мъ на́шымъ.

Сла́ва, гла́съ и҃:

Мона́хѡвъ мно́жєства наста́вника тѧ̀ почита́емъ, ѻ҆́ч҃е  на́шъ се́ргiе: твое́ю бо стезе́ю вои́стиннꙋ пра́вѡ ходи́ти позна́хомъ. блаже́нъ є҆сѝ, хрⷭ҇тꙋ̀ рабо́тавъ, и҆ вра́жiю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче, прпⷣбныхъ соприча́стниче и҆ пра́ведныхъ: съ ни́миже моли́сѧ гдⷭ҇еви, поми́ловатисѧ дꙋша́мъ на́шымъ.

И҆ ны́нѣ, бг҃оро́диченъ: Безневѣ́стнаѧ дв҃о:

Тропа́рь пи́санъ на ма́лѣй вече́рни.



На ѹ҆́трени, тропа́рь ст҃а́гѡ два́жды. Сла́ва, и҆ ны́нѣ, бг҃оро́диченъ.

По а҃-мъ стiхосло́вiи, сѣда́ленъ, гла́съ и҃. Поⷣ: Премꙋ́дрости:

Ве́сь ѡ҆свѧще́нъ и҆ бг҃оно́сенъ показа́лсѧ є҆сѝ, мíра и҆ бога́тства свѣ́тлости, и҆ всѧ̑ є҆ли̑ка ви́димыхъ добрѡ́тъ маловре́менныхъ преѡби́дѣвъ, смире́нiемъ же и҆ нището́ю влⷣцѣ хрⷭ҇тꙋ̀ послѣ́довалъ є҆сѝ, собра́въ мона́хѡвъ мно́жєства, и҆ си́хъ правосла́вiѧ ѹ҆че́ньми просвѣти́лъ є҆сѝ. тѣ́мъ и҆ по кончи́нѣ нестарѣ́емꙋю бл҃года́ть прiѧ́лъ є҆сѝ, и҆ во гро́бѣ лежѧ̀, нетлѣ́ненъ пребыва́еши, се́ргiе бг҃облаже́нне, молѝ хрⷭ҇та̀ бг҃а, согрѣше́нiй ѡ҆ставле́нiе дарова́ти чтꙋ́щымъ любо́вiю свѧтꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Ꙗ҆́кѡ всенепоро́чнаѧ невѣ́сто творца̀, ꙗ҆́кѡ неискꙋсомꙋ́жнаѧ мт҃и и҆зба́вителѧ, прiѧ́телище ꙗ҆́кѡ сꙋ́щи ѹ҆тѣ́шителѧ всепѣ́таѧ, беззако́нiѧ мѧ̀ сꙋ́ща скве́рно жили́ще, и҆ де́мѡнѡвъ и҆гра́лище въ ра́зꙋмѣ бы́вша, потщи́сѧ и҆ си́хъ sлодѣ́йствiѧ мѧ̀ и҆зба́вити, свѣ́тло жили́ще добродѣ́тельми содѣ́лавши. свѣтода́тельнаѧ и҆ нетлѣ́ннаѧ, разженѝ ѻ҆́блакъ страсте́й, и҆ вы́шнѧгѡ прича́стiѧ сподо́би, и҆ свѣ́та невече́рнѧгѡ моли́твами твои́ми.

По в҃-мъ стiхосло́вiи сѣда́ленъ, гла́съ г҃. Поⷣ: Красотѣ̀ двⷭ҇тва:

Е҆́же къ бг҃ꙋ мꙋдрова́нiе горѣ̀ и҆мѣ́ѧ, ѻ҆́ч҃е, и҆ ꙗ҆̀же на землѝ ѡ҆ста́вилъ є҆сѝ, и҆ мно́гими болѣ́зньми, свѣ́тлѡ  твоѐ житiѐ и҆зꙿѧсни́въ, всѧ́кiѧ же бжⷭ҇твенныѧ добродѣ́тели ѻ҆би́тель показа́всѧ, въ моли́твахъ и҆ мольба́хъ и҆ поще́нiихъ гдⷭ҇ꙋ прибли́жилсѧ є҆сѝ: молѝ хрⷭ҇та̀ бг҃а, спасти́сѧ дꙋша́мъ на́шымъ.

Два́жды.

Сла́ва, и҆ ны́нѣ, бг҃оро́диченъ:

Ꙗ҆́кѡ невоздѣ́ланна, дв҃о, лоза̀, прекра́сный гро́здъ хрⷭ҇та̀ возрасти́ла є҆сѝ, и҆сточа́юща на́мъ вiно̀ спаси́тельное, всѣ́хъ веселѧ́щее дꙋ́шы и҆ тѣлеса̀. тѣ́мже ꙗ҆́кѡ вино́внꙋ тѧ̀ до́брыхъ ѹ҆блажа́юще, при́снѡ со а҆́гг҃ломъ вопiе́мъ тѝ: ра́дꙋйсѧ, ѡ҆бра́дованнаѧ.

По полѷеле́и сѣда́ленъ, гла́съ и҃. Подо́бенъ: Премꙋ́дрости:

Е҆гда̀, бл҃же́нне, бжⷭ҇твенномꙋ жела́нiю ѹ҆́мъ тво́й впери́въ, тогда̀ ѡ҆ста́вилъ є҆сѝ всѧ̑ до́лꙋ влекꙋ̑щаѧ мꙋдрова̑нiѧ, и҆ въ пꙋсты́ню всели́всѧ, ꙗ҆́кѡ крíнъ процвѣ́лъ є҆сѝ добродѣ́тели прекра́сный, и҆ страсте́й и҆скорени́въ те́рнiе, въ не́мъ насади́лъ є҆сѝ плоды̀ трꙋдѡ́въ твои́хъ. тѣ́мже и҆ пожа́лъ є҆сѝ рꙋкоѧ̑ти неѿе́млемо бога́тство на нб҃сѣ́хъ, се́ргiе прпⷣбне, молѝ хрⷭ҇та̀ бг҃а, согрѣше́нiй дарова́ти, чтꙋ́щымъ любо́вiю свѧтꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Ѡ҆ тебѣ̀ ра́дꙋетсѧ, бл҃года́тнаѧ, всѧ́каѧ тва́рь, а҆́гг҃льскiй собо́ръ и҆ человѣ́ческiй ро́дъ, ѡ҆свѧще́нный хра́ме и҆ раю̀ слове́сный, дѣ́вственнаѧ похвало̀, и҆зъ неѧ́же бг҃ъ воплоти́сѧ и҆ млⷣнецъ бы́сть, пре́жде вѣ̑къ сы́й бг҃ъ на́шъ: ложесна́ бо твоѧ̑ престо́лъ сотворѝ, и҆ чре́во твоѐ простра́ннѣе нб҃съ содѣ́ла. ѡ҆ тебѣ̀ ра́дꙋетсѧ, бл҃года́тнаѧ, всѧ́каѧ тва́рь, сла́ва тебѣ̀.

Степє́нна, а҃-й а҆нтiфѡ́нъ д҃-гѡ гла́са. Прокíменъ: Честна̀ предъ гдⷭ҇емъ сме́рть прпⷣбныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми. Е҆ѵⷢ҇лiе ѿ матѳе́а, зача́ло м҃г. 

По н҃-мъ ѱалмѣ̀ стiхи́ра, гла́съ s҃:

И҆́же на землѝ а҆́гг҃ла, и҆ на нб҃сѝ человѣ́ка бж҃iѧ, мíра благо́е ѹ҆краше́нiе, пи́щꙋ благи́хъ добродѣ́тельныхъ, по́стникѡвъ похвалꙋ̀, се́ргiа вели́каго почти́мъ: насажде́нъ бо въ домꙋ̀ гдⷭ҇ни, и҆ процвѣтѐ пра́веднѡ. ꙗ҆́кѡ ке́дръ въ пꙋсты́ни, ѹ҆мно́живъ ста́до хрⷭ҇то́во слове́сныхъ ѻ҆ве́цъ, въ прпⷣбствѣ и҆ пра́вдѣ.

Канѡ́нъ бцⷣы со i҆рмосо́мъ на s҃, и҆ ст҃а́гѡ на и҃.

Канѡ́нъ прст҃ы́ѧ бцⷣы.

Гла́съ s҃. Пѣ́снь а҃. I҆рмо́съ:

Ꙗ҆́кѡ по сꙋ́хꙋ, пѣшеше́ствовавъ i҆и҃ль, по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь, пои́мъ, вопiѧ́ше.

Прича́щшисѧ є҆́ѵа са́да, преслꙋша́ннагѡ бра́шна, клѧ́твꙋ введѐ: но сiю̀ разрѣши́ла є҆сѝ, чⷭ҇таѧ, благослове́нiѧ нача́токъ, хрⷭ҇та̀ ро́ждши.

Ꙗ҆́же би́сера ѿ бжⷭ҇твенныѧ мо́лнiи хрⷭ҇та̀ ро́ждши, страсте́й мои́хъ мглꙋ̀, и҆ прегрѣше́нiй смꙋще́нiе, чⷭ҇таѧ, разженѝ, свѣ́томъ твоеѧ̀ свѣ́тлости.

Ꙗ҆зы́кѡвъ жда́нiе i҆а́кѡвъ, и҆зъ тебє̀ воплоща́емаго предзрѧ́ше та́йнѡ, ѹ҆́мными ѻ҆чесы̀, бг҃а, и҆зба́вльшаго на́съ хода́тайствомъ твои́мъ.

Ѡ҆скꙋдѣ́вшымъ нача́льникѡмъ ѿ пле́мене i҆ꙋ́дова, пречⷭ҇таѧ, сн҃ъ тво́й и҆ бг҃ъ, проше́дъ во́ждь, на́дъ концы̀ земны́ми ны́нѣ вои́стиннꙋ воцр҃и́сѧ.

Канѡ́нъ прпⷣбнагѡ се́ргiа, є҆гѡ́же краегране́сiе сицево̀:

Се́ргiа похвали́ти, бж҃е мо́й, да́рꙋй мѝ.

Гла́съ и҃. Пѣ́снь а҃. I҆рмо́съ:

Колесницегони́телѧ фараѡ́нѧ погрꙋзѝ, чꙋдотворѧ́й и҆ногда̀ мѡѷсе́йскiй же́злъ, крⷭ҇тоѻбра́знѡ порази́въ и҆ раздѣли́въ мо́ре: i҆и҃лѧ же бѣглеца̀ пѣшехо́дца спасѐ, пѣ́снь бг҃ови воспѣва́юща. 

Хрⷭ҇та̀ на́съ ра́ди во́лею смири́вшагосѧ, да́же до ра́бiѧ ѻ҆́браза подража́въ, возлюби́лъ є҆сѝ смире́нiе, и҆ sѣ́льнымъ бдѣ́нiемъ и҆ моли́твами, дꙋшегꙋ̑бныѧ стра̑сти ѹ҆мертви́въ, на го́рꙋ безстра́стiѧ возше́лъ є҆сѝ, се́ргiе пребога́те.

Ꙗ҆́кѡ свѣти́льникъ свѣ́та, твою̀ дꙋ́шꙋ сле́зными потѡ́ки ѹ҆краша́ѧ, и҆ дрꙋга́го i҆саа́ка подо́бнѡ са́мъ себѐ возне́слъ є҆сѝ, прпⷣбне, и҆ се́рдце твоѐ бг҃ꙋ поже́рлъ є҆сѝ.

И҆́же во чре́вѣ ма́терни трикра́ты проглаше́нiемъ, трⷪ҇цы слꙋжи́тель показа́лсѧ є҆сѝ, и҆ трисо́лнечнымъ свѣ́томъ ѡ҆зарѧ́емь, де́мѡнскаѧ ѡ҆полчє́нiѧ ꙗ҆́кѡ паꙋчи́нꙋ разори́лъ є҆сѝ, пребл҃же́нне се́ргiе.

Бг҃оро́диченъ:

Зако́нѡвъ кромѣ̀ є҆сте́ственныхъ родила̀ є҆сѝ законода́вца бг҃а и҆ чл҃вѣ́ка бы́вша. того̀ ꙗ҆́кѡ бла́га молѝ, всенепоро́чнаѧ, на̑ша беззакѡ́нiѧ презрѣ́ти, вопiю́щихъ всегда̀: пои́мъ гдⷭ҇ꙋ, сла́внѡ бо просла́висѧ.

Дрꙋгíй канѡ́нъ ст҃а́гѡ.

Гла́съ а҃. Пѣ́снь а҃. I҆рмо́съ:

Твоѧ̀ побѣди́тельнаѧ десни́ца, бг҃олѣ́пнѡ въ крѣ́пости просла́висѧ: та́ бо, безсме́ртне, ꙗ҆́кѡ всемогꙋ́щаѧ, проти̑вныѧ сотрѐ, i҆и҃льтѧнѡмъ пꙋ́ть глꙋбины̀ новосодѣ́лавшаѧ.

Любо́вiю хрⷭ҇то́вою ѹ҆тверди́лсѧ є҆сѝ, прпⷣбне, и҆ ꙗ҆ви́лсѧ є҆сѝ ꙗ҆́кѡ рѣка̀, ѻ҆би́льнѡ всю̀ зе́млю напаѧ́ѧ сло́вомъ ѹ҆че́нiѧ, бг҃облаже́нне се́ргiе: тѣ́мже па́мѧть твою̀ любо́вiю ѹ҆блажа́емъ.

Твое́ю рꙋко́ю бы́сть благослове́нiе, бжⷭ҇твеннымъ манове́нiемъ: невла́жнаѧ бо землѧ̀ твое́ю моли́твою во́дꙋ и҆сточѝ, ю҆́же ны́нѣ почерпа́юще, и҆сцѣле́нiе прiе́млемъ незави́стнѡ, преподо́бне се́ргiе.

Ве́сь ѿ ю҆́ности бг҃ꙋ ѡ҆свѧти́лсѧ є҆сѝ, въ немꙋ̀ добродѣ́тельми приближа́ѧсѧ: тлѣ̑ннаѧ бо ꙗ҆̀же на землѝ ѡ҆ста́вивъ, нбⷭ҇ное ѡ҆брѣ́лъ є҆сѝ бога́тство. 

Бг҃оро́диченъ:

Ра́дꙋйсѧ, бл҃года́ти и҆сто́чниче, ра́дꙋйсѧ, лѣ́ствице и҆ две́ре нбⷭ҇наѧ. ра́дꙋйсѧ, свѣ́щниче и҆ ста́мно злата́ѧ, и҆ горо̀ несѣко́маѧ, ꙗ҆́же жизнода́вца хрⷭ҇та̀ мíра родила̀ є҆сѝ.

Катава́сiа: Ѿве́рзꙋ ѹ҆ста̀ моѧ̑:

Пѣ́снь г҃. I҆рмо́съ:

Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ѹ҆тверди́вый на́съ на ка́мени и҆сповѣ́данiѧ твоегѡ̀.

Тлѣ́ннꙋю мою̀ пло́ть и҆ сме́ртнꙋю, всечⷭ҇таѧ бг҃ома́ти, и҆зъ чре́ва твоегѡ̀ несказа́ннѡ прiе́мъ бл҃гíй, и҆ ѡ҆безтлѣ́нивъ сiю̀, вѣ́чнѣ себѣ̀ свѧза́лъ є҆́сть.

Бг҃а воплоща́ема и҆зъ тебє̀ зрѧ́ще, дв҃о, ѹ҆жаса́хꙋсѧ стра́хомъ ли́цы а҆́гг҃льстiи: и҆ ꙗ҆́кѡ мт҃рь бж҃iю немо́лчными пѣ́сньми тѧ̀ почита́ютъ.

Ѹ҆жасе́сѧ, го́рꙋ ѹ҆́мнꙋю ви́дѣвъ тѧ̀, прⷪ҇ро́къ данiи́лъ, и҆зъ неѧ́же ка́мень ѿсѣче́сѧ кромѣ̀ рꙋ́къ: и҆ де́мѡнскаѧ ка̑пища, бг҃ома́ти, крѣ́пкѡ сокрꙋшѝ.

Не мо́жетъ сло́во тѧ̀ человѣ́ческое, нижѐ ѧ҆зы́къ, дв҃о, похвали́ти досто́йнѡ: и҆зъ тебє́ бо безъ сѣ́мене жизнода́вецъ хрⷭ҇то́съ воплоти́тисѧ, пречⷭ҇таѧ, бл҃говолѝ.

И҆́нъ. I҆рмо́съ:

Ѹ҆твержде́й въ нача́лѣ небеса̀ ра́зꙋмомъ, и҆ зе́млю на вода́хъ ѡ҆снова́вый, на ка́мени мѧ̀, хрⷭ҇тѐ, за́повѣдей твои́хъ ѹ҆твердѝ, ꙗ҆́кѡ нѣ́сть свѧ́тъ па́че тебє̀, є҆ди́не чл҃вѣколю́бче.

Благи́хъ ѻ҆́бразъ тебѐ да́въ твои̑мъ ѹ҆ченикѡ́мъ, и҆ привле́клъ є҆сѝ мнѡ́ги дꙋ́шы во спасе́нiе, ѿлꙋчи́вшихсѧ мiрска́гѡ пристра́стiѧ, и҆̀же ѹ҆тѣшє́нiѧ ѹ҆лꙋчи́ша ра́йскагѡ наслажде́нiѧ.

Ꙗ҆́кѡ добропло́днаѧ ма́слина въ домꙋ̀ бж҃iи, блаже́нне, процвѣ́лъ є҆сѝ, и҆ є҆ле́емъ ѹ҆маща́ѧ дꙋ́шы, любо́вiю тѧ̀ пою́щихъ, пребл҃же́нне се́ргiе, и҆ вѣ́рою хрⷭ҇тꙋ̀ вопiю́щихъ: нѣ́сть свѧ́тъ па́че тебѐ, чл҃вѣколю́бче. 

Стра̑сти дꙋшетлѣ̑нныѧ ѹ҆спи́лъ є҆сѝ бо́дренными бдѣ̑нiи, блаже́нне: и҆ си́хъ ра́ди въ черто́гъ нбⷭ҇ный всели́лсѧ є҆сѝ, прiе́мъ бг҃омꙋ́дре се́ргiе, бл҃года́ть и҆сцѣле́нiй.

Бг҃оро́диченъ:

Херꙋвíмѡвъ и҆ серафíмѡвъ превы́шши ꙗ҆ви́ласѧ є҆сѝ, бцⷣе: ты́ бо є҆ди́на прiѧ́ла є҆сѝ невмѣсти́маго бг҃а во чре́вѣ твое́мъ, нескве́рнаѧ. тѣ́мже тѧ̀ всѝ вѣ́рнiи пѣ́сньми, чи́стаѧ, ѹ҆блажа́емъ.

И҆́нъ. I҆рмо́съ:

Е҆ди́не вѣ́дый человѣ́ческагѡ сꙋщества̀ не́мощь, и҆ ми́лостивнѡ въ нѐ воѡбра́жсѧ, препоѧ́ши мѧ̀ съ высоты̀ си́лою, є҆́же вопи́ти тебѣ̀, ст҃ы́й: ѡ҆дꙋшевле́нный хра́ме, неизрече́нныѧ сла́вы твоеѧ̀, чл҃вѣколю́бче.

Тлѣ́ннꙋю сла́вꙋ презрѣ́въ, бл҃же́нне, нетлѣ́нныѧ и҆ бжⷭ҇твенныѧ сла́вы наслѣ́дникъ бы́ти сподо́билсѧ є҆сѝ: всю́ бо попра́въ житiѧ̀ красотꙋ̀, со а҆́гг҃лы въ вы́шнихъ бжⷭ҇твенныѧ сла́вы наслажда́ешисѧ.

Ра́ломъ моли́твеннымъ, прпⷣбне, зе́млю се́рдца твоегѡ̀ ѡ҆бнови́въ, и҆ сiю̀ насѣ́ѧвъ сѣ́менемъ трꙋдѡ́въ твои́хъ, и҆ ꙗ҆ви́лсѧ є҆сѝ прекра́снаѧ сло́ва пшени́ца, и҆ дости́глъ є҆сѝ незаходи́магѡ свѣ́та селе́нiе.

Дх҃а ст҃а́гѡ сiѧ́ньми почте́нъ, и҆ свѣтоно́снымъ житiе́мъ ѹ҆краси́лсѧ є҆сѝ, тре́бꙋющымъ подава́ѧ неѡскꙋ́днѡ, и҆ прiе́млѧ съ любо́вiю мона́шествꙋющихъ чи́ны, ѻ҆́ч҃е прпⷣбне.

Бг҃оро́диченъ:

И҆зъ тебє̀ прозѧбѐ, чⷭ҇таѧ, цвѣ́тъ неꙋвѧда́емый, ѡ҆благово́нствꙋѧ всѐ человѣ́чество, бжⷭ҇твеннымъ мѵ́ромъ є҆стества̀ своегѡ̀, и҆́же и҆ ѻ҆ц҃ꙋ̀ собезнача́льный, и҆зъ тебє̀ бы́сть подъ лѣ́томъ, дв҃о всенепоро́чнаѧ.

Сѣда́ленъ, гла́съ д҃. Подо́бенъ: Вознесы́йсѧ на крⷭ҇тъ:

Ꙗ҆́кѡ вои́стиннꙋ тлѣ́нныхъ ѡ҆ста́вивъ нестоѧ́нное, хрⷭ҇тꙋ̀ ѿ дꙋшѝ послѣ́довалъ є҆сѝ, и҆ болѣ́зньми и҆ трꙋды̑ и҆  sѣ́льнымъ воздержа́нiемъ, ꙗ҆́кѡ безпло́тенъ пожи́въ, пребл҃же́нне се́ргiе: молѝ хрⷭ҇та̀ бг҃а, спасти́сѧ дꙋша́мъ на́шымъ.

Два́жды.

Сла́ва, и҆ ны́нѣ, бг҃оро́диченъ:

Херꙋвíмѡвъ и҆ серафíмѡвъ превы́шши є҆сѝ, бцⷣе, небесе́ же и҆ землѝ простра́ннѣйши, ви́димыѧ тва́ри и҆ неви́димыѧ ꙗ҆ви́ласѧ є҆сѝ преимꙋ́щи несосꙋ́днымъ сосꙋжде́нiемъ: є҆гѡ́же бо простра́нствiѧ нб҃са̀ не вмѣща́ютъ, въ твое́й ѹ҆тро́бѣ вмѣсти́ла є҆сѝ, чⷭ҇таѧ: є҆го́же молѝ, спасти́сѧ рабѡ́мъ твои̑мъ.

Пѣ́снь д҃. I҆рмо́съ:

Хрⷭ҇то́съ моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆ гдⷭ҇ѣ пра́зднꙋющи.

Пое́мъ пречⷭ҇таѧ тѧ̀ всенепоро́чнꙋю, и҆̀же тобо́ю спа́сшiисѧ, и҆ благоче́стнѡ пою́ще взыва́емъ: бл҃гослове́нна, ꙗ҆́же бг҃а, приснодв҃о, ро́ждшаѧ.

Свѣ́тъ незаходи́мый, дв҃о, родила̀ є҆сѝ, сꙋ́щымъ во тмѣ̀ житiѧ̀ пло́тiю свѣтѧ́щь, всебл҃же́ннаѧ: и҆ пою́щымъ тѧ̀ ра́дость, приснодв҃о, и҆сточи́ла є҆сѝ.

Бл҃года́ть процвѣтѐ, зако́нъ преста̀ тобо́ю, всест҃а́ѧ: ты́ бо, чⷭ҇таѧ, родила̀ є҆сѝ гдⷭ҇а, подаю́щаго на́мъ, приснодв҃о, ѡ҆ставле́нiе.

Ме́ртва мѧ̀ показа̀ са́да вкꙋше́нiе, жи́зни же дре́во, и҆зъ тебє̀ ꙗ҆́вльшеесѧ, пречⷭ҇таѧ, воскресѝ, и҆ ра́йскiѧ сла́дости наслѣ́дника мѧ̀ ѹ҆стро́и.

И҆́нъ. I҆рмо́съ:

Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованiе, не ѡ҆ста́вль нѣ́дра ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.

Дх҃а прест҃а́гѡ хра́мъ, ѻ҆́ч҃е, бы́лъ є҆сѝ, и҆ жи́зненныхъ во́дъ рѣка̀ и҆сполнѧ́ема, ѡ҆снова́нiе непоколеби́мо цр҃кве, мона́шествꙋющихъ ѹ҆твержде́нiе, се́ргiе досточꙋ́дне. 

Прⷪ҇ро́чески сле́зными ка́плѧми на всѧ́къ де́нь посте́лю ѡ҆моча́ѧ, се́ргiе сла́вне, до́ндеже до конца̀ страсте́й пꙋчи́нꙋ и҆зсꙋши́лъ є҆сѝ: тѣ́мже па́мѧть твою̀ почита́емъ, присночестнꙋ́ю и҆ свѧще́ннꙋю.

Лицѐ хрⷭ҇то́во лице́мъ, прпⷣбне се́ргiе, зрѣ́ти сподо́билсѧ є҆сѝ, зерца́лѡмъ вои́стиннꙋ разрѣ́шшымсѧ: сiе́ бо и҆ ѿ мíра ѿлꙋчи́ тѧ къ возлю́бленномꙋ жела́нiю.

Бг҃оро́диченъ:

Ѡ҆чище́нiе на́шихъ да́рꙋй невѣ́дѣнiй, ꙗ҆́кѡ безгрѣ́шенъ, и҆ ѹ҆мирѝ мíръ тво́й, бж҃е, моли́твами ро́ждшiѧ тѧ̀.

И҆́нъ. I҆рмо́съ:

Го́рꙋ, тѧ̀, бл҃года́тiю бж҃iею приѡсѣне́ннꙋю, прозорли́выма а҆ввакꙋ́мъ ѹ҆смотри́въ ѻ҆чи́ма и҆зъ тебє̀ и҆зы́ти i҆и҃левꙋ, провозглаша́ше, ст҃о́мꙋ, во спасе́нiе на́ше и҆ ѡ҆бновле́нiе.

Просвѣща́емь свѣтолꙋ́чными зарѧ́ми, пребл҃же́нне, наслажде́нiе нбⷭ҇ное прiѧ́лъ є҆сѝ ра́дꙋѧсѧ, ꙗ҆́кѡ вои́стиннꙋ чистѣ́йшiй хлѣ́бъ творцꙋ̀ бы́лъ є҆сѝ, мꙋ́дре се́ргiе, є҆мꙋ́же взыва́ѧ: си́лѣ твое́й сла́ва, чл҃вѣколю́бче.

Стра̑сти дꙋшетлѣ̑нныѧ преше́дъ, и҆ во глꙋбинꙋ̀ безмо́лвiѧ вше́дъ, и҆ пре́жде ѿрѣше́нiѧ тѣле́снагѡ сою́за ѹ҆ме́ршее ѻ҆троча̀ возста́вилъ є҆сѝ, и҆ па́че наде́жди роди́телю є҆гѡ̀ ра́дость сотвори́лъ є҆сѝ. тѣ́мъ ѹ҆диви́всѧ, творцꙋ̀ вопiѧ́лъ є҆сѝ: си́лѣ твое́й сла́ва, чл҃вѣколю́бче.

Дꙋше́вный ра́зꙋмъ впери́въ, сла́вне, и҆ чꙋ̑вствiѧ ѡ҆корми́въ, мꙋ́дре, ст҃ы́ню благоче́стiѧ сꙋ́щымъ на землѝ возвѣсти́лъ є҆сѝ къ нбⷭ҇номꙋ ше́ствiю.

Бг҃оро́диченъ:

Ра́дость тебѣ̀, чⷭ҇таѧ, ꙗ҆вѝ, съ нб҃сѐ прише́дъ а҆рхiстрати́гъ, благовѣстѝ ре́къ: бг҃ъ и҆зы́детъ пло́тiю и҆зъ тебє̀, дв҃о пречⷭ҇таѧ, во спасе́нiе любо́вiю пою́щихъ тѧ̀: сла́ва си́лѣ твое́й, человѣ́кѡмъ помо́щнице. 

Пѣ́снь є҃. I҆рмо́съ:

Бж҃iимъ свѣ́томъ твои́мъ, бл҃же, ѹ҆́тренюющихъ тѝ дꙋ́шы любо́вiю ѡ҆зарѝ, молю́сѧ, тѧ̀ вѣ́дѣти, сло́ве бж҃iй, и҆́стиннаго бг҃а, ѿ мра́ка грѣхо́внагѡ взыва́юща.

Чистото́ю возсiѧ́вши свѣ́тлѡ, бжⷭ҇твенное пребыва́нiе влⷣки, всепѣ́таѧ, была̀ є҆сѝ: ты́ бо є҆ди́на мт҃и бж҃iѧ ꙗ҆ви́ласѧ є҆сѝ, во ѡ҆бꙿѧ́тiихъ ꙗ҆́кѡ млⷣнца сего̀ носи́вши.

Носѧ́щи добро́тꙋ ѹ҆́мнꙋю краснѣ́йшiѧ твоеѧ̀ дꙋшѝ, невѣ́ста бж҃iѧ была̀ є҆сѝ, запеча́тствована дѣ́вствомъ, чⷭ҇таѧ, и҆ свѣ́томъ чистоты̀ мíръ просвѣща́ющи.

Да рыда́етъ собра́нiе sлочести́выхъ, не проповѣ́дающихъ тѧ̀ ꙗ҆́вѣ чи́стꙋю бг҃ома́терь: ты́ бо врата̀ бжⷭ҇твеннагѡ свѣ́та ꙗ҆ви́ласѧ є҆сѝ на́мъ, мра́къ прегрѣше́нiи разгонѧ́ющи.

И҆́нъ. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.

Въ поще́нiихъ непрекло́ненъ пребы́лъ є҆сѝ, мꙋ́дре, и҆ до ѿше́ствiѧ своегѡ̀ хранѧ̀ сiѐ ѡ҆па́снѡ, и҆́мже сподо́билсѧ є҆сѝ ꙗ҆́вѣ нетлѣ́ннагѡ блаже́нства.

Ѻ҆́стръ ѹ҆́мъ и҆мѣ́ѧ къ бг҃ꙋ внима́ти, стра̑сти дꙋшетлѣ̑нныѧ ѹ҆спи́лъ є҆сѝ, ѻ҆́ч҃е, и҆ снопы̀ благопло́дiѧ пожа́лъ є҆сѝ, пита́ѧ благоче́стнѡ восхвалѧ́ющыѧ тѧ̀, прпⷣбне ѻ҆́ч҃е се́ргiе.

Свѣ́тло житiѐ твоѐ, прпⷣбне се́ргiе, и҆ и҆звѣ́стно всѣ̑мъ концє́мъ ꙗ҆ви́сѧ, и҆ бжⷭ҇твенныѧ добро́ты и҆спо́лнено, моли́твами же и҆ поще́ньми, и҆ любо́вiю, ꙗ҆́же ко хрⷭ҇тꙋ̀ чл҃вѣколю́бцꙋ.

Бг҃оро́диченъ:

Тѧ̀ стѣ́нꙋ и҆мꙋ́ще, и҆ застꙋпле́нiемъ твои́мъ соблюда́еми, твое́ю бжⷭ҇твенною сла́вою хва́лѧщесѧ, тѧ̀ ѹ҆блажа́емъ: ты́ бо, пречⷭ҇таѧ, дꙋша́мъ на́шымъ и҆сточа́еши весе́лiе и҆ ра́дованiе. 

И҆́нъ. I҆рмо́съ:

Бг҃ъ сы́й ми́ра, ѻ҆ц҃ъ щедрѡ́тъ, вели́кагѡ совѣ́та твоегѡ̀, а҆́гг҃ла, ми́ръ подава́юща посла́лъ є҆сѝ на́мъ: тѣ́мъ бг҃оразꙋ́мiѧ къ свѣ́тꙋ наста́вльшесѧ, ѿ но́щи ѹ҆́тренююще, славосло́вимъ тѧ̀, чл҃вѣколю́бче.

Ѡ҆бветша́вшагѡ человѣ́ка ꙗ҆́вѣ, ѻ҆́ч҃е, совле́клсѧ є҆сѝ, и҆ ꙗ҆́кѡ скве́рнꙋ ри́зꙋ ѿве́ргъ съ грѣхо́вными страстьмѝ, въ но́ваго ѡ҆бле́клсѧ є҆сѝ, є҆́же по подо́бiю ѡ҆ хрⷭ҇тѣ̀, всече́стне.

Стра̑стныѧ ѹ҆́зы расто́ргъ высо́кимъ твои́мъ равноа́гг҃льнымъ житiе́мъ, и҆ свы́ше прiи́мъ чꙋдодѣ́йствiѧ дарова́нiе, согрѣше́нiй на́шихъ ѡ҆чище́нiе, се́ргiе, и҆спросѝ.

Бг҃оро́диченъ:

Клѧ́твꙋ є҆́ѵы, всѣ́хъ прама́тере, твои́мъ ржⷭ҇тво́мъ, дв҃о, ѹ҆праздни́ла є҆сѝ, мíрꙋ благослове́нiе возсiѧ́вши хрⷭ҇та̀. тѣ́мже тѧ̀ ра́дꙋющесѧ, ѧ҆зы́комъ и҆ се́рдцемъ бцⷣꙋ и҆́стиннѡ и҆сповѣ́дающе, велича́емъ.

Пѣ́снь s҃. I҆рмо́съ:

Жите́йское мо́ре, воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ, вопiю́ ти: возведѝ ѿ тлѝ живо́тъ мо́й, многоми́лостиве.

Вели́кiй преднаписа̀ во прⷪ҇ро́цѣхъ мѡѷсе́й тѧ̀, ковче́гъ, и҆ трапе́зꙋ, и҆ свѣ́щникъ, и҆ ста́мнꙋ, ѻ҆бра́знѡ назна́менꙋѧ воплоще́нiе, є҆́же и҆зъ тебє̀ высоча́йшагѡ, мт҃и дв҃о.

Ѹ҆мерщвлѧ́етсѧ сме́рть, ѹ҆пражднѧ́етсѧ и҆ тлѣ́нiе а҆да́мова ѡ҆сꙋжде́нiѧ, плодꙋ̀ твоемꙋ̀, ѽ влⷣчце, прирази́вшеесѧ: жи́знь бо родила̀ є҆сѝ, ѿ тлѝ и҆збавлѧ́ющꙋю пою́щыѧ тѧ̀.

Зако́нъ и҆знемо́же, и҆ пре́йде сѣ́нь, па́че бо ѹ҆ма̀ и҆ по́мысла ꙗ҆ви́вшейсѧ мнѣ̀ бл҃года́ти, ꙗ҆́же и҆зъ тебє̀, дв҃о, ржⷭ҇тво́мъ бг҃а и҆ сп҃са, многопѣ́таѧ. 

И҆́нъ. I҆рмо́съ:

Ѡ҆чи́сти мѧ̀, сп҃се, мнѡ́га бо беззакѡ́нiѧ моѧ̑, и҆ и҆зъ глꙋбины̀ sѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нiѧ моегѡ̀.

Па́мѧть твою̀ творѧ́щымъ свѧще́ннꙋю, ѻ҆́ч҃е, не преста́й молѧ̀ и҆зба́вителѧ, дарова́ти согрѣше́нiй ѡ҆ставле́нiе, и҆ нбⷭ҇ное црⷭ҇тво воспрiѧ́ти, и҆дѣ́же гла́съ пра́зднꙋющихъ весели́тъ всѧ̑.

Ѡ҆ хрⷭ҇тѣ̀ ѹ҆крѣплѧ́емь, всѧ̑ кова̑рствiѧ лꙋка́вагѡ, тве́рдымъ ѹ҆мо́мъ, се́ргiе, ꙗ҆́коже сѣ́ть расто́ргнꙋлъ є҆сѝ, и҆ пресвѣ́тло свѣти́ло мíрꙋ, ѻ҆́ч҃е, показа́лсѧ є҆сѝ.

Свѣ́томъ бжⷭ҇твеннымъ ѡ҆сiѧ́емь, и҆ со а҆́гг҃лы ны́нѣ на нб҃сѣ́хъ водворѧ́ѧсѧ, помина́й вѣ́рою чтꙋ́щихъ па́мѧть твою̀, прпⷣбне се́ргiе приснопа́мѧтне.

Бг҃оро́диченъ:

Возвы́сила є҆сѝ вои́стиннꙋ па́дшее человѣ́ческое сꙋщество̀, и҆́же ѻ҆́бразомъ бжⷭ҇твеннымъ, и҆ ѻ҆ц҃а̀ ра́венствомъ, ви́димымъ сн҃омъ неизмѣ́ннымъ, бг҃ома́ти, безъ сѣ́мене во чре́вѣ поноси́вши.

И҆́нъ. I҆рмо́съ:

И҆зъ ѹ҆тро́бы i҆ѡ́нꙋ младе́нца и҆зблева̀ морскíй sвѣ́рь, ꙗ҆кова̀ прiѧ́тъ: въ дв҃ꙋ же все́льшеесѧ сло́во, и҆ пло́ть прiе́мшее, про́йде сохра́ншее нетлѣ́ннꙋ. є҆гѡ́же бо не пострада̀ и҆стлѣ́нiѧ, ро́ждшꙋю сохранѝ неврежде́ннꙋ.

На́съ свы́ше ста́до твоѐ ѡ҆зарѧ́еши ми́лостивнѡ, ѻ҆́ч҃е, во́инствꙋ побѣ́дꙋ правосла́вномꙋ подаѧ̀ моли́твами твои́ми, возвыша́ѧ ро́гъ правосла́вныхъ, ѿ на́съ же прiимѝ, а҆́ще и҆ ма́лое приноси́мое тебѣ̀ моле́нiе.

На недꙋ́зѣхъ разли́чныхъ и҆сцѣлє́нiѧ бл҃года́ть тебѣ̀ дарова́сѧ, и҆ на дꙋ́сѣхъ нечи́стыхъ ѿ хрⷭ҇та̀ вла́сть, мꙋ́дре, ꙗ҆́кѡ бжⷭ҇твенный до́блественникъ вѣне́цъ прiѧ́лъ є҆сѝ побѣ́ды, ѿ всѣ́хъ црⷭ҇твꙋющагѡ. 

Бг҃оро́диченъ:

Ве́сь ли́къ прⷪ҇ро́ческiй ѿ бг҃а наꙋче́нъ, твоѐ провозгласѝ та́инство, несказа́ннагѡ бжⷭ҇твеннагѡ зача́тiѧ, є҆́же и҆зъ тебє̀ сло́ва мт҃и дв҃о: ты́ бо и҆́стинный нача́льный свѣ́тъ родила̀ є҆сѝ.

Конда́къ, гла́съ и҃. Подо́бенъ: Взбра́нной воево́дѣ:

Хрⷭ҇то́вою любо́вiю ѹ҆ѧзви́всѧ, прпⷣбне, и҆ томꙋ̀ невозвра́тнымъ жела́нiемъ послѣ́довавъ, всѧ́кое наслажде́нiе плотско́е возненави́дѣлъ є҆сѝ, и҆ ꙗ҆́кѡ со́лнце ѻ҆те́чествꙋ твоемꙋ̀ возсiѧ́лъ є҆сѝ: тѣ́мъ и҆ хрⷭ҇то́съ да́ромъ чꙋде́съ ѡ҆богати́ тѧ, помина́й на́съ, чтꙋ́щихъ пресвѣ́тлꙋю па́мѧть твою̀, да зове́мъ тѝ: ра́дꙋйсѧ, се́ргiе бг҃омꙋ́дре.

I҆́косъ:

Е҆ѵⷢ҇льскiй гла́съ, ѻ҆́ч҃е, ѹ҆слы́шавъ, всѧ̑ ѡ҆ста́вилъ є҆сѝ плотска̑ѧ мꙋдрова̑нiѧ, бога́тство же и҆ сла́вꙋ ꙗ҆́кѡ пра́хъ вмѣни́въ, и҆ на стра̑сти ꙗ҆́кѡ безпло́тенъ подвиза́всѧ, и҆ безпло́тныхъ ликостоѧ́нiємъ, че́сти сподо́билсѧ є҆сѝ. ра́зꙋма дарова́нiе прiѧ́лъ є҆сѝ, є҆́же и҆ пода́ждь въ пѣ́снехъ пою́щымъ тѝ си́це: ра́дꙋйсѧ, се́ргiе прпⷣбне и҆ бг҃оно́се, нбⷭ҇ный человѣ́че, земны́й а҆́гг҃ле. ра́дꙋйсѧ, дх҃а ст҃а́гѡ ѻ҆би́тель. ра́дꙋйсѧ, моли́твами бг҃ода́ренъ да́ръ прiе́мый. ра́дꙋйсѧ, ꙗ҆́кѡ пре́жде рожде́нiѧ проглаше́нiемъ просла́вивъ ст҃ꙋ́ю трⷪ҇цꙋ, ꙗ҆́же тѧ̀ просла́ви въ жи́зни се́й и҆ по сме́рти. ра́дꙋйсѧ, цѣломꙋ́дрiѧ сто́лпе, и҆́мже всѧ́ка стра́сть попра́сѧ. ра́дꙋйсѧ, ꙗ҆́кѡ ѿ млады́хъ ногте́й послѣ́дствовалъ є҆сѝ хрⷭ҇тꙋ̀. ра́дꙋйсѧ, притека́ющымъ къ тебѣ̀ спасе́нiѧ хода́тай. ра́дꙋйсѧ, свѣти́льниче многосвѣ́тлый, возведы́й ко хрⷭ҇тꙋ̀ мона́хѡвъ мно́жєства. ра́дꙋйсѧ, похвало̀ ѻ҆те́чествꙋ твоемꙋ̀. ра́дꙋйсѧ, прⷪ҇ро́чествомъ ѹ҆кра́шенный, во є҆́же прорица́ти ꙗ҆́кѡ настоѧ̑щаѧ бꙋ̑дꙋщаѧ. ра́дꙋйсѧ, ꙗ҆́кѡ моли́твами твои́ми сопроти́внiи побѣжда́ютсѧ. ра́дꙋйсѧ,  правосла́вномꙋ во́инствꙋ на́шемꙋ похвала̀ и҆ ѹ҆твержде́нiе: є҆го́же соблюдѝ моли́твами твои́ми ѿ вра̑гъ ненавѣ́тнѡ, да зове́мъ тѝ: ра́дꙋйсѧ, се́ргiе бг҃омꙋ́дре.

Пѣ́снь з҃. I҆рмо́съ:

Росода́тельнꙋ ѹ҆́бѡ пе́щь содѣ́ла а҆́гг҃лъ преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нiе бж҃iе, мꙋчи́телѧ ѹ҆вѣща̀ вопи́ти: бл҃гослове́нъ є҆сѝ, бж҃е ѻ҆тє́цъ на́шихъ.

Ю҆́ношъ трiе́хъ пе́щь не ѡ҆палѝ, ржⷭ҇тво̀ проѡбразꙋ́ющихъ твоѐ: бжⷭ҇твенный бо ѻ҆́гнь тебѐ не ѡ҆пали́въ, всели́сѧ въ тѧ̀ и҆ всѧ̑ наꙋчѝ вопи́ти: бл҃гослове́нъ є҆сѝ бж҃е ѻ҆ц҃ъ на́шихъ.

Блажа́тъ тебѐ концы̀, всенепоро́чнаѧ мт҃и, ꙗ҆́кѡ прорекла̀ є҆сѝ, просвѣща́еми свѣтолꙋ́чными сiѧ̑нiи твои́ми, и҆ бл҃года́тiю пою́щiи вопiю́тъ: бл҃гослове́нъ є҆сѝ бж҃е ѻ҆тє́цъ на́шихъ.

Па̑гꙋбныѧ ѹ҆́бѡ зꙋ́бы въ мѧ̀ вонзѐ sмíй лꙋка́внѣйшiй: но ты́ѧ тво́й, бг҃ома́ти, сн҃ъ сокрꙋшѝ, крѣ́пость же мнѣ̀ дадѐ вопи́ти: бл҃гослове́нъ є҆сѝ бж҃е ѻ҆тє́цъ на́шихъ.

Ѡ҆чисти́лище є҆стества̀ ты̀ є҆сѝ є҆ди́на бг҃обл҃же́ннаѧ: на ра́мѣхъ бо херꙋвíмскихъ сѣдѧ́щаго бг҃а во ѡ҆бꙿѧ́тiихъ носи́вши, вопiе́ши: бл҃гослове́нъ є҆сѝ бж҃е ѻ҆тє́цъ на́шихъ.

И҆́нъ. I҆рмо́съ:

Бж҃iѧ снизхожде́нiѧ ѻ҆́гнь ѹ҆стыдѣ́сѧ въ вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ.

Въ пещѝ и҆скꙋше́нiй разжже́нiѧ бжⷭ҇твеннаѧ бл҃года́ть ѡ҆роси́ тѧ, прпⷣбне, и҆ многосвѣ́тла трⷪ҇ческимъ жела́нiемъ показа̀, зовꙋ́ща: бл҃гослове́нъ бг҃ъ ѻ҆тє́цъ на́шихъ.

Мíръ преѡби́дѣвъ, сла́вне се́ргiе, на землѝ ꙗ҆́кѡ безпло́тенъ пожи́лъ є҆сѝ, и҆ а҆́гг҃льскимъ ликостоѧ́нiємъ сподо́билсѧ є҆сѝ. тѣ́мъ тѧ̀ вѣ́рою почита́емъ, досточꙋ́дне.

Въ приста́нище ти́хое вше́дъ, бг҃омꙋ́дре, жите́йскихъ  пла́ванiй ѿбѣ́глъ є҆сѝ, и҆ волнꙋ́ющымсѧ жите́йскими спаси́тельное ѡ҆кормле́нiе бы́лъ є҆сѝ, воспѣва́ющымъ: бл҃гослове́нъ бг҃ъ ѻ҆тцє́въ на́шихъ.

Бг҃оро́диченъ:

Же́злъ прорастѐ, дв҃о, и҆зъ ко́рене i҆ессе́ева всебл҃же́нный пло́дъ, цвѣ́тъ носѧ́щи спаси́тельный, вѣ́рою сн҃ꙋ твоемꙋ̀ вопiю́щымъ: ѻ҆тцє́въ на́шихъ бж҃е, бл҃гослове́нъ є҆сѝ.

И҆́нъ. I҆рмо́съ:

Тебѐ ѹ҆́мнꙋю, бцⷣе, пе́щь разсмотрѧ́емъ вѣ́рнiи, ꙗ҆́коже бо ѻ҆́троки спасѐ трѝ превозноси́мый, мíръ ѡ҆бновѝ, во чре́вѣ твое́мъ всецѣ́лъ, хва́льный ѻ҆тцє́въ бг҃ъ и҆ препросла́вленъ.

Дрꙋго́е нб҃о на землѝ бжⷭ҇твеннымъ манове́нiемъ, пребл҃же́нне, показа́лсѧ є҆сѝ, воспита́лъ є҆сѝ слове́сное ста́до, ꙗ҆́кѡ а҆́гг҃лъ живы́й съ пло́тiю, бг҃омꙋ́дре.

И҆мꙋ́ще тѧ̀ къ бг҃ꙋ ча̑да твоѧ̑, крѣ́пка моли́твенника, бл҃же́нне, и҆ ѹ҆тѣ́шителѧ печа́льныхъ, побо́рника же и҆ предста́телѧ, и҆ хода́таѧ благоче́стiѧ, ѿ всѧ́кихъ бѣ́дъ спаса́емсѧ, прпⷣбне се́ргiе.

Бг҃оро́диченъ:

Ра́дꙋйсѧ, чⷭ҇таѧ, а҆да́мова дщѝ: и҆зъ тебє́ бо произы́де па́стырь, ѡ҆бле́ксѧ и҆́стиннѡ во всего́ мѧ человѣ́ка, превозноси́мый за милосе́рдiе непости́жное, ѻ҆тцє́въ бг҃ъ бл҃гослове́нный.

Пѣ́снь и҃. I҆рмо́съ:

И҆зъ пла́мене прпⷣбнымъ ро́сꙋ и҆сточи́лъ є҆сѝ, и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ во всѧ̑ вѣ́ки.

Позлаще́нною ри́зою ꙗ҆́коже цр҃и́цꙋ сн҃ъ тво́й просвѣти́въ заре́ю дх҃а, тебѐ ѡ҆деснꙋ́ю себє̀ поста́ви, всечⷭ҇таѧ: є҆го́же превозно́симъ во всѧ̑ вѣ́ки.

И҆́же хотѣ́нiемъ є҆ди́нѣмъ мíръ водрꙋзи́вый, и҆зъ пречи́стыѧ ѹ҆тро́бы твоеѧ̀ пло́ть зае́млетъ, свы́ше тꙋ́ю назда́ти хотѧ̀: є҆го́же превозно́симъ во всѧ̑ вѣ́ки. 

Сочета́нiемъ сло́ва ко мнѣ̀ человѣ́кꙋ бжⷭ҇твенное жили́ще была̀ є҆сѝ, пречⷭ҇таѧ, просiѧ́вши ꙗ҆́вѣ двⷭ҇тва свѣ́тлостiю. тѣ́мъ тѧ̀ пое́мъ во всѧ̑ вѣ́ки.

Златоза́рный тѧ̀ свѣ́щникъ предвоѡбразѝ, прiе́мшꙋю несказа́ннѡ свѣ́тъ непристꙋ́пный, зна́нiемъ свои́мъ ѡ҆зарѧ́ющь всѧ́чєскаѧ. тѣ́мъ тѧ̀, пое́мъ, чⷭ҇таѧ, во всѧ̑ вѣ́ки.

И҆́нъ. I҆рмо́съ:

Седмери́цею пе́щь халде́йскiй мꙋчи́тель, бг҃очести̑вымъ неи́стовнѡ разжжѐ, си́лою же лꙋ́чшею, спасе́ны сiѧ̀ ви́дѣвъ, творцꙋ̀ и҆ и҆зба́вителю вопiѧ́ше: ѻ҆́троцы, благослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Свѣтоно́сный тво́й пра́здникъ, пребл҃же́нне се́ргiе, и҆спо́лни ра́дости и҆ весе́лiѧ дꙋхо́внагѡ, благоꙋха́нiѧ же и҆ просвѣще́нiѧ, тѧ̀ и҆мꙋ́щымъ застꙋ́пника и҆ пра́вило мона́шествꙋющымъ.

Моли́твою непреста́нною къ бг҃ꙋ восте́клъ є҆сѝ, и҆ ѿтꙋ́дꙋ трисо́лнечными сiѧ̑нiи ѡ҆зари́лсѧ є҆сѝ, на врагѝ борє́нiѧ поста́вивъ, приводѧ̀ по́стникѡвъ собо́ры но́вымъ житiе́мъ, хрⷭ҇тꙋ̀ вопiю́щымъ: дѣ́ти, благослови́те, свѧщє́нницы, воспо́йте, лю́дiе, превозноси́те є҆го̀ во вѣ́ки.

Въ поще́нiихъ крѣ́пкое, въ моли́твахъ нелѣ́ностное, терпѣ́нiе въ и҆скꙋше́нiихъ, се́ргiе, на землѝ показа́лъ є҆сѝ, зовы́й: дѣ́ти, благослови́те, свѧщє́нницы, воспо́йте, лю́дiе, превозноси́те є҆го̀ во вѣ́ки.

Бг҃оро́диченъ:

Бг҃ороди́тельнице чⷭ҇таѧ, дꙋшѝ моеѧ̀ ꙗ҆́звы грѣхѡ́вныѧ и҆ собла́зны ѡ҆чи́сти, ко и҆сто́чникѡмъ примѣша́ющи, ꙗ҆̀же и҆зъ ре́бръ рождества̀ твоегѡ̀, и҆̀же ѿ ни́хъ поте́кшымъ стрꙋѧ́мъ: къ тебѣ́ бо взыва́ю, и҆ къ тебѣ̀ прибѣга́ю, и҆ тѧ̀ призыва́ю бг҃обл҃года́тнꙋю.

И҆́нъ. I҆рмо́съ:

Чꙋ́да преесте́ственнагѡ, росода́тельнаѧ и҆зꙿѻбразѝ пе́щь  ѻ҆́бразъ: не бо̀ ꙗ҆̀же прiѧ́тъ пали́тъ ю҆́ныѧ, ꙗ҆́кѡ нижѐ ѻ҆́гнь бжⷭ҇тва̀ дв҃ы, въ ню́же вни́де ѹ҆тро́бꙋ. тѣ́мъ воспѣва́юще воспое́мъ: да благослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

Прилѣ́жнѡ пою́ще мо́лимъ тѧ̀: моли́сѧ прпⷣбне, побѣ̑ды дарова́ти на врагѝ во́инствꙋ на́шемꙋ, и҆ цр҃кви благолѣ́пiе, и҆ мíрꙋ ми́ръ.

Дх҃а ст҃а́гѡ бл҃года́ть въ тѧ̀ всели́сѧ, лꙋка́выхъ дꙋхѡ́въ прогони́телѧ содѣ́ла, мона́шествꙋющихъ же наста́вника показа̀, зовꙋ́щихъ: благослови́те, всѧ̀ тва́рь гдⷭ҇а, и҆ превозноси́те є҆го̀ во вѣ́ки.

Трисо́лнечнымъ свѣ́томъ и҆здале́ча сiѧ́ѧ, твои̑мъ пѣвцє́мъ свѣ́тъ да́рꙋй и҆ спасе́нiе, и҆ мíрꙋ ми́ръ, въ твое́й па́мѧти, прпⷣбне ѻ҆́ч҃е, зовꙋ́щымъ: да благослови́тъ всѧ̀ тва́рь гдⷭ҇а, и҆ превозно́ситъ є҆го̀ во вѣ́ки.

Бг҃оро́диченъ:

И҆́же а҆́гг҃льскими пѣ́сньми прославлѧ́емый, бога́тное сло́во на́съ ра́ди ѡ҆бнища̀, тѧ̀ мт҃рь добро́тꙋ i҆а́кѡвлю, бл҃гослове́ннаѧ, и҆збра́въ. тѣ́мже воспѣва́юще пое́мъ: да благослови́тъ тва́рь всѧ̀ гдⷭ҇а, и҆ превозно́ситъ є҆го̀ во вѣ́ки.

Пѣ́снь ѳ҃. I҆рмо́съ:

Бг҃а человѣ́кѡмъ не возмо́жно ви́дѣти, на него́же не смѣ́ютъ чи́ни а҆́гг҃льстiи взира́ти: тобо́ю бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно. є҆го́же велича́юще, съ нбⷭ҇ными вѡ́и тѧ̀ ѹ҆бл҃жа́емъ.

Sвѣзда̀, сiѧ́ющи зарѧ́ми бжⷭ҇тва̀ ѿ i҆а́кѡва, ѿ мра́ка содержи̑мымъ возсiѧ̀: тобо́ю бо всечⷭ҇таѧ, хрⷭ҇то́съ бг҃ъ сло́во воплоще́нно: и҆́мже просвѣща́еми, съ нбⷭ҇ными вѡ́и тѧ̀ ѹ҆блажа́емъ.

Ѹ҆крѣпи́всѧ си́лою твое́ю и҆ бл҃года́тiю, тебѣ̀ пѣ́снь ѹ҆се́рднѡ ѿ се́рдца возложи́хъ: но сiю̀ прiимѝ, дв҃о чⷭ҇таѧ, бл҃года́ть воздаю́щи твою̀ многосвѣ́тлꙋю, ѿ нетлѣ́нныхъ сокро́вищъ, бг҃обл҃же́ннаѧ. 

Поста́въ показа́ласѧ є҆сѝ ꙗ҆́вѣ бж҃ества̀, въ не́мже ри́зꙋ тѣлесѐ сло́во и҆стка̀, бг҃осодѣ́лавъ дв҃о, мо́й зра́къ: въ него́же ѡ҆бле́ксѧ, всѧ̑ спасѐ ѿ смы́сла чи́ста тѧ̀ велича́ющыѧ.

Бг҃оро́диченъ:

Мє́ртвымъ воскресе́нiе ны́нѣ дарова́сѧ твои́мъ несказа́ннымъ и҆ неизрече́ннымъ ржⷭ҇тво́мъ, бцⷣе всечⷭ҇таѧ: жи́знь бо и҆зъ тебє̀ пло́тiю ѡ҆бложи́сѧ всѣ̑мъ возсiѧ̀, и҆ сме́ртнꙋю дрѧ́хлость ꙗ҆́вѣ разрꙋшѝ.

И҆́нъ. I҆рмо́съ:

Ѹ҆жасе́сѧ ѡ҆ се́мъ нб҃о, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее небе́съ. тѣ́мъ тѧ̀, бцⷣꙋ, а҆́гг҃лѡвъ и҆ человѣ̑къ, чинонача̑лiѧ велича́ютъ

Свѣтоѧвле́нiѧ дꙋхо́внагѡ и҆спо́лненъ бы́въ, прпⷣбне се́ргiе, свѣти́льникъ сiѧ́ѧ и҆здале́ча ꙗ҆ви́лсѧ є҆сѝ, словє́сныѧ зари̑ на́мъ ѡ҆блиста́ѧ, и҆ пребжⷭ҇твенныѧ трⷪ҇цы жили́ще показа́лсѧ є҆сѝ.

Вои́стиннꙋ тѧ̀ вели́ка ѹ҆чи́телѧ, мꙋ́дре се́ргiе, рѡссíйскимъ страна́мъ хрⷭ҇то́съ дарова̀, нело́жнымъ правле́нiемъ пра́вѧща ѻ҆те́чество своѐ, и҆ ѹ҆чє́нiѧ сладча́йша ме́да и҆злива́юща: и҆̀хже ꙗ҆́кѡ ѿ ѻ҆крíна и҆ мы̀ вѣ́рнiи почерпа́емъ незави́стнѡ.

Дꙋшетлѣ̑нныѧ стра̑сти побѣди́въ, ꙗ҆́кѡ па́стырь и҆́стинный ѹ҆па́слъ є҆сѝ слове́сное хрⷭ҇то́во ста́до, є҆́же вы́нꙋ бл҃года́тiю дх҃а ꙗ҆́кѡ цвѣ́ты ра́йскiѧ пита́ѧ, прпⷣбне.

Бг҃оро́диченъ:

Ѱалмы̑ тѧ̀ воспѣва́емъ ѡ҆бра́дованнаѧ, и҆ немо́лчнѡ тѝ, є҆́же ра́дꙋйсѧ, вопiе́мъ: ты́ бо и҆сточи́ла є҆сѝ всѣ̑мъ ра́дованiе.

И҆́нъ. I҆рмо́съ:

Ѻ҆́бразъ чⷭ҇тагѡ ржⷭ҇тва̀ твоегѡ̀, ѻ҆гнепали́маѧ кꙋпина̀ показа̀ неѡпа́льнаѧ. и҆ ны́нѣ на на́съ напа́стей свирѣ́пѣющꙋю ѹ҆гаси́ти мо́лимсѧ пе́щь: да тѧ̀, бцⷣе, непреста́ннѡ велича́емъ. 

Любо́вiю хрⷭ҇то́вою мꙋ́дре, просвѣща́емь, и҆ добродѣ́тельми ѡ҆блиста́емь, не ѡ҆скверни́лъ є҆сѝ дꙋшѝ твоеѧ̀ добро́тꙋ, ко ѻ҆ц҃є́мъ преста́вилсѧ є҆сѝ въ до́брѣй ста́рости, и҆ бг҃ꙋ со а҆́гг҃лы, се́ргiе, предстои́ши.

Ѡ҆чи́сти на́шѧ согрѣшє́нiѧ сло́ве, и҆ просвѣтѝ ѻ҆́чи сердє́чныѧ, є҆́же чи́стѡ зрѣ́ти твою̀ свѣ́тлость бжⷭ҇твеннагѡ свѣтоли́тiѧ, моли́твами твоегѡ̀ ѹ҆го́дника се́ргiа, да тѧ̀ всѝ велича́емъ.

Бг҃оро́диченъ:

Ѽ стра́ннагѡ твоегѡ̀ чꙋдесѐ! ты́ бо дв҃о бцⷣе, та́инство пре́жде вѣкѡ́въ и҆ родѡ́въ сокрове́нное въ бз҃ѣ всѧ̑ созда́вшемъ, ро́ждши бг҃а сло́ва несказа́ннѡ, ꙗ҆ви́ласѧ є҆сѝ.

Свѣти́ленъ:

Процвѣ́лъ є҆сѝ ꙗ҆́кѡ фíнiѯъ, дв҃дски, ѻ҆́ч҃е и҆ ѻ҆би́тель ꙗ҆ви́лсѧ є҆сѝ дх҃а всест҃а́гѡ, и҆́же сла́вна тѧ̀ вселе́ннѣй показа̀, ѡ҆ на́съ непреста́ннѡ хрⷭ҇та̀ молѝ, почита́ющихъ вѣ́рою пречестнꙋ́ю па́мѧть твою̀, прпⷣбне се́ргiе.

Два́жды.

Сла́ва, и҆ ны́нѣ, бг҃оро́диченъ:

Тѧ̀ пѣ́сньми немо́лчными ѹ҆блажа́емъ, дв҃о, ꙗ҆́кѡ ѿ трⷪ҇цы є҆ди́наго родила̀ є҆сѝ, бцⷣе, и҆ но́сиши на бжⷭ҇твенныхъ ѡ҆бꙿѧ́тiихъ пребога́тое сло́во, невра́щное и҆ неизмѣ́нное.

На хвали́техъ стiхи̑ры, на д҃, гла́съ д҃. Поⷣ: Зва́нный свы́ше:

Е҆гда̀ бжⷭ҇твенное зва́нiе на́йде на тѧ̀, пребога́те, * тогда̀ всѐ плотско́е мꙋдрова́нiе * дꙋ́хꙋ повинꙋ́лъ є҆сѝ, * поще́нiѧ страда́ньми ѹ҆тверди́всѧ, * и҆ ꙗ҆́кѡ зла́то въ горни́лѣ и҆скꙋше́но сiѧ́ѧ ꙗ҆ви́лсѧ є҆сѝ. * прiѧ́телище бы́лъ є҆сѝ дх҃а прест҃а́гѡ, * собра́въ мона́шествꙋющихъ мно́жєства, * и҆ ѹ҆че́нiи твои́ми, * ꙗ҆́кѡ нѣ́коею небовосхо́дною лѣ́ствицею, * на высотꙋ̀ добродѣ́телей возводѧ̀. * помина́й на́съ, се́ргiе, чтꙋ́щихъ па́мѧть твою̀, * спастѝ и҆ просвѣти́ти дꙋ́шы на́шѧ.

Два́жды. 

Возсiѧ̀ дне́сь пресвѣ́тлаѧ * и҆ всепра́зднственнаѧ па́мѧть твоѧ̀, * пресла́вне се́ргiе, * созыва́ющи многочи́сленное по́стникѡвъ сосло́вiе, * и҆ прпⷣбныхъ ликостоѧ̑нiѧ, * въ не́йже а҆́гг҃ли сла́вѧтъ * въ трⷪ҇цѣ покланѧ́емаго бг҃а на́шего, * человѣ́цы же притека́ющiи * къ свѧще́ннѣй ра́цѣ моще́й твои́хъ, * и҆сцѣле́нiѧ да́ры прiе́млютъ. и҆ тѧ̀ вѣнча́вшаго хрⷭ҇та̀ прославлѧ́емъ, * сп҃са дꙋ́шъ на́шихъ.

Бг҃оно́се и҆ пребл҃же́нне * ѻ҆́ч҃е се́ргiе, * ты̀ прⷪ҇ро́чески * посте́лю слеза́ми и҆змыва́лъ є҆сѝ: * не да́лъ є҆сѝ сна̀ твои̑мъ ѻ҆чесє́мъ, * ни вѣ́ждѡмъ дрема́нiѧ, * серде́чное жела́нiе є҆́же ко хрⷭ҇тꙋ̀ ꙗ҆влѧ́ѧ, * є҆го́же и҆змла́да возлюби́въ, * всѧ́кiѧ добродѣ́тели ви́дъ и҆спра́вилъ є҆сѝ. * тѣ́мже тѧ̀ ѹ҆блажа́емъ, * хрⷭ҇та̀ велича́юще, * тѧ̀ просла́вльшаго.

Сла́ва, гла́съ в҃:

Прпⷣбне ѻ҆́ч҃е, и҆змла́да воздержа́нiю прилѣжа́въ пости́всѧ, ѻ҆рга́нъ бы́лъ є҆сѝ ст҃а́гѡ дх҃а. тѣ́мъ и҆ чꙋде́съ дарова̑нiѧ прiе́мъ, человѣ́ки наꙋчи́лъ є҆сѝ преѡби́дѣти маловре́мєннаѧ: ны́нѣ же неизрече́ннымъ свѣ́томъ свѣ́тлѣ сiѧ́еши, просвѣтѝ на́шѧ мы̑сли хода́тайствомъ твои́мъ, мꙋ́дре се́ргiе.

И҆ ны́нѣ, бг҃оро́диченъ:

Всѐ ѹ҆пова́нiе моѐ на тѧ̀ возлага́ю, мт҃и бж҃iѧ, сохрани́ мѧ подъ кро́вомъ твои́мъ.

Славосло́вiе вели́кое. И҆ ѿпꙋ́стъ.

На лiтꙋргíи: Бл҃жє́нна пе́рвагѡ канѡ́на пѣ́снь г҃, и҆ втора́гѡ пѣ́снь s҃. Прокíменъ: Честна̀ предъ гдⷭ҇емъ сме́рть прпⷣбныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇лъ къ гала́тѡмъ, зача́ло сг҃_i. А҆ллилꙋ́iа: Блаже́нъ мꙋ́жъ боѧ́йсѧ гдⷭ҇а: Е҆ѵⷢ҇лiе лꙋкѝ, зача́ло к҃д. Прича́стенъ: Въ па́мѧть вѣ́чнꙋю бꙋ́детъ првⷣникъ:




