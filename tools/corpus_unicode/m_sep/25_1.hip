    OCR:

    Библиотека святоотеческой литературы

    http://orthlib.ru








Мѣ́сѧца тогѡ́же въ к҃є-й де́нь.

Прпⷣбныѧ ма́тере на́шеѧ є҆ѵфросѵ́нiи:

И҆ преставле́нiе прпⷣбнагѡ ѻ҆тца̀ на́шегѡ се́ргiа и҆гꙋ́мена, ра́донежскагѡ чꙋдотво́рца.

Слꙋ́жба є҆гѡ̀ пи́сана по се́й слꙋ́жбѣ.

Стiхи̑ры ѻ҆ктѡ́иха, г҃. и҆ ст҃ы́ѧ, г҃. гла́съ є҃. Поⷣ: Прпⷣбне ѻ҆́ч҃е:

Ма́ти прпⷣбнаѧ є҆ѵфросѵ́нiе досточꙋ́днаѧ, сꙋ́щѡ весе́лiѧ. возжелѣ́вши, того̀ хода́тайствꙋющꙋю ше́ствовала є҆сѝ стезю̀: бога́тство бо и҆змѣни́ла є҆сѝ нището́ю мно́гою: плотска́го ѡ҆брꙋ́чника, живꙋ́щимъ во вѣ́ки: пи́щꙋ тлѣ́ющꙋю, воздержа́нiемъ: поко́й болѣ́зньми сꙋ́щими въ страда́льчествѣ: сꙋ́щꙋю въ мíрѣ, премíрною жи́знiю, ю҆́же и҆ полꙋчи́ла є҆сѝ съ мꙋ́дрыми дѣ́вами, соблю́дши свѣщꙋ̀ твою̀ неꙋга́снꙋ, и҆ черто́гꙋ сподо́бившисѧ ꙗ҆́кѡ дѣ́ва, ꙗ҆́кѡ невѣ́ста хрⷭ҇то́ва всехва́льнаѧ.

Стрꙋѧ́ми сле́зъ напои́вши тво́й ра́зꙋмъ, ѹ҆гобзи́ла є҆сѝ поще́нiемъ добродѣ́тєльныѧ плоды̀, и҆ лоза̀ ꙗ҆́коже краснѣ́йшаѧ, произнесла̀ є҆сѝ гро́зды кра̑сныѧ, честна́ѧ: и҆́хже бжⷭ҇твеннагѡ мста̀ ꙗ҆́вѣ насы́щше чꙋ̑вства дꙋшє́внаѧ, наслажда́емсѧ и҆́стиннѡ твои́мъ подо́бiемъ, и҆ весели́мсѧ бжⷭ҇твеннымъ весе́лiемъ, пiѧ́нство ѿрѣва́юще є҆́же ѿ грѣха̀, вопiю́ще тѝ всечⷭ҇тна́ѧ: хрⷭ҇та̀ молѝ всегда̀, дарова́ти вселе́ннѣй є҆диномы́слiе, ми́ръ и҆ ве́лiю ми́лость.

Видѣ́нiе стра́нное, и҆ є҆стествꙋ̀ неꙋдобопрiѧ́тное, ка́кѡ ѹ҆таи́ласѧ є҆сѝ є҆́ѵина ста́рагѡ запина́телѧ, лю́тагѡ кова́рства, средѣ̀ мꙋже́й все́льшисѧ соверше́ннымъ ра́зꙋмомъ;  ка́кѡ посредѣ̀ ѻ҆гнѧ̀ прошла̀ є҆сѝ не ѡ҆па́льшисѧ; ка́кѡ сокры́ла є҆сѝ же́нскꙋю не́мощь, ѹ҆крѣплѧ́ема бжⷭ҇твенною си́лою, на́шꙋ не́мощь прiи́мшагѡ, и҆ возсiѧ́вшагѡ ѿ ѻ҆трокови́цы неискꙋсобра́чныѧ; є҆го́же молѝ со а҆́гг҃лы ликꙋ́ющи, дарова́ти вселе́ннѣй є҆диномы́слiе, ми́ръ и҆ ве́лiю ми́лость.

Сла́ва, гла́съ в҃. Стꙋдíтово:

Чи́стое чистоты̀ твоеѧ̀ сокро́вище безъ поро́ка ѿ мꙋже́й сохрани́ла є҆сѝ, невѣ́ста хрⷭ҇то́ва бы́вши, є҆ѵфросѵ́нiе всебл҃же́ннаѧ: тѣле́снꙋю бо добро́тꙋ, по́стническими трꙋды̑ ѹ҆вѧди́вши, дꙋ́шꙋ же ѹ҆краси́вши доброзра́чiемъ бл҃года́ти: въ мꙋ́жествѣ бо же́нство ꙗ҆́вѣ ѹ҆кры́вши, ѹ҆таи́ласѧ є҆сѝ велiа́ровыхъ ловле́нiй, а҆́гг҃льски пожи́вши: но просѝ ми́ра любо́вiю благохва́лѧщымъ тѧ̀, ꙗ҆́кѡ весе́лiѧ тезоимени́таѧ бг҃обл҃же́ннаѧ.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.

Подо́бенъ: Е҆гда̀ ѿ дре́ва:

Гро́здъ всезрѣ́лый, чⷭ҇таѧ, є҆го́же невоздѣ́ланнѡ во ѹ҆тро́бѣ младоноси́ла є҆сѝ, на дре́вѣ ꙗ҆́кѡ ѹ҆зрѣ́ла є҆сѝ сего̀ ви́сѧща, рыда́ющи восклица́ла є҆сѝ, взыва́ющи: ча́до, сла́дость и҆ска́пай, є҆́юже пiѧ́нство всѧ́кое страсте́й ѿе́млетсѧ, бл҃годѣ́телю, менє̀ ра́ди тебѐ ро́ждшiѧ, бжⷭ҇твенными ѹ҆тѣше́ньми, ꙗ҆́кѡ бл҃гоꙋтро́бенъ.

На стiхо́внѣ ѻ҆ктѡ́иха. Сла́ва, гла́съ s҃:

Прiиди́те любодѣ́вственнiи всѝ, и҆ чистоты̀ рачи́телiе, прiиди́те мона́шескаѧ чета̀, и҆ прпⷣбныхъ же́нъ ли́къ, всѝ согла́снѡ вѣ́рою воспои́мъ є҆ѵфросѵ́нiю пребл҃же́ннꙋю: ра́дꙋйсѧ, ꙗ҆́же въ же́нстѣмъ тѣ́лѣ мꙋ́жески до́блествовавши, ра́дꙋйсѧ, цѣломꙋ́дрiемъ врага̀ посрами́вши, и҆ хрⷭ҇та̀ возлюби́вши. ра́дꙋйсѧ, ка́мене честны́й, весе́лiѧ тезоимени́таѧ. но, ѽ ма́ти прпⷣбнаѧ! молѧ́щи не преста́й ѡ҆ чтꙋ́щихъ па́мѧть твою̀. 

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.

Подо́бенъ: Всѐ ѿло́жше:

А҆́гнца своего̀ * а҆́гница нескве́рнаѧ дре́вле, * и҆ непоро́чнаѧ влⷣчца, * на крⷭ҇тъ воздвиза́ема, ꙗ҆́кѡ ви́дѣ, * ма́терски восклица́ше, * и҆ ѹ҆дивлѧ́ющисѧ вопiѧ́ше: * что̀ видѣ́нiе сiѐ, ча́до сла́дкое, * но́вое и҆ пресла́вное; * ка́кѡ лю́дiе небл҃года́тнiи, * сꙋди́щꙋ пiла́товꙋ предаю́тъ тѧ̀, * и҆ ѡ҆сꙋжда́ютъ сме́ртiю живота̀ всѣ́хъ; * но пою̀ твоѐ неизрече́нное сло́ве, схожде́нiе.

Тропа́рь, гла́съ и҃:

Въ тебѣ̀ ма́ти, и҆звѣ́стнѡ спасе́сѧ є҆́же по ѻ҆́бразꙋ: прiи́мши бо крⷭ҇тъ, послѣ́довала є҆сѝ хрⷭ҇тꙋ̀, и҆ дѣ́ющи ѹ҆чи́ла є҆сѝ призира́ти ѹ҆́бѡ пло́ть, прехо́дитъ бо: прилѣжа́ти же ѡ҆ дꙋшѝ, ве́щи безсме́ртнѣй. тѣ́мже и҆ со а҆́гг҃лы сра́дꙋетсѧ, прпⷣбнаѧ є҆ѵфросѵ́нiе, дх҃ъ тво́й.



На ѹ҆́трени ѻ҆́ба канѡ́на ѻ҆ктѡ́иха: и҆ ст҃ы́ѧ на д҃, є҆гѡ́же краегране́сiе: Пѣ́сньми тѧ̀ пою̀ подо́бнꙋю весе́лiѧ.

I҆ѡ́сифъ.

Гла́съ є҃. Пѣ́снь а҃. I҆рмо́съ:

Конѧ̀ и҆ вса́дника въ мо́ре чермно́е, сокрꙋша́ѧй бра̑ни, мы́шцею высо́кою, хрⷭ҇то́съ и҆стрѧсѐ, i҆и҃лѧ же спасѐ, побѣ́днꙋю пѣ́снь пою́ща.

Пѣ́сньми бг҃окра́сными пою́щаго дне́сь свѧтꙋ́ю твою̀ па́мѧть, и҆ и҆́стиннѡ достохва́льнꙋю, свѣ́томъ мѧ̀ ѡ҆зарѝ моли́твъ твои́хъ всечестна́ѧ, весе́лiѧ бжⷭ҇твеннагѡ тезоимени́таѧ.

Е҆ди́нꙋ бжⷭ҇твеннꙋю добро́тꙋ хрⷭ҇то́вꙋ возлюби́вши, и҆ тогѡ̀ распа́льшисѧ невеще́ственными красота́ми, добро́тою тѣле́сною возгнꙋша́ласѧ є҆сѝ, сла́внаѧ, видѣ̑нiи бжⷭ҇твенными ѹ҆пражнѧ́ющисѧ.

Невѣ́ста ѹ҆кра́шенаѧ добродѣ́телей красота́ми, ѡ҆брꙋчи́ласѧ є҆сѝ и҆́стиннѡ кра́сномꙋ добро́тою хрⷭ҇тꙋ̀,  ѡ҆ста́виши привре́меннаго, є҆ѵфросѵ́нiе, ѡ҆брꙋ́чника, и҆ житiѧ̀ всю̀ красотꙋ̀.

Бг҃оро́диченъ:

Всѐ пожела́нiе и҆ сла́дость и҆ жи́знь, и҆зъ тебє̀ возсiѧ́вый премно́жествомъ бл҃гости, дв҃о всенепоро́чнаѧ: є҆го́же молѝ спастѝ непреста́ннѡ тѧ̀ блажа́щыѧ.

Пѣ́снь г҃. I҆рмо́съ:

Водрꙋзи́вый на ничесо́мже зе́млю повелѣ́нiемъ твои́мъ, и҆ повѣ́сивый неѡдержи́мѡ тѧготѣ́ющꙋю, на недви́жимѣмъ, хрⷭ҇тѐ, ка́мени за́повѣдей твои́хъ, цр҃ковь твою̀ ѹ҆твердѝ, є҆ди́не бла́же и҆ чл҃вѣколю́бче.

Вєли́кiѧ претерпѣ́вши по́двиги, вра̑жiѧ низложи́ла є҆сѝ ѹ҆хищрє́нiѧ: побѣди́ла є҆сѝ де́мѡнскiѧ прило́ги: а҆́гг҃лѡмъ ѹ҆подо́биласѧ є҆сѝ, безсме́ртiю поꙋчи́вшисѧ ма́ти, въ ме́ртвеннѣмъ твое́мъ тѣлесѝ.

Весели́тъ мона́шествꙋющихъ сердца̀ житiѐ твоѐ, ѹ҆твержде́нiе сꙋ́ще и҆ наказа́нiе ко спаси́тельнымъ за́повѣдемъ, и҆ къ стезѧ́мъ нетлѣ́нiѧ, къ любвѝ кра́йнѣйшемꙋ предѣ́лꙋ, є҆ѵфросѵ́нiе, созда́вшагѡ.

Просвѣща́етъ вѣ́рныхъ бжⷭ҇твєннаѧ собра̑нiѧ свѣ́тлаѧ твоѧ̀ па́мѧть и҆ достосла́внаѧ, ѹ҆слажда́етъ прпⷣбныхъ ли́ки, а҆́гг҃лы весели́тъ. съ ни́миже водворѧ́ешисѧ, ꙗ҆́кѡ равноа́гг҃льномꙋ житiю̀, є҆ѵфросѵ́нiе, ревнова́вши.

Бг҃оро́диченъ:

Страсте́й мѧ̀ лю́тое ѡ҆бꙋрева́етъ волне́нiе, лꙋка́выхъ дꙋхѡ́въ глꙋбина̀ ѡ҆держи́тъ мѧ̀, грѣхо́вный ви́хоръ коле́блетъ моѐ се́рдце: бг҃ороди́тельнице, ты́ мѧ ѹ҆твердѝ, чи́стѣ тѧ̀ восхвалѧ́юща.

Сѣда́ленъ, гла́съ є҃. Подо́бенъ: Собезнача́льное сло́во:

Же́нскꙋю сла́бость ѹ҆крѣпи́вши нбⷭ҇ными наде́ждами, посредѣ̀ всели́ласѧ є҆сѝ, несомнѣ́нною мы́слiю, мꙋже́й, бг҃одохнове́ннаѧ, є҆́ѵина льсти́телѧ покори́вши твои́мъ  говѣ́нiемъ, ѽ є҆ѵфросѵ́нiе! во бдѣ́нiихъ и҆ поꙋче́нiихъ: тѣ́мъ вѣ́рою тѧ̀ блажи́мъ.

Сла́ва, и҆ ны́нѣ, бг҃оро́диченъ:

Тѧ̀ приста́нище, и҆ стѣ́нꙋ, и҆ прибѣ́жище, и҆ наде́ждꙋ, и҆ покро́въ, и҆ предста́тельницꙋ те́плꙋ ѡ҆брѣ́тше вѣ́рнiи, къ тебѣ̀ прибѣга́емъ, и҆ вопiе́мъ прилѣ́жнѡ, и҆ взыва́емъ вѣ́рнѡ: поми́лꙋй, бцⷣе, на тѧ̀ ѹ҆пова́ющыѧ, и҆ ѿ прегрѣше́нiй и҆зба́ви.

Крⷭ҇тобг҃оро́диченъ:

На крⷭ҇тѣ́ тѧ зрѧ́щи, хрⷭ҇тѐ, мт҃и твоѧ̀, во́льнѡ средѝ разбо́йникѡвъ повѣ́шена, терза́ющи мт҃рски ѹ҆тро́бꙋ, гл҃го́лаше: безгрѣ́шне сн҃е, ка́кѡ непра́веднѡ ꙗ҆́кѡ sлодѣ́й на крⷭ҇тѣ̀ повѣ́силсѧ є҆сѝ, ро́дъ человѣ́чь ѡ҆живи́ти хотѧ̀, ꙗ҆́кѡ пребл҃гíй;

Пѣ́снь д҃. I҆рмо́съ:

Бжⷭ҇твенное твоѐ разꙋмѣ́въ и҆стоща́нiе прозорли́вѡ а҆ввакꙋ́мъ, хрⷭ҇тѐ, со тре́петомъ вопiѧ́ше тебѣ̀: во спасе́нiе люде́й твои́хъ, спастѝ помаза̑нныѧ твоѧ̑ прише́лъ є҆сѝ.

Ѻ҆ц҃ꙋ́ тѧ нбⷭ҇номꙋ вне́млющꙋю дꙋ́шъ невѣстово́дцꙋ ѻ҆́ч҃а любо́вь не возбранѝ, нижѐ привре́меннагѡ жениха̀, ше́ствовати пꙋ́ть спаси́тельный.

Ꙗ҆́кѡ фíнiѯъ бг҃омꙋ́дреннѡ процвѣла̀ є҆сѝ пра́вды сла́дость, и҆ ꙗ҆́кѡ ке́дръ при вода́хъ воздержа́нiѧ, бг҃омꙋ́драѧ, плоды̀ добродѣ́тєльныѧ ѹ҆мно́жила є҆сѝ.

Ѻ҆гне́мъ воздержа́нiѧ и҆спепели́ла є҆сѝ хвра̑стныѧ сла̑сти, и҆ разгорѣ́вшисѧ ѹ҆́глемъ гдⷭ҇ни любвѐ, чꙋде́съ лꙋчы̀ возсiѧ́ла є҆сѝ.

Растерза́нъ ви́дитсѧ, и҆ лежа́щь, предъ кра́сными твои́ми нога́ми, пре́жде є҆́ѵинъ ра́тникъ, и҆зъ дв҃ы ро́ждшагѡсѧ си́лою, є҆ѵфросѵ́нiе, и҆ благода́тiю.

Бг҃оро́диченъ:

Ѹ҆ще́дри, ще́драѧ сꙋ́щи, преѻкаѧ́ннꙋю мою̀ дꙋ́шꙋ,  бг҃ороди́тельнице всенепоро́чнаѧ, ѿ страсте́й грѣха̀ лю́тѣ ѡ҆мрачи́вшꙋюсѧ и҆ стеню́щꙋ.

Пѣ́снь є҃. I҆рмо́съ:

Ѡ҆дѣѧ́йсѧ свѣ́томъ ꙗ҆́кѡ ри́зою, къ тебѣ̀ ѹ҆́тренюю, и҆ тебѣ̀ зовꙋ̀: дꙋ́шꙋ мою̀ просвѣтѝ ѡ҆мраче́ннꙋю, хрⷭ҇тѐ, ꙗ҆́кѡ є҆ди́нъ благоꙋтро́бенъ.

Заре́ю бжⷭ҇твенныхъ дѣѧ́нiй, ꙗ҆́кѡ ка́мень смара́гдъ, чи́стаѧ, ви́дѣна была̀ є҆сѝ посредѣ̀ мꙋже́й, мꙋ́жєскаѧ борє́нiѧ показꙋ́ющи и҆ веселѧ́щи гдⷭ҇а.

Точа́щи сле́зы, ꙗ҆́кѡ а҆рѡма́ты ѡ҆благово́ниласѧ є҆сѝ, возвели́чиласѧ є҆сѝ, ꙗ҆́кѡ мѵ́ро многоцѣ́нное, и҆ бг҃ꙋ принесла́сѧ є҆сѝ дѣ́ва нерастлѣ́нна.

Всѐ твоѐ жела́нiе бг҃ꙋ принесла̀ є҆сѝ, тогѡ̀ жела́ющи, тогѡ̀ и҆́щꙋщи, тогѡ̀ послѣ́дствꙋющи законоположе́нiю, дв҃о, спаси́тельномꙋ.

Бг҃оро́диченъ:

Мла́да родила̀ є҆сѝ ꙗ҆́кѡ млⷣнца, чⷭ҇таѧ, пре́жде вѣ̑къ и҆зъ ѻ҆ц҃а̀ безнача́льна безлѣ́тнѡ возсiѧ́вшаго, є҆го́же ѡ҆ мíрѣ молѝ, бг҃оневѣ́сто.

Пѣ́снь s҃. I҆рмо́съ:

Неи́стовствꙋющеесѧ бꙋ́рею дꙋшетлѣ́нною, влⷣко хрⷭ҇тѐ, страсте́й мо́ре ѹ҆кротѝ, и҆ ѿ тлѝ возведи́ мѧ, ꙗ҆́кѡ бл҃гоꙋтро́бенъ.

Ꙗ҆́кѡ чиста̀ и҆ непоро́чна, ꙗ҆́кѡ красна̀, ꙗ҆́кѡ предобра̀, женихꙋ̀ сло́вꙋ ты̀ ѹ҆невѣ́стиласѧ є҆сѝ, во вѣ́ки соблюда́ющемꙋ тѧ̀ нетлѣ́ннꙋ.

Стена́ньми и҆ слеза́ми взыскꙋ́ющи содѣ́телѧ, ѻ҆́нагѡ видѣ́нiѧ сподо́биласѧ є҆сѝ ꙗ҆́кѡ и҆збра́ннаѧ со и҆збра́нными, досточꙋ́днаѧ.

Воздержа́нiѧ ѻ҆́бразъ, цѣломꙋ́дрiѧ ѡ҆дꙋшевле́нное подо́бiе вѣ̑рнымъ ꙗ҆ви́ласѧ є҆сѝ, благохва́лѧщымъ твою̀ свѧще́ннꙋю, ѽ є҆ѵфросѵ́нiе, па́мѧть.

Бг҃оро́диченъ:

Па́че ѹ҆ма̀ безлѣ́тнаго, па́че сло́ва созда́телѧ, всечⷭ҇таѧ, родила̀ є҆сѝ, и҆збавлѧ́ющаго всѧ́кiѧ тлѝ, бцⷣꙋ пою́щыѧ тѧ̀. 

Конда́къ, гла́съ в҃. Подо́бенъ: Вы́шнихъ и҆щѧ̀:

Вы́шнюю жи́знь возжелѣ́вши полꙋчи́ти, до́льнюю сла́дость тща́тельнѡ ѡ҆ста́вила є҆сѝ, и҆ самꙋ́ю себѐ смѣси́ла є҆сѝ посредѣ̀ мꙋже́й, краснѣ́йшаѧ: хрⷭ҇та́ бо ра́ди жениха̀ твоегѡ̀ ѡ҆ ѡ҆брꙋ́чницѣ привре́менномъ небрегла̀ є҆сѝ.

I҆́косъ:

Въ весе́лiи и҆ ра́дости дꙋ́шы возвесели́вше, воста́немъ тща́тельнѡ ѹ҆слы́шати сло́во пресла́вное: прехо́дитъ бо ѹ҆́мъ всѧ́къ повѣ́данiе сiѐ, и҆ ѹ҆дивлѧ́етъ, ꙗ҆́кѡ жена̀ посредѣ̀ мꙋже́й пребыва́ющи побѣдѝ велiа́ра, и҆ ѻ҆́гнь попра̀ сласте́й, и҆ неѡпали́сѧ ѿню́дъ: хрⷭ҇та́ бо вожделѣ́вши нескве́рнаѧ, ѡ҆брꙋ́чника привре́меннаго небрегла̀ є҆́сть.

Пѣ́снь з҃. I҆рмо́съ:

Превозноси́мый ѻ҆тцє́въ гдⷭ҇ь пла́мень ѹ҆гасѝ, ѻ҆́троки ѡ҆росѝ, согла́снѡ пою́щыѧ: бж҃е, бл҃гослове́нъ є҆сѝ.

Свѣ́тъ тебѣ̀ возсiѧ̀, тогѡ̀ сопрꙋ́зѣ, є҆ѵфросѵ́нiе сла́внаѧ, пра́вый бо и҆мѣ́ла є҆сѝ ра́зꙋмъ, пѣснопою́щи: бж҃е, бл҃гослове́нъ є҆сѝ.

Же́злъ ѹ҆крѣплѧ́ющь тѧ̀, крⷭ҇тъ и҆мꙋ́щи, де́мѡнскаѧ зiѧ̑нiѧ прешла̀ є҆сѝ невре́дна, прпⷣбнаѧ, пѣснопою́щи: бж҃е, бл҃гослове́нъ є҆сѝ.

До́мъ се́рдце твоѐ ст҃а́гѡ дх҃а, прпⷣбнаѧ, соверши́ла є҆сѝ, тѧ̀ ѹ҆крѣ́пльшагѡ, и҆ показа́вшагѡ дꙋхѡ́въ лꙋка́выхъ си́льнѣйшꙋ.

Бг҃оро́диченъ:

Тѣ́ломъ ѡ҆бложе́ннаго, бг҃а безтѣле́снаго, всенепоро́чнаѧ, родила̀ є҆сѝ, на́съ и҆збавлѧ́ющаго стра́хомъ пѣснопою́щыѧ: бж҃е, бл҃гослове́нъ є҆сѝ.

Пѣ́снь и҃. I҆рмо́съ:

Тебѣ̀ вседѣ́телю, въ пе́щи ѻ҆́троцы, всемíрный ли́къ спле́тше, поѧ́хꙋ: дѣла̀ всѧ̑каѧ гдⷭ҇а по́йте и҆ превозноси́те во всѧ̑ вѣ́ки.

Ти́нꙋ страсте́й ѿтрѧсла̀ є҆сѝ, ѻ҆трокови́це, а҆́гг҃лѡвъ  невеще́ственномꙋ житiю̀ поревнова́вши. съ ни́миже и҆ воспѣва́еши: гдⷭ҇а по́йте, и҆ превозноси́те во всѧ̑ вѣ́ки.

Дае́тъ тебѣ̀ жи́зни храни́тель, тогѡ́ бо стопа́мъ послѣ́довала є҆сѝ, тогѡ̀ добро́ты вожделѣ́вши бжⷭ҇твенныѧ: съ ни́мже и҆ весели́шисѧ во всѧ̑ вѣ́ки.

Вознесла́сѧ є҆сѝ ко ѻ҆би́телемъ присножи́тєльнымъ и҆́стиннѡ, жела́нiе полꙋчи́вши, є҆го́же возлюби́ла є҆сѝ дре́ва, дѣ́во, жи́зни наслажда́ющисѧ, и҆ превозносѧ́щи хрⷭ҇та̀ во вѣ́ки.

Бг҃оро́диченъ:

Всѧ̀ и҆збра́нна, ѹ҆кра́шена всѧ̀, бг҃ъ ю҆́же возлюбѝ, ю҆́же и҆збра̀, ꙗ҆ви́ласѧ є҆сѝ, дв҃о препросла́вленнаѧ при́снѡ: тѣ́мъ тѧ̀ пое́мъ всегда̀ ꙗ҆́кѡ бцⷣꙋ.

Пѣ́снь ѳ҃. I҆рмо́съ:

И҆са́iе, ликꙋ́й, дв҃а и҆мѣ̀ во чре́вѣ, и҆ родѝ сн҃а є҆мманꙋ́ила, бг҃а же и҆ чл҃вѣ́ка, восто́къ и҆́мѧ є҆мꙋ̀: є҆го́же велича́юще, дв҃ꙋ ѹ҆блажа́емъ.

Свѧще́нное торжество̀ мона́шествꙋющихъ собо́ръ хва́литъ, па́мѧть твою̀ соверша́ѧ бг҃освѣ́тлꙋю, ли́къ ра́дꙋетсѧ мона́хинь: ꙗ҆ви́сѧ бо чи́стаѧ всѣ́хъ свѣ́тлость, є҆ѵфросѵ́нiе досточꙋ́днаѧ.

Ꙗ҆́кѡ че́стно возложе́нiе нбⷭ҇нагѡ была̀ є҆сѝ хра́ма, ꙗ҆́кѡ крíнъ во дво́рѣхъ процвѣла̀ є҆сѝ бж҃iихъ, ꙗ҆́кѡ шипо́къ сладково́нный принесла́сѧ є҆сѝ всецр҃ю̀, ꙗ҆́кѡ честно́е мѵ́ро, є҆ѵфросѵ́нiе всебл҃же́ннаѧ.

Тебѐ самꙋ́ю просвѣти́ла є҆сѝ добродѣ́телей твои́хъ ѹ҆краше́нiемъ свѣ́тлымъ, и҆ привела́сѧ є҆сѝ къ мы́сленномꙋ черто́гꙋ, чи́стаѧ, и҆ ны́нѣ недомы́сленнꙋю смотрѧ́еши добро́тꙋ хрⷭ҇то́вꙋ, и҆ ѡ҆боже́нiе прiе́млеши соверше́ннѣйшее.

Ст҃а́ѧ твоѧ̀ па́мѧть ѡ҆свѧща́етъ дне́сь вѣ̑рныѧ, точа́щи просвѣще́нiе и҆ ст҃ы́ню, въ не́йже тѧ̀ мо́лимъ, ꙗ҆́кѡ и҆збра́ннꙋю невѣ́стꙋ хрⷭ҇то́вꙋ: спасѝ моли́твами твои́ми є҆ѵфросѵ́нiе, на́съ всегда̀. 

Бг҃оро́диченъ:

Свѣ́томъ лица̀ твоегѡ̀, во тмѣ̀ лежа́щаго страсте́й, ѡ҆зарѝ свѣ́та две́ре мы́сленнаѧ, да не но́щь пости́гнетъ мѧ̀ сме́ртнаѧ, влⷣчце чⷭ҇таѧ, спасе́нiѧ моегѡ̀ неча́ѧнiе ѿсѣка́ющи.

Свѣти́ленъ, Подо́бенъ: Дх҃омъ во ст҃и́лищи:

Кнѧ́зѧ ѹ҆таи́вшисѧ стꙋда̀, и҆ сего̀ въ любомꙋ́дромъ ѻ҆́бразѣ показа́ла є҆сѝ безꙋ́мна, дѣ́ва сꙋ́щи дꙋше́ю и҆ тѣ́ломъ, была̀ є҆сѝ мꙋ́жъ ра́зꙋмомъ и҆ вѣ́рою, є҆ѵфросѵ́нiе прпⷣбнаѧ, дѣ́вственникѡвъ добро́та, и҆ мона́хинь красота̀.

Сла́ва, и҆ ны́нѣ, бг҃оро́диченъ:

Де́нь мнѣ̀ возсiѧ́й ѹ҆́мнагѡ весе́лiѧ: ты́ бо є҆сѝ, чⷭ҇таѧ, свѣ́тъ и҆ жи́знь сꙋ́щымъ во тмѣ̀: хотѣ́нiю бо мощна̀ є҆сѝ, и҆ є҆́же твори́ти и҆́маши, ꙗ҆́кѡ сꙋ́щи всѣ́хъ влⷣчца, и҆зба́ви всѧ̑ ѿ бѣ́дъ, и҆ скорбе́й, и҆ собла̑знъ чꙋжда́гѡ.



