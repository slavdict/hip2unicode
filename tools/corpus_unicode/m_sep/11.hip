    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ а҃_i-й де́нь.

Прпⷣбныѧ ма́тере на́шеѧ ѳеодѡ́ры, ꙗ҆́же во а҆леѯандрíи:

И҆ пренесе́нiе моще́й прпⷣбныхъ ѻ҆тє́цъ, се́ргiа и҆ ге́рмана, валаа́мскихъ чꙋдотво́рцєвъ, и҆зъ нова́града ѡ҆бра́тнѡ на валаа́мъ въ ѻ҆би́тель и҆́хъ. Слꙋ́жбꙋ и҆́хъ зрѝ i҆ꙋ́нiа к҃и днѐ.

И҆ прпⷣбнагѡ сiлꙋа́на а҆ѳѡ́нскагѡ. Слꙋ́жба є҆гѡ̀ пи́сана въ приложе́нiи.

Здѣ́ же пое́тсѧ слꙋ́жба и҆ свѧщенномꙋ́ченика а҆ѵтоно́ма.

На Гдⷭ҇и, воззва́хъ: стiхи̑ры прпⷣбныѧ, г҃, гла́съ д҃. Поⷣ: Ꙗ҆́кѡ до́блѧ.

Въ же́нстѣмъ тѣлесѝ, * и҆ въ мꙋ́жестѣмъ ѻ҆́бразѣ, * мꙋ́жєскiѧ прошла̀ є҆сѝ по́двиги, * посредѣ̀ мꙋже́й  все́льшисѧ, * и҆ стра̑сти ѡ҆хꙋ́ждши, * и҆ стремлє́нiѧ похоте́й всеконе́чнѡ ѡ҆бꙋзда́вши, * пощє́нiи, и҆ непреста́нными мольба́ми ѳеодѡ́ро, * и҆ бжⷭ҇твенными къ бг҃ꙋ, * и҆ неꙋкло́нными твои́ми воззрѣ̑нiи.

Подъ зе́млю тѧ̀ со́лнце заше́дъ, * не ви́дѧше погрѣша́ющꙋ: * позна́ же тѧ̀ незаходи́мое, * серцевѣ́децъ и҆ гдⷭ҇ь, * ви́дѧй сокровє́ннаѧ, * и҆ ѡ҆зарѝ свѣ́томъ покаѧ́нiѧ, * ѻ҆́чи се́рдца твоегѡ̀. * тѣ́мже потща́ласѧ є҆сѝ семꙋ̀ ѹ҆годи́ти * болѣ́зненнымъ воздержа́нiемъ, * и҆ добродѣ́телей соверше́нiемъ.

Вра́жiихъ мꙋдрова́нiй * ника́коже разꙋмѣ́вши, * є҆го́же не родила̀ є҆сѝ, лю́биши ѻ҆троча̀, * и҆ ѻ҆те́ческимъ милосе́рдiемъ, * сла́внаѧ пита́еши, * терпѧ́щи бл҃гочести́вымъ по́мысломъ * человѣ́ческое поноше́нiе, * непови́нное запреще́нiе вои́стиннꙋ ѳеодѡ́ро. * сегѡ̀ ра́ди честно́е твоѐ соверша́емъ торжество̀.

И҆́ны стiхи̑ры а҆ѵтоно́ма, гла́съ и҆ подо́бенъ то́йже:

Добродѣ́тельми просвѣща́ѧсѧ, благоче́стiемъ ѹ҆краша́емь, * i҆ера́рхъ бжⷭ҇твенный бы́лъ є҆сѝ, * и҆ ꙗ҆́кѡ многосвѣ́тлое со́лнце, мíръ проте́клъ є҆сѝ, * насѣва́ѧ всю́дꙋ вѣ́ры проповѣ́данiе, * пре́лесть же и҆скоренѧ́ѧ * серпо́мъ твоегѡ̀ ѧ҆зы́ка, * i҆ера́рше бг҃омꙋ́дре, * великопроповѣ́дателю а҆ѵтоно́ме.

Къ болѣ́знєннымъ страда́нiємъ, * къ мꙋ́жествєннымъ боре́нiємъ, * къ ꙗ҆́звамъ и҆ ра́намъ ѹ҆стреми́лсѧ є҆сѝ: * мно́жествомъ бо ка́менiѧ * посыпа́емь а҆ѵтоно́ме, * сотвори́въ є҆̀, ꙗ҆́кѡ степє́ни и҆ лѣ́ствицꙋ, * возше́лъ є҆сѝ къ бг҃ꙋ вѣне́чникъ, * и҆ совокꙋпи́лсѧ є҆сѝ во́инствѡмъ безпло́тныхъ, * ѡ҆ мíрѣ молѧ́сѧ.

Ѡ҆дѣѧ́нiе твое́ю кро́вiю, * мꙋче́нiѧ соверши́лъ є҆сѝ свѣтлѣ́йше, * бл҃года́тiю бжⷭ҇твеннагѡ дх҃а: * и҆ свѧще́ннѡ во ст҃а̑ѧ * вы̑шнѧѧ восте́клъ є҆сѝ, * а҆́може предте́ча на́шъ i҆и҃съ  вни́де, * побѣ́ды вѣне́цъ ѿ бг҃а прiе́мъ, * со всѣ́ми, честно́ю кро́вiю, * сконча́вшимисѧ, а҆ѵтоно́ме.

Сла́ва, и҆ ны́нѣ, пра́здника, гла́съ то́йже.

Самогла́сенъ:

А҆́гг҃ловымъ прорече́нiемъ, пло́дъ пречи́стъ, ѿ i҆ѡакíма и҆ а҆́нны пра́ведникѡвъ, дне́сь произы́де дв҃о, не́бо и҆ престо́лъ бж҃iй, и҆ прiѧ́телище чистоты̀, ра́дость провозвѣща́ющи всемꙋ̀ мíрꙋ, жи́зни на́шеѧ хода́таице, клѧ́твы ѿѧ́тiе, бл҃гослове́нiѧ пода́нiе. тѣ́мъ въ рождествѣ̀ твое́мъ, дв҃о бг҃озва́ннаѧ, мíрꙋ ми́ръ и҆спросѝ, и҆ дꙋша́мъ на́шымъ ве́лiю ми́лость.

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

Пла́кала є҆сѝ ѿ дꙋшѝ, * ꙗ҆́кѡ безча́дна рыда́ющи, * ѻ҆троча́те жела́ющи: * но родила̀ є҆сѝ ѻ҆троча̀, * ро́да всегѡ̀ похвалꙋ̀.

Стíхъ: Слы́ши дщѝ и҆ ви́ждь, и҆ приклонѝ ѹ҆́хо твоѐ.

Рожде́нiе че́стно * дв҃ы всест҃ы́ѧ, * є҆ѧ́же ра́ди * ѡ҆бнови́сѧ мíръ, * пѣ́сненными гла́сы почти́мъ.

Стíхъ: Лицꙋ̀ твоемꙋ̀ помо́лѧтсѧ бога́тiи лю́дстiи.

Ра́дꙋйтесѧ мꙋ́дрiи, * прⷪ҇ро́цы бг҃оглаго́ливiи, * ражда́етсѧ бо дв҃а, * и҆зъ неѧ́же спасе́нiе мíра * хо́щетъ роди́тисѧ.

Сла́ва, и҆ ны́нѣ, гла́съ д҃:

Непло́ды безча́днаѧ а҆́нна дне́сь рꙋка́ми да воспле́щетъ свѣ́тлѡ, да свѣтлоно́сѧтъ земна̑ѧ, ца́рiе да и҆гра́ютъ, ст҃и́телiе во благослове́нiи да веселѧ́тсѧ, да пра́зднꙋетъ ве́сь мíръ: се́ бо цр҃и́ца и҆ непоро́чнаѧ невѣ́ста ѻ҆́ч҃а, ѿ ко́рене i҆ессе́ева прозѧбѐ, ктомꙋ̀ жєны̀ въ печа́лехъ не родѧ́тъ ча̑дъ: ра́дость бо процвѣтѐ, и҆ живо́тъ всѣ̑мъ человѣ́кѡмъ въ мíрѣ жи́тельствꙋетъ. и҆ ктомꙋ̀ да́ры i҆ѡакíмовы не возвраща́ютсѧ, рыда́нiе бо а҆́нны въ ра́дость преложи́сѧ: сра́дꙋйтесѧ мнѣ̀, глаго́лющи, ве́сь и҆збра́нный  i҆и҃ль: се́ бо даде́ ми гдⷭ҇ь ѡ҆дꙋшевле́ннꙋю пала́тꙋ бжⷭ҇твенныѧ сла́вы є҆гѡ̀, во ѻ҆́бщее весе́лiе и҆ ра́дость и҆ спасе́нiе дꙋ́шъ на́шихъ.

Тропа́рь прпⷣбныѧ, гла́съ и҃:

Въ тебѣ̀ ма́ти и҆звѣ́стнѡ спасе́сѧ, є҆́же по ѻ҆́бразꙋ: прiи́мши бо крⷭ҇тъ, послѣ́довала є҆сѝ хрⷭ҇тꙋ̀, и҆ дѣ́ющи ѹ҆чи́ла є҆сѝ, презира́ти ѹ҆́бѡ пло́ть, прехо́дитъ бо, прилѣжа́ти же ѡ҆ дꙋшѝ ве́щи безсме́ртнѣй: тѣ́мже и҆ со а҆́гг҃лы сра́дꙋетсѧ, прпⷣбнаѧ ѳеодѡ́ро, дꙋ́хъ тво́й.

Сла́ва, и҆ ны́нѣ, пра́здника.



На ѹ҆́трени, на Бг҃ъ гдⷭ҇ь, тропа́рь пра́здника, два́жды.

Сла́ва, ст҃ы́ѧ: И҆ ны́нѣ, пра́здника. И҆ ѻ҆бы̑чныѧ каѳȋсмы.

По а҃-мъ стiхосло́вiи сѣда́ленъ, гла́съ а҃.

Подо́бенъ: Ка́мени запеча́танꙋ:

Ро́ждшисѧ пресла́внѡ ѿ непло́дныхъ ложе́снъ, ѿ дѣ́вственныхъ чре́слъ родила̀ є҆сѝ па́че є҆стества̀: красе́нъ бо ꙗ҆́вльшисѧ сте́бль, и҆зрасти́ла є҆сѝ мíрꙋ жи́знь. сегѡ̀ ра́ди си̑лы нбⷭ҇ныѧ вопiю́тъ тебѣ̀ бцⷣе: сла́ва происхожде́нiю твоемꙋ̀, чⷭ҇таѧ: сла́ва ржⷭ҇твꙋ̀ твоемꙋ̀: сла́ва дѣ́вствꙋ твоемꙋ̀, мт҃и безневѣ́стнаѧ.

Сла́ва, и҆ ны́нѣ, то́йже.

По в҃-мъ стiхосло́вiи сѣда́ленъ, гла́съ д҃. Поⷣ: Ꙗ҆ви́лсѧ є҆сѝ:

Лꙋчѝ возсiѧ́ша всемíрныѧ ра́дости ржⷭ҇тва̀ твоегѡ̀, дв҃о мт҃и марíе, на землѝ, и҆ ѡ҆зари́ша мы̑сли любо́вiю пою́щихъ тѧ̀.

Сла́ва, и҆ ны́нѣ, то́йже.

Канѡ́нъ пра́здника, со i҆рмосо́мъ на s҃: и҆ прпⷣбныѧ на д҃: и҆ а҆ѵтоно́ма на д҃. Канѡ́нъ пра́здника.

Гла́съ в҃. Пѣ́снь а҃. I҆рмо́съ:

Грѧди́те лю́дiе, пои́мъ пѣ́снь хрⷭ҇тꙋ̀ бг҃ꙋ, раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ и҆зъ рабо́ты є҆гѵ́петскiѧ, ꙗ҆́кѡ просла́висѧ. 

Грѧди́те вѣ́рнiи, дх҃омъ бжⷭ҇твеннымъ ра́дꙋющесѧ, ю҆́же ѿ непло́дове дне́сь прише́дшꙋю, человѣ́кѡвъ на спасе́нiе, приснодв҃ꙋ ѻ҆трокови́цꙋ пѣ́сньми почти́мъ.

Ра́дꙋйсѧ, чⷭ҇таѧ, мт҃и и҆ рабо̀ хрⷭ҇та̀ бг҃а, ꙗ҆́же пе́рвомꙋ хода́таице бл҃же́нствꙋ, человѣ́ческiй ро́дъ тѧ̀, всѝ досто́йнѡ пѣ́сньми сла́вимъ.

Жи́зни ражда́етсѧ дне́сь мо́стъ, и҆́мже человѣ́цы воззва́нiе паде́нiѧ є҆́же ѿ а҆́да ѡ҆брѣ́тшiи, хрⷭ҇та̀ жизнода́вца пѣ́сньми прославлѧ́ютъ.

Канѡ́нъ прпⷣбныѧ.

Гла́съ д҃. Пѣ́снь а҃. I҆рмо́съ:

Ѿве́рзꙋ ѹ҆ста̀ моѧ̑, и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀.

Ѹ҆ста̀ моѧ̑ и҆спо́лни твоегѡ̀ хвале́нiѧ, гдⷭ҇и, пою́щꙋ сла́вꙋ твою̀ многопѣ́тꙋю, и҆ чествꙋ́ющꙋ болѣ̑зни ѳеодѡ́ры, ѹ҆го́ждшiѧ тебѣ̀ житiѧ̀ свѣ́тлостiю.

Возсiѧ̀ дне́сь свѧще́нное твоѐ торжество̀, со́лнца свѣтлѣ́йше, сꙋ́щыѧ во тмѣ̀ дꙋ́шы ѡ҆зарѧ́ющее мра́къ де́мѡнскiй всегда̀ ѿгонѧ́ющее, досточꙋ́днаѧ.

Не позна̀ заходѧ́ тѧ погрѣша́ющꙋ со́лнце, незаходѧ́щее же позна̀ є҆ди́нъ ꙗ҆́кѡ всевѣ́дый, и҆ ѡ҆зарѝ лꙋча́ми покаѧ́нiѧ дꙋшѝ твоеѧ̀ ѻ҆́чи, бг҃облаже́ннаѧ.

Напи́санъ бы́сть грѣ́хъ тво́й, всечестна́ѧ, ꙗ҆́вѣ, ꙗ҆́кѡ сказа́ша є҆ѵⷢ҇лiа: но потща́вшисѧ, пѡ́ты воздержа́нiѧ, сле́зными же тѡ́ки се́й и҆згла́дила є҆сѝ.

Бг҃оро́диченъ:

Ꙗ҆́кѡ ѡ҆дꙋшевле́нъ черто́гъ, ꙗ҆́кѡ нетлѣ́ннꙋю ски́нiю, ꙗ҆́кѡ две́рь нбⷭ҇нꙋю, ꙗ҆́кѡ бжⷭ҇твеннꙋю трапе́зꙋ, ꙗ҆́кѡ пала́тꙋ и҆ престо́лъ влⷣчень, марíю чⷭ҇тꙋю пѣ́сньми почти́мъ. 

И҆́нъ канѡ́нъ мꙋ́ченика, є҆гѡ́же краегране́сiе:

Зако́нное, бг҃омꙋ́дре, соверши́лъ є҆сѝ тече́нiе.

Гла́съ и҃. Пѣ́снь а҃. I҆рмо́съ:

Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ sла̀ и҆збѣжа́въ, i҆и҃льтѧнинъ вопiѧ́ше: и҆зба́вителю и҆ бг҃ꙋ на́шемꙋ пои́мъ.

Зако́ны и҆змла́да творца̀ своспита́всѧ, возра́слъ є҆сѝ въ зако́нѣ добродѣ́телей, и҆ благоче́стiѧ верстѣ̀: тѣ́мъ зако́ннѡ, ѻ҆́ч҃е, пострада́лъ є҆сѝ.

Воѻрꙋжи́лъ є҆сѝ по́мыслъ терпѣ́нiѧ и҆ мꙋ́жества ѻ҆рꙋ́жiемъ, мꙋ́дре, на прє́лести ра́ть ѡ҆полчи́всѧ, невозвра́тнѡ побѣди́въ тꙋ̀.

Зако́нѡвъ благоче́стiѧ наста́вникъ, и҆ догма́тѡвъ, ѻ҆́ч҃е, и҆́стины проповѣ́дникъ ꙗ҆́вльсѧ, во все́й тва́ри ѡ҆гласи́лсѧ є҆сѝ, ꙗ҆́кѡ а҆пⷭ҇ли, а҆ѵтоно́ме.

Бг҃оро́диченъ:

Позна́вше ꙗ҆́вльшагосѧ на землѝ бг҃а воплоще́нна, и҆ ѡ҆божи́вшесѧ ѿ негѡ̀ бл҃года́тiю, пое́мъ тѧ̀, дв҃о, дарова́нiй наслади́вшесѧ.

Пѣ́снь г҃. I҆рмо́съ:

Ѹ҆твердѝ на́съ въ тебѣ̀, гдⷭ҇и, дре́вомъ ѹ҆мерщвле́й грѣ́хъ, и҆ стра́хъ тво́й всадѝ въ сердца̀ на́съ пою́щихъ тѧ̀.

Непоро́чнѡ бг҃ꙋ пожи́вшiи, всѣ́хъ роди́сте спасе́нiе, бг҃омꙋ́дрiи роди́телє зижди́телѧ ро́ждшiѧ и҆ бг҃а на́шего.

Всѣ̑мъ жи́знь и҆сточа́ѧй гдⷭ҇ь ѿ непло́дове произведѐ дв҃ꙋ, въ ню́же всели́тисѧ и҆зво́ли, и҆ по ржⷭ҇твѣ̀ сохрани́въ нетлѣ́ннꙋ.

А҆́ннинъ пло́дъ, марíю дне́сь, гро́здъ ро́ждшꙋю живоно́сный, ꙗ҆́кѡ бг҃ꙋ воспои́мъ, предста́тельницꙋ же всѣ́хъ и҆ помо́щницꙋ.

И҆́нъ. I҆рмо́съ:

Твоѧ̑ пѣсносло́вцы, бцⷣе, живы́й и҆ незави́стный и҆сто́чниче, ли́къ себѣ̀ совокꙋ́пльшыѧ дꙋхо́внѡ ѹ҆твердѝ, въ бжⷭ҇твеннѣй твое́й сла́вѣ, вѣнцє́въ сла́вы сподо́би.

Въ мꙋ́жескꙋю ѻ҆де́ждꙋ ѡ҆бле́кшисѧ, и҆ мꙋ́дрѣ потекла̀  є҆сѝ со тща́нiемъ, и҆ мона́шескомꙋ собо́рꙋ, честна́ѧ, себѐ примѣси́ла є҆сѝ, къ нача́лѡмъ бо́рствꙋющи лꙋка́вагѡ мiроде́ржца.

Сла́бость же́нскꙋю мꙋ́жески и҆змѣни́ла є҆сѝ, зва́нiемъ и҆́стиннѡ, и҆ но́вымъ ѻ҆́бразомъ, дѣ́лы да́ръ че́стенъ, и҆ бг҃ꙋ возжелѣ́ненъ, тебѐ самꙋ́ю, прпⷣбнаѧ, показꙋ́ющи.

Безпло́тно житiѐ показа́ла є҆сѝ въ тѣлесѝ, сла́внаѧ, ме́ртвеннѣ, несосꙋ́дное воздержа́нiе, и҆ бдѣ́нiе непреста́нное, и҆ моли́твꙋ вы́нꙋ, ѽ ѳеодѡ́ро! держа́вши.

Бг҃оро́диченъ:

Волнꙋ́етъ мѧ̀ бꙋ́рѧ грѣхо́внаѧ, и҆ возмꙋще́нiе безмѣ́стныхъ помышле́нiй, ѹ҆милосе́рдисѧ, всенепоро́чнаѧ, и҆ рꙋ́кꙋ мѝ по́мощи ꙗ҆́кѡ ми́лостива прострѝ, ꙗ҆́кѡ да спа́ссѧ велича́ю тѧ̀.

И҆́нъ. I҆рмо́съ:

Ты̀ є҆сѝ ѹ҆твержде́нiе притека́ющихъ къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.

Тꙋ́чами слове́съ твои́хъ, безбо́жiѧ потопи́лъ є҆сѝ стра́стнꙋю ти́нꙋ, i҆ера́рше, и҆ вѣ̑рныѧ напои́лъ є҆сѝ.

Ѹ҆чи́тель бы́лъ є҆сѝ, и҆ слꙋжи́тель хрⷭ҇то́въ, прпⷣбне, и҆ тогѡ̀ бжⷭ҇твенныхъ стрⷭ҇те́й соѻ́бщникъ, и҆ прича́стникъ.

Ѻ҆рꙋ́жiемъ ѹ҆тверди́лъ є҆сѝ проповѣ́данiѧ, прпⷣбне, благопослꙋшли̑выѧ, и҆ проти́вѧщыѧсѧ безпа́гꙋбны сохрани́лъ є҆сѝ.

Бг҃оро́диченъ:

Ꙗ҆ви́сѧ пречꙋ́дное на нб҃сѝ и҆ на землѝ слы́шанiе, творца́ бо всѣ́хъ сꙋ́щихъ, бцⷣе, неизрече́ннѡ родила̀ є҆сѝ.

По г҃-й пѣ́сни конда́къ ст҃ы́ѧ, гла́съ в҃. Поⷣ: Вы́шнихъ и҆щѧ̀:

Тѣ́ло твоѐ поста́ми и҆знꙋри́вши, бдѣ́нными моли́твами творца̀ ѹ҆моли́ла є҆сѝ ѡ҆ грѣсѣ̀ твое́мъ, ꙗ҆́кѡ да прiи́меши соверше́нное проще́нiе: и҆ прiѧ́ла є҆сѝ ѡ҆ставле́нiе, пꙋ́ть покаѧ́нiѧ показа́вши. 

И҆ ст҃а́гѡ конда́къ, гла́съ в҃. Подо́бенъ: Вы́шнихъ и҆щѧ̀:

Бжⷭ҇твєннаѧ, премꙋ́дре, непоро́чнѣ тайноводи́лъ є҆сѝ, же́ртва прiѧ́тнаѧ бы́лъ є҆сѝ, бг҃облаже́нне: хрⷭ҇то́вꙋ бо пи́лъ є҆сѝ ча́шꙋ, пресла́вне, свѣти́льниче всемíрный, молѧ̀ непреста́ннѡ ѡ҆ всѣ́хъ на́съ.

Сѣда́ленъ, гла́съ є҃. Подо́бенъ: Собезнача́льное сло́во:

Мꙋ́жески по́двиги воздержа́нiѧ претерпѣ́вши, низложи́ла є҆сѝ многоко́зненнаго, съ мꙋ̑жи жи́знь пожи́вши, ѳеодѡ́ро, благоче́стнѡ, и҆ ны́нѣ прешла̀ є҆сѝ къ бг҃ꙋ, молѧ́щи ѡ҆ всѣ́хъ, свѧще́ннѡ ст҃о́е соверша́ющихъ твоѐ ѹ҆спе́нiе.

Сла́ва, мꙋ́ченика, гла́съ д҃. Подо́бенъ: Ско́рѡ предварѝ:

Сꙋгꙋ́бъ тебѣ̀ вѣне́цъ нетлѣ́нiѧ, хрⷭ҇то́съ, всебл҃же́нне, дарова̀, ꙗ҆́кѡ страда́льцꙋ и҆ че́стнꙋ i҆ера́рхꙋ, а҆ѵтоно́ме: томꙋ́ бо безкрѡ́вныѧ прине́слъ є҆сѝ жє́ртвы, тогѡ̀ бжⷭ҇твеннꙋю стрⷭ҇ть неле́стнѡ подража́ѧ, тогѡ̀ и҆ нестарѣ́ющiѧсѧ сла́дости, бл҃же́нне, наслади́сѧ є҆сѝ.

И҆ ны́нѣ, пра́здника, гла́съ є҃. Подо́бенъ: Собезнача́льное сло́во:

I҆ѡакíмъ и҆ а҆́нна торжествꙋ́ютъ, по бз҃ѣ бо досто́йнѡ бл҃года́ть ѡ҆брѣто́ша, и҆ роди́ша пло́дъ, бг҃опрiѧ́тенъ хра́мъ, дв҃ꙋ и҆ чⷭ҇тꙋю мт҃рь бж҃iю, є҆ди́нꙋ бл҃гослове́ннꙋю, молѧ́щꙋюсѧ непреста́ннѡ, спасти́сѧ дꙋша́мъ на́шымъ.

Пѣ́снь д҃. I҆рмо́съ:

Ѹ҆слы́шахъ, гдⷭ҇и, слꙋ́хъ твоегѡ̀ смотре́нiѧ, и҆ просла́вихъ тѧ̀, є҆ди́не чл҃вѣколю́бче.

Воспѣва́емъ тѧ̀, гдⷭ҇и, вѣ̑рнымъ спаси́тельное приста́нище, пода́вшаго всѣ̑мъ, тебѐ ро́ждшꙋю.

Тѧ̀, бг҃оневѣ́сто, похвалꙋ̀ всѣ̑мъ хрⷭ҇то́съ ꙗ҆вѝ и҆ держа́вꙋ, пою́щымъ вѣ́рнѡ твоѐ та́инство.

Неискꙋсобра́чнаѧ влⷣчце, твои́ми моли́твами и҆збавлѧ́еми прегрѣше́нiй, благоразꙋ́мнѡ вси́ тѧ ѹ҆блажа́емъ. 

И҆́нъ. I҆рмо́съ:

Неизслѣ́дный бж҃iй совѣ́тъ, є҆́же ѿ дв҃ы воплоще́нiѧ тебѐ вы́шнѧгѡ, прⷪ҇ро́къ а҆ввакꙋ́мъ ѹ҆смотрѧ́ѧ зовѧ́ше: сла́ва си́лѣ твое́й, гдⷭ҇и.

Терпи́ши на мно́ги днѝ до́блественнѡ, сла́внаѧ, поще́нiе ꙗ҆́кѡ безпло́тна, не́мощь твою̀ ѹ҆крѣплѧ́ющꙋ хрⷭ҇тꙋ̀ всеси́льною во́лею, и҆ бжⷭ҇твенною пита́ющꙋ тѧ̀ благода́тiю.

Ви́ждь смире́нiе и҆ пла́чь, ви́ждь мою̀ ско́рбь, и҆ ѡ҆блегчѝ грѣха̀ тѧжча́йшее бре́мѧ, ѳеодѡ́ра вопiѧ́ше къ є҆ди́номꙋ спастѝ могꙋ́щемꙋ.

Ловле́нiемъ запе́ншаго тѧ̀ ле́стнѡ, тꙋ́чами твои́хъ сле́зъ потопи́вши, ловле́нiемъ побѣди́ла є҆сѝ ловѧ́щаго дꙋ́шы, въ приста́нищи бл҃года́тiю бжⷭ҇твенною покрыва́ема, сла́внаѧ.

Бг҃оро́диченъ:

Всепречꙋ́днаѧ мт҃и бж҃iѧ, возсiѧ́й мѝ покаѧ́нiѧ лꙋчꙋ̀, разорѝ мра́къ безмѣ́рныхъ мои́хъ sѡ́лъ, лꙋка̑выѧ ѿженѝ, дв҃о, по́мыслы се́рдца моегѡ̀.

И҆́нъ. I҆рмо́съ:

Ѹ҆слы́шахъ, гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀.

Споспѣша́юща и҆мѣ́ѧ побо́рника, въ бжⷭ҇твеннѣй ра́ти гдⷭ҇а, врага̀ ста́раго земны́хъ побѣди́лъ є҆сѝ, ѻ҆́ч҃е, пѡ́двиги твои́ми.

Видѣ́нiемъ прекло́нсѧ ѻ҆́ч҃е, во глꙋбины̑ сокрове́нiй бж҃iихъ, и҆ ѿтꙋ́дꙋ та́йны навы́клъ є҆сѝ тогѡ̀ неизрече́нныѧ.

Возглаше́нiемъ слове́съ твои́хъ трє́бища i҆́дѡльскаѧ па́дахꙋ, мꙋ́дре, и҆ попали́шасѧ чти̑лища пре́лести, ѻ҆гне́мъ велѣ́нiй твои́хъ.

Пла́мень ѹ҆че́нiй твои́хъ, на высо́кое взѧ́тсѧ житiѐ, мꙋ́дре, тебѐ концє́мъ ꙗ҆влѧ́ѧ наста́вника къ бг҃ꙋ непреле́стна. 

Бг҃оро́диченъ:

Ѡ҆скве́рншыѧсѧ страстьмѝ, ѡ҆мы́й бцⷣе, моли́твами твои́ми, и҆ сподо́би ны̀ чи́стыми помышлє́нiи, пѣ́ти твоѐ ржⷭ҇тво̀.

Пѣ́снь є҃. I҆рмо́съ:

Сѣннопи́санный мра́къ гада́нiй разори́въ, и҆ вѣ́рныхъ прибы́тiемъ и҆́стины, бг҃оѻтрокови́цею ѡ҆зари́въ сердца̀, и҆ на́съ свѣ́томъ твои́мъ, хрⷭ҇тѐ, наста́ви.

Воспои́мъ, лю́дiе, всѣ́хъ винꙋ̀, сꙋ́щаго по на́мъ бы́ти вино́внаго: є҆ѧ́же ѻ҆́бразꙋ ра́довахꙋсѧ сподоблѧ́еми прⷪ҇ро́цы, ꙗ҆вле́нное спасе́нiе ѿ тоѧ̀ плодѧ́ще.

Ѿ сꙋ́ха прозѧбе́нiе жезла̀ i҆ере́ева, i҆и҃лю показа̀ проразсꙋжде́нiе: и҆ ны́нѣ свѣ́тлость прозѧ́бшихъ пресла́внѡ свѣ́титъ, ѿ непло́дове всесла́вное рожде́нiе.

И҆́нъ. I҆рмо́съ:

Ѹ҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ твое́й: ты́ бо неискꙋсобра́чнаѧ дв҃о, и҆мѣ́ла є҆сѝ во ѹ҆тро́бѣ надъ всѣ́ми бг҃а, и҆ родила̀ є҆сѝ безлѣ́тнаго сн҃а, всѣ̑мъ воспѣва́ющымъ тѧ̀ ми́ръ подава́ющаѧ.

Ѹ҆диви́шасѧ чи́ни безтѣле́сныхъ, зрѧ́ще тѧ̀ въ тѣлесѝ бре́ннѣмъ, подо́бѧщꙋюсѧ тѣ́хъ житiю̀, и҆ честно́мꙋ пребыва́нiю, и҆ пребори́вшꙋю врага̀, дре́вле подпе́ншаго тѧ̀, ѳеодѡ́ро, ле́стiю.

Sвѣре́й стремлє́нiѧ бг҃ъ тебѣ̀ покорѝ, бл҃года́ть и҆сцѣле́нiй да́въ тебѣ̀, сiѐ проповѣ́даетъ, рꙋко́ю твое́ю и҆зба́вивый снѣде́нiѧ ди́вiѧгѡ sвѣ́рѧ, є҆го́же сокрꙋше́нна и҆сцѣли́ла є҆сѝ, сла́внаѧ.

Пита́еши младе́нца, соверше́ннымъ смы́сломъ, терпѧ́щи лю́тое ѡ҆клевета́нiе, благодарѧ́щи вседержи́телю да́вшемꙋ тебѣ̀ крѣ́пость, и҆ тѧ̀ ѹ҆ди́вльшемꙋ, ѳеодѡ́ро всехва́льнаѧ.

Бг҃оро́диченъ:

Крѣ́пость и҆ ѹ҆твержде́нiе немощна́гѡ моегѡ̀ се́рдца  ты̀ є҆сѝ неискꙋсобра́чнаѧ дв҃о, неѡбори́маѧ стѣна̀ ѿ лица̀ вра́жiѧ, спаса́ющи мѧ̀ ѿ всѣ́хъ лю́тыхъ, побѣжда́ющи полкѝ лю́тагѡ борца̀.

И҆́нъ. I҆рмо́съ:

Просвѣтѝ на́съ повелѣ̑нiи твои́ми, гдⷭ҇и, и҆ мы́шцею твое́ю высо́кою, тво́й ми́ръ пода́ждь на́мъ, чл҃вѣколю́бче.

Свѣ́тъ тѧ̀ ѹ҆́мный ѡ҆зарѝ а҆ѵтоно́ме, и҆ жи́зни сло́во и҆мꙋ́щаго, свѣти́льника всѣ̑мъ концє́мъ ꙗ҆ви́ тѧ.

Глаго́лъ бж҃iй ꙗ҆́кѡ ме́чь и҆звле́къ, ѡ҆полче́нiе ссѣ́клъ є҆сѝ лжеиме́нныѧ мꙋ́дрости, ѻ҆́ч҃е а҆ѵтоно́ме.

Ве́сь вра́жiй тꙋ́лъ стрѣ́лъ и҆стощи́лъ є҆сѝ, и҆ всꙋ́е си́хъ показа́лъ є҆сѝ воѻрꙋжи́вшихсѧ на тѧ̀, бл҃же́нне а҆ѵтоно́ме.

Бг҃оро́диченъ:

Бы́ша нѡ́ваѧ и҆ пресла̑внаѧ, всечⷭ҇тна́ѧ, тобо́ю бо на землѝ бг҃ъ пло́тiю ꙗ҆ви́сѧ, и҆ земнíи ѡ҆божи́хомсѧ.

Пѣ́снь s҃. I҆рмо́съ:

Ко гдⷭ҇ꙋ ѿ ки́та i҆ѡ́на возопѝ: ты́ мѧ возведѝ и҆зъ глꙋбины̀ а҆́да, молю́сѧ, да ꙗ҆́кѡ и҆зба́вителю, во гла́сѣ хвале́нiѧ, и҆́стины же дꙋ́хомъ пожрꙋ̀ тебѣ̀.

Ко гдⷭ҇ꙋ въ ско́рби непло́дства возопи́ша, бг҃ома́тере бг҃омꙋ́дрiи роди́тели: и҆ сiю̀ въ ро́ды родѡ́въ роди́ша, на ѻ҆́бщее спасе́нiе и҆ похвалꙋ̀.

Прiѧ́ша нбⷭ҇ный да́ръ ѿ бг҃а досто́инъ, бг҃ома́тере бг҃омꙋ́дрiи роди́тели, самѣ́хъ херꙋвíмѡвъ превы́шшее носи́ло, сло́ва и҆ зижди́телѧ роди́тельницꙋ.

И҆́нъ. I҆рмо́съ:

Бжⷭ҇твенное сiѐ и҆ всечⷭ҇тно́е соверша́юще пра́зднество, бг҃омꙋ́дрiи, бг҃ома́тере, прiиди́те рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ.

И҆сто́чникъ сле́зъ приносѧ́щи непреста́ннѡ, дрꙋча́щисѧ и҆ стенѧ́щи, запреще́нiе мона́хѡвъ, и҆ ѿлꙋче́нiе, благодарѧ́щи терпи́ши, бг҃облаже́ннаѧ. 

Питiѐ ѿ мо́рѧ и҆мꙋ́щи, ди́вiимъ же бы́лiемъ пита́ющисѧ, со sвѣрьми́ же въ пꙋсты́ни водворѧ́ющисѧ, ꙗ҆́кѡ на нб҃сѝ ѡ҆бита́ла є҆сѝ, досточꙋ́днаѧ.

Ѡ҆пале́нiе со́лнца понесла̀ є҆сѝ, нощнꙋ́ю стꙋ́день терпѣ́ла є҆сѝ, дх҃а бжⷭ҇твеннагѡ согрѣва́ема бл҃года́тiю: тѣ́мъ наслажда́ешисѧ го́рнѧгѡ бл҃же́нства.

Бг҃оро́диченъ:

Бжⷭ҇твеннꙋю ста́мнꙋ, и҆ трапе́зꙋ, хлѣ́бъ жи́зни поне́сшꙋю, недѣ́ланнꙋю ни́вꙋ, го́рꙋ ст҃ꙋ́ю бцⷣꙋ дв҃ꙋ пѣ́сньми сла́вимъ.

И҆́нъ. I҆рмо́съ:

Ѡ҆чи́сти мѧ̀, сп҃се, мнѡ́га бо беззакѡ́нiѧ моѧ̑, и҆ и҆зъ глꙋбины̀ sѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нiѧ моегѡ̀.

Си́ла тѧ̀, мꙋ́дре, ѹ҆тѣ́шителева ѹ҆крѣпѝ, ꙗ҆́коже пре́жде ѹ҆ч҃никѝ, и҆ ѧ҆зы́комъ воѻрꙋжѝ ѻ҆́гненнымъ, а҆ѵтоно́ме, земны̑ѧ просвѣща́ти, ѻ҆гнепопалѧ́ти же нече́стiе.

Младе́нствꙋющꙋ дꙋше́внымъ тѝ мꙋдрова́нiемъ, ѻ҆́ч҃е прпⷣбне, по́двиги па́че є҆стества̀ за проповѣ́данiе и҆ трꙋ́дъ неѡсла́бный благомо́щнѡ прiѧ́лъ є҆сѝ, не́мощiю є҆стества̀ тѣлесѐ.

Положи́лъ є҆сѝ подъ но́ги благочести́выхъ главꙋ̀ вра́жiю, на созда́телѧ вознесе́ннꙋю, вѣ́рою слове́съ воѻрꙋжи́въ на ню̀ сiѧ̑, бл҃года́тiю.

Бг҃оро́диченъ:

И҆сцѣли́ти тобо́ю є҆стества̀ сокрꙋшє́нiѧ, созда́тель и҆ творе́цъ восхотѣ́въ, бцⷣе, подаде́ тѧ врачевство̀ бжⷭ҇твенное, въ не́мощехъ прибѣга́ющымъ тебѣ̀.

Конда́къ пра́здника, гла́съ д҃:

I҆ѡакíмъ и҆ а҆́нна, поноше́нiѧ безча́дства, и҆ а҆да́мъ и҆ є҆́ѵа, ѿ тлѝ сме́ртныѧ свободи́стасѧ, пречⷭ҇таѧ, во ст҃ѣ́мъ ржⷭ҇твѣ̀ твое́мъ: то̀ пра́зднꙋютъ и҆ лю́дiе твоѝ, вины̀  прегрѣше́нiй и҆зба́вльшесѧ, внегда̀ зва́ти тѝ: непло́ды ражда́етъ бцⷣꙋ, и҆ пита́тельницꙋ жи́зни на́шеѧ.

I҆́косъ:

Моли́твами кꙋ́пнѡ и҆ воздыха́нiе, непло́дства и҆ безча́дства, i҆ѡакíма же и҆ а҆́нны благопрiѧ́тное, и҆ во ѹ҆́ши гдⷭ҇ни вни́де, и҆ прозѧбѐ пло́дъ живоно́сенъ мíрꙋ: ѻ҆́въ бо моли́твꙋ на горѣ̀ творѧ́ше, ѻ҆́ва же въ садѣ̀ поноше́нiе ноша́ше: но съ ра́достiю непло́ды ражда́етъ бцⷣꙋ, и҆ пита́тельницꙋ жи́зни на́шеѧ.

Пѣ́снь з҃. I҆рмо́съ:

Кꙋпина̀ въ горѣ̀ ѻ҆гненеѡпа́льнаѧ, и҆ росоно́снаѧ пе́щь халде́йскаѧ, ꙗ҆́вѣ предписа̀ тѧ̀, бг҃оневѣ́сто: бжⷭ҇твенный бо невеще́ственный въ веще́ственнѣмъ чре́вѣ, ѻ҆́гнь неѡпа́льнѡ прiѧ́ла є҆сѝ. тѣ́мже и҆зъ тебє̀ ро́ждшемꙋсѧ пое́мъ: бл҃гослове́нъ є҆сѝ, бж҃е ѻ҆тє́цъ на́шихъ.

Твоѐ въ веще́ственныхъ ꙗ҆вле́нiихъ, законополо́жникъ возбрани́сѧ разꙋмѣ́ти, и҆ вели́кое, пречⷭ҇таѧ, та́инство, не мꙋ́дрствовати земнорє́вностнаѧ, ѻ҆бра́знѡ наказꙋ́емь и҆ногда̀. тѣ́мже ѹ҆ди́вльсѧ чꙋдесѝ, глаго́лаше: бл҃гослове́нъ бг҃ъ ѻ҆тє́цъ на́шихъ.

Го́рꙋ и҆ две́рь небе́снꙋю, и҆ мы́сленнꙋю тѧ̀ лѣ́ствицꙋ бг҃олѣ́пнѡ, ли́къ бжⷭ҇твенный пронаречѐ: ѿ тебє́ бо ка́мень ѿсѣче́сѧ, не рꙋка́ми мꙋ́жескими, и҆ две́рь є҆́юже про́йде гдⷭ҇ь, и҆́же чꙋде́съ бг҃ъ ѻ҆тє́цъ на́шихъ.

И҆́нъ. I҆рмо́съ:

Не послꙋжи́ша тва́ри, бг҃омꙋ́дрiи, па́че созда́вшагѡ, но ѻ҆́гненное преще́нiе мꙋ́жески попра́вше, ра́довахꙋсѧ пою́ще: препѣ́тый ѻ҆тцє́въ гдⷭ҇ь и҆ бг҃ъ благослове́нъ є҆сѝ.

Нестерпи́мыми тѧ̀ ра́нами многоко́зненный вра́гъ ѹ҆дрꙋчѝ, въ привидѣ́нiихъ мечта́ѧсѧ: но тогѡ̀ низложи́ла є҆сѝ сꙋ́етное свирѣ́пство, воспѣва́ющи: ѻ҆тцє́въ на́шихъ бж҃е, бл҃гослове́нъ є҆сѝ. 

Сꙋхȋѧ ро́вы напо́лнила є҆сѝ во́дъ, моли́твами твои́ми, сла́внаѧ, чꙋдодѣ́йствꙋющи ꙗ҆́вѣ, бг҃а велича́ющи, тѧ̀ просла́вльшаго, є҆мꙋ́же взыва́емъ: ѻ҆тцє́въ на́шихъ бж҃е, бл҃гослове́нъ є҆сѝ.

Соверша́ющихъ твою̀ па́мѧть, сла́внаѧ, при́снѡ помина́й со дерзнове́нiемъ мно́гимъ, бг҃а молѧ́щи всеще́драго, є҆мꙋ́же зове́мъ: ѻ҆тцє́въ на́шихъ бж҃е, бл҃гослове́нъ є҆сѝ.

Бг҃оро́диченъ:

Цр҃и́це дв҃о ро́ждшаѧ цр҃ѧ̀ хрⷭ҇та̀, ѹ҆ще́дривши спаси́ мѧ, коле́блема страстьмѝ, вѣ́рою ѹ҆твердѝ, и҆ наста́ви мѧ̀ ко спасе́ннѣй стезѝ, вѣ́рныхъ спасе́нiе.

И҆́нъ. I҆рмо́съ:

Ѿ i҆ꙋде́и доше́дше ѻ҆́троцы, въ вавѷлѡ́нѣ и҆ногда̀, вѣ́рою трⷪ҇ческою пла́мень пе́щный попра́ша, пою́ще: ѻ҆тцє́въ бж҃е, благослове́нъ є҆сѝ.

Сочлени́въ во є҆ди́но благоче́стiѧ ликова̑нiѧ, ѻ҆́ч҃е а҆ѵтоно́ме, вѣ́рою просвѣщє́нныѧ словесы̀ твои́ми, непреста́ннѡ взыва́ти ѹ҆чи́лъ є҆сѝ: ѻ҆тцє́въ на́шихъ бж҃е, бл҃гослове́нъ є҆сѝ.

Неѡсла́бнымъ мꙋ́жествомъ стрѧ́слъ є҆сѝ, мꙋ́чениче, безбо́жныхъ велѣ̑нiѧ, въ дꙋша́хъ ѹ҆тверждє́ннаѧ невѣ́рныхъ, и҆ ѿ ѻ҆снова́нiй сiѧ̑, мꙋ́дре, и҆сто́рглъ є҆сѝ, въ сердца́хъ вѣ́рныхъ бл҃года́ть ѹ҆твержда́ѧ.

Твоегѡ̀ свѧще́нства смѣ́шено пома́занiе, ѻ҆́ч҃е а҆ѵтоно́ме, страда́нiе бжⷭ҇твенно: кро́вь бо тѧ̀ свѣ́тла i҆ера́рха показа̀, вопiю́щымъ вѣ́рнѡ: хрⷭ҇тѐ, бл҃гослове́нъ є҆сѝ.

Бг҃оро́диченъ:

И҆́же ѿ землѝ созда́въ человѣ́ческое є҆стество̀, ꙗ҆́кѡ творе́цъ и҆ бг҃ъ, и҆стлѣ́вшее поновлѧ́етъ, ѿ тебє̀ бг҃ома́ти, сiѐ прiе́мъ, и҆ та́инственнагѡ сподоблѧ́етъ, чⷭ҇таѧ, сынотворе́нiѧ. 

Пѣ́снь и҃. I҆рмо́съ:

Въ пещѝ ѻ҆́трочестѣй проѡбрази́лъ є҆сѝ и҆ногда̀ твою̀ мт҃рь, гдⷭ҇и, ѻ҆́бразъ же сiѧ̀ и҆зъ ѻ҆гнѧ̀ и҆зꙿима́ше, неѡпа́льнѡ входѧ́щыѧ: ю҆́же пое́мъ ꙗ҆́вльшꙋюсѧ тобо́ю концє́мъ дне́сь, и҆ превозно́симъ во всѧ̑ вѣ́ки.

Ꙗ҆́же къ бг҃ꙋ на́шегѡ примире́нiѧ, предꙿѡпредѣле́ннаѧ ски́нiѧ, є҆́же бы́ти ны́нѣ начина́етъ, и҆мꙋ́щи роди́ти сло́ва, на́мъ дебельство́мъ пло́ти ꙗ҆́вльшасѧ. є҆го́же пое́мъ, и҆зъ не сꙋ́щихъ во є҆́же бы́ти тѣ́мъ прiе́мшiи, и҆ превозно́симъ во всѧ̑ вѣ́ки.

Непло́дства преложе́нiе, мiрско́е благи́хъ разрѣшѝ непло́дство, и҆ ꙗ҆́сно чꙋ́до хрⷭ҇та̀ показа̀, къ земны̑мъ прише́дша. є҆го́же пое́мъ, и҆зъ не сꙋ́щихъ во є҆́же бы́ти тѣ́мъ прiе́мшiи, и҆ превозно́симъ во всѧ̑ вѣ́ки.

И҆́нъ. I҆рмо́съ:

Ѻ҆́троки благочести̑выѧ въ пещѝ ржⷭ҇тво̀ бг҃оро́дичо спасло̀ є҆́сть: тогда̀ ѹ҆́бѡ ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑ вѣ́ки.

Ѹ҆мо́мъ чи́стымъ просвѣще́нъ тво́й началово́ждь восхище́нъ бы́въ, ви́дѣ ꙗ҆̀же ѹ҆гото́ва бл҃га̑ѧ тебѣ̀ гдⷭ҇ь, свѣтови́дный ра́й, и҆ неизрече́нный черто́гъ, ѳеодѡ́ро, въ не́мже тѧ̀ подвигополо́жникъ вселѝ жени́хъ.

А҆́гг҃лѡвъ, мч҃никѡвъ и҆ прпⷣбныхъ ли́цы, дꙋшѝ твое́й предначина́юще, сiю̀, къ нбⷭ҇нымъ несо́ша ѻ҆би́телемъ, къ та́мошнемꙋ поко́ю веселѧ́щихсѧ, въ не́мже є҆́сть жили́ще вопiю́щихъ, и҆ превозносѧ́щихъ хрⷭ҇та̀ во вѣ́ки.

Мно́жество мона́шествꙋющихъ собра́вшесѧ, бл҃же́нное погреба́ютъ вѣ́рою тѣ́ло твоѐ, ви́дѣвше бо пресла̑внаѧ, позна́ша и҆зрѧ̑днаѧ: ꙗ҆́кѡ жена̀ тѣ́ломъ, посредѣ̀ мꙋже́й жи́ти благоволи́ла є҆сѝ, рꙋко́ю покрыва́ема всеси́льнагѡ, бг҃омꙋ́драѧ ѳеодѡ́ро. 

Моли́твами всено́щными терпѧ́щи, страсте́й ѹ҆спи́ла є҆сѝ двиза̑нiѧ, ѹ҆снꙋ́ла же є҆сѝ пра́веднымъ сно́мъ подо́бнымъ, и҆ къ зарѝ невече́рнѣй прешла̀ є҆сѝ пою́щи: гдⷭ҇а воспѣва́йте дѣла̀, и҆ превозноси́те є҆го̀ во вѣ́ки.

Бг҃оро́диченъ:

Въ слѣ́дъ тебѐ теко́ша жєны̀, мѵ́ра сладковѡ́ннаѧ чꙋ́вствꙋюще, пречⷭ҇таѧ бг҃оневѣ́сто, ѻ҆трокови́це неискꙋсобра́чнаѧ: и҆зъ ѹ҆тро́бы твоеѧ̀ возсiѧ́вшаго, є҆диноро́днаго сн҃а, и҆ тебѣ̀ сцрⷭ҇твꙋютъ и҆́стиннѡ, воспѣва́юще хрⷭ҇та̀ во вѣ́ки.

И҆́нъ. I҆рмо́съ:

Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстiи, хвали́те и҆ превозноси́те во всѧ̑ вѣ́ки.

Ѹ҆крѣплѧ́ющꙋсѧ тебѣ̀ во хрⷭ҇тѣ̀, мꙋчи́телей крѣ́пость па́даше, бг҃омꙋ́дре: стра́шенъ бо є҆́й дꙋ́хомъ бы́лъ є҆сѝ.

До́блестiю ра́зꙋма пре́лести гнило́е ѡ҆бличи́лъ є҆сѝ, всебл҃же́нне, крѣ́пость въ дѣ́лѣхъ ꙗ҆ви́въ благоче́стiѧ.

Чꙋде́съ твои́хъ рѣ́ки и҆злiѧ́вшесѧ, и҆сцѣле́нiй бе́зднꙋ тѧ̀, ѻ҆́ч҃е, ꙗ҆ви́ша въ мíрѣ, и҆сточа́ющꙋю бл҃года́ть.

Бг҃оро́диченъ:

Препросла́висѧ и҆́стиннѡ, въ зна́менiихъ на землѝ, бл҃года́ть твоѧ̀, дв҃о: стра́ннѡ бо чꙋ́до твоегѡ̀ рожде́нiѧ.

Пѣ́снь ѳ҃. I҆рмо́съ:

Ꙗ҆́же пре́жде со́лнца свѣти́льника бг҃а возсiѧ́вшаго, пло́тски къ на́мъ прише́дшаго, и҆зъ бокꙋ̀ дв҃и́чꙋ, неизрече́ннѡ воплоти́вшаѧ, бл҃гослове́ннаѧ, всечⷭ҇таѧ, тѧ̀, бцⷣꙋ, велича́емъ.

И҆́же непокори̑вымъ лю́демъ и҆зъ ка́мене и҆сточи́въ во́дꙋ, бл҃гопокори̑вымъ же ꙗ҆зы́кѡмъ да́рꙋетъ ѿ чре́слъ непло́дныхъ пло́дъ на весе́лiе на́мъ, тѧ̀ бг҃ома́ти пречⷭ҇таѧ: ю҆́же досто́йнѡ велича́емъ.

Напра́снагѡ дре́внѧгѡ ѿѧ́тельницꙋ ѡ҆сꙋжде́нiѧ, и҆ прама́тере и҆справле́нiе, ю҆́же ро́да къ бг҃ꙋ винꙋ̀ присвое́нiѧ, къ зижди́телю мо́стъ, тѧ̀ бцⷣе велича́емъ. 

И҆́нъ. I҆рмо́съ:

Всѧ́къ земноро́дный да взыгра́етсѧ, дх҃омъ просвѣща́емъ, да торжествꙋ́етъ же безпло́тныхъ ѹ҆мѡ́въ є҆стество̀, почита́ющее свѧще́нное торжество̀ бг҃ома́тере, и҆ да вопiе́тъ: ра́дꙋйсѧ, всебл҃же́ннаѧ бцⷣе, чⷭ҇таѧ приснодв҃о.

Зашла̀ є҆сѝ ꙗ҆́кѡ sвѣзда̀ ѿ мíра прехва́льнаѧ, и҆ возсiѧ́ла є҆сѝ въ премíрнѣй жи́зни, ѡ҆ста́вльши ꙗ҆́кѡ зари̑ на́мъ добродѣ́тєли житiѧ̀ твоегѡ̀, и҆ и҆справлє́нiѧ, сердца̀ всѣ́хъ ѡ҆зарѧ́ющи, вѣ́рнѡ соверша́ющихъ па́мѧть твою̀.

Двє́ри нбⷭ҇ныѧ свѣ́тлѡ ѿверзо́шасѧ, подꙿе́млюще тѧ̀, и҆ перворо́дныхъ ны́нѣ цр҃ковь и҆мѣ́етъ, ликовствꙋ́ющꙋ со и҆збра́нными, приснопа́мѧтнаѧ, свѧще́ннꙋю твою̀ дꙋ́шꙋ, и҆дѣ́же є҆́сть шꙋ́мъ пра́зднꙋющихъ ѳеодѡ́ро, и҆ свѣ́тъ невече́рнiй.

Ѡ҆брѣла̀ є҆сѝ возме́здiе болѣ́зней, ꙗ҆́кѡ надѣ́ѧласѧ є҆сѝ, нбⷭ҇ныѧ че́сти: ѹ҆ста́вила є҆сѝ жела́нiе, ѡ҆брѣ́тши и҆сто́чникъ, бл҃ги́хъ наслажда́ешисѧ, ꙗ҆снѣ́йши и҆ чистѣ́йши жениха̀ зрѧ́щи, ѳеодѡ́ро, ꙗ҆́коже а҆́гг҃ли зрѣ́ти сподо́бишасѧ.

Разрѣше́нiе неꙋдо́бныхъ, и҆збавле́нiе страсте́й, и҆ житiѧ̀ и҆справле́нiе, и҆спросѝ приснопа́мѧтнаѧ, низпосла́ти хва́лѧщымъ тѧ̀, и҆ чⷭ҇тнꙋ́ю па́мѧть соверша́ющымъ твою̀, дерзнове́нiе и҆мꙋ́щи ко гдⷭ҇ꙋ, ѳеодѡ́ро честна́ѧ и҆ достосла́внаѧ.

Бг҃оро́диченъ:

Спаси́ мѧ чⷭ҇таѧ, сп҃са ро́ждшаѧ и҆ всеще́драго, ѹ҆ще́дри раба̀ твоего̀, къ покаѧ́нiѧ пꙋтѝ напра́ви: лꙋка́вагѡ собла́зны ѿ среды̀ ѿженѝ, тогѡ́ же и҆зба́ви мѧ̀ ловле́нiѧ, бцⷣе вѣ́рныхъ помо́щнице.

И҆́нъ. I҆рмо́съ:

Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннiи тобо́ю, дв҃о чи́стаѧ, съ безпло́тными ли́ки тѧ̀ велича́юще.

Лета́ѧ на высотꙋ̀ благоче́стiѧ, добродѣ́тельми  возноша́емь а҆ѵтоно́ме, и҆ хрⷭ҇тꙋ̀ страда́нiемъ, ѻ҆́ч҃е, восте́клъ є҆сѝ.

Болѣ̑зни твоѧ̑ со слеза́ми сѣ́ѧвшесѧ бг҃омꙋ́дре, неѿе́млемыѧ плоды̀ разплоди́ша, ра́дости и҆ сла́вы, сла́дости ꙗ҆́же во хрⷭ҇тѣ̀ i҆и҃сѣ.

Зако́ннѡ вѣнцє́въ, и҆ бжⷭ҇твенныхъ дарова́нiй сподо́бивсѧ, i҆ера́рше а҆ѵтоно́ме, зако́ны бжⷭ҇твенными ѹ҆твержда́еши ны̀, моли́твами твои́ми.

Бг҃оро́диченъ:

Жи́знь и҆ нетлѣ́нiе родила̀ є҆сѝ, дв҃о, побѣди́тели сме́рти сотво́ршаго, бцⷣꙋ вои́стиннꙋ тѧ̀ велича́ющыѧ.

Свѣти́ленъ пра́здника. Подо́бенъ: Дх҃омъ во ст҃и́лищи:

Ѿ непло́дныѧ и҆ ста́рицы, престарѣ́лыѧ а҆́нны, жи́знь и҆ свѣ́тъ возсiѧ̀, всенепоро́чнаѧ ѻ҆трокови́ца, две́рь восто́ка, свѣ́тъ возсiѧ́вшаѧ концє́мъ неизрече́ннѡ: ли́къ соста́вльше ѹ҆блажи́мъ ю҆̀, ꙗ҆́кѡ земны́хъ превы́шшꙋю.

Сла́ва, и҆ ны́нѣ, то́йже.

На стiхо́внѣ стiхи̑ры, гла́съ а҃. Подо́бенъ: Нбⷭ҇ныхъ чинѡ́въ:

Ѿ а҆́нны дне́сь цвѣ́тъ, * са́дъ бг҃ода́нный, бцⷣа прозѧбѐ. * спасе́нiе человѣ́кѡвъ, * и҆зъ неѧ́же всѣ́хъ зижди́тель ро́ждсѧ па́че ѹ҆ма̀, * а҆да́мовꙋ ѡ҆чища́етъ, ꙗ҆́кѡ бл҃гъ, * всю̀ скве́рнꙋ бл҃гостiю.

Стíхъ: Слы́ши дщѝ и҆ ви́ждь, и҆ приклонѝ ѹ҆́хо твоѐ.

Кто̀ дово́льнѡ по досто́инствꙋ * пѣ́ти возмо́жетъ, * ѿ а҆́нны неизрече́ннѡ младе́нствꙋющꙋю дв҃ꙋ; * го́ры ѹ҆́бѡ и҆ хо́лми сла́дость и҆ска́пайте дне́сь: * всѣ́хъ бо жи́знь и҆ ѡ҆чище́нiе * млеко́мъ пита́етсѧ, бцⷣа чⷭ҇таѧ.

Стíхъ: Лицꙋ̀ твоемꙋ̀ помо́лѧтсѧ бога́тiи лю́дстiи.

Пре́жде безча́днаѧ непло́ды, * ражда́етъ всѣ́хъ жи́знь, є҆ди́нꙋ бцⷣꙋ. * весе́лiѧ и҆сполнѧ́етсѧ, * и҆ ра́дꙋетсѧ земно́е є҆стество̀ ны́нѣ человѣ́ческое, * сла́вѧще и҆́стиннꙋю роди́тельницꙋ, * и҆зба́вителѧ i҆и҃са є҆ди́наго гдⷭ҇а. 

Сла́ва, и҆ ны́нѣ, гла́съ и҃:

Въ благознамени́тый де́нь пра́здника на́шегѡ вострꙋ́бимъ дꙋхо́вною цѣвни́цею: ꙗ҆́же бо ѿ сѣ́мене дв҃дова, дне́сь ражда́етсѧ мт҃и живота̀, тмꙋ̀ разрѣша́ющи, а҆да́мово ѡ҆бновле́нiе, и҆ є҆́ѵино воззва́нiе, и҆ нетлѣ́нiѧ и҆сто́чникъ, тлѝ премѣне́нiе: є҆ѧ́же ра́ди мы̀ ѡ҆божи́хомсѧ, и҆ ѿ сме́рти и҆зба́влени бы́хомъ, и҆ возопiи́мъ то́й съ гаврiи́ломъ вѣ́рнiи: ра́дꙋйсѧ, бл҃года́тнаѧ, гдⷭ҇ь съ тобо́ю, тебє̀ ра́ди да́рꙋѧ на́мъ ве́лiю ми́лость.

На лiтꙋргíи: Бл҃жє́нна пра́здника, пѣ́снь з҃-ѧ, и҆ и҃-ѧ, на и҃. Прокíменъ, гла́съ д҃: Ди́венъ бг҃ъ во ст҃ы́хъ свои́хъ, бг҃ъ i҆и҃левъ. Стíхъ: Въ цр҃квахъ благослови́те бг҃а: А҆пⷭ҇лъ къ гала́тѡмъ, зача́ло с҃и: Пре́жде прише́ствiѧ вѣ́ры: А҆ллилꙋ́iа, гла́съ а҃: Терпѧ̀ потерпѣ́хъ гдⷭ҇а, и҆ внѧ́тъ мѝ. Е҆ѵⷢ҇лiе i҆ѡа́нна, зача́ло к҃и: Приведо́ша кни̑жницы: Прича́стенъ: Въ па́мѧть вѣ́чнꙋю бꙋ́детъ првⷣникъ:




