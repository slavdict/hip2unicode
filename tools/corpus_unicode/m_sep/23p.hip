    OCR:

    Библиотека святоотеческой литературы

    http://orthlib.ru







Мѣ́сѧца тогѡ́же въ к҃г-й де́нь.

Ст҃и́телѧ i҆нноке́нтiа, а҆по́стола сиби́ри и҆ а҆ме́рики.

На вели́цѣй вече́рни.

На Гдⷭ҇и воззва́хъ, стiхи̑ры на и҃, гла́съ а҃.

Подо́бенъ: Ѽ, ди́вное чꙋ́до:

Ѽ, пресла́вное чꙋ́до: новоѧвле́нный а҆по́столъ сиби́ри и҆ а҆ме́рики ꙗ҆влѧ́етсѧ на́мъ и҆ моли́твеникъ те́плый къ бг҃ꙋ i҆нноке́нтiй пречꙋ́дный на́мъ быва́етъ. весели́сѧ, ѻ҆би́тель прпⷣбнагѡ се́ргiа, и҆мꙋ́щи въ себѣ̀ мо́щи ст҃и́телѧ, взыгра́йте, правосла́вныхъ мнѡ́жества, преди́внаго i҆нноке́нтiа и҆мꙋ́ще въ бѣда́хъ застꙋ́пника и҆ вопiю́ще къ немꙋ̀: ра́дꙋйсѧ, свѣти́льниче рѡссíйскiѧ землѝ, гдⷭ҇еви моли́сѧ дарова́ти дꙋша́мъ на́шымъ ми́ръ и҆ ве́лiю ми́лость.

Ѽ, ди́вное чꙋ́до: се́ бо вои́стиннꙋ въ рѡссíйстѣй странѣ̀ правосла́вiѧ сто́лпъ непоколеби́мый ра́вно. а҆пⷭ҇тольный i҆нноке́нтiй ꙗ҆влѧ́етсѧ на́мъ, тѣ́мже, бг҃омꙋ́дрыхъ собо́ри, на высотꙋ̀ дꙋ́хомъ возноси́тесѧ, ст҃и́телю вопiю́ще: ра́дꙋйсѧ, а҆по́столе на́шъ, гдⷭ҇еви моли́сѧ дарова́ти дꙋша́мъ на́шымъ ми́ръ и҆ ве́лiю ми́лость.

Ди̑вны твоѧ̑ та̑йны, хрⷭ҇тѐ бж҃е, ꙗ҆́кѡ дарова́лъ є҆сѝ на́мъ но́ваго свѣти́льника вѣ́ры и҆ бл҃гоче́стiѧ, возсiѧ́вшаго на нб҃сѝ цр҃ко́внѣмъ въ ли́цѣ ст҃ы́хъ, бг҃ꙋ ѹ҆годи́вшихъ, а҆по́стола сиби́ри и҆ а҆ме́рики, ст҃и́телѧ i҆нноке́нтiѧ, къ немꙋ́же возопiи́мъ: свѧ́тче бж҃iй, гдⷭ҇еви моли́сѧ дарова́ти дꙋша́мъ на́шымъ ми́ръ и҆ ве́лiю ми́лость.

Дне́сь ликꙋ́ютъ собо́ри вѣ́рныхъ въ па́мѧть твою̀, ст҃и́телю i҆нноке́нтiе, и҆ велегла́снѡ вопiю́тъ: ты̀, любвѐ ра́ди хрⷭ҇то́вы странꙋ̀ свою̀ ѡ҆ста́вивъ, всели́лсѧ є҆сѝ на морски́хъ ѻ҆́стровѣхъ, да просвѣти́ши свѣ́томъ є҆ѵⷢ҇лiа невѣ́дꙋщыѧ хрⷭ҇та̀, и҆дѣ́же а҆пⷭ҇тольски потрꙋди́лсѧ є҆сѝ, ꙗ҆зы́чєскаѧ племена̀ крести́въ, добродѣ́ланiю и҆̀хъ наꙋчи́лъ, человѣ̑ческiѧ ѻ҆бы́чаи ѹ҆краси́лъ є҆сѝ, вопiю́щихъ тѝ: ра́дꙋйсѧ, просвѣти́телю на́шъ, гдⷭ҇еви моли́сѧ дарова́ти дꙋша́мъ на́шымъ ми́ръ и҆ ве́лiю ми́лость.

Твоѐ сла́вѧтъ ѹ҆спе́нiе i҆ера́рхѡвъ собо́ри, и҆́нокѡвъ ли́цы и҆ всѧ̑ ꙗ҆зы́цы, тобо́ю просвѣще́ннiи, ра́дꙋютсѧ земноро́днiи ѡ҆ твое́й сла́вѣ и҆ воспѣва́ютъ: ст҃и́телю хрⷭ҇то́въ i҆нноке́нтiе, гдⷭ҇еви моли́сѧ дарова́ти дꙋша́мъ на́шымъ ми́ръ и҆ ве́лiю ми́лость.

Гла́съ в҃:

Кíими похва́льными вѣнцы̀ вѣнча́емъ ст҃и́телѧ, предстоѧ́щаго на нб҃сѝ бг҃ꙋ, не ѡ҆ставлѧ́ющаго же на́съ дꙋ́хомъ, сщ҃еннопроповѣ́дника бг҃омꙋ́дра, нра́вѡвъ а҆пⷭ҇тольскихъ подража́телѧ, се́й бо вои́стиннꙋ є҆́сть досто́инъ безсме́ртныѧ сла́вы, є҆го́же вѣнча́етъ на нб҃сѝ хрⷭ҇то́съ бг҃ъ на́шъ, и҆мѣ́ѧй ве́лiю ми́лость. 

Кíими пѣ́сненными добро́тами восхва́лимъ i҆нноке́нтiа ст҃и́телѧ, хвалꙋ̀ воспѣ́вшаго посредѣ̀ ро́да невѣ́рныхъ и҆ бг҃опозна́нiемъ мнѡ́гiѧ вразꙋми́вшаго, грѣ̑шныѧ ѿ заблꙋжде́нiй ѿврати́вшаго и҆ а҆́гг҃лѡмъ мно́гꙋ ра́дость сотво́ршаго, се́й вои́стиннꙋ досто́инъ є҆́сть ѹ҆ста̀ бж҃iѧ нарещи́сѧ, прiе́мъ вѣне́цъ на нб҃сѝ ѿ хрⷭ҇та̀ бг҃а на́шегѡ, и҆мꙋ́щагѡ ве́лiю ми́лость.

Кíими пѣ́сньми дꙋхо́вными похва́лимъ ст҃и́телѧ i҆нноке́нтiа, гра́да и҆ркꙋ́тска прозѧбе́нiе, всеѧ̀ сиби́ри ѹ҆добре́нiе, а҆ме́рики просвѣти́телѧ и҆ всеѧ̀ рѡссíи ѹ҆краше́нiе, но́ваго чꙋдотво́рца, безме́зднаго врача̀, є҆го́же прославлѧ́етъ хрⷭ҇то́съ бг҃ъ на́шъ, и҆мѣ́ѧй ве́лiю ми́лость.

Сла́ва, гла́съ s҃:

Ст҃и́телѧ вели́каго i҆нноке́нтiѧ, во i҆ера́рсѣхъ и҆зрѧ́днаго, въ ликостоѧ́нiи ст҃ы́хъ сла́внаго, въ чꙋдотво́рцѣхъ чꙋ́днаго, а҆рхiере́а ст҃а́го, соше́дшесѧ въ па́мѧть є҆гѡ̀, ѽ празднолю́бцы, пѣ́сненными похвала́ми ѹ҆бл҃жи́мъ, глаго́люще: ра́дꙋйсѧ првⷣне, є҆го́же дꙋша̀ въ рꙋ́цѣ бж҃iи, во свѣ́тѣ пренбⷭ҇нѣмъ: ра́дꙋйсѧ, проповѣ́дниче, просвѣти́вый и҆ наꙋчи́вый ꙗ҆зы́чєскаѧ племена̀: ра́дꙋйсѧ, бл҃же́нне, чи́стый се́рдцемъ, ꙗ҆́снѡ ны́нѣ бг҃а зрѧ́й: ра́дꙋйсѧ, ст҃ы́й, всѣ́хъ ст҃ы́хъ бг҃ꙋ ст҃ѣ́йшемꙋ бл҃гоꙋгоди́вый: ра́дꙋйсѧ, до́брый ра́бе гдⷭ҇ень, вше́дый въ ра́дость гдⷭ҇а своегѡ̀, є҆мꙋ́же ны́нѣ моли́сѧ ѡ҆ чтꙋ́щихъ всечⷭ҇тнꙋ́ю па́мѧть твою̀. 

И҆ ны́нѣ, бг҃оро́диченъ, гла́съ то́йже:

Кто̀ тебѐ не ѹ҆бл҃жи́тъ, прест҃а́ѧ дв҃о; кто́ ли не воспое́тъ твоегѡ̀ пречⷭ҇тагѡ рожⷭ҇тва̀; безлѣ́тнѡ бо ѿ ѻ҆ц҃а̀ возсiѧ́вый сн҃ъ є҆диноро́дный, то́йже ѿ тебѐ, чⷭ҇тыѧ про́йде, неизрече́ннѡ вопло́щьсѧ: є҆стество́мъ бг҃ъ сы́й и҆ є҆стество́мъ бы́въ человѣ́къ на́съ ра́ди, не во двою̀ лицꙋ̑ раздѣлѧ́емый, но во двою̀ є҆стествꙋ̑ несли́тнѡ познава́емый. того̀ молѝ, чⷭ҇таѧ всебл҃же́ннаѧ, поми́ловатисѧ дꙋша́мъ на́шымъ.

Вхо́дъ. Прокíменъ днѐ. И҆ чтє́нiѧ трѝ.

Пи́сана на л. ѯ҃з.

На лiтíи стiхи̑ры, гла́съ и҃:

Прiиди́те, правосла́вныхъ собо́ри, принеси́те ны́нѣ пѣ́нiе и҆ моле́нiе своемꙋ̀ просвѣти́телю, то́й бо нача́токъ бы́сть про́повѣди бж҃е́ственныѧ, є҆́юже мнѡ́гiѧ приве́дъ ко хрⷭ҇тꙋ̀, є҆мꙋ́же, а҆́ще и҆ на нб҃сѣ́хъ предстои́тъ, ѻ҆ба́че и҆ земна̑ѧ посѣща́етъ и҆ ны́нѣ съ на́ми спра́зднꙋетъ и҆ возвеселѧ́етъ сѡ́бранныѧ лю́ди своѧ̑, зри́тъ покланѧ́ющыѧсѧ ст҃о́мꙋ ѻ҆́бразꙋ є҆гѡ̀ и҆ слы́шитъ моли̑твы молѧ́щихсѧ, вопiю́щихъ къ немꙋ̀: ст҃и́телю ѻ҆́тче i҆нноке́нтiе, бꙋ́ди съ на́ми, и҆ никто́же на ны̀.

Сла́ва, и҆ ны́нѣ, гла́съ то́йже:

Твоѝ рабѝ, влⷣчце, въ цр҃кви твое́й вѣ́рою предстоѧ́ще, твоеѧ̀ ѡ҆жида́емъ ми́лости: посѣтѝ на́ше смире́нiе, ст҃ы́мъ твои́мъ покро́вомъ защитѝ на́съ ѿ всѧ́кагѡ sла̀, бꙋ́ди съ на́ми, и҆ никто́же на ны̀. 

На стiхо́внѣ стiхи́ры, гла́съ є҃.

Подо́бенъ: Ра́дꙋйсѧ:

Ра́дꙋйсѧ, i҆ера́рше хрⷭ҇то́въ, вели́кiй ѹ҆го́дниче бж҃iй, слꙋжи́телю бж҃е́ственныхъ та́инъ досто́йный, чтⷭ҇ый и҆ честны́й сосꙋ́де ст҃а́гѡ дх҃а, носи́вый бг҃а въ се́рдцѣ твое́мъ вы́нꙋ, во ѹ҆стѣ́хъ же бл҃года́ть и҆злива́ющꙋюсѧ и҆мѣ́вый, па́стырю до́брый, ѹ҆чи́телю премꙋ́дрый, наста́вниче и҆зрѧ́дный, ко́рмчiй кораблѧ̀ цр҃ко́внагѡ и҆скꙋ́сный, прави́телю чꙋ́дный, пꙋтеводи́телю и҆звѣ́стный, ст҃и́телю ѻ҆́тче i҆нноке́нтiе, молѝ хрⷭ҇та̀ бг҃а спасти́сѧ дꙋша́мъ на́шымъ.

Стíхъ: Ѹ҆ста̀ моѧ̑ возглаго́лютъ премꙋ́дрость и҆ поꙋче́нiе се́рдца моегѡ̀ ра́зꙋмъ.

Ра́дꙋйсѧ, сщ҃е́ннаѧ главо̀, добро́то престо́ла а҆рхiере́йска, i҆ера́рхѡвъ похвало̀, весе́лiе люде́й вѣ́рныхъ, ра́дованiе печа́льныхъ, цѣле́бниче больны́хъ, помо́щниче безпо́мѡщнымъ, и҆сто́чниче неѡскꙋ́дный къ тебѣ̀ прибѣга́ющымъ, и҆́мже почерпа́емъ ѿ хрⷭ҇та̀ бг҃а ве́лiю ми́лость.

Стíхъ: Сщ҃е́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнiи твоѝ возра́дꙋютсѧ.

Ра́дꙋйтесѧ, правосла́вныхъ собо́ри, прославлѧ́юще па́мѧть ст҃и́телѧ i҆нноке́нтiа, а҆пⷭ҇тольски въ сиби́ри и҆ а҆ме́рикѣ потрꙋ́дившагѡсѧ, тмꙋ̀ нече́стiѧ ѿгна́вшагѡ, свѣ́тъ же вѣ́ры въ ро́дѣхъ возсiѧ́вшагѡ, защи́тника и҆ застꙋ́пника, стѣно́ю моли́твъ свои́хъ крѣ́пцѣ вѣ́рныхъ ѡ҆гражда́ющагѡ, бг҃ꙋ ѡ҆ на́съ предста́тельствꙋющагѡ и҆ молѧ́щагѡсѧ, да прiе́млемъ ве́лiю ми́лость. 

Сла́ва, гла́съ в҃:

Ст҃и́телю бг҃омꙋ́дре i҆нноке́нтiе! ты̀ ра́бъ бл҃гíй и҆ вѣ́рный ѹ҆ гдⷭ҇а бы́лъ є҆сѝ, не сокры́въ въ землѣ̀ да́нный тебѣ̀ ѿ негѡ̀ тала́нтъ, но, ѹ҆чѧ̀ и҆ творѧ̀, ѹ҆мно́жилъ є҆сѝ є҆го̀, тѣ́мже, вма́лѣ вѣ́ренъ бы́въ, надъ мно́гимъ поста́вленъ є҆сѝ ѿ нбⷭ҇нагѡ домовлⷣки, є҆го́же молѝ ѡ҆ чтꙋ́щихъ съ вѣ́рою па́мѧть твою̀.

И҆ ны́нѣ, бг҃оро́диченъ, гла́съ то́йже:

Всѐ ѹ҆пова́нiе моѐ на тѧ̀ возлага́ю, мт҃и бж҃iѧ, сохрани́ мѧ подꙿ кро́вомъ твои́мъ.

Тропа́рь, гла́съ а҃:

Во всѧ̑ страны̑ полꙋ́нѡщныѧ и҆зы́де вѣща́нiе твоѐ, ꙗ҆́кѡ прiе́мшыѧ сло́во твоѐ, и҆̀хже бг҃олѣ́пнѡ наꙋчи́лъ є҆сѝ, невѣ́дꙋщыѧ хрⷭ҇та̀ свѣ́томъ є҆ѵⷢ҇лiа просвѣти́лъ є҆сѝ, человѣ́чєскiѧ ѻ҆бы̑чаи ѹ҆краси́лъ є҆сѝ, рѡссíйскаѧ похвало̀, ст҃и́телю ѻ҆́тче на́шъ i҆нноке́нтiе, молѝ хрⷭ҇та̀ бг҃а спасти́сѧ дꙋша́мъ на́шымъ.

И҆́нъ тропа́рь, гла́съ г҃:

Пе́рвый ѹ҆чи́тель пре́жде тє́мнымъ ꙗ҆зы́чєскимъ племена́мъ, пе́рвый возвѣсти́телъ и҆̀мъ пꙋтѝ спаси́тельнагѡ, а҆пⷭ҇тольски потрꙋди́выйсѧ въ просвѣще́нiи сиби́ри и҆ а҆ме́рики, ст҃и́телю ѻ҆́тче на́шъ i҆нноке́нтiе, влⷣкꙋ всѣ́хъ молѝ ми́ръ вселе́ннѣй дарова́ти и҆ дꙋша́мъ на́шымъ ве́лiю ми́лость.

И҆ ны́нѣ, бг҃оро́диченъ.



На ѹ҆́трени.

По а҃-мъ стiхосло́вiи сѣда́ленъ, гла́съ г҃:

Но́вый свѣти́льникъ цр҃кви хрⷭ҇то́вой ꙗ҆ви́лсѧ є҆сѝ, ст҃и́телю i҆нноке́нтiе, и҆ моли́твенникъ те́плый, ꙗ҆́кѡ  и҆ по сме́рти неѿстꙋ́пнѡ дꙋ́хомъ на́съ посѣща́еши. тѣ́мже и҆ припа́даемъ къ тебѣ̀, ст҃ы́й а҆пⷭ҇толе на́шъ, молѝ ѡ҆ на́съ, любо́вiю па́мѧть твою̀ почита́ющихъ, да и҆зба́вимсѧ ѿ всѣ́хъ sѡ́лъ моли́твами твои́ми.

Сла́ва, и҆ ны́нѣ, бг҃оро́диченъ:

Бг҃ора́дованнаѧ влⷣчце, ст҃и́телємъ ѹ҆добре́нiе, пра́вєднымъ ѹ҆твержде́нiе и҆ прпⷣбнымъ всѣ̑мъ похвало̀, сп҃си́ ны ѿ бѣ́дъ, и҆ скорбе́й, и҆ лю́тыхъ прегрѣше́нiй предста́тельствомъ и҆ моли́твами твои́ми.

По в҃-мъ стiхосло́вiи, сѣда́ленъ, гла́съ и҃:

Премꙋ́дрости сокро́вище бы́въ, ст҃и́телю i҆нноке́нтiе, сердца̀ невѣ́рныхъ люде́й ѹ҆че́нiемъ твои́мъ просвѣти́лъ є҆сѝ, бл҃гоче́стiѧ сѣ́мена насади́въ, тѣ́мже тѧ̀ всѝ, ꙗ҆́кѡ ѹ҆чи́телѧ премꙋ́дра, ѹ҆бл҃жа́емъ и҆ мо́лимъ: моли́сѧ хрⷭ҇тꙋ̀, є҆мꙋ́же ѿ ю҆́ности порабо́талъ є҆сѝ, и҆зба́вити на́съ ѿ навѣ̑тъ вра́жiихъ и҆ сп҃сти́сѧ дꙋша́мъ на́шымъ.

Сла́ва, и҆ ны́нѣ, бг҃оро́диченъ:

Моли́твꙋ прiимѝ ѿ на́съ, въ кро́въ тво́й, пречⷭ҇таѧ дв҃о, прибѣга́ющихъ, не преста́й молѧ́щи чл҃вѣколю́бца сп҃сти́сѧ рабѡ́мъ твои̑мъ.

По полѷеле́и сѣда́ленъ, гла́съ д҃:

Ѿ ю҆́ности добродѣ́тели прилѣжа́въ, сосꙋ́дъ дх҃а ст҃а́гѡ, ст҃и́телю i҆нноке́нтiе, бы́лъ є҆сѝ, ѿ негѡ́же и҆ премꙋ́дрости навы́къ, наꙋчи́лъ є҆сѝ человѣ́ки хрⷭ҇тꙋ̀ вѣ́ровати. є҆го́же молѝ сп҃стѝ всѣ́хъ, любо́вiю тѧ̀ почита́ющихъ.

Сла́ва, и҆ ны́нѣ, бг҃оро́диченъ:

Моли́твами, сп҃се, пречтⷭ҇ыѧ твоеѧ̀ мт҃ре и҆ ст҃а́гѡ равноапⷭ҇тольнагѡ i҆нноке́нтiа ми́лѡсти твоѧ̑ на́мъ  низпослѝ бога́тнѡ и҆ ми́ръ тво́й пода́ждь лю́демъ твои̑мъ.

Та́же степє́нна, а҃-й а҆нтiфѡ́нъ д҃-гѡ гла́са.

Прокíменъ, гла́съ д҃: Ѹ҆ста̀ моѧ̑ возглаго́лютъ премꙋ́дрость и҆ поꙋче́нiе се́рдца моегѡ̀ ра́зꙋмъ.

Стíхъ: Ѹ҆слы́шите сiѧ̑, всѝ ꙗ҆зы́цы, внꙋши́те, всѝ, живꙋ́щiи по вселе́ннѣй.

Е҆ѵⷢ҇лiе ѿ i҆ѡа́нна, зача́ло л҃є ѿ полꙋ̀.

По н҃-мъ ѱалмѣ̀ стiхи́ра, гла́съ s҃:

Ты̀ є҆сѝ па́стырь до́брый, взыска́вый заблꙋ́ждшыѧ и҆ поги́бшыѧ дꙋ́шы ѡ҆брати́вый, кѡ́злища во ѻ҆́вцы претвори́вый и҆ во хрⷭ҇то́вꙋ приведы́й ѧ҆̀ ѡ҆гра́дꙋ, тѣ́мже дне́сь, лю́дiе твоѝ, въ па́мѧть твою̀ соше́дшесѧ, є҆диногла́снѡ восхвалѧ́емъ тѧ̀, глаго́люще: ра́дꙋйсѧ, ст҃и́телю бж҃iй i҆нноке́нтiе, пе́рвый камча́тскiй, кꙋри́льскiй и҆ а҆леꙋ́тскiй а҆рхiере́ю: ра́дꙋйсѧ, проповѣ́дниче вѣ́ры и҆ ѻ҆́бразе до́брыхъ дѣ́лъ: ра́дꙋйсѧ, странѣ̀ на́шей ѹ҆твержде́нiе: ра́дꙋйсѧ, ѹ҆чи́телю, наꙋчи́вый ꙗ҆зы́чєскаѧ племена̀ покланѧ́тисѧ въ трⷪ҇цѣ є҆ди́номꙋ бг҃ꙋ ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, є҆мꙋ́же ны́нѣ предстоѧ̀ со ст҃и́тели и҆ а҆пⷭ҇толы, моли́сѧ ѡ҆ сп҃се́нiи пра́зднꙋющихъ ст҃ꙋ́ю и҆ всечⷭ҇тнꙋ́ю па́мѧть твою̀.

Канѡ́нъ ст҃и́телю, є҆гѡ́же краегране́сiе: Ѿ гдⷭ҇а стопы̑ человѣ́кꙋ и҆справлѧ́ютсѧ.

Гла́съ и҃.

Пѣ́снь а҃.

I҆рмо́съ: Ди́вномꙋ бг҃ꙋ вєли́чiѧ принесе́мъ, и҆ великолѣ́пнѡ съ на́ми да воспое́тъ землѧ̀ и҆ не́бо ꙗ҆́сно сла́вꙋ є҆гѡ̀. 

Ѿве́рземъ ѹ҆ста̀ похва̑льнаѧ, ѹ҆ѧсни́мъ ꙗ҆зы́къ въ па́мѧти, всѝ вѣ́рнiи, но́ваго рѡссíйскаго свѣти́льника, а҆по́стола сиби́ри и҆ а҆ме́рики, ст҃и́телѧ i҆нноке́нтiа, и҆ съ ни́мъ ди́вномꙋ бг҃ꙋ вєли́чiѧ принесе́мъ, и҆ воспое́мъ сла́вꙋ є҆гѡ̀.

Гдⷭ҇ню гла́сꙋ, призва́вшемꙋ просвѣти́ти лю́ди, во тмѣ̀ сѣдѧ́щыѧ, послꙋшли́въ бы́лъ є҆сѝ, странꙋ̀ свою̀ ѡ҆ста́вивъ, да́льнемꙋ и҆ трꙋ́дномꙋ пꙋтѝ вда́лсѧ є҆сѝ и҆, дости́гъ къ а҆леꙋ́тскимъ ѻ҆стровѡ́мъ, та́мѡ а҆по́стольски потрꙋди́лсѧ є҆сѝ, вєли́чiѧ ди́вномꙋ бг҃ꙋ приносѧ̀ и҆ воспѣва́ѧ сла́вꙋ є҆гѡ̀.

Ѻ҆те́цъ и҆ ѹ҆чи́тель бы́лъ є҆сѝ а҆леꙋ́тѡмъ, свѣ́томъ є҆ѵⷢ҇лiа тѣ́хъ просвѣти́въ, наꙋчи́лъ є҆сѝ и҆̀хъ плинѳодѣ́ланiю, каменозда́тельствꙋ и҆ и҆ны̑мъ хꙋдо́жествѡмъ и҆ съ по́мощiю и҆́хъ хра́мъ въ че́сть вознесе́нiѧ гдⷭ҇нѧ воздви́глъ є҆сѝ, ѡ҆ст҃и́лъ є҆сѝ є҆го̀, да всѝ прино́сѧтъ въ не́мъ вєли́чiѧ бг҃ꙋ, ди́вномꙋ во ст҃ы́хъ, и҆ пою́тъ сла́вꙋ є҆гѡ̀.

Бг҃оро́диченъ:

Сп҃си́тельное є҆сѝ приста́нище и҆ покро́въ призыва́ющихъ тѧ̀, бг҃ороди́тельнице пречⷭ҇таѧ, тѣ́мже ѿ дꙋшѝ призыва́емъ тѧ̀ те́плѣ: влⷣчце, сп҃си́ ны и҆ наꙋчѝ на́съ ди́вномꙋ бг҃ꙋ вєли́чiѧ приноси́ти и҆ воспѣва́ти сла́вꙋ є҆гѡ̀.

Пѣ́снь г҃.

I҆рмо́съ: Ѹ҆подо́би мѧ̀, хрⷭ҇тѐ, ѹ҆́мнѡ горѣ̀ сiѡ́нстѣй, возвы́сивый и҆ ѹ҆тверди́вый въ наде́жди ѡ҆ тебѣ̀ и҆ и҆ска́павый ро́сꙋ бл҃года́ти, чл҃вѣколю́бче. 

Подража́тель любвѐ ѻ҆ц҃а̀ нбⷭ҇нагѡ, ꙗ҆́кѡ сн҃ъ любвѐ, въ любвѝ пребыва́ѧй, любо́вiю хрⷭ҇то́вою возлюби́лъ є҆сѝ ча̑да твоѧ̑, ст҃и́телю i҆нноке́нтiе, просвѣще́нiѧ и҆́хъ ра́ди въ ма́лѣмъ кораблецѣ̀, волна́ми морски́ми ѡ҆бꙋрева́емь, преплыва́лъ є҆сѝ ѿ ѻ҆́строва на ѻ҆́стровъ, проповѣ́дꙋѧ хрⷭ҇та̀: мнѡ́гiѧ жи́тели прибре́жiѧ бе́рингова мо́рѧ крести́лъ є҆сѝ и҆ моли́лсѧ є҆сѝ ѡ҆ ни́хъ, ꙗ҆́кѡ да и҆ска́паетъ на ни́хъ ро́сꙋ бл҃года́ти своеѧ̀ чл҃вѣколю́бецъ.

Ѻ҆́стровъ си́тхъ а҆пⷭ҇тольскими твои́ми трꙋды̀, ст҃и́телю i҆нноке́нтiе, хва́литсѧ, та́мѡ бо пле́мѧ колоше́й просвѣти́лъ є҆сѝ и҆ хра́мъ во и҆́мѧ а҆рха́гг҃ла мiхаи́ла воздви́глъ є҆сѝ, въ не́мже и҆ до ны́нѣ возно́ситсѧ моле́нiе гдⷭ҇ꙋ бг҃ꙋ, и҆сточи́вшемꙋ на ни́хъ ро́сꙋ бл҃года́ти своеѧ̀.

Добродѣ́тельми, ꙗ҆́кѡ лꙋча́ми со́лнечными, просвѣти́лъ є҆сѝ небѣ́сныхъ въ да́льнихъ страна́хъ, пѧтьна́десѧть бо лѣ́тъ а҆пⷭ҇тольски трꙋди́лсѧ є҆сѝ на а҆леꙋ́тскихъ ѻ҆стровѣ́хъ, и҆дѣ́же не то́чiю па́стырь и҆ ѹ҆чи́тель, но и҆ строи́тель, и҆ вра́чь, и҆ всѣ̑мъ всѧ̑ въ нꙋ́ждахъ бы́лъ є҆сѝ, да всѧ̑ прiѡбрѧ́щеши и҆ приведе́ши хрⷭ҇тꙋ̀. тѣ́мже ѿ ст҃и́телѧ фiларе́та моско́вскагѡ проро́чески, ꙗ҆́кѡ равноапⷭ҇толъ, пре́жде твоегѡ̀ прославле́нiѧ на землѝ, почте́нъ бы́лъ є҆сѝ и҆ ѿ бг҃а вѣнча́нъ сла́вою на нб҃сѝ, є҆го́же молѝ, да низпосле́тъ и҆ на́мъ ро́сꙋ бл҃года́ти своеѧ̀ чл҃вѣколю́бецъ.

Бг҃оро́диченъ:

А҆рха́гг҃льскꙋю пѣ́снь, є҆́же ра́дꙋйсѧ, тебѣ̀ зове́мъ, бг҃оневѣ́сто, гдⷭ҇ь съ тобо́ю, ра́дꙋйсѧ, ра́досте а҆́гг҃лѡвъ  и҆ всѣ́хъ человѣ́кѡвъ, сла́вѧщихъ тѧ̀, весе́лiе, сп҃сѝ дꙋ́ши пою́щихъ тѧ̀, бг҃оро́дице чⷭ҇таѧ.

Сѣда́ленъ, гла́съ в҃:

Ѻ҆рга́не доброгла́сный, возгремѣ́вый хрⷭ҇то́во є҆ѵⷢ҇лiе лю́демъ сиби́ри и҆ а҆ме́рики и҆ тѣ̑мъ возвѣсти́вый сло́ва бж҃iѧ смотрѣ́нiе, ѹ҆́мъ го́рнiй, до́лѣ жи́тельствꙋѧй и҆ въ нб҃сѣ́хъ бг҃омы́слiемъ пребыва́ѧй, ты̀, ѹ҆правлѧ́ѧ твою̀ па́ствꙋ, ѹ҆мно́жилъ є҆сѝ цр҃кѡ́внаѧ ча̑да ѹ҆сынови́въ ѧ҆̀ нбⷭ҇номꙋ ѻ҆ц҃ꙋ̀, и҆ ны́нѣ, ст҃и́телю i҆нноке́нтiе, моли́сѧ ѡ҆ на́съ, всебл҃же́ннꙋю па́мѧть твою̀ ра́достнѡ пра́зднꙋющихъ.

Сла́ва, и҆ ны́нѣ, бг҃оро́диченъ:

Съ вѣ́рою и҆ любо́вiю притека́ющихъ къ тебѣ̀ и҆ со стра́хомъ пою́щихъ тѧ̀ моли́твенный гла́съ ѹ҆слы́ши, влⷣчце.

Пѣ́снь д҃.

I҆рмо́съ: Всѣ́лъ є҆сѝ на ко́ни, а҆пⷭ҇толы твоѧ̀, гдⷭ҇и, и҆ прiѧ́лъ є҆сѝ рꙋка́ма твои́ма ѹ҆зды̑ и҆́хъ, и҆ сп҃се́нiе бы́сть ѣ҆жде́нiе твоѐ вѣ́рнѡ пою́щымъ: сла́ва си́лѣ твое́й, гдⷭ҇и.

Смотрѣ́нiемъ бж҃iимъ цр҃ковь рꙋ́сскаѧ въ землѝ а҆мерика́нстѣй ка́ѳедрꙋ ст҃и́тельскꙋю ѹ҆чрежда́етъ и҆ тѧ̀ во є҆пⷭ҇копа камча́тскагѡ, кꙋри́льскаго и҆ а҆леꙋ́тскаго поставлѧ́етъ. ты́ же, ст҃и́телю i҆нноке́нтiе, во́ли гдⷭ҇нѣй повинꙋ́ѧсѧ, корми́ло правле́нiѧ прiе́млеши, ди́вномꙋ па́ѵлꙋ, а҆пⷭ҇толꙋ ꙗ҆зы́кѡвъ, подража́ѧ, землѝ ѡ҆бши̑рныѧ ѡ҆бтека́еши, просвѣще́ннꙋю твою̀ па́ствꙋ наꙋча́ѧ пѣ́ти: сла́ва си́лѣ твое́й, гдⷭ҇и.

Трꙋды̀ твои́ми а҆пⷭ҇тольскими просвѣти́лъ є҆́сть гдⷭ҇ь лю́ди, во тмѣ̀ и҆ сѣ́ни сме́ртнѣй сѣдѧ́щыѧ, тѣ́мже,  ꙗ҆́кѡ до́брый па́стырь, ст҃и́телю i҆нноке́нтiе, ѹ҆каза́лъ є҆сѝ и҆̀мъ пꙋ́ть въ црⷭ҇тво нбⷭ҇ное, всѣ́хъ наꙋча́ѧ пѣ́ти: сла́ва си́лѣ твое́й, гдⷭ҇и.

Ѡ҆ тебѣ̀, просвѣти́телѣ свое́мъ, а҆леꙋ́ты и҆ колошѝ возра́довашасѧ и҆, до дне́сь внима́ѧ ѹ҆че́нiю твоемꙋ̀, прино́сѧтъ въ же́ртвꙋ бг҃ꙋ трꙋды̀ рꙋ́къ свои́хъ, бл҃года́рнѡ любо́вiю почита́ѧ тѧ̀, наꙋчи́вшаго и҆̀хъ воспѣва́ти є҆ди́ными ѹ҆сты̀: сла́ва си́лѣ твое́й, гдⷭ҇и.

Бг҃оро́диченъ:

Пыла́ющiй страсте́й пла́мень въ на́съ ѹ҆гасѝ, и҆сто́чникъ сле́зъ да́рꙋй, влⷣчце, ꙗ҆́кѡ да и҆́ми ѿи́мемъ скве́рнꙋ смире́нныхъ дꙋ́шъ на́шихъ и҆ ѡ҆брѧ́щемъ ми́лость, во є҆́же пѣ́ти: сла́ва си́лѣ твое́й, гдⷭ҇и.

Пѣ́снь є҃.

I҆рмо́съ: Повелѣ̑нiѧ твоѧ̑ просвѣще́нiемъ, хрⷭ҇тѐ бж҃е, ꙗ҆́кѡ бл҃гъ, показа́лъ є҆сѝ, занѐ, свѣтода́вче, ѿ но́щи ѹ҆́тренююще, сла́вꙋ возсыла́емъ.

Чистото́ю житiѧ̀ твоегѡ̀ и҆ неꙋста́нными трꙋды̀ твои́ми въ нощѝ невѣ́денiѧ сѣдѧ́щыѧ ꙗ҆зы́ки камча̑тскiѧ корѧ́ки, чꙋ́кчи и҆ тꙋнгꙋ́сы ко свѣ́тꙋ хрⷭ҇то́вꙋ ѡ҆брати́лъ є҆сѝ, ст҃и́телю i҆нноке́нтiе, и҆ наꙋчи́лъ є҆сѝ и҆̀хъ ѹ҆́треневати и҆ сла́вꙋ бг҃ꙋ возсыла́ти.

Е҆ле́емъ любвѐ твоеѧ̀ пома́залъ є҆сѝ лю́ди, на морски́хъ ѻ҆стровѣ́хъ сꙋ́щыѧ, а҆пⷭ҇тольски ѹ҆твержда́ѧ цр҃ковь хрⷭ҇то́вꙋ, въ вѣ́рѣ покланѧ́тисѧ трiеди́номꙋ бг҃ꙋ. сегѡ̀ ра́ди со а҆пⷭ҇толы ра́дꙋешисѧ, прiе́млѧ по́честь бл҃говѣ́стника хрⷭ҇то́ва. 

Лѣ́ности и҆ всѧ́кагѡ мiрска́гѡ пристра́стiѧ въ жи́зни се́й ѹ҆клони́лсѧ є҆сѝ, пло́ть свою̀ трꙋда́ми и҆ по́двигами и҆стни́лъ є҆сѝ, посѣща́ѧ па́ствꙋ свою̀ въ ꙗ҆кꙋ́тскѣ и҆ прiамꙋ́рстѣй странѣ̀, и҆дѣ́же хра́мы бж҃iѧ созда́въ, гра́дъ благовѣ́щенскъ ст҃и́тельскою ка́ѳедрою ѹ҆краси́лъ є҆сѝ и҆, нѡ́выѧ ѻ҆́вцы ста́да хрⷭ҇то́ва поꙋча́ѧ, сло́во бж҃iе на и҆́хъ ꙗ҆зы́ки преве́лъ є҆сѝ: да всѧ́къ ꙗ҆зы́къ, ѿ но́щи ѹ҆́треннюѧ, сла́вꙋ возсыла́етъ бг҃ꙋ.

Бг҃оро́диченъ:

Ѽ бг҃ороди́тельнице, ра́дости пода́тельнице, вѣ́рою сла́вѧщыѧ тѧ̀ и҆ ѿ дꙋшѝ пою́щыѧ тѧ̀ ра́дости неизрече́нныѧ и҆спо́лни и҆ свѣ́та невече́рнѧгѡ сподо́би, дв҃о бг҃облагода́тнаѧ, влⷣчце.

Пѣ́снь s҃.

I҆рмо́съ: Ѿве́рглъ мѧ̀ є҆сѝ во глꙋбины̀ се́рдца морска́гѡ, и҆ ви́дѣхъ чꙋдеса̀ твоѧ̑, гдⷭ҇и.

Въ кораблѝ съ тобо́ю пловꙋ́щiи, въ пꙋчи́нѣ бꙋ́рею потоплѧ́еми, мо́ре, повинꙋ́вшеесѧ тебѣ̀, ви́дѣша и҆ ѹ҆́жасомъ ѡ҆держи́ми бы́ша, тѣ́мже, ѿ бездꙋ́шнагѡ наꙋчи́вшесѧ, ст҃ости твое́й поклони́шасѧ, ст҃и́телю i҆нноке́нтiе, прославлѧ́юще чꙋдеса̀ гдⷭ҇нѧ.

Е҆гда̀ во́лею бж҃iею къ бе́регꙋ ꙗ҆по́нiи приста́лъ є҆сѝ, ст҃и́телю i҆нноке́нтiе, та́мѡ сподви́жникꙋ твоемꙋ̀, равноапⷭ҇тольномꙋ нiкола́ю, бл҃гослове́нiе на трꙋды̀ а҆пⷭ҇тольскiѧ препода́лъ є҆сѝ, ѹ҆тверди́въ въ не́мъ ре́вность бж҃iю просвѣща́ти лю́ди ꙗ҆пѡ́нскiѧ, сегѡ̀ ра́ди и҆ просла̑влена є҆ста̀, ꙗ҆́кѡ благовѣ̑стника хрⷭ҇тѡ́ва. 

Ко́рмчiй и҆скꙋ́сный кораблѧ̀ цр҃ко́внагѡ, чꙋ́днѡ по вода́мъ морски̑мъ преплы́лъ є҆сѝ и҆ въ землѣ̀ непло́днѣй ра́ломъ слове́съ твои́хъ ѡ҆лѧденѣ́вшаѧ люде́й сердца̀ воздѣ́лалъ є҆сѝ, бж҃е́ственное сѣ́мѧ въ ни́хъ всѣ́ѧвъ, пло́дъ кра́сный хрⷭ҇тꙋ̀, ст҃и́телю i҆нноке́нтiе, возрасти́лъ є҆сѝ, взыва́ѧ ко гдⷭ҇ꙋ: на ѻ҆́стровѣхъ морски́хъ ви́дѣхъ чꙋдеса̀ твоѧ̑, гдⷭ҇и.

Бг҃оро́диченъ:

Ѹ҆пова́нiе и҆ наде́жда на́ша ты̀ є҆сѝ, прест҃а́ѧ бг҃оро́дице, сп҃сѝ странꙋ̀ на́шꙋ правосла́внꙋю и҆ лю́ди твоѧ̑, молѧ́щыѧсѧ и҆ и҆́мѧ твоѐ призыва́ющыѧ.

Конда́къ, гла́съ д҃:

И҆́стинный и҆ нело́жный ѹ҆чи́тель бы́лъ є҆сѝ: заповѣ̑даннаѧ бо гдⷭ҇емъ са́мъ сотвори́въ, и҆́мже ѹ҆чи́лъ є҆сѝ и҆ наказа́лъ є҆сѝ ко бл҃гоче́стiю приходѧ̑щаѧ ча̑да, невѣ̑рныѧ вразꙋмлѧ́лъ є҆сѝ позна́ти вѣ́рꙋ и҆́стиннꙋю, просвѣща́ѧ и҆̀хъ ст҃ы́мъ креще́нiемъ. сегѡ̀ ра́ди со а҆пⷭ҇толы ра́дꙋешисѧ, прiе́млѧ по́честь бл҃говѣ́стника хрⷭ҇то́ва.

I҆́косъ:

Пе́рвый сѣ́ѧтель бы́лъ є҆сѝ дꙋхо́вныхъ добродѣ́телей, а҆рхiере́й и҆ ѹ҆чи́тель тобо́ю просвѣщє́ннымъ въ страна́хъ сиби́ри и҆ а҆ме́рики. мнѡ́гiѧ ꙗ҆зы́ки ѿ невѣ́рiѧ въ вѣ́рꙋ хрⷭ҇то́вꙋ приве́лъ є҆сѝ, чⷭ҇тымъ житiе́мъ бг҃ꙋ ѹ҆гожда́ти тѣ́хъ наставлѧ́ѧ. сегѡ̀ ра́ди прославлѧ́емъ тѧ̀, ст҃и́телю i҆нноке́нтiе, ꙗ҆́кѡ бл҃говѣ́стника хрⷭ҇то́ва. 

Пѣ́снь з҃.

I҆рмо́съ: Въ нача́лѣ зе́млю ѡ҆снова́вый и҆ нб҃са̀ сло́вомъ ѹ҆тверди́вый, бл҃гослове́нъ є҆сѝ во вѣ́ки, гдⷭ҇и, бж҃е ѻ҆тє́цъ на́шихъ.

И҆́го хрⷭ҇то́во на ра́мо взе́мъ, послѣ́довалъ є҆сѝ стопа́мъ є҆гѡ̀, а҆пⷭ҇тольски въ да́льней странѣ̀ потрꙋди́лсѧ є҆сѝ, тобо́ю просвѣщє́ннымъ ча́дѡмъ сло́во бж҃iе на ꙗ҆кꙋ́тскомъ ꙗ҆зыкѣ̀ возвѣсти́лъ є҆сѝ, да прославлѧ́ютъ ѻ҆нѝ ѡ҆снова́вшаго зе́млю на вода́хъ, поѧ̀ гдⷭ҇еви: бл҃гослове́нъ є҆сѝ во вѣ́ки, бж҃е ѻ҆тє́цъ на́шихъ.

Слове́снꙋю па́ствꙋ хрⷭ҇то́вꙋ бл҃гово́ннымъ sла́комъ бг҃оꙋго́днѡ воспита́вый и҆ на пра́вый хрⷭ҇топодража́тельнагѡ житiѧ̀ пꙋ́ть бг҃олѣ́пнѡ наста́вивый, врꙋчи́лъ є҆сѝ прее́мникѡмъ твои̑мъ и҆, гдⷭ҇ꙋ и҆зво́лившꙋ, стопы̑ твоѧ̑ въ первопресто́льный гра́дъ москвꙋ̀ напра́вилъ є҆сѝ, поѧ̀ гдⷭ҇еви: бл҃гослове́нъ є҆сѝ во вѣ́ки, бж҃е ѻ҆тє́цъ на́шихъ.

Па́стырски же́злъ прiе́мъ, ст҃и́телю i҆нноке́нтiе, про́мысломъ бж҃iимъ води́мъ бы́лъ є҆сѝ, на престо́лъ моско́вскiй прише́дъ, пра́здникъ ст҃и́телей петра̀, а҆леѯíа, i҆ѡ́ны и҆ фiлíппа ѹ҆чреди́лъ є҆сѝ, и҆, по а҆пⷭ҇толꙋ, всѣ̑мъ всѧ̑ бы́въ, да всѣ́хъ ко хрⷭ҇тꙋ̀ приведе́ши и҆ кꙋ́пнѡ съ ни́ми вопiе́ши: бл҃гослове́нъ є҆сѝ во вѣ́ки, гдⷭ҇и, бж҃е ѻ҆тє́цъ на́шихъ.

Бг҃оро́диченъ:

Ра́дꙋйсѧ, прⷭ҇то́ле гдⷭ҇ень ѻ҆гнезра́чный: ра́дꙋйсѧ, зарѐ невеще́ственнагѡ блиста́нiѧ: ра́дꙋйсѧ, ѻ҆́блаче возсiѧ́вшагѡ со́лнца првⷣнагѡ хрⷭ҇та̀, сп҃са на́шегѡ, є҆мꙋ́же пое́мъ: бл҃гослове́нъ є҆сѝ, гдⷭ҇и, бж҃е ѻ҆тє́цъ на́шихъ. 

Пѣ́снь и҃.

I҆рмо́съ: Покрыва́ѧй вода́ми превы́спрєннѧѧ своѧ̑, полага́ѧй мо́рю предѣ́лъ песо́къ и҆ содержа́й всѧ̑, тѧ̀ пое́тъ со́лнце, тѧ̀ хва́литъ лꙋна̀, тебѣ̀ прино́ситъ пѣ́снь всѧ̀ тва́рь, ꙗ҆́кѡ содѣ́телю всѣ́хъ во вѣ́ки.

А҆рхiере́й сы́й, ст҃и́телю i҆нноке́нтiе, а҆рхiпа́стырємъ на́шымъ въ моли́твахъ спосо́бствꙋй, да пра́вѡ пра́вѧтъ сло́во и҆́стины, цр҃ковь правосла́внꙋю ѡ҆градѝ, странꙋ̀ на́шꙋ сохранѝ, сꙋ́етными и҆ стра́стными помышлє́нiи мѧтꙋ́щiйсѧ ѹ҆́мъ на́шъ и҆сцѣлѝ, разсла́блєннаѧ сердца̀ на̑ша ѹ҆крѣпѝ, вѣ́рꙋ въ на́съ ѹ҆мно́жи, да сла́вимъ содѣ́телѧ всѣ́хъ во вѣ́ки.

Все́льшаѧсѧ въ тѧ̀ бл҃года́ть ст҃а́гѡ дх҃а ст҃и́телѧ тѧ̀ и҆зрѧ́дна на́мъ показа̀, свѣтоно́сными равноапⷭ҇тольныхъ и҆справле́нiй зарѧ́ми цр҃ковь рѡссíйскꙋю свѣ́тлѡ ѡ҆зарѝ, сщ҃еннонача́льниче i҆нноке́нтiе, тѣ́мже дѣ́ло бж҃iе на землѝ соверши́въ, предꙿꙋгото́вавъ же себѐ гдⷭ҇еви, по прiѧ́тiи ст҃ы́хъ та́инъ хрⷭ҇то́выхъ ѡ҆ бз҃ѣ почи́лъ є҆сѝ, да со ст҃ы́ми пое́ши на нб҃сѝ: бл҃гослове́нъ є҆сѝ, гдⷭ҇и, бж҃е ѻ҆тє́цъ на́шихъ, во вѣ́ки.

Любы̀ николи́же ѿпа́даетъ, гл҃го́летъ бжⷭ҇твенный дх҃ъ ѹ҆ста́ми первоверхо́внагѡ а҆пⷭ҇тола па́ѵла, въ чꙋдесѣ́хъ же любвѐ твоеѧ̀ и҆́стина сiѧ̀ и҆звѣсти́сѧ, ст҃и́телю i҆нноке́нтiе, ꙗ҆́кѡ и҆ по сме́рти ча́дѡмъ твои̑мъ ꙗ҆влѧ́ешисѧ и҆ пѣ́ти гдⷭ҇еви поꙋча́еши во всѧ̑ вѣ́ки.

Бг҃оро́диченъ:

Ꙗ҆́же по бл҃года́ти дарова́ннаѧ ѿ бг҃а помо́щнице на́мъ всѣ̑мъ, хрⷭ҇тiа́нѡмъ, того̀ молѝ, всебл҃га́ѧ и҆  непоро́чнаѧ, ꙗ҆́кѡ да пре́зритъ на̑ша безчи́слєннаѧ согрѣшє́нiѧ и҆ и҆зба́витъ пла́меннагѡ томле́нiѧ, и҆ тмы̀ кромѣ́шныѧ, и҆ мꙋ́ки всѧ́кiѧ.

Пѣ́снь ѳ҃.

I҆рмо́съ: Бл҃гослове́нъ гдⷭ҇ь, бг҃ъ i҆и҃левъ, воздви́гнꙋвый ро́гъ сп҃се́нiѧ на́мъ въ домꙋ̀ давíдовѣ, ѻ҆́трока своегѡ̀, въ ни́хже посѣтѝ на́съ восто́къ съ высоты̀ и҆ напра́вилъ ны̀ є҆́сть на пꙋ́ть ми́ра.

Ю҆́же стѧжа́лъ є҆сѝ чⷭ҇тно́ю твое́ю кро́вiю, цр҃кве твоеѧ̀, хрⷭ҇тѐ, ча̑да ѹ҆твердѝ и҆ напра́ви на пꙋ́ть ми́ра, та́кѡ воздыха́лъ є҆сѝ къ сн҃ꙋ бж҃iю, ст҃и́телю ѻ҆́тче на́шъ i҆нноке́нтiе, црⷭ҇твiѧ нбⷭ҇нагѡ є҆щѐ на землѝ сн҃ъ бы́въ.

Тече́нiе воспрiѧ́тъ и҆ пꙋ́ть совершѝ, зе́млю непло́днꙋ моли́твами твои́ми добропло́днꙋ показа̀, ѡ҆ приносѧ́щихъ тебѣ̀ пѣ́нiе сiѐ, ст҃и́телю i҆нноке́нтiе, хрⷭ҇та̀ бг҃а на́шегѡ молѝ, да принесе́мъ покаѧ́нiѧ плоды̀, ꙗ҆́кѡ да посѣти́тъ и҆ на́съ восто́къ съ высоты̀ и҆ напра́витъ стопы̑ на́шѧ на пꙋ́ть ми́ра.

Смотре́нiемъ бж҃iимъ и҆ ст҃и́тельскимъ бл҃гослове́нiемъ рꙋко́ю мое́ю приноси́мое твои̑мъ трꙋдѡ́мъ похвале́нiе, ст҃и́телю i҆нноке́нтiе, не ѿри́ни но прiимѝ и҆ молѝ хрⷭ҇та̀ бг҃а, да и҆зба́витъ мѧ̀ шꙋ́iѧгѡ стоѧ́нiѧ и҆ напра́витъ мѧ̀ на пꙋ́ть ми́ра.

Бг҃оро́диченъ:

Ꙗ҆́кѡ похвалꙋ̀ а҆́гг҃лѡвъ и҆ человѣ́кѡвъ восхвалѧ́емъ тѧ̀ всѝ, дв҃о марíе, и҆ вѣ́рнѡ мо́лимсѧ, всепѣ́таѧ: моле́нiе на́ше прiимѝ и҆ прошє́нiѧ и҆спо́лни. 

Свѣти́ленъ.

Подо́бенъ: Пло́тiю ѹ҆снꙋ́въ:

Пло́тiю, а҆́ще и҆ почи́лъ є҆сѝ, ст҃и́телю i҆нноке́нтiе, но дꙋ́хомъ жи́въ сы́й, въ црⷭ҇твiи невече́рнемъ со хрⷭ҇то́мъ ца́рствꙋеши и҆ мо́лишисѧ є҆мꙋ̀ ѡ҆ призыва́ющихъ тѧ̀ вѣ́рою и҆ любо́вiю.

Сла́ва, и҆ ны́нѣ, бг҃оро́диченъ:

Влⷣчце, дв҃о чтⷭ҇аѧ, и҆зба́ви на́съ лю́тыхъ всѣ́хъ, ѹ҆молѧ́ющи на крⷭ҇тѣ̀ пригвозди́вшаго грѣхѝ на́шѧ, и҆ сподо́би на́съ ѻ҆деснꙋ́ю є҆гѡ̀ ста́ти, є҆гда̀ прiи́детъ во сла́вѣ свое́й.

На хвали́техъ стiхи̑ры на д҃, гла́съ и҃.

Подо́бенъ: Ѽ, пресла́внагѡ чꙋдесѐ:

Бл҃года́ть дꙋхо́внаѧ въ тѧ̀ всели́сѧ ѿ ю҆́ности, и҆ наꙋчи́ тѧ правовѣ́рнымъ смы́сломъ сiѧ́ти, и҆ блиста́ти добродѣ́телей свѣтлостьмѝ, и҆ ѡ҆зарѧ́ти вѣ́рныхъ и҆сполне́нiе, де́мѡнскꙋю же тмꙋ̀ ѿгонѧ́ти, тѣ́мже ꙗ҆́кѡ прича́стника тѧ̀ невече́рнемꙋ свѣ́тꙋ ѹ҆бл҃жа́емъ благоче́стнѡ всѝ, досточꙋ́дне ѻ҆́тче на́шъ, ст҃и́телю i҆нноке́нтiе.

Бл҃года́тiю дꙋхо́вною и҆мѣ́ѧ дꙋ́шꙋ ѡ҆богаще́ннꙋ, стѧжа́лъ є҆сѝ чтⷭ҇ъ по́мыслъ и҆ се́рдце бо́дро, вѣ́рꙋ небла́зненнꙋ и҆ любо́вь вои́стиннꙋ нелицемѣ́рнꙋ, ѿ земли́ же преста́вилсѧ є҆сѝ къ нбⷭ҇нымъ, и҆дѣ́же съ ли́ки пра́ведныхъ водворѧ́ешисѧ, тѣ́мже и҆ чти́мъ тѧ̀ сщ҃е́нными пѣ́сньми и҆ бл҃гоче́стнѡ всѝ сла́вимъ ѹ҆спе́нiе твоѐ, ст҃и́телю i҆нноке́нтiе. 

Бл҃года́тiю дꙋхо́вною а҆леꙋ̑тскаѧ ча̑да просвѣти́въ, стра̑сти i҆́дѡльскiѧ ѿ дꙋ́шъ и҆́хъ ѿгна́лъ є҆сѝ и҆, ст҃ѣ́й трⷪ҇цѣ поклонѧ́тисѧ наꙋчи́въ, селе́нiе то́й преѡчи́щенно содѣ́лалсѧ є҆сѝ, по си́хъ же, въ странꙋ̀ свою̀ возврати́выйсѧ, въ первопресто́льнѣмъ гра́дѣ до́брѣ ст҃и́тельствовалъ є҆сѝ, ко гдⷭ҇ꙋ же ѿше́дъ, во ѻ҆би́тели ст҃ы́ѧ трⷪ҇цы съ прпⷣбнымъ се́ргiемъ, въ хра́мѣ дх҃а ст҃а́гѡ кꙋ́пнѡ съ наста́вникомъ бг҃омꙋ́дрымъ а҆рхiпа́стыремъ фiларе́томъ почива́еши, ст҃и́телю i҆нноке́нтiе, ѻ҆́тче на́шъ.

Ни сла́вы, нижѐ бога́тства возжелѣ́въ, дꙋхо́вное хꙋдо́жество взыска́лъ є҆сѝ, ст҃и́телю, жела́нiемъ є҆́же мно́гихъ просвѣти́ти и҆ ко хрⷭ҇тꙋ̀ привестѝ, є҆́же и҆ полꙋчи́лъ є҆сѝ. тѣ́мже моли́сѧ ко гдⷭ҇ꙋ сп҃стѝ всѧ̑, честнꙋ́ю па́мѧть твою̀ почита́ющыѧ.

Сла́ва, гла́съ то́йже:

Прiиди́те, вѣ́рнiи, просла́вимъ новоѧвле́ннаго ст҃и́телѧ i҆нноке́нтiа, ꙗ҆́кѡ, на нб҃сѝ водворѧ́ѧсѧ, съ ли́ки а҆́гг҃льскими, со ст҃и́тели и҆ а҆пⷭ҇толы ликовствꙋ́етъ, къ немꙋ́же возопiи́мъ: при́сный на́шъ застꙋ́пниче, те́плый ѡ҆ на́съ къ бг҃ꙋ моли́твенниче, сохранѝ ѻ҆те́чество на́ше ѿ вра̑гъ ви́димыхъ и҆ неви́димыхъ, ѹ҆мирѝ мíръ ве́сь ѿ мѧте́жа страсте́й человѣ́ческихъ, ѿимѝ ѿ на́съ всѧ́кꙋю sло́бꙋ, враждꙋ̀ и҆ sлосло́вiе, вкоренѝ въ сердца́хъ на́шихъ ми́ръ, любо́вь и҆ є҆динодꙋ́шiе, во є҆́же бл҃гоꙋгоди́ти на́мъ гдⷭ҇ꙋ и҆ влⷣцѣ живота̀ на́шегѡ, да спасе́тъ дꙋ́шы на́шѧ. 

И҆ ны́нѣ, бг҃оро́диченъ, гла́съ то́йже:

Влⷣчце, прiимѝ моли̑твы ра́бъ твои́хъ и҆ и҆зба́ви на́съ ѿ всѧ́кiѧ нꙋ́жды и҆ печа́ли.

Славосло́вiе вели́кое и҆ ѿпꙋ́стъ.

На лiтꙋргíи:

Бл҃жє́нны ѿ канѡ́на, пѣ́сни г҃-ѧ и҆ s҃-ѧ.

Прокíменъ, гла́съ а҃: Ѹ҆ста̀ моѧ̑ возглаго́лютъ премꙋ́дрость и҆ поꙋче́нiе се́рдца моегѡ̀ ра́зꙋмъ.

Стíхъ: Ѹ҆слы́шите сiѧ̑, всѝ ꙗ҆зы́цы, внꙋши́те, всѝ, живꙋ́щiи по вселе́ннѣй.

А҆пⷭ҇лъ ко є҆вре́ємъ, зача́ло ти҃_i.

Е҆ѵⷢ҇лiе ѿ матѳе́а, зача́ло а҃_i.

Прича́стенъ: Въ па́мѧть вѣ́чнꙋю бꙋ́детъ пра́ведникъ, ѿ слꙋ́ха sла̀ не ѹ҆бои́тсѧ.

Моли́тва.

Ѽ па́стырю до́брый и҆ ѹ҆чи́телю премꙋ́дрый, ѻ҆́бразе бл҃гонра́вiѧ всѣ̑мъ, бл҃гоче́стнѡ жи́ти хотѧ́щымъ, ст҃и́телю ѻ҆́тче на́шъ i҆нноке́нтiе. къ тебѣ̀, ꙗ҆́кѡ ча̑да ко ѻ҆тцꙋ̀, прибѣга́емъ и҆ мо́лимсѧ, помина́ѧ твою̀ любо́вь къ лю́демъ: бꙋ́ди щи́тъ несокрꙋши́мъ ст҃ѣ́й цр҃кви правосла́внѣй и҆ ѻ҆те́чествꙋ на́шемꙋ, а҆рхiерє́и бл҃голѣ́пiемъ ст҃и́тельства и҆ премꙋ́дростiю ѹ҆красѝ, па́стырємъ въ слꙋже́нiи ре́вность да́рꙋй, мона́шествꙋющыѧ къ по́двигѡмъ до́брагѡ тече́нiѧ въ послꙋша́нiи ѹ҆твердѝ, правосла̑внымъ хрⷭ҇тiа́нѡмъ вѣ́рꙋ ст҃ꙋ́ю непоро́чнꙋ соблюстѝ ѹ҆молѝ, мíръ ве́сь  предста́тельствомъ твои́мъ ѹ҆мирѝ. те́плый на́шъ моли́твенниче, всерѡссíйскiй свѣти́льниче, просвѣти́телю сиби́ри и҆ а҆ме́рики, ѡ҆сѣнѝ го́рнимъ бл҃гослове́нiемъ на́съ, въ ско́рбехъ сꙋ́щихъ, и҆ пода́ждь ѹ҆тѣше́нiе и҆ и҆збавле́нiе ѿ болѣ́зней дꙋше́вныхъ и҆ тѣле́сныхъ: и҆спросѝ на́мъ свы́ше дꙋ́хъ кро́тости, цѣломꙋ́дрiѧ, смиренномꙋ́дрiѧ, терпѣ́нiѧ и҆ любвѐ, да про́чее вре́мѧ житiѧ̀ на́шегѡ въ вѣ́рѣ и҆ покаѧ́нiи поживе́мъ и҆ въ жи́зни вѣ́чнѣй бл҃года́рнѣ восхва́лимъ просла́вльшаго тѧ̀ гдⷭ҇а ѻ҆ц҃а̀, и҆ сн҃а, и҆ ст҃а́го дх҃а, трⷪ҇цꙋ є҆диносꙋ́щнꙋю и҆ нераздѣ́льнꙋю, ны́нѣ, и҆ при́снѡ, и҆ во вѣ́ки вѣкѡ́въ. а҆ми́нь.


