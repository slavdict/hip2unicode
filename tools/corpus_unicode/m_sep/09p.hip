    OCR:

    Библиотека святоотеческой литературы

    http://orthlib.ru








Мѣ́сѧца тогѡ́же въ ѳ҃-й де́нь.

Слꙋ́жба и҆́же во ст҃ы́хъ ѻ҆тцꙋ̀ на́шемꙋ ѳеодо́сiю, а҆рхiепⷭ҇кпꙋ черни́говскомꙋ, чꙋдотво́рцꙋ.

На ма́лѣй вече́рни,

на Гдⷭ҇и воззва́хъ стiхи̑ры на д҃, гла́съ s҃.

Подо́бенъ: Всю̀ ѿложи́вше:

Наста̀, бг҃омꙋ́дре ѳеодо́сiе, со́лнца свѣтлѣ́йшiй тво́й пра́здникъ, вѣ̑рныѧ къ весе́лiю созыва́ѧй и҆ лꙋча́ми ра́дости всѣ́хъ просвѣща́ѧй: въ тебѣ́ бо ꙗ҆ви́сѧ сла́ва хрⷭ҇то́ва, сла́ва цр҃кве правосла́вныѧ, ди́вными сiѧ́ющи чꙋдесы̀. тѣ́мже любо́вiю вопiе́мъ тѝ: моли́сѧ ѡ҆ на́съ при́снѡ, ѻ҆́тче сщ҃е́ннѣйшiй. Два́жды.

Е҆гда̀ прiи́де вре́мѧ бг҃омъ предꙿꙋста́вленное, тогда̀ просла́ви тѧ̀ ди́вный во ст҃ы́хъ бг҃ъ: вои́стиннꙋ бо чꙋ́до пресла́вно: на мнѡ́га лѣ́та тѣ́ло твоѐ нетлѣ́нно пребы́сть, и҆ ны́нѣ ꙗ҆ви́сѧ и҆сто́чникъ и҆сцѣле́нiй всѣ̑мъ съ вѣ́рою къ тебѣ̀ притека́ющымъ. сла́ва да́вшемꙋ тѝ  крѣ́пость, сла́ва вѣнча́вшемꙋ тѧ̀, сла́ва дѣ́йствꙋющемꙋ тобо́ю всѣ̑мъ и҆сцѣлє́нiѧ.

Свѣ́тлѡ ликꙋ́етъ ны́нѣ страна̀ рѡссíйскаѧ прославлѧ́ющи ст҃ꙋ́ю па́мѧть твою̀, ѻ҆́тче ст҃и́телю ѳеодо́сiе: тѧ́ бо но́ваго мл҃твенника сiѧ̀ ѡ҆брѣ́те, и҆ те́плаго предста́телѧ ѹ҆ прⷭ҇то́ла бж҃iѧ, ско́раго въ бѣ́дахъ застꙋ́пника и҆ немощны̑мъ врача̀ безме́зднаго. сла́ва дарова́вшемꙋ тѝ бл҃года́ть и҆сцѣле́нiй, сла́ва просла́вльшемꙋ тѧ̀, сла́ва прославлѧ́ющемꙋ тобо́ю ст҃ꙋ́ю цр҃ковь свою̀.

Сла́ва, гла́съ и҆ подо́бенъ то́йже:

Восхва́лимъ дне́сь пѣ́сньми чꙋдотво́рца пресла́внаго, є҆го́же хрⷭ҇то́съ цр҃кви свое́й дарова̀, и҆звѣствꙋ́ѧ и҆́стинꙋ вѣ́ры на́шеѧ правосла́вныѧ, ко ѡ҆бличе́нiю сꙋ́єтнаѧ мꙋ́дрствꙋющихъ и҆ ко вразꙋмле́нiю заблꙋжда́ющихсѧ. ра́дꙋйсѧ, ѻ҆́тче на́шъ ст҃и́телю ѳеодо́сiе, нб҃сѐ цр҃ко́внагѡ sвѣздо̀ пресвѣ́тлаѧ: ра́дꙋйсѧ, землѝ рѡссíйскiѧ чꙋ́днаѧ похвало̀. ра́дꙋйсѧ, всѣ́хъ болѧ́щихъ и҆ скорбѧ́щихъ ско́рый и҆ млⷭ҇тивый ѹ҆тѣ́шителю: ра́дꙋйсѧ, те́плый мл҃твенниче ѡ҆ дꙋша́хъ на́шихъ.

И҆ ны́нѣ, пра́здника и҆лѝ бг҃оро́диченъ.

На стiхо́внѣ стiхи̑ры, гла́съ в҃.

Подо́бенъ: До́ме є҆ѵфра́ѳовъ:

До́мъ дх҃а ст҃а́гѡ ꙗ҆ви́лсѧ є҆сѝ, пребл҃же́нне ѻ҆́тче ѳеодо́сiе, дꙋ́шꙋ и҆ тѣ́ло ѿ страсте́й ѡ҆чи́стивъ, смире́нiемъ же и҆ любо́вiю себѐ ѹ҆краси́въ, ꙗ҆́кѡ досто́йное томꙋ̀ жили́ще.

Стíхъ: Сщ҃е́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнiи твоѝ возра́дꙋютсѧ. 

Ст҃и́телей похвало̀, мона́шествꙋющихъ сла́во, ѻ҆́тче ѳеодо́сiе, предстоѧ̀ прⷭ҇то́лꙋ прест҃ы́ѧ трⷪ҇цы, непреста́ннѡ моли́сѧ ѡ҆ дꙋша́хъ на́шихъ.

Стíхъ: Бл҃же́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀.

Ѹ҆слы́ши молє́нiѧ твои́хъ ча̑дъ, ѻ҆́тче ст҃и́телю ѳеодо́сiе, любо́вiю къ тебѣ̀ притека́ющихъ, и҆ сердє́чнаѧ прошє́нiѧ подава́й чтꙋ́щымъ ст҃ꙋ́ю па́мѧть твою̀.

Сла́ва, гла́съ и҃:

Ѻ҆́тче ст҃и́телю ѳеодо́сiе, кто̀ и҆сповѣ́сть трꙋды̀ и҆ по́двиги твоѧ̑, ꙗ҆̀же любвѐ ра́ди хрⷭ҇то́вы подꙿѧ́лъ є҆сѝ; посто́мъ бо и҆ бдѣ́нiемъ, и҆ мл҃твою непреста́нною, всѧ̑ плотска̑ѧ мꙋдрова̑нiѧ ѹ҆мертви́лъ є҆сѝ: смире́нiемъ же и҆ терпѣ́нiемъ, и҆ любо́вiю къ бли́жнемꙋ, во ѻ҆би́тель дх҃а ст҃а́гѡ себѐ ѹ҆гото́валъ є҆сѝ. тѣ́мже и҆ всели́лсѧ є҆сѝ во ѻ҆би́тєли нбⷭ҇ныѧ, и҆дѣ́же ны́нѣ водворѧ́ѧсѧ, моли́сѧ при́снѡ ѡ҆ дꙋша́хъ на́шихъ.

И҆ ны́нѣ, пра́здника.

А҆́ще нѣ́сть пра́здника, бг҃оро́диченъ: Влⷣчце, прiимѝ:

Тропа́рь, гла́съ д҃:

Преꙋдобре́нъ во а҆рхiере́ехъ, ст҃и́телю ѳеодо́сiе, бы́лъ є҆сѝ свѣти́ло своемꙋ̀ ста́дꙋ, та́же преста́вилсѧ є҆сѝ въ вѣ̑чныѧ ѻ҆би́тєли. ѹ҆молѝ ѹ҆ прⷭ҇то́ла цр҃ѧ̀ сла́вы, и҆зба́витисѧ на́мъ ѿ находѧ́щихъ на ны̀ sѡ́лъ и҆ сп҃сти́сѧ дꙋша́мъ на́шымъ, ст҃е, мл҃твами твои́ми.

Сла́ва, и҆ ны́нѣ: пра́здника.

А҆́ще же нѣ́сть пра́здника: Е҆́же ѿ вѣ́ка ѹ҆тае́нное: 

На вели́цѣй вече́рни,

Бл҃же́нъ мꙋ́жъ, пе́рвый а҆нтiфѡ́нъ.

На Гдⷭ҇и воззва́хъ, стiхи̑ры на и҃: пра́здника на д҃, и҆ ст҃а́гѡ на д҃.

А҆́ще нѣ́сть пра́здника, пє́рвыѧ двѣ̀ стiхи̑ры ст҃а́гѡ глаго́ли по три́жды, тре́тiю же два́жды.

Гла́съ в҃.

Ѻ҆́тче ст҃и́телю ѳеодо́сiе, а҆́ще и҆ въ та́йныхъ по́двизѣхъ тече́нiе соверши́лъ є҆сѝ, ѻ҆ба́че не можа́ше ѹ҆таи́тисѧ ди́вное бл҃гоꙋха́нiе бг҃олюбе́знагѡ смире́нiѧ твоегѡ̀: тѣ́мже и҆ ꙗ҆ви́лсѧ є҆сѝ свѣти́льникъ пресвѣ́тлый, не подꙿ спꙋ́домъ сокрыва́емый, но на свѣ́щницѣ цр҃кве бж҃iѧ поста́вленный и҆ ѿ бг҃а прославлѧ́емый, є҆го́же молѝ ѡ҆ дꙋша́хъ на́шихъ. Два́жды.

Ѻ҆́тче ст҃и́телю ѳеодо́сiе, а҆́ще и҆ возведе́нъ бы́лъ є҆сѝ на прⷭ҇то́лъ ст҃и́тельскiй, ꙗ҆́кѡ мꙋ́жъ бл҃года́ти и҆спо́лненный, ѻ҆ба́че и҆ простотꙋ̀ и҆́ноческагѡ житiѧ̀ сохрани́лъ є҆сѝ, въ до́бромъ послꙋша́нiи ѻ҆тцꙋ̀ твоемꙋ̀ дꙋхо́вномꙋ пребыва́ѧ и҆ всѣ̑мъ ѻ҆́бразъ смире́нiѧ ꙗ҆влѧ́ѧ, по ѻ҆́бразꙋ гдⷭ҇а i҆и҃са, є҆го́же молѝ ѡ҆ дꙋша́хъ на́шихъ.

Ѻ҆́тче бг҃омꙋ́дре ѳеодо́сiе, а҆́ще и҆ не на до́лзѣ па́стырь хрⷭ҇то́вы цр҃кве бы́лъ є҆сѝ, ѻ҆ба́че любо́вь ве́лiю ѿ па́ствы твоеѧ̀ стѧжа́лъ є҆сѝ, всѣ́хъ любо́вiю твое́ю ѡ҆бꙿе́млѧ и҆ скорбѧ́щихъ ѹ҆тѣша́ѧ, си̑рымъ же и҆ вдови́цамъ на по́мощь притека́ѧ. тѣ́мже и҆ по бл҃же́ннѣмъ преставле́нiи твое́мъ, къ тебѣ̀ ꙗ҆́кѡ жи́вꙋ сꙋ́щꙋ притека́юще, скорбѧ́щiи и҆ болѧ́щiи ѻ҆би́лiе  бл҃года́ти прiе́млютъ, сла́вѧще ди́внаго во ст҃ы́хъ свои́хъ хрⷭ҇та̀ бг҃а, є҆го́же молѝ ѡ҆ дꙋша́хъ на́шихъ.

Сла́ва, гла́съ s҃:

Человѣ́че бж҃iй и҆ вѣ́рный ра́бе, слꙋжи́телю гдⷭ҇ень, мꙋ́жꙋ жела́нiй, сосꙋ́де и҆збра́нный ст҃а́гѡ дх҃а, сто́лпе и҆ ѹ҆твержде́нiе цр҃кве, црⷭ҇твiѧ наслѣ́дниче, не премолчѝ молѧ́сѧ ѡ҆ на́съ ко гдⷭ҇ꙋ.

И҆ ны́нѣ, пра́здника.

А҆́ще же нѣ́сть пра́здника, бг҃оро́диченъ: Кто̀ тебє̀ не ѹ҆бл҃жи́тъ:

Вхо́дъ. Прокíменъ днѐ, и҆ чтє́нiѧ трѝ.

При́тчей чте́нiе.

[Главы̑ _i҃, г҃, и҃] Па́мѧть првⷣнагѡ съ похвала́ми, и҆ бл҃гослове́нiе гдⷭ҇не на главѣ̀ є҆гѡ̀. Бл҃же́нъ человѣ́къ, и҆́же ѡ҆брѣ́те премꙋ́дрость, и҆ сме́ртенъ, и҆́же ѹ҆вѣ́дѣ ра́зꙋмъ. Лꙋ́чше бо сiю̀ кꙋпова́ти, не́жели зла́та и҆ сребра̀ сокрѡ́вища. Честнѣ́йшаѧ же є҆́сть ка́менiй многоцѣ́нныхъ: все́ же честно́е недосто́йно є҆ѧ̀ є҆́сть. Долгота́ бо дне́й и҆ лѣ́та живота̀ въ десни́цѣ є҆ѧ̀, въ шꙋ́йцѣ же є҆ѧ̀ бога́тство и҆ сла́ва: ѿ ѹ҆́стъ є҆ѧ̀ и҆схо́дитъ пра́вда, зако́нъ же и҆ млⷭ҇ть на ѧ҆зы́цѣ но́ситъ. Послꙋ́шайте ѹ҆̀бо менѐ, ѽ ча̑да, честна̑ѧ бо рекꙋ̀: и҆ бл҃же́нъ человѣ́къ, и҆́же пꙋти̑ моѧ̑ сохрани́тъ: и҆схо́ди бо моѝ и҆схо́ди живота̀, и҆ ѹ҆готовлѧ́етсѧ хотѣ́нiе ѿ гдⷭ҇а. Сегѡ̀ ра́ди молю̀ ва́съ, и҆ предлага́ю мо́й гла́съ сыновѡ́мъ человѣ́чєскимъ: ꙗ҆́кѡ а҆́зъ, премꙋ́дрость, ѹ҆стро́ихъ совѣ́тъ, и҆ ра́зꙋмъ и҆ смы́слъ а҆́зъ призва́хъ. Мо́й совѣ́тъ и҆ ѹ҆твержде́нiе, мо́й ра́зꙋмъ, моѧ́ же  крѣ́пость. А҆́зъ менѐ лю́бѧщыѧ люблю̀, и҆́щꙋщiи же менѐ ѡ҆брѧ́щꙋтъ бл҃года́ть. Разꙋмѣ́йте ѹ҆̀бо неsло́бивiи кова́рство, ненака́заннiи же прилага́йте сердца̀. Послꙋ́шайте менѐ и҆ па́ки, честна̑ѧ бо рекꙋ̀, и҆ ѿве́рзꙋ ѿ ѹ҆сте́нъ пра̑ваѧ: ꙗ҆́кѡ и҆́стинѣ поꙋчи́тсѧ горта́нь мо́й, мє́рзки же предо мно́ю ѹ҆стны̀ лжи̑выѧ. Съ пра́вдою всѝ глаго́лы ѹ҆́стъ мои́хъ: ничто́же въ ни́хъ стро́потно, нижѐ развраще́нно. Всѧ̑ пра̑ва сꙋ́ть разꙋмѣва́ющымъ, и҆ прѡ́ста ѡ҆брѣта́ющымъ ра́зꙋмъ. Наꙋчꙋ́ бо ва́съ и҆́стинѣ, да бꙋ́детъ ѡ҆ гдⷭ҇ѣ наде́жда ва́ша, и҆ и҆спо́лнитесѧ дх҃а.

При́тчей чте́нiе.

[Главы̑ _i҃, а҃_i] Ѹ҆ста̀ првⷣнагѡ ка́плютъ премꙋ́дрость: ѧ҆зы́къ же непра́веднагѡ поги́бнетъ. Ѹ҆стнѣ̀ мꙋже́й првⷣныхъ ка́плютъ бл҃года̑ти: ѹ҆ста́ же нечести́выхъ развраща́ютсѧ. Мѣ̑рила льсти̑ваѧ ме́рзость предꙿ гдⷭ҇емъ: вѣ́съ же пра́ведный прiѧ́тенъ є҆мꙋ̀. И҆дѣ́же а҆́ще вни́детъ досажде́нiе, та́мѡ и҆ безче́стiе: ѹ҆ста́ же смире́нныхъ поꙋча́ютсѧ премꙋ́дрости. Соверше́нiе пра́выхъ наста́витъ и҆̀хъ, и҆ поползнове́нiе ѿрица́ющихсѧ ѹ҆пасе́тъ и҆̀хъ. Не по́льзꙋютъ и҆мѣ̑нiѧ въ де́нь ꙗ҆́рости: пра́вда же и҆зба́витъ ѿ сме́рти. Ѹ҆́меръ првⷣный ѡ҆ста́ви раска́ѧнiе: нарꙋ́чна же быва́етъ и҆ посмѣѧ́тельна нечести́выхъ па́гꙋба. Пра́вда непоро́чнагѡ и҆справлѧ́етъ пꙋти̑, въ нече́стiе же па́даетъ непра́вда. Пра́вда мꙋже́й пра́выхъ и҆зба́витъ и҆̀хъ: безсовѣ́тiемъ же плѣнѧ́ютсѧ беззако́ннiи. Сконча́вшꙋсѧ мꙋ́жꙋ првⷣнꙋ, не поги́бнетъ наде́жда: похвала́ же нечести́выхъ поги́бнетъ. Првⷣникъ  ѿ ло́ва ѹ҆бѣ́гнетъ, вмѣ́стѡ же є҆гѡ̀ предае́тсѧ нечести́вый. Во ѹ҆стѣ́хъ нечести́выхъ сѣ́ть гра́жданѡмъ, чꙋ́вство же првⷣныхъ бл҃госпѣ́шное. Во бл҃ги́хъ првⷣныхъ и҆спра́витсѧ гра́дъ, и҆ въ поги́бели нечести́выхъ ра́дованiе. Во бл҃гослове́нiи пра́выхъ возвы́ситсѧ гра́дъ, ѹ҆сты́ же нечести́выхъ раскопа́етсѧ. Рꙋга́етсѧ гра́жданѡмъ лише́нный ра́зꙋма, мꙋ́жъ же мꙋ́дрый безмо́лвiе во́дитъ.

Премꙋ́дрости соломѡ́новы чте́нiе.

[Глава̀ д҃] Првⷣникъ а҆́ще пости́гнетъ сконча́тисѧ, въ поко́и бꙋ́детъ. Ста́рость бо честна̀ не многолѣ́тна, нижѐ въ числѣ̀ лѣ́тъ и҆счита́етсѧ. Сѣди́на же є҆́сть мꙋ́дрость человѣ́кѡмъ, и҆ во́зрастъ ста́рости житiѐ нескве́рное. Бл҃гоꙋго́денъ бг҃ови бы́въ, возлю́бленъ бы́сть, и҆ живы́й посредѣ̀ грѣ̑шникъ преста́вленъ бы́сть: восхи́щенъ бы́сть, да не sло́бы и҆змѣни́тъ ра́зꙋма є҆гѡ̀, и҆лѝ ле́сть прельсти́тъ дꙋ́шꙋ є҆гѡ̀. Раче́нiе бо sло́бы помрача́етъ дѡ́браѧ, и҆ паре́нiе по́хоти премѣнѧ́етъ ѹ҆́мъ неsло́бивъ. Сконча́всѧ вма́лѣ, и҆спо́лни лѣ̑та дѡ́лга: ѹ҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди потща́сѧ ѿ среды̀ лꙋка́вствiѧ. Лю́дiе же ви́дѣвше, и҆ не разꙋмѣ́вше, нижѐ поло́жше въ помышле́нiи таково́е: ꙗ҆́кѡ бл҃года́ть и҆ млⷭ҇ть въ прпⷣбныхъ є҆гѡ̀, и҆ посѣще́нiе во и҆збра́нныхъ є҆гѡ̀.

На лiтíи стiхи̑ры, гла́съ в҃.

Подо́бенъ: Е҆гда̀ ѿ дре́ва:

Е҆гда̀ преста́вилсѧ є҆сѝ ѿ земны́хъ въ нбⷭ҇наѧ, ѻ҆́тче ст҃и́телю ѳеодо́сiе, тогда̀ ди́вный во ст҃ы́хъ  свои́хъ бг҃ъ и҆сцѣле́нiй бл҃года́ть тебѣ̀ дарова̀. ꙗ҆ви́лъ бо сѧ є҆сѝ болѧ́щемꙋ а҆рхiере́ю i҆ѡа́ннꙋ, и҆ во ѹ҆́трiе сщ҃еннодѣ́йствовати є҆мꙋ̀ повелѣ́въ, а҆́бiе того̀ здра́ва сотвори́лъ є҆сѝ. тѣ́мже и҆ ра́достнѣ покланѧ́ѧсѧ моще́мъ твои̑мъ, со ѹ҆миле́нiемъ взыва́ше: сла́ва прославлѧ́ющемꙋ ст҃ы̑ѧ своѧ̑.

Всѣ̑мъ предста́тельствꙋеши, ст҃и́телю, притека́ющымъ съ вѣ́рою подꙿ кро́въ тво́й: ꙗ҆влѧ́еши бо сѧ въ ско́рбехъ ѹ҆тѣ́шитель, въ болѣ́знехъ бл҃года́тный вра́чь, на пꙋтѝ сп҃се́нiѧ наста́вникъ премꙋ́дрый, ѡ҆ всѣ́хъ предꙿ бг҃омъ мл҃твенникъ теплѣ́йшiй. сегѡ̀ ра́ди любо́вiю чтꙋ́ще ст҃ꙋ́ю па́мѧть твою̀, къ тебѣ̀ ꙗ҆́кѡ ѻ҆тцꙋ̀ премилосе́рдомꙋ взыва́емъ: молѝ ѡ҆ на́съ, ст҃и́телю ѳеодо́сiе.

Сла́ва, гла́съ г҃:

Ди̑внаѧ и҆ пресла̑внаѧ чꙋдеса̀ ꙗ҆вѝ тобо́ю чꙋде́съ бг҃ъ, ѻ҆́тче ѳеодо́сiе, є҆гда̀ честны̑ѧ твоѧ̑ и҆ многоцѣлє́бныѧ мо́щи просла́вити бл҃говолѝ: слѣпíи бо прозира́хꙋ, нѣмíи бл҃гоглаго́ливи быва́хꙋ, разсла́бленнiи и҆ хро́мiи и҆сцѣлѧ́хꙋсѧ, и҆ всѧ́ка не́мощь и҆ болѣ́знь си́лою бж҃iею прогонѧ́шесѧ, и҆ ѿ всѣ́хъ и҆́мѧ бж҃iе прославлѧ́шесѧ: тобо́ю бо ꙗ҆́вѣ посѣтѝ гдⷭ҇ь зе́млю рѡссíйскꙋю, тобо́ю и҆ мы̀ ви́дѣхомъ вели̑чiѧ бж҃iѧ. тѣ́мже бл҃гоговѣ́йнѣ чтꙋ́ще ст҃ꙋ́ю па́мѧть твою̀, къ тебѣ̀ припа́даемъ и҆ тебѣ̀ мо́лимсѧ: моли́сѧ ѡ҆ сп҃се́нiи дꙋ́шъ на́шихъ.

И҆ ны́нѣ, пра́здника.

А҆́ще же нѣ́сть пра́здника, бг҃оро́диченъ, гла́съ то́йже: 

Бцⷣе и҆ предста́тельство всѣ́хъ молѧ́щихсѧ тебѣ̀, ѡ҆ тебѣ̀ дерза́емъ и҆ тобо́ю хва́лимсѧ, къ тебѣ̀ прибѣга́емъ и҆ тебѣ̀ мо́лимсѧ: моли́сѧ ѡ҆ сп҃се́нiи дꙋ́шъ на́шихъ.

На стiхо́внѣ стiхи̑ры, гла́съ є҃.

Подо́бенъ: Ра́дꙋйсѧ:

Ра́дꙋйсѧ, ст҃и́телю ѳеодо́сiе, цр҃кве рѡссíйскiѧ пресла́вное ѹ҆краше́нiе, гра́да черни́гова свѣ́тлаѧ похвало̀, правосла́вiѧ сто́лпе непоколеби́мый, во ѡ҆бличе́нiе мꙋдрова́нiй нечести́выхъ ѿ бг҃а прославлѧ́емый и҆ чꙋдотво́рецъ ꙗ҆влѧ́емый. ра́дꙋйсѧ, но́вый на́шъ мл҃твенниче предꙿ бг҃омъ, є҆мꙋ́же вы́нꙋ предстоѧ̀ со всѣ́ми ст҃ы́ми, моли́сѧ ѡ҆ сп҃се́нiи дꙋ́шъ на́шихъ.

Стíхъ: Честна̀ предꙿ гдⷭ҇емъ сме́рть прпⷣбныхъ є҆гѡ̀.

Ра́дꙋйсѧ, сщ҃е́ннаѧ главо̀, и҆́нокѡвъ наста́вниче бг҃омꙋ́дрый, ѿ ю҆́ности хрⷭ҇та̀ возлюби́вый и҆ и҆́го є҆гѡ̀ бл҃го́е съ ра́достiю понесы́й: ра́дꙋйсѧ, не сло́вомъ то́кмѡ, но па́че дѣ́ломъ и҆ ѻ҆́бразомъ житiѧ̀ твоегѡ̀ всѣ́хъ къ бг҃ꙋ приводѧ́й. є҆мꙋ́же и҆ ны́нѣ предстоѧ̀, моли́сѧ ѡ҆ ча́дѣхъ твои́хъ, вѣ́рою и҆ любо́вiю чтꙋ́щихъ ст҃ꙋ́ю па́мѧть твою̀, ѻ҆́тче ст҃и́телю ѳеодо́сiе.

Стíхъ: Сщ҃е́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнiи твоѝ возра́дꙋютсѧ.

Ра́дꙋйсѧ, а҆рхiере́ю бж҃iй, добро́тами ст҃и́тельства преꙋкраше́нный и҆ добродѣ́телiю сiѧ́ѧй: ра́дꙋйсѧ, смире́нiѧ зерца́ло, кро́тости и҆ неsло́бiѧ свѣ́тлый ѻ҆́бразе, любве́ же неистощи́мое сокро́вище: ра́дꙋйсѧ, и҆ по кончи́нѣ твоеѧ̀ па́ствы не ѡ҆ста́вивый, но  при́снѡ то́й бл҃годѣ́тельствꙋѧй, и҆ ꙗ҆́кѡ ѻ҆те́цъ чадолюби́вый ꙗ҆влѧ́ѧйсѧ. тѣ́мже и҆ мы̀, па́мѧть твою̀ пра́зднꙋюще, къ тебѣ̀ ꙗ҆́кѡ ѻ҆тцꙋ̀ прибѣга́емъ, и҆ любо́вiю къ тебѣ̀ взыва́емъ: молѝ ѡ҆ на́съ, ѻ҆́тче на́шъ, во є҆́же сп҃сти́сѧ дꙋша́мъ на́шымъ.

Сла́ва, гла́съ и҆ подо́бенъ то́йже:

Прiиди́те, хрⷭ҇тоно́снiи лю́дiе, пѣ́сньми вѣнча́имъ но́ваго чꙋдотво́рца пречꙋ́днаго, є҆го́же ди́вный во ст҃ы́хъ свои́хъ хрⷭ҇то́съ просла́ви и҆ те́плаго предста́телѧ землѝ рѡссíйстѣй дарова̀. ра́дꙋйсѧ, ѻ҆́тче на́шъ ѳеодо́сiе, ско́рый въ ско́рбехъ на́шихъ ѹ҆тѣ́шителю: ра́дꙋйсѧ, болѧ́щихъ врачꙋ̀ премлⷭ҇тивый: ра́дꙋйсѧ, всѣ̑мъ и҆ коемꙋ́ждо ꙗ҆̀же ко сп҃се́нiю ѹ҆ гдⷭ҇а и҆спроси́ти гото́вый. и҆ ны́нѣ предстоѧ̀ прⷭ҇то́лꙋ вели́чествiѧ є҆гѡ̀, ꙗ҆́кѡ вѣ́рный и҆ до́брый слꙋга̀ гдⷭ҇нь, въ ра́дость гдⷭ҇а своегѡ̀ призва́нный, того̀ молѝ ѡ҆ сп҃се́нiи дꙋ́шъ на́шихъ.

И҆ ны́нѣ, пра́здника.

А҆́ще же нѣ́сть пра́здника, бг҃оро́диченъ, гла́съ то́йже: Хра́мъ и҆ две́рь є҆сѝ:

На благослове́нiи хлѣ́бѡвъ тропа́рь ст҃и́телю [пи́санъ на ма́лѣй вече́рни], два́жды, и҆ пра́здника є҆ди́ножды: а҆́ще же нѣ́сть пра́здника, Бцⷣе дв҃о:



На ѹ҆́трени,

на Бг҃ъ гдⷭ҇ь, тропа́рь пра́здника, два́жды:

Сла́ва, ст҃о́мꙋ: и҆ ны́нѣ, па́ки пра́здника. 

А҆́ще же нѣ́сть пра́здника, тропа́рь ст҃о́мꙋ, два́жды:

Сла́ва, и҆ ны́нѣ, бг҃оро́диченъ: Е҆́же ѿ вѣ́ка ѹ҆тае́нное:

По а҃-мъ стiхосло́вiи сѣда́ленъ, гла́съ s҃:

Ꙗ҆́коже и҆ногда̀ прикоснове́нiемъ ѡ҆мє́тъ хрⷭ҇то́выхъ и҆сцѣлѧ́хꙋсѧ недꙋ́жнiи, и҆ ꙗ҆́коже главотѧ̑жи и҆ ѹ҆брꙋ́сцы па́ѵлѡвы врачева́хꙋ болѣ̑зни неисцѣ̑льныѧ, си́це и҆ ны́нѣ мно́зи болѧ́щiи и҆сцѣлѧ́ютсѧ, ѡ҆де́жды твоеѧ̀ коснꙋ́вшесѧ, є҆́юже ѡ҆блечє́ны бы́ша мо́щи твоѧ̑, ст҃и́телю ѳеодо́сiе. тѣ́мже ра́дꙋющесѧ и҆ сла́вѧще бг҃а, любо́вiю вопiе́мъ тѝ: и҆сцѣлѝ и҆ на́шѧ болѣ̑зни дꙋшє́вныѧ и҆ тѣлє́сныѧ мл҃твами твои́ми, всебл҃же́нне.

Сла́ва, и҆ ны́нѣ, бг҃оро́диченъ, гла́съ то́йже:

Безпомѡ́щнымъ крѣ́пость ты̀ є҆сѝ вои́стиннꙋ, прест҃а́ѧ дв҃о мт҃и: ѿсю́дꙋ смире́ннiи тобо́ю возвыша́емсѧ, ѡ҆ тебѣ̀ высо́цѣ держи́мсѧ: всѣ̑мъ бо ты̀ є҆сѝ покро́въ и҆ къ бг҃ꙋ хода́таица.

По в҃-мъ стiхосло́вiи сѣда́ленъ, гла́съ д҃:

Е҆ресе́мъ ѹ҆множа́ющымсѧ и҆ дꙋ́шы просты́ѧ смꙋща́ющымъ, тебѐ ꙗ҆́кѡ свидѣ́телѧ и҆́стины нело́жна ꙗ҆вѝ хрⷭ҇то́съ гдⷭ҇ь въ цр҃кви свое́й, не словесы̀ любомꙋ́дрiѧ сꙋемꙋ́дрiе человѣ́ческое побѣжда́юща, но нетлѣ́нiемъ моще́й твои́хъ, чꙋдесы̀ и҆ зна́мєнiи мно́гими вѣ́рꙋ ст҃ꙋ́ю ѹ҆твержда́юща, въ ра́дость и҆ сп҃се́нiе всѣ́хъ, любо́вiю чтꙋ́щихъ ст҃ꙋ́ю па́мѧть твою̀, ѻ҆́тче ст҃и́телю ѳеодо́сiе, и҆ вы́нꙋ пою́щихъ бг҃ꙋ: сла́ва прославлѧ́ющемꙋ ст҃ы̑ѧ своѧ̑.

Сла́ва, и҆ ны́нѣ, бг҃оро́диченъ, гла́съ то́йже:

Дв҃о всенепоро́чнаѧ, ꙗ҆́же пресꙋ́щнаго бг҃а ро́ждшаѧ, со ст҃и́телемъ ѳеодо́сiемъ того̀ непреста́ннѡ молѝ,  ѡ҆ставле́нiе прегрѣше́нiй да́ти на́мъ пре́жде конца̀, вѣ́рою и҆ любо́вiю пою́щымъ по до́лгꙋ, є҆ди́на всепѣ́таѧ.

Велича́нiе ст҃и́телю:

Велича́емъ тѧ̀, ст҃и́телю ѻ҆́тче ѳеодо́сiе, и҆ чти́мъ ст҃ꙋ́ю па́мѧть твою̀: ты́ бо мо́лиши за на́съ хрⷭ҇та̀ бг҃а на́шего.

Ѱало́мъ и҆збра́нный ст҃и́тельскiй.

По полѷеле́и сѣда́ленъ, гла́съ s҃:

Вои́стиннꙋ па́стырь и҆ ѻ҆те́цъ, и҆ наста́вникъ бл҃года́тный, и҆ по ѹ҆спе́нiи твое́мъ показꙋ́ешисѧ, ѻ҆́тче на́шъ ѳеодо́сiе: ꙗ҆влѧ́ѧсѧ бо болѧ́щымъ во снѣ̀, поꙋча́еши тѣ́хъ почита́ти цр҃ковь бж҃iю и҆ тоѧ̀ бж҃е́ствєнныѧ ѹ҆ста́вы, причаща́тисѧ же та̑инъ бж҃iихъ во сп҃се́нiе дꙋшѝ, и҆ молє́нiѧ ко пречⷭ҇тѣй мт҃ри бж҃iей возноси́ти, съ не́юже моли́сѧ при́снѡ ѡ҆ сп҃се́нiи дꙋ́шъ на́шихъ.

Сла́ва, и҆ ны́нѣ, бг҃оро́диченъ, гла́съ то́йже:

Ско́рый тво́й покро́въ и҆ по́мощь и҆ млⷭ҇ть покажѝ на рабы̑ твоѧ̑, и҆ во́лны, чⷭ҇таѧ, ѹ҆кротѝ сꙋ́етныхъ помыслѡ́въ, и҆ па́дшꙋю мою̀ дꙋ́шꙋ возста́ви, бцⷣе: вѣ́мъ бо, вѣ́мъ, дв҃о, ꙗ҆́кѡ мо́жеши, є҆ли́ка хо́щеши.

Та́же степє́нна, а҃-й а҆нтiфѡ́нъ д҃-гѡ гла́са.

Прокíменъ гла́съ д҃: Честна̀ предꙿ гдⷭ҇емъ сме́рть прпⷣбныхъ є҆гѡ̀.

Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми,

Е҆ѵⷢ҇лiе ѿ i҆ѡа́нна, зача́ло л҃s.

По н҃-мъ ѱалмѣ̀ стiхи́ра, гла́съ s҃:

Ѹ҆го́дниче бж҃iй, соприча́стниче хрⷭ҇то́въ, ст҃и́телю ѳеодо́сiе, по и҆́мени твоемꙋ̀ та́кѡ и҆ житiѐ твоѐ:  всего́ бо себѐ въ да́ръ бг҃ꙋ приносѧ̀, да́ръ бж҃iй вои́стиннꙋ землѝ рѡссíйстѣй ꙗ҆ви́лсѧ є҆сѝ. жи́знь твоѧ̀ сла́вна бы́сть, и҆ ѹ҆спе́нiе со ст҃ы́ми: молѝ ѡ҆ дꙋша́хъ на́шихъ.

Канѡ́нъ пра́здника со i҆рмосо́мъ на s҃: и҆ ст҃а́гѡ на и҃, гла́съ и҃.

А҆́ще пра́здника нѣ́сть, пара́клисiсъ бцⷣѣ со i҆рмосо́мъ на s҃, и҆ ст҃а́гѡ на и҃.

Пѣ́снь а҃.

I҆рмо́съ: Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ sла̀ и҆збѣжа́въ, i҆и҃льтѧнинъ вопiѧ́ше: и҆зба́вителю и҆ бг҃ꙋ на́шемꙋ пои́мъ.

Прiимѝ хвале́нiе, ѿ ѹ҆́стъ недосто́йныхъ тебѣ̀ приноси́мое, и҆ возда́ждь те́плыми твои́ми мл҃твами къ бг҃ꙋ, чтꙋ́щымъ ст҃ꙋ́ю па́мѧть твою̀, ѻ҆́тче на́шъ ѳеодо́сiе.

Ѿ ю҆́ности гдⷭ҇а возлюби́лъ є҆сѝ, чистотꙋ̀ непоро́чнꙋ сохранѧ́ѧ: ѿ дѣ́тства томꙋ̀ прилѣпи́лсѧ є҆сѝ чи́стою твое́ю дꙋше́ю, въ простотѣ̀ и҆ неsло́бiи се́рдце соблюда́ѧ. тѣ́мже и҆ ча́до бж҃iе вои́стиннꙋ бы́лъ є҆сѝ, ст҃е ѳеодо́сiе.

Бл҃го є҆́сть мꙋ́жꙋ, є҆гда̀ во́зьметъ ꙗ҆ре́мъ въ ю҆́ности свое́й, глаго́летъ писа́нiе: семꙋ̀ глаго́лꙋ послѣ́дꙋѧ, съ ра́достiю и҆́го гдⷭ҇не ѿ ю҆́ности воспрiѧ́лъ є҆сѝ, и҆ бы́лъ є҆сѝ и҆́нокъ преизрѧ́дный, бл҃же́нне ѳеодо́сiе.

Бг҃оро́диченъ:

Прест҃а́ѧ дв҃о, мт҃и бж҃iѧ, застꙋ́пнице на́ша непосты́днаѧ, сп҃сѝ, ѹ҆слы́ши на́съ, страстьмѝ лю́тѣ ѡ҆держи́мыхъ, и҆ да́ждь рꙋ́кꙋ по́мощи мл҃твами твои́ми. 

Пѣ́снь г҃.

I҆рмо́съ: Нбⷭ҇нагѡ крꙋ́га верхотво́рче, гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нiй кра́ю, вѣ́рныхъ ѹ҆твержде́нiе, є҆ди́не чл҃вѣколю́бче.

Бл҃же́ни ни́щiи дꙋ́хомъ, глаго́летъ гдⷭ҇ь: семꙋ̀ сп҃си́тельномꙋ глаго́лꙋ внима́ѧ, па́че всѣ́хъ добродѣ́телей нищетꙋ̀ дꙋхо́внꙋю потща́лсѧ є҆сѝ стѧжа́ти, прпⷣбне, возлюби́въ тꙋ́ю ꙗ҆́кѡ ѡ҆гра́дꙋ крѣ́пкꙋ ѿ всѧ́кагѡ и҆скꙋше́нiѧ и҆ ꙗ҆́кѡ бг҃олюбе́знꙋю ма́терь всѣ́хъ добродѣ́телей.

Позна́въ, ꙗ҆́кѡ ѿ послꙋша́нiѧ ражда́етсѧ смире́нiе, ѿ смире́нiѧ же безстра́стiе, всѣ́мъ се́рдцемъ возлюби́лъ є҆сѝ послꙋша́нiе, во все́мъ во́лю свою̀ и҆ sлы̑ѧ по́мыслы ѿсѣка́ѧ: тѣ́мже и҆ безстра́стiѧ дости́глъ є҆сѝ, ѹ҆гото́вавъ дꙋ́шꙋ твою̀ въ чи́стꙋю ѻ҆би́тель дх҃а прест҃а́гѡ.

Кро́тость ве́лiю стѧжа́лъ є҆сѝ, бг҃омꙋ́дре ѳеодо́сiе, всѧ̑ скѡ́рбнаѧ бл҃годꙋ́шнѣ претерпѣва́ѧ, всѧ́кꙋю ѡ҆би́дꙋ и҆ ѹ҆ничиже́нiе въ молча́нiи любо́вiю покрыва́ѧ: сегѡ̀ ра́ди и҆ прiѧ́лъ є҆сѝ наслѣ́дiе на землѝ живы́хъ, и҆дѣ́же првⷣнiи во вѣ́ки пребыва́ютъ, сла́вѧще гдⷭ҇а i҆и҃са.

Бг҃оро́диченъ:

Не и҆́мамы дерзнове́нiѧ къ сн҃ꙋ и҆ бг҃ꙋ твоемꙋ̀, прест҃а́ѧ влⷣчце: не и҆́мамы дерзнове́нiѧ и҆ къ тебѣ̀, пренепоро́чнаѧ, грѣхмѝ при́снѡ ѡ҆сквернѧ́еми, а҆́ще не сама̀ ты̀, премилосе́рдаѧ мт҃и, воззове́ши на́съ заблꙋ́ждшихъ къ покаѧ́нiю, наде́ждею сп҃се́нiѧ ѿрѣва́ющи ѿ на́съ всѧ́кое ѹ҆ны́нiе и҆ разлѣне́нiе. 

Сѣда́ленъ, гла́съ д҃:

Ꙗ҆ви́лсѧ є҆сѝ свѣти́льникъ бл҃года́тный, ѻ҆́тче на́шъ ѳеодо́сiе, ти́химъ свѣ́томъ смире́нiѧ и҆ любвѐ сiѧ́ѧй и҆ на́съ любо́вiю твое́ю ѡ҆зарѧ́ѧй. тѣ́мже и҆ мы̀, любо́вiю чтꙋ́ще па́мѧть твою̀, вопiе́мъ тѝ: молѝ ѡ҆ на́съ, ст҃и́телю бж҃iй, новоѧвле́нный чꙋдотво́рче.

Бг҃оро́диченъ, гла́съ то́йже:

Мно́гими прегрѣшє́нiи ѹ҆́мъ помраче́нъ и҆мꙋ́ще, вопiе́мъ ко твоемꙋ̀ крѣ́пкомꙋ застꙋпле́нiю, бцⷣе дв҃о: просвѣтѝ ѻ҆́чи дꙋ́шъ на́шихъ, и҆ возсiѧ́й на́мъ покаѧ́нiѧ зарю̀, мл҃твами ѹ҆го́дника твоегѡ̀ ст҃и́телѧ ѳеодо́сiа, є҆ди́на чⷭ҇таѧ и҆ бл҃гослове́ннаѧ.

Пѣ́снь д҃.

I҆рмо́съ: Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованiе, не ѡ҆ста́вль нѣ́дра ѻ҆́ч҃а и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.

Не́мощiю ѡ҆тѧгче́нъ и҆ ста́ростiю претрꙋжде́нъ бы́въ, а҆рхiпа́стырь ла́зарь пе́рвѣе ѹ҆́бѡ сослꙋжи́телѧ, послѣди́ же и҆ наслѣ́дника себѣ̀ ѹ҆строѧ́етъ тѧ̀, ст҃и́телю ѳеодо́сiе, и҆ цр҃кви черни́говстѣй свѣти́льника, ю҆́же мл҃твами твои́ми просвѣща́й во всѧ̑ вѣ́ки.

Вои́стиннꙋ че́сти и҆ вла́сти ст҃и́тельскiѧ досто́инъ ꙗ҆ви́лсѧ є҆сѝ, ѻ҆́тче ѳеодо́сiе, сло́вомъ премꙋ́дръ бы́въ, житiе́мъ же добродѣ́теленъ, въ бж҃е́ственныхъ писа́нiихъ и҆скꙋ́сенъ и҆ словє́сныѧ ѻ҆́вцы наставлѧ́ти sѣлѡ̀ дово́ленъ.

Бл҃гоче́стiемъ ѹ҆краша́ѧсѧ, и҆ въ дх҃о́внѣмъ жи́тельствѣ всѣ̑мъ лю́демъ страны̀ черни́говскiѧ и҆звѣ́стенъ  бы́въ, є҆динодꙋ́шнѣ тѣ́ми и҆збра́нъ бы́лъ є҆сѝ въ вели́кое слꙋже́нiе цр҃кви бж҃iей, ѻ҆́тче ѳеодо́сiе, ю҆́же и҆ ны́нѣ назира́й твои́ми мл҃твами.

Бг҃оро́диченъ:

Мно́гѡ мо́жетъ мл҃тва првⷣнагѡ поспѣшествꙋ́ема, глаго́летъ i҆а́кѡвъ бра́тъ гдⷭ҇ень: мно́гѡ мо́жетъ и҆ мл҃тва ст҃и́телѧ ѳеодо́сiа, споспѣшествꙋ́ема твое́ю мт҃рнею мл҃твою, прест҃а́ѧ влⷣчце бцⷣе: є҆си́ бо предста́тельство и҆ покро́въ и҆ застꙋпле́нiе на́ше, бл҃года́тнаѧ.

Пѣ́снь є҃.

I҆рмо́съ: Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тьма̀ ѡ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̀ напра́ви, молю́сѧ.

Ра́довахꙋсѧ лю́дiе гра́да черни́гова, зрѧ́ще тебѐ свѣ́тлостiю са́на ст҃и́тельскагѡ ѡ҆блече́на, и҆ кꙋ́пнѡ со а҆рхiпа́стыремъ ла́заремъ прⷭ҇то́лꙋ бл҃года́ти бж҃iѧ предстоѧ́ща, и҆ преподѡ́бныѧ своѧ̑ рꙋ́цѣ ѡ҆ па́ствѣ воздѣ́юща, и҆ хрⷭ҇та̀ бл҃годарѧ́ще, сердцы̀ свои́ми ѹ҆мили́шасѧ.

Ѻ҆́бразъ бы́лъ є҆сѝ все́й бг҃ода́ннѣй па́ствѣ твое́й, сло́вомъ и҆ житiе́мъ, любо́вiю и҆ дꙋ́хомъ, вѣ́рою и҆ чистото́ю: сегѡ̀ ра́ди не то́чiю ѻ҆́вцы твоѧ̑ любо́вiю къ тебѣ̀ прилѣплѧ́хꙋсѧ, но и҆ и҆носла́внiи тѧ̀ ꙗ҆́кѡ человѣ́ка бж҃iѧ, ѻ҆́тче на́шъ ѳеодо́сiе, почита́хꙋ.

Па́стырь вои́стиннꙋ до́брый слове́сномꙋ ста́дꙋ твоемꙋ̀, ст҃и́телю ѳеодо́сiе, бы́лъ є҆сѝ, дꙋ́шꙋ твою̀ за  ѻ҆́вцы твоѧ̑ положи́ти гото́вый: тѣ́мже и҆ ꙗ҆ви́лсѧ є҆сѝ ѡ҆би̑димымъ ѹ҆́бѡ застꙋ́пникъ непреѡбори́мый, пра́вды же ревни́тель неꙋстраши́мый, си́льныхъ мíра сегѡ̀ съ любо́вiю ѡ҆блича́ѧ и҆ пасо́мыхъ свои́хъ ѻ҆те́чески вразꙋмлѧ́ѧ, заблꙋ́ждшыѧ же на пꙋ́ть пра́вый премꙋ́дрѣ наставлѧ́ѧ.

Бг҃оро́диченъ:

Ѹ҆мерщвле́ннꙋю дꙋ́шꙋ мою̀ ѡ҆живѝ, па́дшꙋю возста́ви, ѹ҆ѧзвле́ннꙋю и҆сцѣлѝ, ѹ҆́мъ мо́й просвѣтѝ, и҆скꙋше́нiй во́лны ѹ҆кротѝ, мт҃и бж҃iѧ, дв҃о прест҃а́ѧ, и҆ сп҃си́ мѧ мл҃твами твои́ми, пречⷭ҇таѧ.

Пѣ́снь s҃.

I҆рмо́съ: Моли́твꙋ пролiю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ sѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ ꙗ҆́кѡ i҆ѡ́на: ѿ тлѝ, бж҃е, возведи́ мѧ.

Ѿ ю҆́ности и҆́нокъ преизрѧ́дный бы́въ, и҆́ночєскiѧ ѡ҆би́тєли съ любо́вiю созида́лъ є҆сѝ, и҆ всѧ̑ на по́льзꙋ житiѧ̀ и҆́ноческагѡ въ тѣ́хъ бл҃гоꙋстроѧ́лъ є҆сѝ, всѣ́хъ при́снѡ къ бг҃ꙋ наставлѧ́ѧ ѻ҆те́ческими твои́ми поꙋче́ньми, ѻ҆́тче на́шъ, ѳеодо́сiе бг҃омꙋ́дре.

Бл҃голѣ́пнѣ дꙋ́шꙋ твою̀ во хра́мъ дх҃а бж҃iѧ добродѣ́тельми ѹ҆строѧ́ѧ, бл҃голѣ́пiе до́мꙋ бж҃iѧ возлюби́лъ є҆сѝ, и҆ всеꙋсе́рдное попече́нiе ѡ҆ то́мъ и҆мѣ́ѧ, є҆щѐ и҆ хра́мы нѡ́вы созида́лъ є҆сѝ во сла́вꙋ творца̀ и҆ бг҃а, мíръ ве́сь несказа́нною красото́ю бл҃гоꙋкраси́вшагѡ.

Ра́достiю а҆́гг҃льскою, ст҃и́телю бж҃iй, ра́довалсѧ є҆сѝ, є҆гда̀ ча̑да твоѧ̑ во и҆́стинѣ ходѧ̑ща ви́дѣлъ є҆сѝ, и҆  ꙗ҆́коже ѻ҆те́цъ чадолюби́вый, се́рдцемъ твои́мъ ѡ҆ заблꙋжда́ющихсѧ скорбѣ́лъ є҆сѝ, и҆ ѡ҆ сп҃се́нiи всѣ́хъ мл҃твꙋ твори́лъ є҆сѝ, всѧ̑ любо́вiю ѡ҆бꙿе́млѧ и҆ ѡ҆ всѣ́хъ предста́тельствꙋѧ, ѻ҆́тче на́шъ, ст҃и́телю ѳеодо́сiе.

Бг҃оро́диченъ:

Прiиди́те, всѝ вѣ́рнiи, припаде́мъ къ те́плѣй застꙋ́пницѣ ро́да на́шегѡ мт҃ри бж҃iей, и҆ во ѹ҆миле́нiи се́рдца воззове́мъ: прест҃а́ѧ влⷣчце бцⷣе, покры́й на́съ бл҃года́тнымъ покро́вомъ твои́мъ, и҆ мл҃твами твои́ми и҆зба́ви на́съ ѿ всѧ́кагѡ sла̀.

Конда́къ, гла́съ д҃:

Па́стырей нача́льникꙋ хрⷭ҇тꙋ̀ трꙋди́лсѧ є҆сѝ, ст҃и́телю ѳеодо́сiе, на па́жити дх҃о́внѣй словє́сныѧ твоѧ̑ ѻ҆́вцы пита́ѧ, и҆ цѣле́бенъ да́ръ ѿ хрⷭ҇та̀ сп҃са прiѧ́лъ є҆сѝ, во є҆́же не́мѡщи дꙋшє́вныѧ и҆ тѣлє́сныѧ цѣли́ти всѣ́хъ, съ вѣ́рою къ цѣлє́бнымъ твои̑мъ моще́мъ приходѧ́щихъ. тѣ́мже и҆ ны́нѣ, ст҃е, моли́сѧ, всѣ̑мъ и҆́мѧ твоѐ призыва́ющымъ ѿ навѣ́тѡвъ вра́жiихъ сп҃сти́сѧ, и҆ поми́ловатисѧ дꙋша́мъ на́шымъ.

I҆́косъ:

Да́ръ бж҃iй вои́стиннꙋ ꙗ҆ви́лсѧ є҆сѝ землѝ рѡссíйстѣй, ст҃е ѳеодо́сiе: ѿ ю҆́ности бо себѐ бг҃ꙋ возложи́въ, по́двигомъ до́брымъ до конца̀ подвиза́лсѧ є҆сѝ, и҆ дарова̑нiѧ вє́лiѧ прiѧ́лъ є҆сѝ, бл҃года́ти сосꙋ́дъ бы́въ и҆збра́нный: тѣ́мже ꙗ҆́кѡ въ житiѝ твое́мъ, та́кѡ наипа́че по бл҃же́ннѣмъ ѹ҆спе́нiи, предстоѧ̀ прⷭ҇то́лꙋ прест҃ы́ѧ трⷪ҇цы, со дерзнове́нiемъ воздѣ́еши преподѡ́бныѧ твоѧ̑ рꙋ́цѣ, ѡ҆ па́ствѣ твое́й и҆ ѡ҆ все́й  землѝ рѡссíйстѣй те́плѣ молѧ́сѧ. сегѡ̀ ра́ди съ вѣ́рою и҆ любо́вiю къ тебѣ̀ притека́юще, всѝ скорбѧ̑щiи неѡскꙋ́днѡ ѹ҆тѣше́нiе прiе́млютъ, и҆ болѧ́щiи и҆сцѣле́нiй сподоблѧ́ютсѧ. съ ни́миже и҆ мы̀ тебѣ̀, ꙗ҆́кѡ чадолюби́вомꙋ ѻ҆тцꙋ̀, взыва́емъ: молѝ, ст҃е, ѡ҆ призыва́ющихъ и҆́мѧ твоѐ, ѿ навѣ́тѡвъ вра́жiихъ сп҃сти́сѧ дꙋша́мъ на́шымъ.

Пѣ́снь з҃.

I҆рмо́съ: Ѻ҆́троцы є҆вре́йстiи въ пещѝ попра́ша пла́мень дерзнове́ннѡ, и҆ на ро́сꙋ ѻ҆́гнь преложи́ша, вопiю́ще: бл҃гослове́нъ є҆сѝ, гдⷭ҇и бж҃е, во вѣ́ки.

При́снѡ поꙋча́ѧсѧ па́мѧти сме́ртнѣй, непреста́ннѡ жела́лъ є҆сѝ крⷭ҇тъ гдⷭ҇ень предꙿ ѻ҆чесы̀ твои́ми держа́ти, є҆гѡ́же воѡбраже́нiе и҆ въ пꙋтѝ неразлꙋ́чнѡ предꙿ тобо́ю пребыва́ше, во є҆́же всегда̀ ѿ се́рдца взыва́ти ко гдⷭ҇ꙋ: бл҃гослове́нъ є҆сѝ, гдⷭ҇и бж҃е, во вѣ́ки.

И҆ по сме́рти, ꙗ҆́кѡ жи́въ сы́й, бл҃года́тiю бж҃iею, съ ча́ды твои́ми пребыва́еши, и҆ по преставле́нiи твое́мъ па́стырь до́брый тѣ́мъ ꙗ҆влѧ́ешисѧ, ѻ҆́тче ѳеодо́сiе, въ со́нныхъ видѣ́нiихъ невѣ́дꙋщыѧ въ вѣ́рѣ наставлѧ́ѧ и҆ всѣ́хъ вопи́ти наꙋча́ѧ: бл҃гослове́нъ є҆сѝ, гдⷭ҇и бж҃е, во вѣ́ки.

Въ цр҃ковь бж҃iю ходи́ти и҆ моли́тисѧ болѧ́щемꙋ и҆́нокꙋ повелѣ́лъ є҆сѝ, ѻ҆́тче ѳеодо́сiе, во снѣ̀ томꙋ̀ предста́въ, и҆ ѻ҆те́чески того̀ вразꙋмлѧ́ѧ, грѣхѝ є҆гѡ̀ воспомѧнꙋ́лъ є҆сѝ, къ покаѧ́нiю призыва́ѧ, и҆ и҆сцѣле́нiе томꙋ̀ по́далъ є҆сѝ, да вы́нꙋ сла́витъ гдⷭ҇а: бл҃гослове́нъ є҆сѝ, гдⷭ҇и бж҃е, во вѣ́ки. 

Бг҃оро́диченъ:

Разсѣ́ѧсѧ ѹ҆́мъ мо́й, ѡ҆дебелѣ̀ се́рдце, немоществꙋ́етъ моѐ произволе́нiе: влⷣчце бцⷣе, ѹ҆милосе́рдисѧ ѡ҆ мнѣ̀ грѣ́шнѣмъ, и҆сцѣлѝ дꙋ́шꙋ мою̀, и҆ ꙗ҆́кѡ бл҃га́гѡ сп҃са моегѡ̀ бл҃га́ѧ мт҃и, сп҃си́ мѧ, да вы́нꙋ вопiю̀ є҆мꙋ̀: бл҃гослове́нъ є҆сѝ, гдⷭ҇и бж҃е, во вѣ́ки.

Пѣ́снь и҃.

I҆рмо́съ: А҆́гг҃ли и҆ нб҃са̀, на прⷭ҇то́лѣ сла́вы сѣдѧ́щаго, и҆ ꙗ҆́кѡ бг҃а непреста́ннѡ сла́вимаго, бл҃гослови́те, по́йте и҆ превозноси́те є҆го̀ во вѣ́ки.

Кто̀ по достоѧ́нiю мо́жетъ повѣ́дати всѧ̑ чꙋдеса̀ твоѧ̑, ст҃и́телю ѳеодо́сiе; и҆ неи́щꙋщымъ тебѐ болѧ́щымъ ꙗ҆влѧ́ешисѧ вра́чь преизрѧ́дный, всѣ́хъ призыва́ѧ и҆сповѣ́дати сла́вꙋ бг҃а, прославлѧ́ющагѡ ст҃ы̑ѧ своѧ̑ и҆ превозноси́магѡ во вѣ́ки.

Стꙋжа́ємымъ ѿ дꙋхѡ́въ нечи́стыхъ застꙋ́пникъ и҆ прибѣ́жище ꙗ҆ви́лсѧ є҆сѝ, ст҃и́телю ѳеодо́сiе, прогонѧ́ѧ си́лою бж҃iею всѧ́кое дѣ́йство бѣсо́вское ѿ и҆̀же съ вѣ́рою къ моще́мъ твои̑мъ притека́ющихъ, да сла́витсѧ и҆́мѧ бж҃iе во вѣ́ки.

И҆́мѧ твоѐ, ст҃и́телю ѳеодо́сiе, ꙗ҆́кѡ мѵ́ро и҆злiѧ́нное, ꙗ҆́коже бл҃гоꙋха́нiе раѧ̀ бж҃iѧ по лицꙋ̀ всеѧ̀ землѝ рѡссíйскiѧ ѡ҆бно́ситсѧ, ѹ҆слажда́ѧ сердца̀ вѣ́рꙋющихъ и҆ призыва́ѧ въ ра́дости дх҃о́внѣй воспѣва́ти гдⷭ҇а, превозноси́маго во всѧ̑ вѣ́ки.

Бг҃оро́диченъ:

Не пре́зри моле́нiй ра́бъ твои́хъ, мт҃и бж҃iѧ, прiимѝ моли̑твы на́шѧ ра́ди ѹ҆го́дника твоегѡ̀ ст҃и́телѧ  ѳеодо́сiа, и҆ принесѝ ко прⷭ҇то́лꙋ сн҃а и҆ бг҃а твоегѡ̀, да сла́витсѧ и҆́мѧ є҆гѡ̀ ѿ всеѧ̀ тва́ри во вѣ́ки.

Пѣ́снь ѳ҃.

I҆рмо́съ: Тѧ̀ неискꙋсобра́чнꙋю мт҃рь бг҃а вы́шнѧгѡ, тѧ̀ па́че ѹ҆ма̀ ро́ждшꙋю сло́вомъ вои́стиннꙋ бг҃а, вы́шшꙋю пречⷭ҇тыхъ си́лъ, немо́лчными славословлє́нiи велича́емъ.

Ꙗ҆́кѡ цѣли́тель премлⷭ҇тивый, ст҃е ѳеодо́сiе, не то́чiю призыва́ющымъ тѧ̀ болѧ́щымъ ми́лостивнѣ вне́млеши, но и҆ при́сныхъ и҆́хъ послꙋ́шаеши, и҆ по вѣ́рѣ тѣ́хъ ско́рый вра́чь болѧ́щымъ ꙗ҆влѧ́ешисѧ, всѣ́хъ ми́лꙋѧ и҆ ѹ҆тѣша́ѧ, на всѣ́хъ щедрѡ́ты твоѧ̀ преизꙿѻби́льнѣ и҆злива́ѧ.

Вои́стиннꙋ ди̑вна и҆ па́че сло́ва чꙋдеса̀ твоѧ̑, ѳеодо́сiе ѻ҆́тче на́шъ: ꙗ҆ви́лъ бо сѧ є҆сѝ сла́ва цр҃кве рѡссíйскiѧ, правосла́вныѧ вѣ́ры нбⷭ҇ный проповѣ́дникъ, и҆́стины же свидѣ́тель непрело́жный.

Свѧ́тче бж҃iй, ѹ҆го́дниче хрⷭ҇то́въ, млⷭ҇ти неистощи́мое сокро́вище, при́зри на не́мѡщи моѧ̑, и҆сцѣлѝ дꙋ́шꙋ мою̀, страстьмѝ sлѣ̀ ѡ҆бꙋрева́емꙋю, и҆сцѣлѝ и҆ тѣ́ло моѐ, не́мощьми ѡ҆бложе́нное, да просла́влю въ тебѣ̀ бл҃года́ть и҆ милосе́рдiе хрⷭ҇та̀ бг҃а, ди́внагѡ во ст҃ы́хъ свои́хъ.

Бг҃оро́диченъ:

Къ тебѣ̀, премилосе́рдаѧ мт҃и, возношꙋ̀ моѐ грѣ́шное се́рдце: предꙿ тобо́ю, бл҃года́тнаѧ, поверга́ю не́мѡщи дꙋшѝ и҆ тѣ́ла моегѡ̀: мл҃твами твои́ми застꙋпѝ и҆ поми́лꙋй мѧ̀. 

Свѣти́ленъ.

Подо́бенъ: Нб҃о sвѣзда́ми:

Не́бо sвѣзда́ми ѹ҆краси́вый, но́вꙋю sвѣздꙋ̀ пресвѣ́тлꙋю ꙗ҆ви́ тѧ, ст҃и́телю ѳеодо́сiе, нб҃о цр҃ко́вное ѹ҆краша́ющꙋю и҆ мра́къ нечести́выхъ мꙋдрова́нiй разгонѧ́ющꙋю. тѣ́мже и҆ на̑ша сердца̀, грѣхо́мъ ѡ҆мрачє́ннаѧ, просвѣтѝ, и҆ къ покаѧ́нiю мл҃твами твои́ми, прпⷣбне, наста́ви.

Сла́ва, и҆ ны́нѣ, пра́здника.

А҆́ще же нѣ́сть пра́здника, бг҃оро́диченъ:

Зарю̀ пресвѣ́тлꙋю, ꙗ҆влѧ́ющꙋю на́мъ сл҃нце незаходи́ое, вѣ́мы тѧ̀, прест҃а́ѧ дв҃о бцⷣе. сегѡ̀ ра́ди мо́лимъ тѧ̀: ꙗ҆́кѡ мт҃и свѣ́та сꙋ́щи, просвѣтѝ на́съ свѣ́томъ сн҃а твоегѡ̀, хрⷭ҇та̀ бг҃а на́шегѡ.

На хвали́техъ стiхи́ры на д҃, гла́съ s҃.

Бг҃оно́се пребл҃же́нне ѻ҆́тче на́шъ ѳеодо́сiе, мíра красѡты̀ и҆ сла́дѡсти вре́мєнныѧ возненави́дѣвъ, мона́шеское житiѐ возлюби́лъ є҆сѝ, и҆ а҆́гг҃льскомꙋ ли́кꙋ сопричта́лсѧ є҆сѝ: тѣ́мже и҆ свѣти́льникъ многосвѣ́тлый вселе́ннѣй чꙋдесы̀ ди́внѡ сiѧ́еши. молѝ ѹ҆̀бо ѡ҆ на́съ, соверша́ющихъ ст҃ꙋ́ю па́мѧть твою̀, мы́ бо ча̑да твоѧ̑ и҆ ѻ҆́вцы слове́снагѡ ста́да твоегѡ̀, тебѐ на по́мощь призыва́емъ, просѧ́ще тобо́ю прiѧ́ти ми́ръ и҆ ве́лiю млⷭ҇ть. Два́жды.

Бг҃оно́се пребл҃же́нне ѳеодо́сiе, всѐ плотско́е мꙋдрова́нiе дꙋ́хꙋ повинꙋ́лъ є҆сѝ, пощє́нiи и҆ сокрове́нными пѡ́двиги ѡ҆чи́стивсѧ, ꙗ҆́кѡ зла́то въ горни́лѣ и҆скꙋше́но сiѧ́ѧ ꙗ҆ви́лсѧ є҆сѝ, прiѧ́телище  бы́въ дх҃а прест҃а́гѡ. ѡ҆би́тєли же и҆́ночєскiѧ бл҃гоꙋстроѧ́ѧ и҆ хра́мы бж҃iѧ бл҃голѣ́пнѣ ѹ҆краша́ѧ, до́брѣ ѻ҆́вцы твоѧ̑ словє́сныѧ ѹ҆па́слъ є҆сѝ, ѹ҆че́ньми твои́ми ꙗ҆́коже нѣ́коею лѣ́ствицею на высотꙋ̀ добродѣ́телей возводѧ̀. помина́й на́съ, чтꙋ́щихъ па́мѧть твою̀ присносщ҃е́ннꙋю, и҆ молѝ сп҃сти́сѧ дꙋша́мъ на́шымъ.

Возсiѧ̀ на́мъ бг҃оꙋго́дное житiѐ твоѐ, пресла́вне ѳеодо́сiе, поꙋча́ѧ на́съ бг҃олюбє́знымъ добродѣ́телемъ: всѣ̑мъ бо ꙗ҆ви́лъ є҆сѝ въ себѣ̀ пра́вило вѣ́ры и҆ ѻ҆́бразъ кро́тости, по́двигѡвъ и҆́ноческихъ и҆ воздержа́нiѧ зерца́ло, любве́ же и҆ смире́нiѧ сокро́вище неистощи́мое. тѣ́мже чтꙋ́ще ст҃ꙋ́ю па́мѧть твою̀, тебѐ вѣнча́вшаго хрⷭ҇та̀ прославлѧ́емъ, то́же молѝ ѡ҆ сп҃се́нiи дꙋ́шъ на́шихъ.

Сла́ва, гла́съ в҃:

Что̀ тебѣ̀ принесе́мъ, хрⷭ҇тѐ бж҃е на́шъ, и҆лѝ ка́кѡ по достоѧ́нiю воспое́мъ щедрѡ́ты твоѧ̑, ꙗ҆̀же преизꙿѻби́льнѣ и҆злива́еши на на́съ недосто́йныхъ; бл҃же́ни є҆смы̀, ча̑да сꙋ́ще цр҃кве твоеѧ̀ правосла́вныѧ, въ не́йже ꙗ҆́кѡ во дни̑ дрє́внiѧ, та́кѡ и҆ ны́нѣ ди̑внаѧ и҆ пресла̑внаѧ чꙋдеса̀ ꙗ҆влѧ́еши, прославлѧ́ѧ ст҃ы̑ѧ твоѧ̑. сѐ и҆ ны́нѣ свѣ́тлѡ пра́зднꙋемъ но́вомꙋ чꙋдотво́рцꙋ преди́вномꙋ, є҆го́же просла́вити бл҃говоли́лъ є҆сѝ. сла́вимъ и҆́мѧ твоѐ, гдⷭ҇и бж҃е на́шъ, покланѧ́емсѧ вели́чествꙋ бл҃гости твоеѧ̀, и҆ припа́дающе вопiе́мъ тѝ: мл҃твами ст҃и́телѧ ѳеодо́сiа поми́лꙋй на́съ.

И҆ ны́нѣ, пра́здника. 

А҆́ще же нѣ́сть пра́здника, бг҃оро́диченъ: Всѐ ѹ҆пова́нiе моѐ на тѧ̀ возлага́ю, мт҃и бж҃iѧ, сохрани́ мѧ подꙿ кро́вомъ твои́мъ.

Славосло́вiе вели́кое, и҆ ѿпꙋ́стъ.

На лiтꙋргíи:

Бл҃жє́нна ѿ канѡ́на ст҃а́гѡ, пѣ́снь г҃-ѧ и҆ s҃- ѧ.

Прокíменъ, гла́съ з҃: Честна̀ предꙿ гдⷭ҇емъ сме́рть прпⷣбныхъ є҆гѡ̀.

Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми;

А҆пⷭ҇лъ ко є҆вре́ємъ, зача́ло тл҃є.

А҆ллилꙋ́iа, гла́съ s҃: Бл҃же́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀.

Стíхъ: Си́льно на землѝ бꙋ́детъ сѣ́мѧ є҆гѡ̀, ро́дъ пра́выхъ бл҃гослови́тсѧ.

Е҆ѵⷢ҇лiе ѿ лꙋкѝ, зача́ло к҃д.

Прича́стенъ: Въ па́мѧть вѣ́чнꙋю бꙋ́детъ првⷣникъ:

Вѣ́домо бꙋ́ди, ꙗ҆́кѡ сiѧ́ же слꙋ́жба соверша́етсѧ мѣ́сѧца феврꙋа́рiа въ є҃-й де́нь.

А҆́ще ѹ҆́бѡ пра́зднованiе ст҃и́телю ѳеодо́сiю бꙋ́детъ ѳ҃-гѡ септе́мврiа, и҆ тогда̀ слꙋ́жба сiѧ̀ пое́тсѧ кꙋ́пнѡ съ попра́зднствомъ ржⷭ҇тва̀ прест҃ы́ѧ бцⷣы, во все́мъ подо́бнѡ, ꙗ҆́коже ѹ҆каза́сѧ въ слꙋ́жбѣ прпⷣбномꙋ i҆ѡ́сифꙋ, волоцко́мꙋ чꙋдотво́рцꙋ.

А҆́ще же пра́зднованiе бꙋ́детъ є҃-гѡ феврꙋа́рiа, и҆лѝ во ѿда́нiе срѣ́тенiѧ гдⷭ҇нѧ, и҆ли́ же внѣ̀ ѿда́нiѧ, и҆ тогда̀ пое́мъ всю̀ слꙋ́жбꙋ, ꙗ҆́коже и҆зꙿѡбрази́сѧ въ слꙋ́жбѣ ст҃о́мꙋ вели́комꙋ кнѧ́зю геѡ́ргiю, влади́мiрскомꙋ чꙋдотво́рцꙋ, д҃-гѡ феврꙋа́рiа.




