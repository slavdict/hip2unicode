    OCR:

    Библиотека святоотеческой литературы

    http://orthlib.ru







Мѣ́сѧца тогѡ́же въ к҃s-й де́нь.

Преставле́нiе ст҃а́гѡ а҆пⷭ҇ла и҆ є҆ѵⷢ҇лíста i҆ѡа́нна бг҃осло́ва.

На ма́лѣй вече́рни, на Гдⷭ҇и, воззва́хъ: стiхи̑ры гла́съ в҃.

Подо́бенъ: Е҆гда̀ ѿ дре́ва:

Прiиди́те премꙋ́дрости глꙋбинꙋ̀, и҆ правосла́вныхъ догма́тѡвъ списа́телѧ, вѣ́рнiи пѣ́сньми бжⷭ҇твенными дне́сь вѣнча́имъ i҆ѡа́нна сла́внаго и҆ возлю́бленаго: се́й бо возгремѣ̀, є҆́же въ нача́лѣ бѣ̀ сло́во. ѿѻнꙋ́дꙋже громогла́сенъ показа́сѧ, ꙗ҆́кѡ благовѣ́стiе мíрꙋ просiѧ́въ многомꙋ́дреннѣ приснопа́мѧтный.

Два́жды.

Вои́стиннꙋ ты̀ ꙗ҆ви́лсѧ є҆сѝ и҆́стиненъ дрꙋ́гъ, напе́рсникъ вели́къ ѹ҆чи́телю хрⷭ҇тꙋ̀, на пе́рси бо возле́гъ, ѿѻнꙋ́дꙋже поче́рплъ є҆сѝ премꙋ́дрости догма́ты: и҆́миже ѡ҆богаща́еши ѻ҆́крестъ всю̀ зе́млю, ꙗ҆́кѡ бг҃огл҃го́льникъ бж҃iй. тѣ́мже и҆ содержа́щи сiѧ̑, кра́снаѧ хрⷭ҇то́ва цр҃ковь, ны́нѣ ра́дꙋющисѧ весели́тсѧ.

Ра́дꙋйсѧ, бг҃осло́ве и҆́стиннѡ, ра́дꙋйсѧ, мт҃ре гдⷭ҇ни сы́не вселюбе́зне: ты́ бо предстоѧ̀ при крⷭ҇тѣ̀ хрⷭ҇то́вѣ, бжⷭ҇твенный слы́шалъ є҆сѝ гла́съ влⷣки: сѐ ны́нѣ мт҃и твоѧ̀, къ тебѣ̀ возопи́вшагѡ. ѿѻнꙋ́дꙋже досто́йнѡ тѧ̀ всѝ, ꙗ҆́кѡ а҆пⷭ҇ла хрⷭ҇то́ва вели́каго и҆ возлю́бленнаго, ѹ҆блажа́емъ.

Сла́ва, гла́съ в҃. Самогла́сенъ:

А҆пⷭ҇лѡвъ ве́рхъ, бг҃осло́вiѧ трꙋбꙋ̀, дꙋхо́внаго воево́дꙋ, вселе́ннꙋю бг҃ꙋ покори́вшаго, прiиди́те вѣ́рнiи, ѹ҆блажи́мъ i҆ѡа́нна приснопа́мѧтнаго, ѿ землѝ преселѧ́ющагосѧ, и҆ землѝ неѿстꙋпа́ющаго, но живꙋ́ща, и҆ ждꙋ́ща стра́шное  влⷣки второ́е прише́ствiе: є҆́же неѡсꙋжде́ннѡ срѣ́сти на́мъ и҆спросѝ люби́миче, таи́нниче, хрⷭ҇то́въ напе́рсниче, любо́вiю соверша́ющымъ па́мѧть твою̀.

И҆ ны́нѣ, бг҃оро́диченъ.

На стiхо́внѣ стiхи̑ры, гла́съ а҃. Подо́бенъ: Всехва́льнiи мч҃ницы:

Бг҃осло́ве сла́вне, * твои́ми бжⷭ҇твенными ѹ҆че́нiи, * и҆ чꙋде́съ ꙗ҆вле́ньми, * пре́лести ѿгна́лъ є҆сѝ мглꙋ̀ всю̀, * и҆ лю́ди просвѣти́лъ є҆сѝ * къ зна́нiю и҆́стинныѧ вѣ́ры: * и҆ ны́нѣ молѝ, * дарова́ти дꙋша́мъ на́шымъ ми́ръ * и҆ ве́лiю ми́лость.

Стíхъ: Во всю̀ зе́млю и҆зы́де вѣща́нiе и҆́хъ, и҆ въ концы̀ вселе́нныѧ глаго́лы и҆́хъ.

I҆ѡа́нне всемꙋ́дре, * хрⷭ҇то́въ люби́миче при́сный, * къ пло́ти любве́ мѧ и҆збавлѧ́ѧ, * влⷣцѣ всѣ́хъ, * бжⷭ҇твенными твои́ми мольба́ми водрꙋжѝ, * дѣ́тельми благоче́стiѧ, * и҆ моли́сѧ пода́ти мѝ * ѡ҆ставле́нiе прегрѣше́нiй * и҆ ве́лiю ми́лость.

Стíхъ: Нб҃са̀ повѣ́даютъ сла́вꙋ бж҃iю, творе́нiе же рꙋкꙋ̀ є҆гѡ̀ возвѣща́етъ тве́рдь.

Бг҃ови́дче всесвѧще́нне, * страсте́й и҆ бѣ́дъ и҆зба́ви, * и҆ ѿ недꙋ̑гъ и҆ скорбе́й благохва́лѧщыѧ тѧ̀, * и҆ почита́ющыѧ любо́вiю, * и҆ вѣ́рнѡ притека́ющыѧ, * и҆ къ покро́вꙋ твоемꙋ̀, * бжⷭ҇твенномꙋ приходѧ́щыѧ: * и҆ ѹ҆молѝ дарова́ти дꙋша́мъ на́шымъ ми́ръ * и҆ ве́лiю ми́лость.

Сла́ва, гла́съ в҃:

Бг҃осло́ве дѣ́вственниче, ѹ҆ч҃ничѐ возлю́бленне сп҃совъ, моли́твами твои́ми на́съ спаса́й, мо́лимсѧ, ѿ всѧ́кагѡ вре́да: ꙗ҆́кѡ твоѐ є҆смы̀ ста́до.

И҆ ны́нѣ, бг҃оро́диченъ.

Всѐ ѹ҆пова́нiе моѐ на тѧ̀ возлага́ю, мт҃и бж҃iѧ, сохрани́ мѧ подъ кро́вомъ твои́мъ.

Тропа́рь, гла́съ в҃:

А҆пⷭ҇ле хрⷭ҇тꙋ̀ бг҃ꙋ возлю́бленне, ѹ҆скорѝ и҆зба́вити лю́ди  безꙿѿвѣ́тны: прiе́млетъ тѧ̀ припа́дающа, и҆́же па́дша на пе́рси прiе́мый. є҆го́же молѝ, бг҃осло́ве, и҆ належа́щꙋю мглꙋ̀ ꙗ҆зы́кѡвъ разгна́ти, просѧ̀ на́мъ ми́ра и҆ ве́лiѧ ми́лости.

Сла́ва, и҆ ны́нѣ, бг҃оро́диченъ воскрⷭ҇нъ.



На вели́цѣй вече́рни стiхологисꙋ́емъ, Блаже́нъ мꙋ́жъ: пе́рвый а҆нтiфѡ́нъ.

На Гдⷭ҇и, воззва́хъ: стiхи̑ры на и҃: гла́съ а҃. Поⷣ: Нбⷭ҇ныхъ чинѡ́въ:

Зри́тель неизрече́нныхъ ѿкрове́нiй, * и҆ сказа́тель вы́шнихъ бж҃iихъ та̑инъ, * сы́нъ зеведе́евъ, * написа́въ на́мъ хрⷭ҇то́во є҆ѵⷢ҇лiе, * бг҃осло́вити ѻ҆ц҃а̀, и҆ сн҃а, и҆ дх҃а ст҃а́го, * наꙋчи́лъ є҆́сть.

Бг҃одви́жимаѧ цѣвни́ца нбⷭ҇ныхъ пѣ́нiй, * тайнопи́сецъ сы́й, * бг҃осказа̑ннаѧ ѹ҆ста̀, пѣ́нiе пѣ́сней пое́тъ краснѡ̀: * ѹ҆стнѣ́ бо движѧ̀, ꙗ҆́кѡ стрꙋ́ны, * ꙗ҆́коже брѧца́ло ѧ҆зы́къ движѧ̀, * и҆ мо́литсѧ спасти́сѧ на́мъ.

Громогла́снымъ твои́мъ ѧ҆зы́комъ * и҆звѣща́ѧ бж҃iѧ мꙋ́дрости * сокрове́нное сло́во, бг҃ꙋ возлю́бленне, * зове́ши при́снѡ, движѧ̀ ѹ҆стна́ми ча́стѡ: * є҆́же въ нача́лѣ бѣ̀ сло́во, * и҆ наꙋча́еши всѧ́каго человѣ́ка къ зна́нiю бг҃а.

Сла́ва, гла́съ в҃. Самогла́сенъ:

Сы́на гро́мова, ѡ҆снова́нiе бжⷭ҇твенныхъ слове́съ, нача́льника бг҃осло́вiѧ, и҆ проповѣ́дника пе́рвѣйшаго, и҆́стины догма́тѡвъ бж҃iѧ мꙋ́дрости, возлю́бленнаго i҆ѡа́нна и҆ дѣ́вственника, человѣ́ческiй ро́дъ по до́лгꙋ благопохва́лимъ: се́й бо непреста́ннѡ въ себѣ̀ и҆мѣ́ѧ бжⷭ҇твенное, є҆́же, въ нача́лѣ бѣ̀, речѐ, сло́во, а҆́бiе же ко ѻ҆ц҃ꙋ̀ неразлꙋ́чное, и҆ ра́вное по си́хъ ѻ҆́ч҃а сꙋщества̀, показꙋ́ѧ на́мъ собо́ю правосла́вiе ст҃ы́ѧ трⷪ҇цы: содѣ́телѧ же сꙋ́ща со ѻ҆ц҃е́мъ, и҆ жи́знь носѧ́ща и҆ свѣ́тъ и҆́стинный тогѡ́жде показа̀ на́мъ. ѽ чꙋдесѐ ѹ҆жа́снагѡ, и҆ ве́щи мꙋдри́тельныѧ! ꙗ҆́кѡ  по́лнъ сы́й любвѐ, по́лнъ бы́сть и҆ бг҃осло́вiѧ, сла́вою и҆ че́стiю и҆ вѣ́рою, ѡ҆снова́тель сы́й чи́стыѧ на́шеѧ вѣ́ры. є҆ѧ́же ра́ди полꙋчи́мъ вѣ̑чнаѧ блага̑ѧ въ де́нь сꙋ́дный.

И҆ ны́нѣ, бг҃оро́диченъ: Пре́йде сѣ́нь зако́ннаѧ:

Вхо́дъ. Прокíменъ днѐ. Чтє́нiѧ г҃.

Собо́рнагѡ посла́нiѧ i҆ѡа́ннова чте́нiе.

Возлю́бленнiи, а҆́ще се́рдце на́ше не за́зритъ на́мъ, дерзнове́нiе и҆́мамы къ бг҃ꙋ. И҆ є҆гѡ́же а҆́ще про́симъ, прiе́млемъ ѿ негѡ̀: ꙗ҆́кѡ за́пѡвѣди є҆гѡ̀ соблюда́емъ, и҆ ѹ҆гѡ́днаѧ предъ ни́мъ твори́мъ. И҆ сiѧ̀ є҆́сть за́повѣдь є҆гѡ̀, да вѣ́рꙋемъ во и҆́мѧ сн҃а є҆гѡ̀ i҆и҃са хрⷭ҇та̀, и҆ лю́бимъ дрꙋ́гъ дрꙋ́га, ꙗ҆́коже да́лъ є҆́сть за́повѣдь на́мъ. И҆ соблюда́ѧй за́пѡвѣди є҆гѡ̀, въ не́мъ пребыва́етъ, и҆ то́й въ не́мъ: и҆ ѡ҆ се́мъ разꙋмѣ́емъ, ꙗ҆́кѡ пребыва́етъ въ на́съ, ѿ дх҃а є҆го́же да́лъ є҆́сть на́мъ. Возлю́бленнiи, не всѧ́комꙋ дꙋ́хꙋ вѣ́рꙋйте, но и҆скꙋша́йте дꙋ́хи, а҆́ще ѿ бг҃а сꙋ́ть: ꙗ҆́кѡ мно́зи лжепрⷪ҇ро́цы и҆зыдо́ша въ мíръ. Ѡ҆ се́мъ познава́йте дх҃а бж҃iѧ, и҆ дꙋ́ха ле́стча. Всѧ́къ дꙋ́хъ, и҆́же и҆сповѣ́дꙋетъ i҆и҃са хрⷭ҇та̀ во пло́ти прише́дша, ѿ бг҃а є҆́сть. И҆ всѧ́къ дꙋ́хъ, и҆́же не и҆сповѣ́дꙋетъ i҆и҃са хрⷭ҇та̀ во пло́ти прише́дша, ѿ бг҃а нѣ́сть: и҆ се́й є҆́сть а҆нтíхрⷭ҇товъ, є҆го́же слы́шасте, ꙗ҆́кѡ грѧде́тъ, и҆ ны́нѣ въ мíрѣ є҆́сть ѹ҆жѐ. Вы̀ ѿ бг҃а є҆стѐ ча̑дца, и҆ побѣди́сте тѣ́хъ, ꙗ҆́кѡ бо́лiй є҆́сть, и҆́же въ ва́съ, не́жели и҆́же въ мíрѣ. Ѻ҆нѝ ѿ мíра сꙋ́ть, сегѡ̀ ра́ди ѿ мíра глаго́лютъ, и҆ мíръ тѣ́хъ послꙋ́шаетъ. Мы̀ ѿ бг҃а є҆смы̀: и҆́же зна́етъ бг҃а, послꙋ́шаетъ на́съ: и҆ и҆́же нѣ́сть ѿ бг҃а, не послꙋ́шаетъ на́съ.

Собо́рнагѡ посла́нiѧ i҆ѡа́ннова чте́нiе.

Возлю́бленнiи, а҆́ще си́це возлюби́лъ є҆́сть на́съ бг҃ъ, и҆ мы̀ до́лжни є҆смы̀ дрꙋ́гъ дрꙋ́га люби́ти. бг҃а никто́же нигдѣ́же ви́дѣ: а҆́ще дрꙋ́гъ дрꙋ́га лю́бимъ, бг҃ъ въ на́съ  пребыва́етъ, и҆ любы̀ є҆гѡ̀ соверше́нна є҆́сть въ на́съ. Ѡ҆ се́мъ разꙋмѣ́емъ, ꙗ҆́кѡ въ не́мъ пребыва́емъ, и҆ то́й въ на́съ, ꙗ҆́кѡ ѿ дх҃а своегѡ̀ да́лъ є҆́сть на́мъ. И҆ мы̀ ви́дѣхомъ и҆ свидѣ́тельствꙋемъ, ꙗ҆́кѡ ѻ҆ц҃ъ посла̀ сн҃а, спаси́телѧ мíрꙋ. И҆́же а҆́ще и҆сповѣ́сть, ꙗ҆́кѡ i҆и҃съ є҆́сть сн҃ъ бж҃iй, бг҃ъ въ не́мъ пребыва́етъ, и҆ то́й въ бз҃ѣ. И҆ мы̀ позна́хомъ, и҆ вѣ́ровахомъ, любо́вь, ю҆́же и҆́мать бг҃ъ къ на́мъ. Бг҃ъ любы̀ є҆́сть, и҆ пребыва́ѧй въ любвѝ, въ бз҃ѣ пребыва́етъ, и҆ бг҃ъ въ не́мъ пребыва́етъ.

Собо́рнагѡ посла́нiѧ i҆ѡа́ннова чте́нiе.

Возлю́бленнiи, а҆́ще кто̀ рече́тъ: ꙗ҆́кѡ люблю̀ бг҃а, а҆ бра́та своего̀ ненави́дитъ, ло́жъ є҆́сть: и҆́бо не любѧ́й бра́та своего̀, є҆го́же ви́дѣ: бг҃а, є҆гѡ́же не ви́дѣ, ка́кѡ мо́жетъ люби́ти; И҆ сiю̀ за́повѣдь и҆́мамы ѿ негѡ̀, да любѧ́й бг҃а, лю́битъ и҆ бра́та своего̀. Всѧ́къ вѣ́рꙋѧй, ꙗ҆́кѡ i҆и҃съ є҆́сть хрⷭ҇то́съ, ѿ бг҃а рожде́нъ є҆́сть: и҆ всѧ́къ любѧ́й ро́ждшаго, лю́битъ и҆ рожде́ннаго и҆зъ негѡ̀. Ѡ҆ се́мъ вѣ́мы, ꙗ҆́кѡ лю́бимъ ча̑да бж҃iѧ, є҆гда̀ бг҃а лю́бимъ, и҆ за́пѡвѣди є҆гѡ̀ соблюда́емъ. Сiѧ́ бо є҆́сть любы̀ бж҃iѧ, да за́пѡвѣди є҆гѡ̀ соблюда́емъ, и҆ за́пѡвѣди є҆гѡ̀ тѧ́жки не сꙋ́ть. Ꙗ҆́кѡ всѧ́къ рожде́нный ѿ бг҃а, побѣжда́етъ мíръ: и҆ сiѧ̀ є҆́сть побѣ́да побѣ́ждшаѧ мíръ, вѣ́ра на́ша. Кто̀ є҆́сть побѣжда́ѧй мíръ, то́кмѡ вѣ́рꙋѧй, ꙗ҆́кѡ i҆и҃съ є҆́сть сн҃ъ бж҃iй;

На лiтíи стiхи́ра хра́ма, та́же а҆пⷭ҇ла. Гла́съ а҃. Ге́рманово:

Рѣ́ки бг҃осло́вiѧ и҆зъ честны́хъ твои́хъ ѹ҆́стъ и҆стеко́ша, а҆пⷭ҇ле, и҆зъ ни́хже цр҃ковь бж҃iѧ напаѧ́ема, покланѧ́етсѧ правосла́внѡ трⷪ҇цѣ є҆диносꙋ́щнѣй, ю҆́же и҆ ны́нѣ молѝ, i҆ѡа́нне бг҃осло́ве, ѹ҆тверди́ти и҆ спастѝ дꙋ́шы на́шѧ.

А҆ндре́а пѵ́рра:

Са́дъ чистоты̀, мѵ́ро благово́нiѧ па́ки возсiѧ̀ на́мъ  въ присꙋ́щемъ пра́здницѣ, возопи́ти къ немꙋ̀: возлегíй на пе́рси влⷣчнѧ, и҆ ѡ҆дожди́въ сло́во мíрꙋ, i҆ѡа́нне а҆пⷭ҇ле, дв҃ꙋ сохрани́вый ꙗ҆́кѡ зѣ́ницꙋ ѻ҆́ка, и҆спросѝ на́мъ ѿ хрⷭ҇та̀ ве́лiю ми́лость.

Ѹ҆ч҃ничѐ сп҃совъ, дѣ́вственниче и҆ бг҃осло́ве, тебѣ̀ ꙗ҆́кѡ дѣ́вственникꙋ, дв҃ꙋ и҆ бцⷣꙋ, хрⷭ҇то́съ бг҃ъ распина́емь предадѐ, и҆ сiю̀ сохрани́лъ є҆сѝ ꙗ҆́кѡ зѣ́ницꙋ ѻ҆́ка. тѣ́мъ молѝ спасти́сѧ дꙋша́мъ на́шымъ.

Ꙗ҆́кѡ неизрече́нныхъ та̑инъ самови́децъ воззва́лъ є҆сѝ вопiѧ̀: превѣ́чное сло́во, въ нача́лѣ бы́ти къ бг҃ꙋ, и҆ того̀ бы́ти бг҃а, i҆ѡа́нне а҆пⷭ҇ле напе́рсниче хрⷭ҇то́въ и҆ дрꙋ́же при́сный, трⷪ҇цы сла́досте, є҆фе́са и҆ па́тма ѹ҆твержде́нiе непоколеби́мо, на́ша же по́мощь, моли́сѧ бг҃осло́ве всебл҃же́нне, ѿ sлочести́выхъ врагѡ́въ чꙋ́вственныхъ и҆ мы́сленныхъ и҆зба́витисѧ лю́демъ, па́мѧть твою̀ при́снѡ соверша́ющымъ вѣ́рнѡ.

Сла́ва, гла́съ д҃:

Возле́гъ на пе́рси ѹ҆ч҃телѧ хрⷭ҇та̀, на ве́чери гдⷭ҇ни, возлю́бленне ѹ҆ч҃ничѐ, ѿтꙋ́дꙋ позна́лъ є҆сѝ неизречє́ннаѧ, и҆ нбⷭ҇ный всѣ̑мъ возгремѣ́лъ є҆сѝ гла́съ: въ нача́лѣ бѣ̀ сло́во, и҆ сло́во бѣ̀ къ бг҃ꙋ, и҆ бг҃ъ бѣ̀ сло́во, свѣ́тъ и҆́стинный, просвѣща́ѧй всѧ́каго человѣ́ка въ мíръ грѧдꙋ́щаго, хрⷭ҇то́съ бг҃ъ и҆ сп҃съ дꙋ́шъ на́шихъ.

И҆ ны́нѣ, бг҃оро́диченъ:

Со ѻ҆ц҃е́мъ и҆ дх҃омъ славосло́вимый сн҃ъ въ вы́шнихъ ѿ херꙋвíмѡвъ, первозда́ннаго назда́ти хотѧ́й, всего̀ себѐ сама́го и҆стощѝ неизрече́ннѡ во ѹ҆тро́бѣ твое́й, бцⷣе всепѣ́таѧ: и҆ и҆зъ тебє̀ возсiѧ́въ, просвѣтѝ ве́сь мíръ бжⷭ҇тво́мъ, и҆збавлѧ́ѧ i҆дѡлонеи́стовства, и҆ въ себѣ̀ ѡ҆божи́въ, на нб҃са̀ возведѐ человѣ́чество, хрⷭ҇то́съ бг҃ъ и҆ сп҃съ дꙋ́шъ на́шихъ. 

На стiхо́внѣ стiхи̑ры, гла́съ д҃. Подо́бенъ: Зва́нный свы́ше:

Сн҃а вы́шнѧго бг҃осло́вивъ, * ѻ҆ц҃ꙋ̀ соприсносꙋ́щна, * и҆ є҆диносꙋ́щественна, * свѣ́тъ и҆зъ свѣ́та непремѣ́ненъ * и҆ начерта́нiе ѵ҆поста́си роди́телевы, * безлѣ́тнѡ возсiѧ́вша и҆ безстра́стнѡ и҆зъ негѡ̀, * содѣ́телѧ же и҆ гдⷭ҇а всѣ́хъ вѣкѡ́въ, * возлю́бленне ты̀ проповѣ́далъ є҆сѝ сего̀ мíрꙋ, * ꙗ҆́кѡ и҆зве́дша свѣ́тъ и҆зъ тмы̀, * хрⷭ҇та̀ бг҃а на́шего: * є҆го́же молѝ, * спастѝ и҆ просвѣти́ти дꙋ́шы на́шѧ.

Стíхъ: Во всю̀ зе́млю и҆зы́де вѣща́нiе и҆́хъ, и҆ въ концы̀ вселе́нныѧ глаго́лы и҆́хъ.

Ѹ҆тѣ́шителевъ свѣ́тъ воспрiе́мъ, * и҆́мже и҆ просвѣща́емь бг҃осло́вилъ є҆сѝ, * ѿ ѻ҆ц҃а̀ происходѧ́щаго, * чре́зъ сн҃а же человѣ́чествꙋ ꙗ҆влѧ́ема, * є҆диноче́стна, сопресто́льна, * и҆ є҆диносꙋ́щна сꙋ́ща * ѻ҆ц҃ꙋ̀ безнача́льномꙋ же, и҆ бж҃iю сло́вꙋ, возлю́бленне, всѣ̑мъ проповѣ́далъ є҆сѝ. * тѣ́мже въ пѣ́снехъ тѧ̀ почита́емъ, * ꙗ҆́кѡ вѣ́ры бжⷭ҇твенное ѡ҆снова́нiе: * ю҆́же незы́бленнꙋ соблюда́й * ко гдⷭ҇ꙋ моли́твами твои́ми.

Стíхъ: Нб҃са̀ повѣ́даютъ сла́вꙋ бж҃iю, творе́нiе же рꙋкꙋ̀ є҆гѡ̀ возвѣща́етъ тве́рдь.

На высотꙋ̀ возше́дъ бг҃осло́вiѧ, * наꙋчи́лсѧ є҆сѝ неизречє́ннымъ бж҃iимъ та́йнамъ, * ѡ҆ є҆ди́номъ сꙋществѣ̀ бжⷭ҇тва̀, * сла́вѣ же є҆ди́ной, * и҆ црⷭ҇твѣ и҆ гдⷭ҇ьствѣ, * тре́ми ѵ҆поста́сьми раздѣлѧ́емѣмъ при́снѡ, * сꙋ́щественнѡ нераздѣ́льнѣмъ и҆ соедине́ннѣмъ, * въ неслiѧ́нномъ бжⷭ҇твенномъ є҆ди́нствѣ: * си́це сла́вѧ проповѣ́далъ є҆сѝ, бг҃осло́ве, * трⷪ҇цꙋ нераздѣ́льнꙋ, * ю҆́же молѝ, * спастѝ и҆ просвѣти́ти дꙋ́шы на́шѧ.

Сла́ва, гла́съ s҃. I҆ѡа́нна мона́ха.

А҆пⷭ҇ле хрⷭ҇то́въ, є҆ѵⷢ҇лíсте бг҃осло́ве, неизрече́нныхъ таи́нникъ бы́въ, премꙋ́дрости неизглагѡ́ланнаѧ на́мъ возгремѣ́лъ є҆сѝ ѹ҆чє́нiѧ, є҆́же въ нача́лѣ бѣ̀, ѹ҆ѧсни́въ вѣ̑рнымъ, и҆ є҆́же не бѣ̀, ѿложи́въ, є҆ретíчествꙋющихъ  ѿрѣва́ѧ словеса̀. напе́рсникъ ꙗ҆ви́всѧ, и҆ дрꙋ́гъ возлю́бленъ, ꙗ҆́коже и҆са́iа велегла́снѣйшiй, и҆ мѡѷсе́й бг҃ови́децъ, дерзнове́нiе и҆мѣ́ѧ къ бг҃ꙋ, прилѣ́жнѡ моли́сѧ ѡ҆ дꙋша́хъ на́шихъ.

И҆ ны́нѣ, бг҃оро́диченъ: Творе́цъ и҆ и҆зба́витель мо́й:

На благослове́нiи хлѣ́бѡвъ тропа́рь: А҆пⷭ҇ле хрⷭ҇тꙋ̀ бг҃ꙋ возлю́бленне: Два́жды.

Пи́санъ на ма́лѣй вече́рни. И҆ Бцⷣе дв҃о: є҆ди́ножды. И҆ чте́нiе.



На ѹ҆́трени, на Бг҃ъ гдⷭ҇ь: тропа́рь ст҃а́гѡ два́жды.

Сла́ва, и҆ ны́нѣ, бг҃оро́диченъ: Всѧ̑ па́че смы́сла:

По а҃-мъ стiхосло́вiи сѣда́ленъ, гла́съ и҃. Поⷣ: Премꙋ́дрости:

Ты̀ сы́нъ назва́лсѧ є҆сѝ бжⷭ҇твеннагѡ гро́ма, во є҆́же ѡ҆глꙋши́ти ѹ҆шеса̀ sлочести́выхъ, и҆ трꙋбы̀ сладча́е возгласи́въ, ѽ всемꙋ́дре! въ пра̑ваѧ сердца̀, сло́ва воплоще́нiе, и҆ ꙗ҆́кѡ и҆́скреннiй дрꙋ́гъ на пе́рси возлегíй. ѿѻнꙋ́дꙋже поче́рплъ є҆сѝ ра́зꙋма ꙗ҆вле́нiе, всѣ̑мъ проповѣ́далъ є҆сѝ ѻ҆ц҃ꙋ̀ собезнача́льнаго: i҆ѡа́нне а҆пⷭ҇ле, моли́сѧ хрⷭ҇тꙋ̀ бг҃ꙋ, прегрѣше́нiй ѡ҆ставле́нiе дарова́ти пра́зднꙋющымъ любо́вiю свѧтꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Премꙋ́дрость и҆ сло́во въ твое́мъ чре́вѣ заче́нши неѡпа́льнѡ, мт҃и бж҃iѧ, мíрꙋ родила̀ є҆сѝ мíръ содержа́щаго, и҆ въ ѡ҆бꙿѧ́тiихъ и҆мѣ́ла є҆сѝ всѧ̑ содержа́щаго, пищеда́телѧ всѣ́хъ, и҆ творца̀ тва́ри. тѣ́мже молю́ тѧ, всест҃а́ѧ дв҃о, и҆ вѣ́рою сла́влю тѧ̀, и҆зба́витисѧ мнѣ̀ прегрѣше́нiй, и҆ въ де́нь сꙋда̀, є҆гда̀ предста́ти и҆́мамъ предъ лице́мъ созда́телѧ моегѡ̀, влⷣчце дв҃о чⷭ҇таѧ, твою̀ по́мощь тогда̀ пода́ждь мѝ: всѧ̑ бо мо́жеши, є҆ли̑ка хо́щеши, всепѣ́таѧ.

По в҃-мъ стiхосло́вiи сѣда́ленъ, гла́съ и҃. Поⷣ: Премꙋ́дрости:

Глꙋбинꙋ̀ ловле́нiѧ ѡ҆ста́вивъ, крⷭ҇та̀ тро́стiю всѧ̑ ꙗ҆́вѣ  къ вѣ́рѣ ѹ҆лови́лъ є҆сѝ, ꙗ҆́кѡ ры̑бы, ꙗ҆зы́ки: и҆́бо ꙗ҆́коже тебѣ̀ речѐ хрⷭ҇то́съ, показа́лсѧ є҆сѝ лове́цъ человѣ́кѡвъ, къ благоче́стiю ѹ҆ловлѧ́ѧ. тѣ́мже насѣ́ѧлъ є҆сѝ и҆ сло́ва ра́зꙋмъ во все́мъ па́тмѣ, и҆ є҆фе́съ приѡбрѣ́лъ є҆сѝ словесы̀ твои́ми, бг҃осло́ве а҆пⷭ҇ле: молѝ хрⷭ҇та̀ бг҃а, прегрѣше́нiй ѡ҆ставле́нiе дарова́ти, пра́зднꙋющымъ любо́вiю свѧтꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Пречⷭ҇таѧ дв҃о мт҃и бж҃iѧ, дꙋшѝ моеѧ̀ стра̑сти лю̑тыѧ и҆сцѣлѝ, молю́сѧ: и҆ проще́нiе да́рꙋй мнѣ̀ мои́хъ прегрѣше́нiй, ꙗ҆̀же безꙋ́мнѣ содѣ́ѧхъ: дꙋ́шꙋ и҆ тѣ́ло ѡ҆скверни́хъ, ѡ҆каѧ́нный. ѹ҆вы̀ мнѣ̀, что̀ сотворю̀ въ ча́съ ѻ҆́ный, внегда̀ а҆́гг҃ли дꙋ́шꙋ мою̀ разлꙋча́тъ ѿ стра́стнагѡ моегѡ̀ тѣлесѐ; тогда̀ помо́щница мнѣ̀ бꙋ́ди и҆ предста́тельница теплѣ́йшаѧ: тѧ́ бо и҆́мамъ наде́ждꙋ, ра́бъ тво́й.

По полѷеле́и сѣда́ленъ, гла́съ и҃. Подо́бенъ: Премꙋ́дрости:

Возле́гъ на пе́рси i҆и҃совы, дерзнове́нiе полꙋчи́лъ є҆сѝ, ꙗ҆́кѡ ѹ҆ч҃ни́къ вопроша́ѧ: кто̀ є҆́сть преда́тель тво́й, гдⷭ҇и; возлю́бленъ sѣлѡ̀ сы́й всехва́льне, хлѣ́бомъ сего̀ ꙗ҆́вѣ тебѣ̀ показа̀. тѣ́мже ꙗ҆́кѡ таи́нникъ неизрече́нныхъ бы́въ, сло́ва воплоще́нiѧ наꙋча́еши концы̀, бг҃осло́ве а҆пⷭ҇ле: молѝ хрⷭ҇та̀ бг҃а, согрѣше́нiй ѡ҆ставле́нiе дарова́ти, пра́зднꙋющымъ любо́вiю свѧтꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Нбⷭ҇нꙋю две́рь и҆ кiвѡ́тъ, всест҃ꙋ́ю го́рꙋ, свѣ́тлый ѻ҆́блакъ воспои́мъ, неѡпали́мꙋю кꙋпинꙋ̀, слове́сный ра́й, є҆́ѵы воззва́нiе, вселе́нныѧ всеѧ̀ вели́кое сокро́вище, ꙗ҆́кѡ спасе́нiе въ не́й содѣ́ласѧ мíрꙋ, и҆ ѡ҆ставле́нiе дре́внихъ согрѣше́нiй. сегѡ̀ ра́ди вопiе́мъ є҆́й: моли́сѧ сн҃ꙋ твоемꙋ̀, прегрѣше́нiй ѡ҆ставле́нiе дарова́ти, благоче́стнѡ покланѧ́ющымсѧ всест҃о́мꙋ ржⷭ҇твꙋ̀ твоемꙋ̀. 

Степє́нна, а҃-й а҆нтiфѡ́нъ д҃-гѡ гла́са. Прокíменъ, гла́съ д҃: Во всю̀ зе́млю и҆зы́де вѣща́нiе и҆́хъ, и҆ въ концы̀ вселе́нныѧ глаго́лы и҆́хъ. Стíхъ: Нб҃са̀ повѣ́даютъ сла́вꙋ бж҃iю: Всѧ́кое дыха́нiе: Е҆ѵⷢ҇лiе i҆ѡа́нна, зача́ло ѯ҃з.

По н҃ ѱалмѣ̀: Сла́ва, Мл҃твами а҆пⷭ҇ла: И҆ ны́нѣ, Мл҃твами бцⷣы:

Стiхи́ра, гла́съ в҃:

Бг҃осло́ве дѣ́вственниче, ѹ҆ч҃ничѐ возлю́бленне спа́совъ, моли́твами твои́ми на́съ спаса́й, мо́лимсѧ, ѿ всѧ́кагѡ вре́да: ꙗ҆́кѡ твоѐ є҆смы̀ ста́до.

Канѡ́нъ бцⷣы со i҆рмосо́мъ на s҃, и҆ а҆пⷭ҇ла ѻ҆́ба канѡ́на на и҃.

Канѡ́нъ бцⷣы.

Гла́съ в҃. Пѣ́снь а҃. I҆рмо́съ:

Во глꙋбинѣ̀ постла̀ и҆ногда̀ фараѡни́тское всево́инство преѡрꙋже́ннаѧ си́ла, вопло́щшеесѧ же сло́во всеsло́бный грѣ́хъ потреби́ло є҆́сть: препросла́вленный гдⷭ҇ь, сла́внѡ бо просла́висѧ.

Ꙗ҆́кѡ кра́снꙋю, ꙗ҆́кѡ предо́брꙋю всю̀, ꙗ҆́кѡ непоро́чнꙋю въ жена́хъ, бг҃ъ тѧ̀ и҆збра́въ, во ѹ҆тро́бꙋ твою̀ всели́сѧ непоро́чнꙋю: є҆го́же молѝ, всенепоро́чнаѧ, поро́ка грѣхѡ́въ и҆зба́вити всѧ̑ пою́щыѧ тѧ̀.

Ѱало́мски, чⷭ҇таѧ, ѡ҆деснꙋ́ю ꙗ҆́коже цр҃и́ца, ѿ твоеѧ̀ ѹ҆тро́бы возсiѧ́вшагѡ цр҃ѧ̀, предста́ла є҆сѝ: є҆го́же молѝ всенепоро́чнаѧ, да десна́го предста́телѧ пока́жетъ мѧ̀, въ де́нь воздаѧ́нiѧ, бг҃оневѣ́сто.

Пресо́хшее є҆стество̀ человѣ́ческое всѧ́кими безмѣ̑стiи, ро́ждшаѧ до́ждь нбⷭ҇ный, всѧ̑ ѡ҆бнови́ла є҆сѝ: но молю́сѧ, и҆ дꙋшѝ моеѧ̀ браздꙋ̀ и҆зсо́хшꙋю покажѝ плодоно́снꙋ, бг҃оневѣ́сто.

Ѹ҆мертви́вшесѧ са́домъ ра́зꙋма, дре́вомъ же жи́зни, чⷭ҇таѧ, къ жи́зни вѣ́чной при́звани бы́хомъ, ѿ тебє̀, бцⷣе, процвѣ́тшимъ па́че смы́сла, хрⷭ҇то́мъ бг҃омъ. є҆го́же со дерзнове́нiемъ молѝ, спасти́сѧ дꙋша́мъ на́шымъ. 

Канѡ́нъ а҆пⷭ҇ла, є҆гѡ́же краегране́сiе:

Сы́на гро́мова хрⷭ҇токра́снѡ пою̀. Ѳеофа́ново:

Гла́съ в҃. Пѣ́снь а҃. I҆рмо́съ то́йже.

Црⷭ҇тво нбⷭ҇ное, бл҃же́нне, є҆́же проповѣ́далъ є҆сѝ, воспрiи́мъ, и҆ сло́вꙋ собесѣ́дникъ бы́въ нбⷭ҇номꙋ, вѣ́рꙋющыѧ честно́мꙋ твоемꙋ̀ проповѣ́данiю, и҆ бг҃осло́вiю, твои́ми моли́твами сохранѝ.

Крѣ́покъ смы́слъ ꙗ҆влѧ́ѧ, ѡ҆ всѣ́хъ небре́глъ є҆сѝ сꙋ́щихъ на землѝ, и҆ ѹ҆́зъ є҆стества̀: и҆ сло́вꙋ, всемꙋ́дре, слове́снѣ же и҆ ѹ҆́мнѣ сопребыва́ѧ, ѿ безслове́сiѧ безслове́снѣ живꙋ́щыѧ свободи́лъ є҆сѝ.

Нбⷭ҇ныхъ ра́зꙋмъ прiи́мъ бг҃ослове́снѣйше, бг҃а сло́ва проповѣ́далъ є҆сѝ: въ нача́лѣ бѣ̀ сло́во, и҆ сло́во бѣ̀ къ своемꙋ̀ роди́телю, и҆ бг҃ъ бѣ̀ сло́во, благовѣствꙋ́ѧ наꙋчи́лъ є҆сѝ.

Бг҃оро́диченъ:

Ѻ҆трокови́цъ бжⷭ҇твенныхъ ли́къ бжⷭ҇твеннѣйше въ жена́хъ тѧ̀ до́брꙋю воспѣва́ютъ, бцⷣе влⷣчце, добро́тами ѹ҆кра́шенꙋ бжⷭ҇тва̀: добротвори́тельное бо сло́во па́че сло́ва родила̀ є҆сѝ.

Дрꙋгíй канѡ́нъ а҆пⷭ҇ла, є҆гѡ́же краегране́сiе:

Молє́нiѧ бжⷭ҇твенномꙋ таи́нникꙋ несꙋ̀. Творе́нiе i҆ѡ́сифово.

Гла́съ s҃. Пѣ́снь а҃. I҆рмо́съ:

Ꙗ҆́кѡ по сꙋ́хꙋ, пѣшеше́ствовавъ i҆и҃ль, по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь, пои́мъ, вопiѧ́ше.

Во глꙋбины̑ дх҃а мы́слiю ѡ҆зари́всѧ прини́къ, и҆ ржⷭ҇тво̀ стра́шное на́мъ ꙗ҆́снѡ сказа́лъ є҆сѝ вопiѧ̀, бг҃осло́ве: въ нача́лѣ бѣ̀ сло́во бж҃iе.

Приклонѧ́еми мно́жествомъ напа́стей, и҆ страсте́й, и҆ скорбе́й, и҆ лю́тыхъ нахожде́ньми, вѣ́рою прибѣга́емъ къ тебѣ̀, бг҃осло́ве, помо́щникъ бꙋ́ди рабѡ́мъ твои̑мъ. 

Дꙋ́шъ на́шихъ стра̑сти лю̑тыѧ, ꙗ҆́кѡ вра́чь и҆зрѧ́денъ, ѹ҆врачи́въ, мꙋ́дре, вѣ́чнагѡ и҆зба́ви ны̀ ѡ҆сꙋжде́нiѧ и҆ ѻ҆гнѧ̀, хода́тайствомъ твои́мъ.

Бг҃оро́диченъ:

Бг҃а заче́ншаѧ на́съ ра́ди бы́вшаго чл҃вѣ́ка, того̀ ѹ҆молѝ, чⷭ҇таѧ, въ де́нь сꙋда̀ на́съ ѹ҆ще́дрити, мнѡ́гаѧ согрѣши́вшихъ є҆мꙋ̀.

Катава́сiа: Ѿве́рзꙋ ѹ҆ста̀ моѧ̑:

Пѣ́снь г҃. I҆рмо́съ:

Процвѣла̀ є҆́сть пꙋсты́нѧ, ꙗ҆́кѡ крíнъ, гдⷭ҇и, ꙗ҆зы́ческаѧ неплодѧ́щаѧ цр҃ковь прише́ствiемъ твои́мъ, въ не́йже ѹ҆тверди́сѧ моѐ се́рдце.

Ѡ҆блече́сѧ въ мѧ̀ человѣ́ка, ѿ чре́ва твоегѡ̀ проше́дъ творе́цъ, всенепоро́чнаѧ, нетлѣ́нiѧ ѻ҆де́ждꙋ да́рꙋѧ, ѡ҆бна́жшемꙋсѧ мно́гими безмѣ̑стiи.

Пречестно́е родила̀ є҆сѝ бг҃а сло́во, влⷣчце, є҆го́же прилѣ́жнѡ молѝ, ѹ҆ще́дрити смире́ннꙋю мою̀ дꙋ́шꙋ, сла́достей безчє́стiи сѣ́тꙋющꙋю.

Ꙗ҆́звы и҆сцѣлѝ дꙋшѝ моеѧ̀, пречⷭ҇таѧ, и҆ смире́нное се́рдце моѐ, ѡ҆горче́нное ꙗ҆́домъ sмiи́нымъ, дѣ́йственною твое́ю лѣчбо́ю ѹ҆врачꙋ́й.

Ꙗ҆́кѡ мт҃и и҆мꙋ́щи дерзнове́нiе, влⷣчце, къ сн҃ꙋ твоемꙋ̀, просѝ по́мощи ѡ҆sло́блєннымъ лю́демъ, беззако́нныхъ же низложѝ шата́нiе.

И҆́нъ. I҆рмо́съ то́йже.

Трⷪ҇цы ꙗ҆ви́лъ є҆сѝ бг҃осло́внымъ ѧ҆зы́комъ твои́мъ, ю҆́же па́че ѹ҆ма̀ та́йнꙋ, i҆ѡа́нне бг҃обл҃же́нне: въ не́йже ѹ҆тверди́сѧ моѐ се́рдце.

Ѧ҆зы́къ тво́й бы́сть пи́сменника тро́сть всест҃а́гѡ дх҃а, бг҃опи́саннѡ зна́менꙋющiй честно́е твоѐ и҆ бжⷭ҇твенное є҆ѵⷢ҇лiе.

Мꙋ́дрости ты̀ бе́зднꙋ поче́рплъ є҆сѝ, всемꙋ́дре, возле́гъ бг҃омꙋ́дреннымъ дерзнове́нiемъ на премꙋ́дрости и҆сто́чницѣ: и҆ сегѡ̀ бг҃опроповѣ́дникъ бы́лъ є҆сѝ. 

Бг҃оро́диченъ:

Е҆ди́нꙋ дѣ́вствꙋющꙋю и҆ мт҃рь чти́мъ, ꙗ҆́кѡ спасе́нiѧ хода́таицꙋ бы́вшꙋ на́мъ, всенепоро́чнаѧ, и҆ мíръ и҆зба́вльшꙋю моли́твами твои́ми.

И҆́нъ. I҆рмо́съ:

Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ѹ҆тверди́вый на́съ на ка́мени и҆сповѣ́данiѧ твоегѡ̀.

Ѹ҆мо́мъ свѣ́тлымъ и҆ чи́стымъ бесѣ́довавъ къ сло́вꙋ, бг҃осло́ве требл҃же́нне, тайнонаꙋчи́лсѧ є҆сѝ ѿ негѡ̀, сꙋ́щымъ вы́шше сло́ва ꙗ҆́вѣ, и҆ всю̀ тва́рь просвѣти́лъ є҆сѝ.

Ѹ҆́зъ мѧ̀ и҆зба́ви лю́тыхъ грѣха̀, требл҃же́нне, любо́вiю свѧзꙋ́ѧ мѧ̀ влⷣки и҆ бг҃а: є҆го́же возлюби́лъ є҆сѝ те́плѣ, и҆ бг҃осло́въ тогѡ̀ наре́клсѧ є҆сѝ.

Да́лсѧ є҆сѝ защи́тникъ на́мъ, и҆ хода́тай, и҆ и҆зба́витель, и҆ ко гдⷭ҇ꙋ моле́бникъ, и҆ чꙋде́съ самодѣ́латель, и҆ и҆сто́чникъ и҆сцѣле́нiй, бг҃осло́ве. тѣ́мже тѧ̀ почита́емъ.

Бг҃оро́диченъ:

Е҆гда̀ сло́во, є҆́же и҆зъ тебє̀ воплоти́вшеесѧ неизрече́ннѡ, бцⷣе, на дре́во вознесе́сѧ крⷭ҇та̀, дѣ́вственникꙋ ѹ҆ч҃никꙋ̀, ꙗ҆́кѡ дв҃ꙋ ѻ҆трокови́цꙋ, тебѐ врꙋчѝ.

Сѣда́ленъ, гла́съ и҃. Подо́бенъ: Премꙋ́дрости:

Премꙋ́дрости на пе́рси возле́гъ, и҆ ра́зꙋмꙋ сꙋ́щихъ наꙋчи́всѧ, бжⷭ҇твеннѡ возгремѣ́лъ є҆сѝ: въ нача́лѣ бѣ̀ сло́во, до́брѣ написа́въ пе́рвый безнача́льное ржⷭ҇тво̀, и҆ проповѣ́далъ є҆сѝ всѣ̑мъ сло́ва воплоще́нiе. тѣ́мже и҆ ѧ҆зы́комъ ꙗ҆́кѡ мре́жею ѹ҆лови́въ ꙗ҆зы́ки, бл҃года́тiю дх҃а и҆зꙋча́еши концы̀, и҆ просвѣща́еши чꙋдесы̀, бг҃осло́ве а҆пⷭ҇ле, молѝ хрⷭ҇та̀ бг҃а, грѣхѡ́въ ѡ҆ставле́нiе дарова́ти пра́зднꙋющымъ любо́вiю свѧтꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Въ напа̑сти многоплетє́нныѧ впа́дъ ѿ вра̑гъ  ви́димыхъ и҆ неви́димыхъ, бꙋ́рею ѡ҆держи́мь безчи́сленныхъ согрѣше́нiй мои́хъ, и҆ ꙗ҆́кѡ къ те́пломꙋ застꙋпле́нiю и҆ покро́вꙋ моемꙋ̀, чⷭ҇таѧ, ко приста́нищꙋ притека́ю твоеѧ̀ бл҃гости. тѣ́мже, пречⷭ҇таѧ, и҆зъ тебє̀ воплоще́нномꙋ безсѣ́меннѡ моли́сѧ прилѣ́жнѡ ѡ҆ всѣ́хъ рабѣ́хъ твои́хъ, непреста́ннѡ молѧ́щихтисѧ, бцⷣе пречⷭ҇таѧ, молѧ́щи є҆го̀ при́снѡ, согрѣше́нiй ѡ҆ставле́нiе дарова́ти воспѣва́ющымъ досто́йнѡ сла́вꙋ твою̀.

Пѣ́снь д҃. I҆рмо́съ:

Прише́лъ є҆сѝ ѿ дв҃ы, не хода́тай, ни а҆́гг҃лъ, но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и.

Ка́плю мѝ ѹ҆миле́нiѧ ѡ҆дождѝ, влⷣчце, ѿе́млющи ве́сь се́рдца моегѡ̀ ва́ръ, и҆ печа́ль мою̀, и҆ па́кѡстныѧ прило́ги ѿгонѧ́ющи.

Ѻ҆рꙋ́жiемъ мѧ̀ сла́дости ѹ҆ѧ́звлена, и҆ лежа́ща въ ра́нахъ, пречⷭ҇таѧ, не пре́зри, но и҆сцѣлѝ копiе́мъ и҆ кро́вiю распе́ншагѡсѧ сн҃а твоегѡ̀, и҆ бг҃а на́шегѡ.

Ѡ҆богати́вшаѧсѧ влады́чествомъ всѧ́кагѡ зда́нiѧ, лю́тѣ мѧ̀ ѡ҆бнища́вша, бл҃года́ти бжⷭ҇твенныѧ ѹ҆досто́й: ꙗ҆́кѡ да велича́ю тѧ̀, ꙗ҆́кѡ бл҃гꙋ́ю мою̀ предста́тельницꙋ, всенепоро́чнаѧ.

Возсiѧ̀ и҆зъ ѹ҆тро́бы твоеѧ̀, ѻ҆трокови́це неискꙋсобра́чнаѧ, ѻ҆́ч҃аѧ зарѧ̀ хрⷭ҇то́съ: и҆ просвѣтѝ вселе́ннꙋю, распина́емь, и҆ де́мѡнскꙋю тмꙋ̀ потребѝ.

И҆́нъ. I҆рмо́съ то́йже.

Сло́во тѧ̀ бг҃осло́ва досто́йнѡ показа̀, тогѡ̀ бжⷭ҇тва̀ тайнонаꙋчи́въ преизѧ́щнѣйше, и҆ є҆́же по человѣ́кꙋ строе́нiю наꙋчи́въ неизрече́нномꙋ.

Ѹ҆́мъ бжⷭ҇твенъ, и҆ дѣ́вственно тѣ́ло стѧжа́въ, хра́мъ бы́лъ є҆сѝ, живы́й же и҆ ѡ҆дꙋшевле́нный, сла́вне, и҆ жили́ще всепѣ́тыѧ трⷪ҇цы свѧще́ннѣйшее. 

Сыновство́мъ пречⷭ҇тыѧ дв҃ы почествова́лсѧ є҆сѝ, дѣ́вственниче блаже́нне, и҆ бра́тъ показа́лсѧ є҆сѝ и҆збра́вшемꙋ тѧ̀, и҆ ѹ҆ч҃ника̀ бг҃осло́ва соверши́вшемꙋ.

Бг҃оро́диченъ:

И҆сцѣлѧ́ѧ є҆́ѵы дре́внее престꙋпле́нiе, въ тѧ̀, всенепоро́чнꙋю и҆ пречⷭ҇тꙋю, всели́сѧ пребжⷭ҇твенный, всего́ мѧ человѣ́ка воѡбрази́ти па́дша.

И҆́нъ. I҆рмо́съ:

Хрⷭ҇то́съ моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆ гдⷭ҇ѣ пра́зднꙋющи.

Ка́плѧми напои́лъ є҆сѝ сло́ва, сла́вне, подсо́лнечнꙋю всю̀, мꙋ́тныѧ нече́стiѧ во́ды и҆зсꙋши́лъ є҆сѝ благоче́стнѣ: сегѡ̀ ра́ди тѧ̀ почита́емъ.

Крѣ́постiю ѡ҆поѧ́ши и҆ держа́вою, молю́сѧ, разсла́бленнꙋю всѧ́кими нанесе́ньми дꙋ́шꙋ мою̀, всемꙋ́дре, ѿ нечи́стыхъ врагѡ́въ, прибѣга́ющꙋю въ кро́въ тво́й.

Хра́мъ бы́въ бжⷭ҇твеннагѡ дх҃а, въ хра́мѣ твое́мъ бжⷭ҇твеннѣмъ вѣ́рою присѣдѧ́щыѧ, хра́мы покажѝ бж҃iѧ, бг҃осло́ве, хода́тайствомъ твои́мъ.

Бг҃оро́диченъ:

Бжⷭ҇твенный хра́мъ бж҃iй воспои́мъ, ст҃ꙋ́ю дв҃ꙋ ꙗ҆́снѣ всѝ блажи́мъ, ѡ҆боже́ни бы́вше є҆́ю, и҆ ѿ лю́тыхъ и҆збавлѧ́еми.

Пѣ́снь є҃. I҆рмо́съ:

Хода́тай бг҃ꙋ и҆ человѣ́кѡмъ бы́лъ є҆сѝ, хрⷭ҇тѐ бж҃е: тобо́ю бо, влⷣко, къ свѣтонача́льникꙋ ѻ҆ц҃ꙋ̀ твоемꙋ̀, ѿ но́щи невѣ́дѣнiѧ приведе́нiе и҆́мамы.

Пꙋ́ть жи́зни ро́ждшаѧ, пречⷭ҇таѧ, пꙋтево́ждствꙋй мѧ̀ ны́нѣ на пꙋ́ть пра́вый, въ безпꙋ́тiе и҆ про́пасть лю́тыхъ паде́нiй безслове́снѡ низринове́ннаго.

Ѹ҆страни́всѧ безъ ѹ҆ма̀ ѿ ра́зꙋма бж҃iѧ, блꙋ́днѡ пожи́хъ во странѣ̀ да́льнѣй страсте́й заблꙋди́въ: но возвратѝ, дв҃о чⷭ҇таѧ, спасѝ твои́ми мѧ̀ ѹ҆тѣше́ньми. 

Вода́ми твои́ми живото́чными напо́й раба̀ твоего̀, пла́менемъ сожига́емаго грѣхѡ́въ, и҆ пали́маго прилѡ́ги де́мѡнскими, дв҃ома́ти пречⷭ҇таѧ.

Сѐ во чре́вѣ, бцⷣе пречⷭ҇таѧ, хрⷭ҇та̀ бг҃а па́че сло́ва и҆мѣ́ла є҆сѝ, ꙗ҆́коже и҆са́iа провозгласѝ, и҆ па́че є҆стества̀ сего̀, бг҃ороди́тельнице, родила̀ є҆сѝ.

И҆́нъ. I҆рмо́съ то́йже:

Нбⷭ҇ный ѹ҆́мъ, бг҃осло́ве, ꙗ҆ви́лсѧ є҆сѝ бл҃года́тiю, ве́сь свѣ́тъ бы́въ, є҆́же къ началосвѣ́тꙋ приближе́нiемъ, и҆ чи́стымъ твои́мъ зрѣ́нiемъ, є҆́же къ немꙋ̀, ѡ҆божа́емь.

Ѹ҆мо́мъ чи́стымъ, и҆ ст҃ы́ми ѹ҆стна́ми, бг҃одохнове́нне, и҆ пречи́стыми ѹ҆сты̀ твоѐ є҆ѵⷢ҇лiе проповѣ́далъ є҆сѝ: и҆ ѻ҆́бщее спасе́нiе всѣ̑мъ вѣ̑рнымъ предложи́лъ є҆сѝ.

Со хрⷭ҇то́мъ живы́й ѿ младе́нства, ѻ҆рга́нъ бл҃года́ти ѿ негѡ̀ предложе́нъ бы́лъ є҆сѝ, бг҃ослѡ́вiи и҆зꙿѡбꙋча́емь, и҆ трⷪ҇честѣй сла́вѣ па́че є҆стества̀ наꙋча́емь.

Бг҃оро́диченъ:

Глаго́лы твоѧ̑ помина́юще, тѧ̀ ны́нѣ блажи́мъ: тобо́ю, всенепоро́чнаѧ, блаже́нство неизрече́нное, и҆ жи́знь нестарѣ́ющꙋюсѧ и҆́стиннѡ прiѧ́хомъ.

И҆́нъ. I҆рмо́съ:

Бж҃iимъ свѣ́томъ твои́мъ, бл҃же, ѹ҆́тренюющихъ тѝ дꙋ́шы любо́вiю ѡ҆зарѝ, молю́сѧ, тѧ̀ вѣ́дѣти, сло́ве бж҃iй, и҆́стиннаго бг҃а, ѿ мра́ка грѣхо́внагѡ взыва́юща.

Ꙗ҆́кѡ ѹ҆́тро просiѧ́лъ є҆сѝ сꙋ́щымъ на землѝ, восто́къ мы́сленный ꙗ҆́снѡ проповѣ́дꙋѧ, а҆пⷭ҇ле, мíрꙋ, въ пло́ти прише́дшiй, и҆ многобо́жiѧ тмꙋ̀ разори́вшiй.

Бг҃ослѡ́вiи твои́ми свѧще́нными, всѧ́кꙋ напои́лъ є҆сѝ дꙋ́шꙋ, свѧщеннопроповѣ́дниче а҆пⷭ҇ле. тѣ́мже тѝ зовꙋ̀: и҆зсо́хшее се́рдце моѐ грѣхмѝ всѐ напо́й.

Ѹ҆ра́нихсѧ стрѣла́ми вра́жiими, всего́ мѧ ѹ҆здра́ви,  мꙋ́дре, предста́тельствомъ твои́мъ, молю́сѧ: и҆ на пꙋти̑ мѧ̀ бж҃iѧ ѹ҆пра́ви, при́снѡ въ беззако́нiихъ заблꙋжда́ема.

Бг҃оро́диченъ:

Е҆гда̀ предста́ла є҆сѝ со возлю́бленнымъ ѹ҆ч҃нико́мъ ѹ҆ крⷭ҇та̀ сн҃а твоегѡ̀, всенепоро́чнаѧ, стена́ла є҆сѝ пла́чꙋщи, и҆ диви́ласѧ є҆сѝ тогѡ̀, є҆́же къ человѣ́кѡмъ, мно́гомꙋ сострада́нiю.

Пѣ́снь s҃. I҆рмо́съ:

Въ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдiѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀ возведѝ.

Не ꙗ҆вѝ менѐ де́мѡнѡмъ въ ра́дость на сꙋди́щи бꙋ́дꙋщемъ, влⷣчце: но благосе́рднѡ воззрѣ́вши на мѧ̀, сꙋдiю̀ и҆ сн҃а твоегѡ̀ ѹ҆молѝ.

Пѡ́мыслы прогнѣ́вахъ тѧ̀, гдⷭ҇и, и҆ лꙋка́выми и҆ беззако́нными мои́ми дѣѧ́ньми: въ моли́твꙋ привождꙋ́ ти мт҃рь твою̀, ѹ҆ще́дривъ спаси́ мѧ.

Ѡ҆сꙋжде́нiѧ и҆зба́ви мѧ̀, влⷣчце, самоѡсꙋжде́нна сꙋ́ща прегрѣше́ньми, ꙗ҆́кѡ сꙋдiю̀ ро́ждшаѧ, и҆ бг҃а всѧ́ческихъ, всепѣ́таѧ.

I҆и҃са сп҃са молѝ, є҆го́же па́че є҆стества̀ пло́тiю родила̀ є҆сѝ, дв҃о мт҃и пречⷭ҇таѧ, и҆зба́витисѧ ѿ бѣ́дъ рабѡ́мъ твои̑мъ.

И҆́нъ. I҆рмо́съ то́йже:

I҆и҃съ, бг҃ъ мо́й и҆ гдⷭ҇ь, твою̀ чистотꙋ̀ прiи́мъ, и҆ всесоверше́ннꙋю свѧ́тость, бра́та тѧ̀, бг҃осло́ве, прiѧ́тъ.

Вѣнча́въ свѧ́тѡ житiѐ твоѐ, си́це ѹ҆пова́въ, мꙋ́дрости возле́гъ є҆сѝ на пе́рси, сла́вне, и҆ бл҃года́ть ѿтꙋ́дꙋ и҆звле́клъ є҆сѝ.

Вели̑каѧ и҆ бжⷭ҇твєннаѧ сiѧ̑нiѧ бг҃осло́вiѧ твоегѡ̀, всю̀ просвѣти́ша, сла́вне, вселе́ннꙋю, и҆ свѣ́томъ трисо́лнечнымъ ѡ҆зари́ша.

Бг҃оро́диченъ:

Нб҃о простры́й во́лею, не́бо земно́е и҆но́е распростре́ тѧ, бг҃ома́ти чⷭ҇таѧ, и҆ и҆зъ тебє̀ возсiѧ́въ, ꙗ҆ви́сѧ. 

И҆́нъ. I҆рмо́съ:

Жите́йское мо́ре, воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ, вопiю́ ти: возведѝ ѿ тлѝ живо́тъ мо́й, многоми́лостиве.

Бы́сть ꙗ҆́кѡ тро́сть скоропи́сца, и҆́стиннѡ бг҃осло́вный ѧ҆зы́къ тво́й, добропи́шꙋщiй разꙋмѣ́нiе и҆́стинное, и҆ зако́нъ sѣлѡ̀ новѣ́йшiй, на скрижа́лѣхъ, бг҃осло́ве, серде́цъ на́шихъ.

Ѹ҆вѧди́вый и҆скоре́ннѡ нече́стiѧ ѻ҆́трасли, ꙗ҆́кѡ воздѣ́латель всеизрѧ́днѣйшiй: въ дꙋши́ же мое́й стра́хъ бж҃iй насадѝ, сла́вне, добродѣ́телей благопло́дiе процвѣта́ющее.

Сн҃а дв҃ы тѧ̀, и҆зъ тоѧ̀ проше́дый преѧвле́ннѡ и҆менова̀: съ не́юже моли́сѧ, положе́нiемъ всѣ̑мъ сынѡ́мъ бж҃iимъ бы́ти, всеприснопа́мѧтне, творѧ́щымъ благоꙋгѡ́днаѧ є҆мꙋ̀.

Бг҃оро́диченъ:

Въ подо́бiи пло́ти позна́сѧ человѣ́кѡмъ бг҃ъ и҆зъ тебє̀, всенепоро́чнаѧ: є҆го́же молѝ всегда̀, пло́ти на́шеѧ мꙋдрова̑нiѧ, всечⷭ҇таѧ, ѹ҆мертви́ти, па̑гꙋбнаѧ.

Конда́къ, гла́съ в҃:

Вели́чiѧ твоѧ̑, дѣ́вственниче, кто̀ повѣ́сть; то́чиши бо чꙋдеса̀, и҆ и҆злива́еши и҆сцѣлє́нiѧ, и҆ мо́лишисѧ ѡ҆ дꙋша́хъ на́шихъ, ꙗ҆́кѡ бг҃осло́въ и҆ дрꙋ́гъ хрⷭ҇то́въ.

I҆́косъ:

Высоты̀ нбⷭ҇ныѧ ѹ҆вѣ́дѣти, и҆ мо́рѧ глꙋбины̑ и҆спыта́ти де́рзостно є҆́сть и҆ непости́жно: ꙗ҆́коже бо sвѣ́зды и҆счи́слити, и҆ примо́рскiй песо́къ невозмо́жно ѿню́дъ, си́це нижѐ ꙗ҆̀же бг҃осло́вова рещѝ дово́льно: толи́цѣми того̀ вѣнцы̑ хрⷭ҇то́съ, є҆го́же возлюбѝ, вѣнча̀: є҆мꙋ́же и҆ на пе́рси возле́гъ, и҆ на та́йнѣй ве́чери съ ни́мъ ꙗ҆дѐ, ꙗ҆́кѡ бг҃осло́въ и҆ дрꙋ́гъ хрⷭ҇то́въ.

Пѣ́снь з҃. I҆рмо́съ:

Бг҃опроти́вное велѣ́нiе беззако́ннꙋющагѡ мꙋчи́телѧ высо́къ  пла́мень вознесло̀ є҆́сть: хрⷭ҇то́съ же прострѐ бг҃очести̑вымъ ѻ҆трокѡ́мъ ро́сꙋ дх҃о́внꙋю, сы́й бл҃гослове́нъ и҆ препросла́вленъ.

Крѣ́пость моѧ̀, и҆ пѣ́нiе, и҆ спасе́нiе, и҆ тве́рдое застꙋпле́нiе, и҆ стѣна̀ непобѣди́ма сꙋ́щи, влⷣчце, борю́щыѧ мѧ̀ де́мѡны поборѝ, при́снѡ и҆́щꙋщыѧ ѹ҆мертви́ти мѧ̀.

Бг҃а вопло́щши, дѣ́вственными твои́ми кровьмѝ ѡ҆божи́ла є҆сѝ, дв҃о, человѣ́чество. тѣ́мже молю́сѧ тебѣ̀: страстьмѝ ѡ҆скверне́ннаго мѧ̀, и҆ растлѣ́ннаго вра́жiими кова́рствы, и҆зба́ви моли́твами твои́ми.

Пе́щь проѡбразова́ше ржⷭ҇тво̀ твоѐ, всенепоро́чнаѧ: ѻ҆́троки бо не ѡ҆палѝ, ꙗ҆́кѡ нижѐ ложесна̀ твоѧ̑ ѻ҆́гнь нестерпи́мый. тѣ́мже мо́лимъ тѧ̀: и҆зба́ви рабы̑ твоѧ̑ ѻ҆гнѧ̀ вѣ́чнагѡ.

Пречⷭ҇тое зача́тiе, нетлѣ́нное ржⷭ҇тво̀, ты̀ є҆ди́на показа́ла є҆сѝ, дв҃а пребы́вши: бг҃а бо зачала̀ є҆сѝ, надъ всѣ́ми сꙋ́щаго, чⷭ҇таѧ, человѣ́ка бы́вша, вѣ́рныхъ на спасе́нiе и҆ и҆збавле́нiе.

И҆́нъ. I҆рмо́съ то́йже:

Бжⷭ҇твеннымъ сiѧ́ѧ свѣтоли́тiемъ, дх҃а ст҃а́го ꙗ҆́снѡ бг҃ослови́лъ є҆сѝ, и҆сходѧ́ща и҆зъ безнача́льнагѡ ѻ҆ц҃а̀, и҆ почива́юща въ сн҃ѣ неѿхо́днѡ, ꙗ҆́кѡ є҆диносꙋ́щна.

Въ тебѣ̀, бл҃же́нне, положѝ пра́вды сл҃нце селе́нiе: не́бо приснодви́жимо тѧ̀ содѣ́лавый и҆ бг҃осло́внымъ твои́мъ ѧ҆зы́комъ проповѣ́дꙋемый хрⷭ҇то́съ, возлю́бленне, препросла́вленный.

Глагѡ́лъ твои́хъ си́ла, бжⷭ҇твенное вѣща́нiе и҆зы́де, всебл҃же́нне досточꙋ́дне, и҆ премíрное твоѐ є҆ѵⷢ҇лiе всю̀ ѡ҆бꙿѧ́ше зе́млю, догма́тѡвъ вели́чествомъ.

Бг҃оро́диченъ:

Пречⷭ҇тое зача́тiе, нетлѣ́нно ржⷭ҇тво̀ ты̀ є҆ди́на показа́ла є҆сѝ, дв҃а пребы́вши: бг҃а бо зачала̀ є҆сѝ на́дъ  всѣ́ми сꙋ́щаго, чⷭ҇таѧ, чл҃вѣ́ка бы́вша, вѣ́рныхъ на спасе́нiе и҆ и҆збавле́нiе.

И҆́нъ. I҆рмо́съ:

Росода́тельнꙋ ѹ҆́бѡ пе́щь содѣ́ла а҆́гг҃лъ преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нiе бж҃iе, мꙋчи́телѧ ѹ҆вѣща̀ вопи́ти: бл҃гослове́нъ є҆сѝ, бж҃е ѻ҆тє́цъ на́шихъ.

Гро́мъ разшꙋмѣ́вшiй во всѧ̑ концы̀ воспои́мъ бг҃осло́ва: и҆́мже всѧ́къ и҆́стиннѡ слꙋ́хъ ѡ҆громле́нъ взѧ́тсѧ ѿ землѝ, и҆ велича́етсѧ хрⷭ҇то́съ, всѣ́хъ творе́цъ.

Ѡ҆бзо́рно до́мꙋ твоегѡ̀ благолѣ́пiе всѧ́кꙋ просвѣща́етъ мы́сль: въ не́мже всегда̀ собира́ющесѧ бг҃олѣ́пнѣ пое́мъ всѧ́ческихъ творца̀, и҆ благохва́лимъ тѧ̀ вѣ́рнѡ сꙋ́ща предста́телѧ на́шего.

Ꙗ҆́кѡ sвѣздꙋ́ тѧ свѣтлосiѧ́ющꙋю вѣ́мы, свѣтоно́сными сiѧ̑нiи твои́ми просвѣща́тисѧ, ѹ҆ченичѐ мо́лимсѧ, хрⷭ҇то́въ, и҆збавлѧ́ющiисѧ ѿ тмы̀ страсте́й и҆ напа́стей всера́зныхъ, хода́тайствомъ твои́мъ.

Бг҃оро́диченъ:

Благослови́мъ тѧ̀, всенепоро́чнаѧ, ро́ждшꙋю бл҃гослове́ннаго гдⷭ҇а, благослове́ньми разо́ршаго бж҃ескими проклѧ́тое є҆стество̀ человѣ́ческое, и҆ ѡ҆бнови́вшаго ны̀ ѡ҆бветша́вшыѧ тле́ю.

Пѣ́снь и҃. I҆рмо́съ:

Пт́щь и҆ногда̀ ѻ҆́гненнаѧ въ вавѷлѡ́нѣ дѣ́йства раздѣлѧ́ше, бж҃iимъ велѣ́нiемъ халдє́и ѡ҆палѧ́ющаѧ, вѣ̑рныѧ же ѡ҆роша́ющаѧ, пою́щыѧ: благослови́те, всѧ̑ дѣла̀ гдⷭ҇нѧ, гдⷭ҇а.

Ревнꙋ́й дѡ́брымъ, sлы́хъ ѹ҆дали́вшисѧ, попече́нiемъ бжⷭ҇твенныхъ дѣѧ́нiй, дꙋшѐ моѧ̀, молѧ́щꙋюсѧ ѡ҆ тебѣ̀ бг҃ома́терь, и҆ всѣ́хъ непосты́днꙋю и҆мꙋ́щи предста́тельницꙋ, ꙗ҆́кѡ ми́лостивꙋ и҆ чл҃вѣколюби́вꙋ.

Разрѣши́ла є҆сѝ ѹ҆́зъ человѣ́чество дре́внѧгѡ ѡ҆сꙋжде́нiѧ, бг҃ороди́тельнице. тѣ́мже молю̀ тѧ̀: разрѣшѝ всѧ́къ соꙋ́зъ sло́бный се́рдца моегѡ̀ свѧза́вши мѧ̀, пречⷭ҇таѧ, бжⷭ҇твенною любо́вiю зижди́телѧ. 

Сла́вы ѻ҆́ч҃ꙋю зарю̀ ро́ждши, бцⷣе, безсла́вiемъ прегрѣше́нiй сѣ́тꙋющее се́рдце моѐ ѹ҆ѧснѝ: и҆ сла́вы присносꙋ́щныѧ покажи́ мѧ прича́стника, ꙗ҆́кѡ да вѣ́рою сла́влю тѧ̀.

Ꙗ҆ви́сѧ на́мъ и҆зъ тебє̀, бг҃ороди́тельнице, пра́вды и҆́стинное сл҃нце, просвѣща́ѧ всѧ́чєскаѧ лꙋча́ми бжⷭ҇тва̀, вопло́щсѧ вы́шнiй, є҆го́же пѣсносло́вимъ.

И҆́нъ. I҆рмо́съ то́йже.

Ꙗ҆́коже мо́лнiѧ свѣ́тлаѧ проходѧ́щи, вселе́ннѣй, бл҃же́нне, ꙗ҆ви́лсѧ є҆сѝ, чистоты̀ свѣ́тлостiю, дѣ́вства же блиста́нiемъ, и҆ благоче́стiѧ догма́ты, мíръ просвѣща́ѧ, возлю́бленне хрⷭ҇тꙋ̀ бг҃ꙋ.

Тѣ́ло и҆ дꙋ́шꙋ, и҆ ѹ҆́мъ ѡ҆чи́стивъ, благовѣсти́лъ є҆сѝ нбⷭ҇ное хрⷭ҇то́во є҆ѵⷢ҇лiе: и҆ а҆́гг҃лѡмъ є҆диножи́тель на нб҃сѣ́хъ бы́въ, зове́ши ны́нѣ: благослови́те, всѧ̑ дѣла̀ гдⷭ҇нѧ, гдⷭ҇а.

Сто́лпъ свѣ́телъ, возложе́нiе же бжⷭ҇твенно нбⷭ҇нагѡ хра́ма бы́лъ є҆сѝ, и҆ престо́лъ чꙋ́вствiѧ, и҆ мꙋ́дрости прiѧ́телище, бг҃осло́вiѧ ѻ҆рга́нъ, поѧ̀: благослови́те, всѧ̑ дѣла̀ гдⷭ҇нѧ, гдⷭ҇а.

Бг҃оро́диченъ:

Да клѧ́твꙋ пе́рвꙋю и҆стреби́ши, и҆ сме́ртное ѡ҆сꙋжде́нiе дре́вле прама́тере, и҆зъ дв҃ы бг҃ома́тере, сло́ве бж҃iй, роди́лсѧ є҆сѝ, всѣ̑мъ дарова́въ безсме́ртiе неги́блемо.

И҆́нъ. I҆рмо́съ:

И҆зъ пла́мене прпⷣбнымъ ро́сꙋ и҆сточи́лъ є҆сѝ, и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ во всѧ̑ вѣ́ки.

Ри́торствꙋющимъ ѧ҆зы́комъ, блаже́нне, благоѡби́тельствовалъ є҆сѝ, и҆ ѹ҆ме́ршыѧ sло́бою, всѧ̑ живоꙋлови́лъ є҆сѝ, свѧще́ннꙋю твою̀ прiе́мшыѧ про́повѣдь: тѣ́мже тѧ̀ чествꙋ́емъ, ꙗ҆́кѡ таи́нника неизрече́нныхъ.

Ꙗ҆́кѡ и҆ны́й ра́й бжⷭ҇твенный, до́мъ тво́й показа́сѧ,  чꙋдесы̀ ꙗ҆́коже цвѣ́ты, всѣ́хъ дꙋ́шы веселѧ̀, а҆пⷭ҇ле, и҆ страсте́й прогонѧ́ѧ sлово́нiе.

Бж҃е, бж҃е мо́й, вонми́ ми, и҆ и҆зба́ви мѧ̀ ѿ врагѡ́въ, на кíйждо де́нь находѧ́щихъ мнѣ̀, и҆ смире́нное сокрꙋша́ющихъ се́рдце моѐ, и҆мѣ́ѧ молѧ́щагосѧ тебѣ̀ бжⷭ҇твеннаго ѹ҆ченика̀ твоего̀.

Бг҃оро́диченъ:

I҆и҃са сп҃са, є҆го́же воплоти́ла є҆сѝ ѿ чⷭ҇тыхъ крове́й твои́хъ, бг҃ора́дованнаѧ, и҆спросѝ ѹ҆ще́дрити ны̀ рабы̑ твоѧ̑, и҆ ѿ вѣ́чныѧ мꙋ́ки и҆зꙿѧ́ти.

Пѣ́снь ѳ҃. I҆рмо́съ:

Безнача́льна роди́телѧ сн҃ъ, бг҃ъ и҆ гдⷭ҇ь, вопло́щсѧ ѿ дв҃ы на́мъ ꙗ҆ви́сѧ, ѡ҆мрачє́ннаѧ просвѣти́ти, собра́ти расточє́ннаѧ. тѣ́мъ всепѣ́тꙋю бцⷣꙋ велича́емъ.

Вкꙋси́въ а҆да́мъ ѿ дре́ва снѣ́ди неподоба́ющiѧ, сме́рть ѿ дре́ва го́рькѡ ѡ҆бра̀: на дре́вѣ пригвозди́всѧ сн҃ъ тво́й, пречⷭ҇таѧ, сла́дость безсме́ртiѧ и҆сточѝ. сегѡ̀ ра́ди тѧ̀ почита́емъ.

Цр҃и́ца є҆сѝ цр҃ѧ̀ хрⷭ҇та̀ и҆ гдⷭ҇а па́че сло́ва ро́ждши, разори́вшаго а҆́дѡва ца́рства: є҆го́же прилѣ́жнѡ молѝ, ѻ҆трокови́це, вы́шнѧгѡ црⷭ҇твiѧ ѹ҆досто́ити всѧ̑ чествꙋ́ющыѧ тѧ̀.

Ѹ҆благостѝ, влⷣчце, смире́нное се́рдце моѐ, ѡ҆sло́бленное сла́достными потопле́ньми, ꙗ҆́кѡ бл҃га́го ро́ждшаѧ, и҆ бл҃га́ѧ сꙋ́щи всѧ̀: и҆ къ покаѧ́нiю мѧ̀ благи́хъ двере́й введѝ.

Ме́ртвъ бы́въ на крⷭ҇тъ возноси́мь си́мъ ѹ҆мори́вый sмíѧ. тѣ́мже зовꙋ́ ти: ѹ҆мерщвле́ннꙋю дꙋ́шꙋ мою̀ лꙋка́выми дѣ́лы, поми́лꙋй, сло́ве, и҆ ѡ҆живѝ моли́твами ро́ждшiѧ тѧ̀.

И҆́нъ. I҆рмо́съ то́йже.

Ны́нѣ не въ гада́нiихъ, но лице́мъ къ лицꙋ̀, сла́дости пото́къ зрѣ́ти ѹ҆досто́илсѧ є҆сѝ: и҆ рѣкꙋ̀ ми́ра, и҆ и҆сто́чникъ безсме́ртiѧ: и҆́мже ны́нѣ напаѧ́емь, наслажда́ешисѧ ѡ҆боже́нiѧ. 

Назе́мное проси́лъ є҆сѝ сѣда́лище прiѧ́ти ѿ хрⷭ҇та̀, но ѻ҆́нъ тебѣ̀ пе́рси своѧ̑ да́рꙋетъ: на нѧ́же возле́гъ, бг҃осло́ве, тве́рдымъ и҆ пребыва́ющимъ сѣдѣ́нiемъ до́брымъ ѡ҆богати́лсѧ є҆сѝ, а҆пⷭ҇лѡвъ ѹ҆краше́нiе.

Мꙋ́дрости погаси́лъ є҆сѝ є҆́ллинскiѧ безбо́жное, въ нача́лѣ бѣ̀ сло́во, мꙋ́дре провѣща́въ, и҆ къ бг҃ꙋ бѣ̀ сло́во, и҆ и҆́стиннѡ бг҃ъ бѣ̀ сло́во, и҆́мже всѧ̑ бы́ша, ви̑димаѧ же и҆ неви̑димаѧ.

Бг҃оро́диченъ:

Ꙗ҆́кѡ ѹ҆́трѡ ѡ҆брѣла́сѧ є҆сѝ ѹ҆́треннее въ нощѝ житiѧ̀, дѣ́вства зарѧ́ми ѡ҆блиста́ющи, восто́къ сл҃нца мы́сленнагѡ пра́вды на́мъ ꙗ҆́вльшаѧ, бг҃ома́ти всечⷭ҇таѧ.

И҆́нъ. I҆рмо́съ:

Бг҃а человѣ́кѡмъ не возмо́жно ви́дѣти, на него́же не смѣ́ютъ чи́ни а҆́гг҃льстiи взира́ти: тобо́ю бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно. є҆го́же велича́юще, съ нбⷭ҇ными вѡ́и тѧ̀ ѹ҆бл҃жа́емъ.

Часѡ́въ и҆ време́нъ гдⷭ҇ь, сы́й и҆зба́витель, въ преполове́нiи днѐ на крⷭ҇тѣ̀ ви́сѧше, и҆ тебѣ̀ предадѐ, ꙗ҆́коже дѣ́вственникꙋ, блаже́нне, приснодв҃ꙋ, сла́вꙋ неѿе́млемꙋ даѧ̀, є҆́же велича́ти тѧ̀.

Сы́й съ го́рними бжⷭ҇твенными си́лами, и҆ съ ни́ми бжⷭ҇твенное восклица́ѧ пѣснопѣ́нiе, ꙗ҆̀же въ домꙋ̀ твое́мъ ст҃о́мъ пою́щыѧ, и҆ пѣсносло́вѧщыѧ пребл҃га́го, спаса́й хода́тайствы твои́ми честны́ми, хрⷭ҇то́въ а҆пⷭ҇ле.

Вѣ́рою просѧ́щыѧ тѧ̀ спаса́й ны̀ ѿ всѧ́кiѧ бѣды̀, бг҃осло́ве бл҃же́нне, шє́ствiѧ на̑ша ꙗ҆̀же ко гдⷭ҇ꙋ дꙋ́хомъ направлѧ́ѧ, и҆ пꙋтево́ждствꙋѧ ны̀ на пꙋ́ть ми́ра, за́повѣдей вседержи́телѧ.

Бг҃оро́диченъ:

Гла́съ прино́симъ тѝ благода́рственъ бж҃iй мт҃ри свѣ́тлѡ, и҆ возопiе́мъ: ра́дꙋйсѧ, престо́ле бж҃iй превысоча́йшiй. ра́дꙋйсѧ, свѣ́та ѻ҆́блаче, ра́дꙋйсѧ, раю̀, є҆́юже ра́йскiѧ, сла́дости сподо́бихомсѧ. 

Свѣти́ленъ. Подо́бенъ: Дх҃омъ:

Ꙗ҆́кѡ дꙋше́ю дѣ́вственна тѧ̀, и҆ тѣ́ломъ бл҃же́нне сло́во и҆збра̀, бг҃осло́ве дѣ́вственниче, и҆ тогѡ̀ бжⷭ҇тва̀ чꙋ́дна показа̀ писца̀ и҆ слꙋгꙋ̀, и҆́же и҆ ѿ землѝ преста́вилсѧ є҆сѝ, не ѹ҆́меръ, но въ бз҃ѣ жи́въ, и҆ безсме́ртенъ пребыва́ѧ.

Сла́ва, Подо́бенъ: Жєны̀ ѹ҆слы́шите:

Гро́мовъ сы́нъ бы́въ, человѣ́кѡмъ бг҃осло́вилъ є҆сѝ, є҆́же въ нача́лѣ бѣ̀ сло́во, а҆пⷭ҇ле i҆ѡа́нне: возлегíй бо на пе́рси вѣ́рнѡ влⷣки твоегѡ̀, и҆ ѿтꙋ́дꙋ поче́рпъ бг҃осло́вiѧ стрꙋи̑, тва́рь всю̀ напаѧ́еши.

И҆ ны́нѣ, бг҃оро́диченъ.

При крⷭ҇тѣ̀ сн҃а твоегѡ̀ и҆ бг҃а, стоѧ́щи всечⷭ҇таѧ со ѹ҆ченико́мъ дѣ́вственникомъ, сѐ, глаго́летъ, сы́нъ тво́й, ѹ҆слы́ша созда́вшаго: ѹ҆ч҃никꙋ́ же, сѐ, глаго́летъ, мт҃и твоѧ̀. съ ни́мже тѧ̀ всѝ пое́мъ, бг҃ороди́тельнице дв҃о.

На хвали́техъ стiхи̑ры на д҃, гла́съ и҃.

Подо́бенъ: Ѽ пресла́внагѡ чꙋдесѐ!

Бл҃же́нне i҆ѡа́нне всемꙋ́дре, * ѻ҆би́льною теплото́ю хрⷭ҇то́вы любвѐ, * мно́жае всѣ́хъ бы́лъ є҆сѝ * ѹ҆ч҃никѡ́въ люби́мь всеви́дцꙋ сло́вꙋ, * и҆ сꙋдѧ́щемꙋ пра́выми мѣ́рами все́й вселе́ннѣй, * чистоты̀ и҆ дѣ́вства * добро́тами ѡ҆зари́всѧ, * тѣ́ломъ и҆ по́мысломъ, * бг҃обл҃же́нне.

Дѣ́вства процвѣте́нiе, * честны́хъ добродѣ́телей прiѧ́тное жили́ще, * мꙋ́дрости ѻ҆рга́нъ, * дх҃а хра́мъ, * свѣтонѡ́снаѧ ѹ҆ста̀ бл҃года́ти, * цр҃кве свѣтлѣ́йшее ѻ҆́ко, * всечестна́го i҆ѡа́нна * пѣ́сньми дꙋхо́вными ны́нѣ восхва́лимъ, * ꙗ҆́кѡ слꙋжи́телѧ хрⷭ҇то́ва.

Бг҃осло́вiѧ во́ды, * на пе́рси возле́гъ, * мꙋ́дрости поче́рплъ є҆сѝ, * и҆ мíръ напои́лъ є҆сѝ, * i҆ѡа́нне всеизѧ́щнѣйше, * трⷪ҇цы вѣ́дѣнiемъ * мо́ре и҆зсꙋши́лъ є҆сѝ безбо́жiѧ, сто́лпъ бы́въ и҆ ѻ҆́блакъ ѡ҆дꙋшевле́нъ, * наставлѧ́ѧ ны̀ къ нбⷭ҇номꙋ наслѣ́дiю. 

Е҆ѵⷢ҇лíсте бжⷭ҇твенне, * благи́хъ и҆сто́чникъ, * црⷭ҇тво недви́жное, * жи́знь вѣ́чнꙋю, и҆ ра́дость неизглаго́ланнꙋю, * и҆ зрѣ́нiѧ бжⷭ҇твеннагѡ наслажде́нiе, * и҆ богатода́тнѡ хрⷭ҇то́ва дарова́нiѧ, * ѹ҆́мъ превосходѧ́й, и҆ человѣ́ческiй по́мыслъ, * сы́не гро́мовъ, * благовѣствꙋ́ѧй мíрꙋ, * ѹ҆ѧсни́лъ є҆сѝ.

Сла́ва, гла́съ и҃. Самогла́сенъ:

Благовѣ́стниче i҆ѡа́нне, равноа́гг҃льне, дѣ́вственниче, бг҃осло́ве, бг҃онаꙋче́нне, правосла́внѡ мíрꙋ пречⷭ҇тое ребро̀, кро́вь и҆ во́дꙋ и҆сточи́вшее проповѣ́далъ є҆сѝ, и҆́мже вѣ́чнꙋю жи́знь ѡ҆брѣта́емъ дꙋша́мъ на́шымъ.

И҆ ны́нѣ, бг҃оро́диченъ: Влⷣчце, прiимѝ моли̑твы:

Славосло́вiе вели́кое. По Трист҃о́мъ, тропа́рь а҆пⷭ҇ла. Сла́ва, и҆ ны́нѣ, Бг҃оро́диченъ: Всѧ̑ па́че смы́сла: Е҆ктєнiѝ, и҆ ѿпꙋ́стъ. И҆ пое́мъ стiхи́рꙋ самогла́снꙋ ст҃а́гѡ, ю҆́же хо́щетъ є҆кклисiа́рхъ. И҆ и҆схо́дитъ i҆ере́й съ кади́ломъ, предꙿидꙋ́щꙋ є҆мꙋ̀ свѣти́льникꙋ, кади́тъ на а҆нало́гiи i҆кѡ́нꙋ ст҃а́гѡ а҆пⷭ҇ла: и҆ ѿда́въ кади́ло, стои́тъ ѡ҆деснꙋ́ю странꙋ̀ а҆нало́гiа. И҆ прихо́дитъ и҆гꙋ́менъ ко а҆нало́гiю, и҆ твори́тъ два̀ покло́на, и҆ цѣлꙋ́етъ i҆кѡ́нꙋ ст҃а́гѡ а҆пⷭ҇ла. И҆ по цѣлова́нiи є҆ди́нъ покло́нъ, и҆ взе́мъ стрꙋче́цъ, на то̀ ѹ҆стро́енный, помазꙋ́етъ себѐ ѿ канди́ла ст҃ы́мъ є҆ле́емъ крестоѻбра́знѡ на челѣ̀ свое́мъ. И҆ бра́тiѧ подо́бнѣ цѣлꙋ́ютъ i҆кѡ́нꙋ ст҃а́гѡ. И҆гꙋ́менъ же помазꙋ́етъ ст҃ы́мъ є҆ле́емъ i҆ере́а и҆ про́чꙋю бра́тiю. По пома́занiи же ст҃а́гѡ є҆ле́а, пое́мъ ча́съ а҃-й. На а҃-мъ часѣ̀ тропа́рь и҆ конда́къ а҆пⷭ҇ла. И҆ быва́етъ коне́чный ѿпꙋ́стъ.

[Зрѝ] Си́це пома́занiе быва́етъ всегда̀, и҆ во всѧ̑ пра́здника, вели́кихъ ст҃ы́хъ, въ ни́хже быва́ютъ бдѣ̑нiѧ.

На лiтꙋргíи: Бл҃жє́нна, ѿ канѡ́на в҃-гѡ гла́са, пѣ́снь г҃-ѧ, на д҃: и҆ s҃-гѡ гла́са пѣ́снь s҃-ѧ на д҃. По вхо́дѣ тропа́рь хра́ма хрⷭ҇то́ва, и҆ бцⷣы, и҆ а҆пⷭ҇ла. А҆ хра́мѡвъ ст҃ы́хъ тропарѝ и҆ кондакѝ не глаго́лютсѧ. Посе́мъ конда́къ хра́ма хрⷭ҇то́ва. Та́же Сла́ва, конда́къ а҆пⷭ҇ла: И҆ ны́нѣ, хра́ма бцⷣы. А҆́ще ли нѣ́сть хра́ма бцⷣы:  И҆ ны́нѣ, хра́ма хрⷭ҇то́ва. А҆́ще ли нѣ́сть хра́ма хрⷭ҇то́ва, и҆ бцⷣы, глаго́лемъ тропарѝ си́це: Тропа́рь а҆пⷭ҇ла: Сла́ва, конда́къ є҆гѡ̀: И҆ ны́нѣ, Предста́тельство хрⷭ҇тiа́нъ: Прокíменъ, гла́съ и҃. Во всю̀ зе́млю: Стíхъ: Нб҃са̀ повѣ́даютъ сла́вꙋ бж҃iю. А҆пⷭ҇лъ, Собо́рнагѡ посла́нiѧ i҆ѡа́ннова, зача́ло ѻ҃г, ѿ полꙋ̀: Возлю́бленнiи, бг҃а никто́же ви́дѣ: А҆ллилꙋ́iа, гла́съ а҃: И҆сповѣ́дѧтъ небеса̀ чꙋдеса̀ твоѧ̑, гдⷭ҇и. Стíхъ: Бг҃ъ прославлѧ́емь въ совѣ́тѣ ст҃ы́хъ. Е҆ѵⷢ҇лiе i҆ѡа́нна, зача́ло ѯ҃а: Стоѧ́хꙋ при крⷭ҇тѣ̀ i҆и҃совѣ: Прича́стенъ: Во всю̀ зе́млю:


