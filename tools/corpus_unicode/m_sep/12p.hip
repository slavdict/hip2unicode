    OCR:

    Библиотека святоотеческой литературы

    http://orthlib.ru







Мѣ́сѧца тогѡ́же во в҃_i-й де́нь.

Слꙋ́жба ст҃о́мꙋ пра́ведномꙋ сѷмеѡ́нꙋ, верхотꙋ́рскомꙋ чꙋдотво́рцꙋ.

На де́нь пренесе́нiѧ ст҃ы́хъ моще́й є҆гѡ̀, септе́мврiа в҃_i-гѡ днѐ, и҆ на де́нь прославле́нiѧ є҆гѡ̀, деке́мврiа и҃_i-гѡ днѐ.

На ма́лѣй вече́рни.

На Гдⷭ҇и воззва́хъ, стiхи̑ры на д҃, гла́съ а҃-й.

Подо́бенъ: Нбⷭ҇ныхъ чинѡ́въ:

Наста̀ де́нь ра́достенъ, дне́сь бо торжествꙋ́емъ хрⷭ҇тоимени́тiи лю́дiе, па́мѧть ст҃а́гѡ првⷣнагѡ сѷмеѡ́на, и҆́же въ привре́меннѣй жи́зни просiѧ́лъ є҆́сть ве́лiихъ добро́тъ свѣ́тлостьми, по преставле́нiи же просла́вленъ ѿ бг҃а нетлѣ́нiемъ и҆ чꙋдесы̀, кꙋ́пнѡ же и҆ моли́твеннымъ къ немꙋ̀ дерзнове́нiемъ, и҆ ско́рою  по́мощiю всѣ̑мъ въ лю́тыхъ ѡ҆бстоѧ́нiихъ. ра́дꙋйтесѧ ѹ҆̀бо, лю́дiе, и҆ весели́тесѧ.

Ра́дости пои́стиннѣ хода́тай приспѣ̀ на́мъ, хрⷭ҇тоимени́тiи лю́дiе, дне́сь свѣтоно́сный пра́здникъ па́мѧти првⷣнагѡ сѷмеѡ́на. се́й бо добродѣ́тельми и҆ чꙋдесы̀ ѡ҆сiѧва́етъ всѣ́хъ, и҆ мо́литсѧ ѡ҆ вѣ́рою и҆ любо́вiю пра́зднꙋющихъ всепра́зднственнꙋю па́мѧть є҆гѡ̀.

Ве́селѡ соше́дшесѧ, хрⷭ҇тоимени́тiи лю́дiе, и҆ ѡ҆бстоѧ́ще честны́й ѻ҆́бразъ првⷣнагѡ сѷмеѡ́на, свѣ́тлѡ воспои́мъ є҆мꙋ̀, гдⷭ҇а же просла́вимъ, вопiю́ще: сла́ва тебѣ̀, чл҃вѣколю́бче, ꙗ҆́кѡ да́лъ є҆сѝ на́мъ того̀ ѻ҆́бразъ добродѣ́телей и҆ и҆сто́чникъ чꙋде́съ, си́льное хода́тайство за на́съ на нб҃сѝ и҆ ско́раго помо́щника въ нꙋжда́хъ на́шихъ.

Сла́ва, гла́съ в҃.

Подо́бенъ: Е҆гда̀ ѿ дре́ва:

Просла́вленный ѿ гдⷭ҇а, ст҃е сѷмеѡ́не, нетлѣ́нiемъ тѣле́сной хра́мины дꙋшѝ твоеѧ̀, кꙋ́пнѡ же и҆ чꙋдесы̀ преди́вны, и҆ предста́тельствомъ ѡ҆ на́съ. прiимѝ ѿ на́съ бл҃гохвале́нiе ра́достнѡ торжествꙋ́ющихъ приснора́достнꙋю па́мѧть твою̀, тебе́ же ѹ҆блажа́ющихъ пѣ́сненными похвала́ми, и҆ молѝ хрⷭ҇та̀ бг҃а и҆зба́вити ны̀ ѿ всѧ́кiѧ напа́сти, и҆ спастѝ дꙋ́шы на́шѧ.

И҆ ны́нѣ, бг҃оро́диченъ, гла́съ то́йже:

Стра́нное дв҃ы та́инство мíрꙋ показа́сѧ сп҃си́тельное. ѿ неѧ́ бо роди́лсѧ є҆сѝ безъ сѣ́мене, всѣ́хъ ра́досте, гдⷭ҇и, сла́ва тебѣ̀. 

На стiхо́внѣ стiхи̑ры, гла́съ в҃.

Подо́бенъ: До́ме є҆ѵфра́ѳовъ:

Бл҃гохвалє́нiѧ въ па́мѧти твое́й прино́симъ тѝ, ст҃е сѷмеѡ́не, по достоѧ́нiю тѝ воспѣва́ємаѧ, ꙗ҆́кѡ ѹ҆го́дникꙋ хрⷭ҇то́вꙋ, прославле́нiе твоѐ ра́достнѡ пра́зднꙋюще.

Стíхъ: Првⷣникъ ꙗ҆́кѡ фíнiѯъ процвѣте́тъ, ꙗ҆́кѡ ке́дръ, и҆́же въ лiва́нѣ, ѹ҆мно́житсѧ.

И҆спо́лнь бл҃года́ти, при́зри на ны̀ любо́вiю, ст҃е сѷмеѡ́не, торжествꙋ́ющыѧ па́мѧть твою̀.

Стíхъ: Свѣ́тъ возсiѧ̀ првⷣникꙋ, и҆ пра̑вымъ се́рдцємъ весе́лiе.

Добродѣ́телей свѣ́тлостiю, ст҃е сѷмеѡ́не, дꙋ́шꙋ твою̀ до́мъ бг҃ꙋ соверши́лъ є҆сѝ. моли́твами твои́ми просвѣтѝ пою́щыѧ тѧ̀.

Сла́ва, и҆ ны́нѣ, бг҃оро́диченъ:

Просвѣти́телѧ мíрꙋ родила̀ є҆сѝ хрⷭ҇та̀ бг҃а, пренепоро́чнаѧ дв҃о марíе. тѣ́мже тѧ̀ вои́стиннꙋ бцⷣꙋ вѣ́рнiи велича́емъ.

Тропа́рь на пренесе́нiе моще́й, гла́съ д҃:

Дне́сь ра́дꙋетсѧ сла́внаѧ страна̀ сиби́рь, ѡ҆брѣ́тъ ст҃ы̑ѧ мо́щи твоѧ̀ внꙋ́трь себѐ. а҆рхiерє́и, сщ҃е́нницы и҆ ве́сь со́нмъ людскíй дꙋхо́внѣ веселѧ́щесѧ, вопiе́мъ тѝ: ѽ бг҃омꙋ́дре сѷмеѡ́не! и҆зба́ви на́съ, и҆̀же къ тебѣ̀ прибѣга́ющихъ, ѿ всѣ́хъ бѣ́дъ, просѧ́ще пода́тисѧ всѣ̑мъ по коего́ждо проше́нiю, и҆ и҆зба́витисѧ странѣ̀ се́й и҆ гра́дꙋ ѿ ѻ҆́гненнагѡ запале́нiѧ и҆ пога́нскагѡ наше́ствiѧ и҆ междоꙋсо́бныѧ бра́ни и҆ ѿ всѧ́кагѡ sла̀. тѣ́мже и҆ мы̀ всѝ чте́мъ ны́нѣ честны́хъ и҆  многоцѣле́бныхъ моще́й твои́хъ пренесе́нiе, но́вый цѣле́бниче, и҆ вопiе́мъ: сла́ва даю́щемꙋ тобо́ю всѣ́мъ и҆сцѣле́нiе.

Сла́ва, и҆ ны́нѣ, пра́здника, и҆лѝ бг҃оро́диченъ: Е҆́же ѿ вѣ́ка ѹ҆тае́нное:

И҆́нъ тропа́рь на прославле́нiе, гла́съ д҃:

Мiрска́гѡ мѧте́жа бѣ́гаѧ, всѐ жела́нiе ѡ҆брати́лъ є҆сѝ къ бг҃ꙋ, да въ видѣ̑нiѧ восхо́дъ ѻ҆брѧ́щеши горѣ̀, ѿню́дꙋже не ѹ҆клони́всѧ въ лꙋка̑вствiѧ се́рдца, но ѡ҆чи́стивъ дꙋ́шꙋ и҆ тѣ́ло, прiѧ́лъ є҆сѝ бл҃года́ть точи́ти цѣльбы̑ вѣ̑рнымъ и҆ невѣ̑рнымъ, притека́ющымъ къ тебѣ̀, првⷣный сѷмеѡ́не. тѣ́мже, по да́нномꙋ тѝ да́рꙋ, и҆спросѝ ѹ҆ хрⷭ҇та̀ бг҃а и҆сцѣле́нiе на́мъ, болѧ́щымъ дꙋше́вными страстьмѝ, и҆ молѝ сп҃стѝ дꙋ́шы на́шѧ.

Сла́ва, и҆ ны́нѣ, пра́здника, и҆лѝ бг҃оро́диченъ: Е҆́же ѿ вѣ́ка ѹ҆тае́нное:

И҆ по є҆ктенiѝ ѿпꙋ́стъ.

Повече́рiе ма́лое, на не́мже по трист҃о́мъ конда́къ првⷣнагѡ.

Сла́ва, и҆ ны́нѣ, пра́здника.

На вели́цѣй вече́рни,

в҃_i-гѡ септе́мврiа стiхи̑ры на Гдⷭ҇и воззва́хъ, пра́здника и҆ є҃ првⷣномꙋ, въ и҆́но же вре́мѧ є҆ди́номꙋ семꙋ̀ на и҃.

Гла́съ и҃.

Подо́бенъ: Ѽ пресла́внагѡ чꙋдесѐ:

Бл҃же́нне сѷмеѡ́не бг҃омꙋ́дре, вожделѣ́въ соверше́нъ бы́ти въ жи́зни вре́меннѣй, презрѣ́лъ є҆сѝ кра̑снаѧ мíра, сла́вꙋ и҆ бога́тство, и҆ всѧ̑ предлежа̑щаѧ тѝ по  рожде́нiю твоемꙋ̀. по́двиги и҆ трꙋды̀ и҆збра́лъ є҆сѝ, и҆́миже дости́глъ є҆сѝ безстра́стнагѡ житiѧ̀, и҆ ѹ҆пра́вивъ се́рдце твоѐ къ нбⷭ҇нымъ, возше́лъ є҆сѝ на высотꙋ̀ добродѣ́телей. тѣ́мже ꙗ҆́кѡ достосла́вна подви́жника любо́вiю тѧ̀ всѝ прославлѧ́емъ, преди́вне.

Бл҃же́нне сѷмеѡ́не бг҃омꙋ́дре, бога́тнѡ добродѣ́тельми ѹ҆краси́лсѧ є҆сѝ въ жи́зни вре́меннѣй, смире́нiемъ и҆ цѣломꙋ́дрiемъ, воздержа́нiемъ и҆ кро́тостiю, трꙋдолю́бiемъ и҆ послꙋша́нiемъ, нището́ю дꙋ́ха и҆ нестѧжа́тельностiю, подо́бѧсѧ всѧ́ко а҆́гг҃лѡмъ. тѣ́мже, ꙗ҆́кѡ и҆спо́лнена бы́вша на землѝ вели́кихъ дарова́нiй бж҃iихъ, ѹ҆бл҃жа́емъ тѧ̀ всѝ, преди́вне.

Бл҃же́нне сѷмеѡ́не бг҃омꙋ́дре, безпло́тныхъ жи́тельствꙋ подража́ѧ, ꙗ҆́кѡ нбⷭ҇ный человѣ́къ бы́лъ є҆сѝ на землѝ. сегѡ̀ ра́ди и҆ преста́вилсѧ є҆сѝ ѿ землѝ къ ѻ҆би́телемъ нбⷭ҇нымъ, и҆ та́мѡ ѹ҆́бѡ ны́нѣ дꙋ́хомъ водворѧ́ешисѧ съ ли́ки небожи́телей, бг҃ꙋ же соблюда́ющꙋ здѣ̀ при́снѡ честнꙋ́ю па́мѧть твою̀. тѣ́мже ѡ҆бстоѧ́ще ѡ҆́крестъ i҆кѡ́ны твое́й, ꙗ҆́кѡ бг҃оꙋго́дна сограждани́на а҆́гг҃лѡмъ и҆ всѣ̑мъ ст҃ы̑мъ на нб҃сѝ, и҆ просла́влена ѿ гдⷭ҇а нетлѣ́нiемъ и҆ чꙋдесы̀ на землѝ, всѝ благоче́стнѡ тѧ̀ сла́вимъ, преди́вне.

Бл҃же́нне сѷмеѡ́не бг҃омꙋ́дре, те́плый на́шъ предста́телю и҆ застꙋ́пниче, вы́нꙋ сiѧ́еши свѣ́тлѡ лꙋча́ми зна́менiй чꙋдодѣ́йственныхъ, ѡ҆зарѧ́ѧ си́ми вѣ́рою и҆ любо́вiю чтꙋ́щыѧ тѧ̀, и҆ съ ѹ҆пова́нiемъ молѧ́щыѧсѧ тебѣ̀. тѣ́мже тѧ̀, ꙗ҆́кѡ бл҃гохва́льное ѻ҆рꙋ́дiе чꙋдодѣ́йственной си́лы бж҃iей, и҆ вѣ́рна помо́щника въ нꙋжда́хъ, восхвалѧ́емъ всѝ, преди́вне. 

Бл҃же́нне сѷмеѡ́не бг҃омꙋ́дре, предстоѧ́й съ небожи́телѧми прⷭ҇то́лꙋ влⷣки и҆ гдⷭ҇а, вѣ́рꙋемъ, ꙗ҆́кѡ мо́лишисѧ ѡ҆ на́съ, и҆ хода́тай є҆сѝ ѡ҆ всѣ́хъ, притека́ющихъ къ тебѣ̀ съ вѣ́рою и҆ любо́вiю. тѣ́мже ꙗ҆́кѡ неꙋсы́пна моли́твенника ѡ҆ на́съ и҆ те́плаго застꙋ́пника тѧ̀ почита́емъ всѝ, преди́вне.

Сла́ва, гла́съ д҃.

Подо́бенъ: Ꙗ҆́кѡ до́блѧ:

Безстра́стiѧ добро́тою вои́стиннꙋ преизѧ́ществовавъ на землѝ, достобл҃же́нне сѷмеѡ́не, и҆ сп҃се́нiѧ бы́въ рачи́тель преизрѧ́денъ, ꙗ҆́кѡ дре́во насажде́нно при и҆схо́дищихъ во́дъ процвѣ́лъ є҆сѝ добродѣ́тельми. тѣ́мже и҆ спосажде́нъ є҆сѝ съ ли́ки а҆́гг҃лѡвъ и҆ всѣ́хъ ст҃ы́хъ въ раѝ нбⷭ҇нѣмъ, прославлѧ́ющꙋ чтꙋ́щыѧ вѣ́рою и҆ любо́вiю приснора́достнꙋю па́мѧть твою̀. сегѡ̀ ра́ди восхвалѧ́емъ тѧ̀, и҆ гдⷭ҇ꙋ, прославле́нiемъ твои́мъ та́кѡ бл҃годѣ́ющꙋ на́мъ, бл҃года́рственными гла́сы воспѣва́емъ: сла́ва тебѣ̀, є҆ди́не чл҃вѣколю́бче.

И҆ ны́нѣ, пра́здника, и҆лѝ бг҃оро́диченъ: И҆́же тебѐ ра́ди.

Вхо́дъ. Прокíменъ днѐ и҆ чтє́нiѧ г҃.

Прⷪ҇ро́чества и҆са́iина чте́нiе.

[Глава̀ л҃є] Ра́дꙋйсѧ пꙋсты́нѧ жа́ждꙋщаѧ, да весели́тсѧ пꙋсты́нѧ и҆ да цвѣте́тъ, ꙗ҆́кѡ крíнъ. И҆ процвѣте́тъ и҆ возвесели́тсѧ пꙋсты́нѧ i҆ѻрда́нова. И҆ сла́ва лiва́нова даде́сѧ є҆́й, и҆ че́сть карми́лова. И҆ ѹ҆́зрѧтъ лю́дiе моѝ сла́вꙋ гдⷭ҇ню и҆ высотꙋ̀ бж҃iю. Ѹ҆крѣпи́тесѧ рꙋцѣ̀ ѡ҆сла́блєныѧ и҆ кѡлѣ́на разсла́блєнаѧ. Ѹ҆тѣ́шитесѧ  малодꙋ́шнiи ѹ҆мо́мъ, ѹ҆крѣпи́тесѧ, не бо́йтесѧ. Сѐ бг҃ъ на́шъ сꙋ́дъ воздае́тъ и҆ возда́стъ, то́й прiи́детъ и҆ спасе́тъ на́съ. Тогда̀ ѿве́рзꙋтсѧ ѻ҆́чи слѣпы́хъ и҆ ѹ҆́ши глꙋхи́хъ ѹ҆слы́шатъ. Тогда̀ ско́читъ хромы́й, ꙗ҆́кѡ є҆ле́нь, и҆ ꙗ҆́сенъ бꙋ́детъ ѧ҆зы́къ гꙋгни́выхъ: ꙗ҆́кѡ прото́ржесѧ вода̀ въ пꙋсты́ни и҆ де́брь въ землѝ жа́ждꙋщей. И҆ безво́днаѧ бꙋ́детъ во є҆зе́ра, и҆ на жа́ждꙋщей землѝ и҆сто́чникъ водны́й бꙋ́детъ. Та́мѡ бꙋ́детъ весе́лiе пти́цамъ, и҆ сели́тва тро́сти, и҆ лꙋ́зи. И҆ та́мѡ бꙋ́детъ пꙋ́ть чи́стъ, и҆ пꙋ́ть ст҃ъ нарѣче́тсѧ, и҆ не пре́йдетъ та́мѡ нечи́стый, нижѐ бꙋ́детъ та́мѡ пꙋ́ть нечи́стъ. Разсѣ́ѧннiи же по́йдꙋтъ по немꙋ̀, и҆ не заблꙋ́дѧтъ. И҆ не бꙋ́детъ та́мѡ льва̀, ни ѿ sвѣре́й sлы́хъ не взы́детъ на́нь, нижѐ ѡ҆брѧ́щетсѧ та́мѡ, но по́йдꙋтъ по немꙋ̀ и҆зба́вленнiи. И҆ со́браннiи гдⷭ҇емъ ѡ҆братѧ́тсѧ, и҆ прiи́дꙋтъ въ сiѡ́нъ съ ра́достiю, и҆ ра́дость вѣ́чнаѧ надъ главо́ю и҆́хъ. Надъ главо́ю бо и҆́хъ хвала̀ и҆ весе́лiе, и҆ ра́дость прiи́метъ ѧ҆̀, ѿбѣжѐ болѣ́знь и҆ печа́ль и҆ воздыха́нiе.

При́тчей чте́нiе.

[Главы̑ _i҃ и҆ и҃] Па́мѧть пра́веднагѡ съ похвала́ми, и҆ бл҃гослове́нiе гдⷭ҇не на главѣ̀ є҆гѡ̀. Бл҃же́нъ человѣ́къ, и҆́же ѡ҆брѣ́те премꙋ́дрость: и҆ сме́ртенъ, и҆́же ѹ҆вѣ́дѣ ра́зꙋмъ. лꙋ́чше бо сiю̀ кꙋпова́ти, не́жели зла́та и҆ сребра̀ сокрѡ́вища. Честнѣ́йшаѧ же є҆́сть ка́менiй многоцѣ́нныхъ: все́ же честно́е недосто́йно є҆ѧ̀ є҆́сть. Долгота́ бо дне́й и҆ лѣ́та живота̀ въ десни́цѣ є҆ѧ̀: въ шꙋ́йцѣ же є҆ѧ̀ бога́тство и҆ сла́ва. Ѿ ѹ҆́стъ є҆ѧ̀ и҆схо́дитъ пра́вда,  зако́нъ же и҆ ми́лость на ѧ҆зы́цѣ но́ситъ. Послꙋ́шайте ѹ҆́бѡ менє̀, ѽ ча̑да, честна̑ѧ бо рекꙋ̀: и҆ блаже́нъ человѣ́къ, и҆́же пꙋти̑ моѧ̑ сохрани́тъ: и҆схо́ди бо моѝ, и҆схо́ди живота̀, и҆ ѹ҆готовлѧ́етсѧ хотѣ́нiе ѿ гдⷭ҇а. Сегѡ̀ ра́ди молю̀ ва́съ, и҆ предлага́ю мо́й гла́съ сыновѡ́мъ человѣ́чєскимъ: ꙗ҆́кѡ а҆́зъ премꙋ́дрость ѹ҆стро́ихъ, совѣ́тъ и҆ ра́зꙋмъ и҆ смы́слъ а҆́зъ призва́хъ, мо́й совѣ́тъ и҆ ѹ҆тверже́нiе, мо́й ра́зꙋмъ, моѧ́ же крѣ́пость. А҆́зъ менѐ лю́бѧщыѧ люблю̀, и҆́щꙋщiи же менѐ ѡ҆брѧ́щꙋтъ бл҃года́ть. Разꙋмѣ́йте ѹ҆́бѡ, неsло́бивiи, кова́рство, ненака́заннiи же, прилага́йте сердца̀. Послꙋ́шайте менє̀ и҆ па́ки, честна̑ѧ бо рекꙋ̀: и҆ ѿве́рзꙋ ѿ ѹ҆сте́нъ пра́ваѧ, ꙗ҆́кѡ и҆́стинѣ поꙋчи́тсѧ. Съ пра́вдою всѝ глаго́лы ѹ҆́стъ мои́хъ: ничто́же въ ни́хъ стро́потно, нижѐ развраще́нно. Всѧ̑ пра̑ва сꙋ́ть разꙋмѣва́ющымъ и҆ прѡ́ста ѡ҆брѣта́ющымъ ра́зꙋмъ. Наꙋча́ю бо ва́съ и҆́стинѣ, да бꙋ́детъ ѡ҆ гдⷭ҇ѣ наде́жда ва́ша, и҆ и҆спо́лнитесѧ дх҃а.

Премꙋ́дрости соломѡ́ни чте́нiе.

[Глава̀ д҃] Пра́ведникъ, а҆́ще пости́гнетъ сконча́тисѧ, въ поко́и бꙋ́детъ. Ста́рость бо честна̀ не многолѣ́тна, нижѐ въ числѣ̀ лѣ́тъ и҆счита́етсѧ: сѣди́на же є҆́сть мꙋ́дрость человѣ́кѡмъ, и҆ во́зрастъ ста́рости житiѐ нескве́рное. Благоꙋго́денъ бг҃ови бы́въ, возлю́бленъ бы́сть, и҆ живы́й посредѣ̀ грѣ̑шникъ, преста́вленъ бы́сть. Восхище́нъ бы́сть, да не sло́ба и҆змѣни́тъ ра́зꙋма є҆гѡ̀, и҆лѝ ле́сть прельсти́тъ дꙋ́шꙋ є҆гѡ̀. Раче́нiе бо sло́бы помрача́етъ дѡ́браѧ, и҆ паре́нiе по́хоти премѣнѧ́етъ  ѹ҆́мъ неsло́бивъ. Сконча́всѧ вма́лѣ, и҆спо́лни лѣ́та дѡ́лга: ѹ҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди потща́сѧ ѿ среды̀ лꙋка́вствiѧ: Лю́дiе же ви́дѣвше, и҆ не разꙋмѣ́вше, нижѐ поло́жше въ помышле́нiи таково́е: ꙗ҆́кѡ бл҃года́ть и҆ ми́лость въ преподо́бныхъ є҆гѡ̀, и҆ посѣще́нiе во и҆збра́нныхъ є҆гѡ̀.

На лiтíи стiхи́ра пра́здника и҆лѝ хра́ма.

Та́же стiхи̑ры самогла̑сны, гла́съ є҃:

Дꙋхо́внѡ ра́дꙋющесѧ, лю́дiе, въ па́мѧти ѹ҆го́дника хрⷭ҇то́ва сѷмеѡ́на, любо́вiю просла́вимъ по́двиги є҆гѡ̀, предꙿѡчи́стивъ дꙋ́шы на́шѧ ѿ страсте́й и҆ добродѣ́тельми ѹ҆краси́въ ѧ҆̀, и҆ въ весе́лiи воспои́мъ є҆мꙋ̀ вопiю́ще: ра́дꙋйсѧ, сп҃се́нiѧ ра́ди и҆збра́вый безвѣ́стнꙋю тебѣ̀ странꙋ̀, и҆ въ не́й процвѣты́й, ꙗ҆́кѡ кри́нъ. ра́дꙋйсѧ, ѻ҆́бразъ воздержа́нiѧ вѣ̑рнымъ показа́вый. ра́дꙋйсѧ, цвѣ́те цѣломꙋ́дрiѧ. ра́дꙋйсѧ, трꙋдолю́бiѧ ѹ҆́мнагѡ и҆ тѣле́снагѡ трезве́нiѧ ѹ҆чи́телю. ра́дꙋйсѧ, при́снѡ примета́выйсѧ къ до́мꙋ гдⷭ҇ню на сщ҃є́нныѧ пѣснопѣ̑нiѧ, и҆ тѣ́мъ стѧжа́вый себѣ̀ ѡ҆свѧще́нiе. ра́дꙋйсѧ, ревни́телю смиренномꙋ́дрiѧ. ра́дꙋйсѧ, мꙋ́дрости дꙋхо́вныѧ и҆спо́лненный. ра́дꙋйсѧ, похвало̀ правосла́вныхъ и҆ ѹ҆твержде́нiе.

Ве́селѡ дне́сь соше́дшесѧ, лю́дiе, въ па́мѧти првⷣнагѡ сѷмеѡ́на, и҆ свѣ́тлѡ торжествꙋ́юще прославле́нiе є҆гѡ̀ ѿ гдⷭ҇а, любе́знѡ воззове́мъ є҆мꙋ̀ глаго́люще: ра́дꙋйсѧ, возлю́бленный гдⷭ҇емъ ѹ҆го́дниче є҆гѡ̀. ра́дꙋйсѧ, сподо́бивыйсѧ нбⷭ҇ныѧ сла́вы предстоѧ́ти со а҆́гг҃лы и҆ всѣ́ми ст҃ы́ми престо́лꙋ є҆гѡ̀. ра́дꙋйсѧ, и҆сцѣле́нiй  неѡскꙋ́дный пода́телю и҆ чꙋде́съ и҆сто́чниче незави́стный. ра́дꙋйсѧ, неꙋсы́пный моли́твенниче ѡ҆ хрⷭ҇тоимени́тыхъ лю́дехъ, и҆ ско́рый и҆зба́вителю всѣ́хъ ѿ лю́тыхъ ѡ҆бстоѧ́нiй. ра́дꙋйсѧ, ꙗ҆́кѡ хода́тайствомъ твои́мъ и҆ вѣ́чное сп҃се́нiе ѹ҆лꙋчи́ти надѣ́емсѧ.

Гла́съ г҃.

Подо́бенъ: Красотѣ̀ дѣ́вства:

Прiиди́те, празднолю́бцєвъ собра́нiе сщ҃е́нное, прiиди́те возвесели́тесѧ съ на́ми, и҆ ли́къ соста́вльше торжествꙋ́имъ. се́ бо пра́зднꙋемъ па́мѧть првⷣнагѡ сѷмеѡ́на, бл҃гоче́стiѧ ревни́телѧ въ житiѝ свое́мъ, ны́нѣ же ско́рбныхъ ѹ҆тѣ́шителѧ, врача̀ безме́здна болѧ́щихъ, заблꙋ́ждшихъ наста́вника, правосла́вныхъ ѹ҆добре́нiе, ѡ҆ всѣ́хъ моли́твенника и҆ предста́телѧ предъ бг҃омъ, и҆ всѣ̑мъ споспѣ́шника и҆ хода́таѧ ко сп҃се́нiю.

Сла́ва, гла́съ в҃.

Подо́бенъ: Бл҃гоꙋтро́бiѧ сꙋ́щи:

Да весели́тсѧ сиби́рскаѧ страна̀, въ не́й же гдⷭ҇ь ꙗ҆вѝ ѹ҆го́дника своего̀ првⷣнаго сѷмеѡ́на, и҆ просла́ви нетлѣ́нiемъ и҆ чꙋдесы̀ къ ѹ҆твержде́нiю хрⷭ҇тоимени́тыхъ люде́й въ правосла́вной вѣ́рѣ и҆ во бл҃гоче́стiи, кꙋ́пнѡ же и҆ предста́тельствомъ на нб҃сѝ, ꙗ҆́кѡ и҆мѣ́ти въ не́мъ всѣ̑мъ вѣ́рнаго цѣли́телѧ, и҆ хода́таѧ на нб҃сѝ, и҆ ско́раго помо́щника въ напа́стехъ и҆ ско́рбехъ. ты́ же, ст҃е сѷмеѡ́не, моли́сѧ ѡ҆ на́съ ко гдⷭ҇ꙋ пра́зднꙋющихъ честнꙋ́ю па́мѧть твою̀, дарова́ти дꙋша́мъ на́шымъ ми́ръ и҆ ве́лiю ми́лость. 

И҆ ны́нѣ, пра́здника и҆лѝ бг҃оро́диченъ, гла́съ то́йже:

Ржⷭ҇тво́мъ твои́мъ ѿ землѝ къ высотѣ̀ нбⷭ҇нѣй вознесо́хомсѧ вои́стиннꙋ, пречⷭ҇таѧ бг҃оро́дице, и҆ а҆́гг҃льскимъ ликостоѧ́нiемъ причто́хомсѧ. тѣ́мже вопiе́мъ тѝ а҆рха́гг҃льскимъ гла́сомъ: ра́дꙋйсѧ, бл҃года́тнаѧ, гдⷭ҇ь съ тобо́ю.

На стiхо́внѣ, гла́съ д҃.

Подо́бенъ: Да́лъ є҆сѝ зна́менiе:

Бл҃гоговѣ́йнѡ зрѧ̀ бг҃оꙋго́днꙋю жи́знь твою̀, приснопа́мѧтне сѷмеѡ́не, воспѣ́ти тщи́мсѧ тѧ̀, ꙗ҆́кѡ подви́жника предо́блѧго, примѣ́ромъ свои́мъ наставлѧ́юща и҆ воѡдꙋшевлѧ́юща лю́ди ше́ствовати по стезѧ́мъ за́повѣдей гдⷭ҇нихъ.

Стíхъ: Првⷣникъ, ꙗ҆́кѡ фíнiѯъ процвѣте́тъ и҆ ꙗ҆́кѡ ке́дръ, и҆́же въ лiва́нѣ, ѹ҆мно́житсѧ.

Ра́дꙋющесѧ прославле́нiю твоемꙋ̀ ѿ гдⷭ҇а, ст҃е сѷмеѡ́не, восхвалѧ́емъ тѧ̀ любо́вiю ꙗ҆́кѡ вели́каго ѹ҆го́дника гдⷭ҇нѧ.

Стíхъ: Свѣ́тъ возсiѧ̀ првⷣникꙋ и҆ пра̑вымъ се́рдцємъ весе́лiе.

Торжествꙋ́юще па́мѧть твою̀, првⷣный сѷмеѡ́не, весели́мсѧ ѡ҆ ликостоѧ́нiи твое́мъ со а҆́гг҃лы и҆ всѣ́ми ст҃ы́ми предъ прⷭ҇то́ломъ влⷣки, кꙋ́пнѡ же ра́дꙋемсѧ ѡ҆ да́нной тѝ бл҃года́ти и҆сцѣле́нiй, въ ни́хъ же ви́димѡ гдⷭ҇ь просла́ви тѧ̀ на землѝ, и҆ подадѐ ѧ҆̀ гра́дꙋ на́шемꙋ и҆ странѣ̀ верхотꙋ́рстѣй и҆ всѣ̑мъ вѣ̑рнымъ, ꙗ҆́коже своегѡ̀ благоволе́нiѧ зало́гъ непрело́жный.

Сла́ва, гла́съ s҃. Самогла́сенъ:

Ди̑вны дарѡва́нiѧ твоѧ̑, досточꙋ́дне сѷмеѡ́не, житiе́ бо твоѐ на землѝ сiѧ́етъ добродѣ́телей свѣ́тлостьми. 

На нб҃си́ же гдⷭ҇ь причи́сли тѧ̀ цр҃кви перворо́дныхъ, є҆ще́ же и҆ ꙗ҆ви́ тѧ и҆сто́чника чꙋде́съ и҆ ско́раго помо́щника въ ско́рбехъ, и҆ вѣ́рна споспѣ́шника хрⷭ҇тоимени̑тымъ лю́демъ ко сп҃се́нiю. тѣ́мже по до́лгꙋ тѧ̀ велича́емъ.

И҆ ны́нѣ, пра́здника и҆лѝ бг҃оро́диченъ, гла́съ s҃: Творе́цъ и҆ и҆зба́витель мо́й:

На бл҃гослове́нiи хлѣ́бѡвъ: тропа́рь првⷣнагѡ два́жды. Пи́санъ на ма́лѣй вече́рни, и҆ пра́здника, и҆лѝ Бг҃оро́дице дв҃о, ра́дꙋйсѧ: є҆ди́ножды.

Про́чее по ѹ҆ста́вꙋ.



На ѹ҆́трени.

На Бг҃ъ гдⷭ҇ь: тропа́рь пра́здника, два́жды. Сла́ва: првⷣнагѡ, и҆ ны́нѣ, пра́здника и҆лѝ тропа́рь првⷣнагѡ два́жды.

Сла́ва, и҆ ны́нѣ: Е҆́же ѿ вѣ́ка ѹ҆тае́нное:

По а҃-мъ стiхосло́вiи сѣда́ленъ, гла́съ а҃.

Подо́бенъ: Ка́мени запеча́танꙋ:

Бж҃е́ственномꙋ повинꙋ́ѧсѧ води́тельствꙋ, ѹ҆страни́лсѧ є҆сѝ ро́да и҆ ѻ҆те́чества твоегѡ̀, бл҃же́нне сѷмеѡ́не, и҆ ꙗ҆́кѡ стра́ненъ всели́лсѧ є҆сѝ въ сиби́рстѣй странѣ̀, и҆дѣ́же восте́клъ є҆сѝ на высотꙋ̀ добродѣ́телей, прикрыва́ѧ дѡ́блестныѧ твоѧ̑ по́двиги, во смиренномꙋ́дрiи, покро́вомъ ю҆ро́дства хрⷭ҇та̀ ра́ди, и҆́же по бл҃же́ннѣй твое́й кончи́нѣ, всели́ тѧ во свѣ́тлостехъ ст҃ы́хъ свои́хъ. и҆́хже ѻ҆́бщники и҆ на́съ содѣ́лай моли́твами твои́ми, пра́зднꙋющихъ па́мѧть твою̀. 

Сла́ва, и҆ ны́нѣ, пра́здника, и҆лѝ бг҃оро́диченъ:

Прест҃а́ѧ дв҃о, ѻ҆трокови́це пребл҃гослове́ннаѧ, бл҃же́нна показа́ласѧ є҆сѝ хрⷭ҇та̀ бг҃а ро́ждши, бл҃жє́нны содѣва́ющаго тогѡ̀ во́ли повинꙋ́ющыѧсѧ.

По в҃-мъ стiхосло́вiи сѣда́ленъ, гла́съ з҃.

Подо́бенъ: Ѹ҆дивлѧ́шесѧ:

По́стными по́двиги пло́ть распина́ѧ со страстьмѝ и҆ похотьмѝ, мꙋдрова́нiе плотско́е безстра́стiемъ бл҃гоче́стнѡ ѹ҆мертви́лъ є҆сѝ, та́же погаси́въ стра̑сти росо́ю пѡ́двигъ твои́хъ, бг҃омꙋ́дре сѷмеѡ́не. бога́тнѡ возже́глъ є҆сѝ ѻ҆гне́мъ вѣ́ры и҆ любвѐ воздержа́нiѧ свѣти́льникъ и҆ днѐ сы́нъ ꙗ҆ви́лсѧ є҆сѝ. и҆ ны́нѣ прича́стникъ сподо́бивсѧ бы́ти бж҃е́ственномꙋ свѣ́тꙋ, твою̀ свѣ́тлꙋю па́мѧть пра́зднꙋющихъ страсте́й мглы̀ и҆зба́вити, и҆ просвѣще́нiѧ дꙋхо́внагѡ сподо́бити, молѝ хрⷭ҇та̀ бг҃а, просвѣти́телѧ и҆ сп҃са дꙋ́шъ на́шихъ.

Сла́ва, и҆ ны́нѣ, пра́здника, и҆лѝ бг҃оро́диченъ:

Пречⷭ҇таѧ бг҃оро́дице, є҆го́же сп҃са хрⷭ҇та̀ неизрече́ннѡ родила̀ є҆сѝ, молѝ съ првⷣнымъ сѷмеѡ́номъ, во є҆́же просвѣти́ти и҆ спастѝ ро́дъ на́шъ.

По полѷеле́и сѣда́ленъ, гла́съ д҃.

Подо́бенъ: Зва́нный свы́ше:

Возвели́чилъ є҆́сть тѧ̀ хрⷭ҇то́съ гдⷭ҇ь, бл҃же́нне сѷмеѡ́не, сподо́бивъ предстоѧ́ти со а҆́гг҃лы и҆ всѣ́ми ст҃ы́ми престо́лꙋ є҆гѡ̀, и҆ хода́тайствовати ѡ҆ лю́дехъ є҆гѡ̀, и҆ дарова́въ тѝ бл҃года́ть чꙋде́съ преди́вныхъ. тѣ́мже ра́дости и҆сполнѧ́ѧсѧ правосла́вныхъ собра́нiе, въ па́мѧти твое́й ѹ҆бл҃жа́емъ тѧ̀, бл҃гохва́льнѡ почита́юще. 

Сла́ва, и҆ ны́нѣ, бг҃оро́диченъ:

Свѧтѣ́йши ꙗ҆ви́ласѧ херꙋвȋмъ, на землѝ ро́ждшаѧ хрⷭ҇та̀, всѣ́хъ влⷣкꙋ, чⷭ҇таѧ всенепоро́чнаѧ влⷣчце.

Степє́нна, а҃-й а҆нтiфѡ́нъ д҃-гѡ гла́са.

Прокíменъ: Возвесели́тсѧ пра́ведникъ ѡ҆ гдⷭ҇ѣ и҆ ѹ҆пова́етъ на него̀.

Стíхъ: Ѹ҆слы́ши, бж҃е, гла́съ мо́й, внегда̀ мо́литимисѧ къ тебѣ̀.

Всѧ́кое дыха́нiе:

Е҆ѵⷢ҇лiе ѿ матѳе́а, зача́ло м҃г.

По н҃-мъ ѱалмѣ̀ стiхи́ра, пи́сана на стiхо́внѣ вели́кiѧ вече́рни, сла́вникъ. Канѡ́нъ пра́здника со i҆рмосо́мъ на s҃: i҆рмосы̀ по два́жды: и҆лѝ Во́дꙋ проше́дъ: и҆ Мно́гими содержи́мь напа́стьми: и҆ првⷣнагѡ на и҃.

Запѣ́въ къ тропарє́мъ канѡ́на првⷣнагѡ: Ст҃ы́й првⷣный сѷмеѡ́не, молѝ бг҃а ѡ҆ на́съ. Катава́сiа но ѹ҆ста́вꙋ.

Канѡ́нъ првⷣнагѡ, гла́съ г҃.

Пѣ́снь а҃.

I҆рмо́съ: Во́ды дре́вле ма́нiемъ бж҃е́ственнымъ во є҆ди́но со́нмище совокꙋпи́вый и҆ раздѣли́вый мо́ре i҆и҃льтєскимъ лю́демъ, се́й бг҃ъ на́шъ, препросла́вленъ є҆́сть. томꙋ̀ є҆ди́номꙋ пои́мъ, ꙗ҆́кѡ просла́висѧ.

Ѡ҆мраче́нный грѣха́ми, недоꙋмѣ́ю, ка́кѡ по достоѧ́нiю восхвали́ти тѧ̀, ст҃е сѷмеѡ́не, сiѧ́юща по бл҃года́ти хрⷭ҇то́вой, пѡ́двигъ и҆ чꙋде́съ твои́хъ свѣ́тлостьми. ты́ ми, бл҃госе́рде, помозѝ, возсiѧва́ѧ въ дꙋшѝ мое́й свѣ́тъ, и҆́мже ѡ҆сiѧва́ешисѧ, ꙗ҆́кѡ да понѐ є҆ли́ко воспою̀ въ похвале́нiе твоѐ ꙗ҆́вльшаѧсѧ  на тебѣ̀ чꙋ̑днаѧ дѣла̀ гдⷭ҇нѧ, воззыва́юща всѣ́хъ, пра́зднꙋющихъ па́мѧть твою̀, пѣ́ти влⷣцѣ хрⷭ҇тꙋ̀: се́й бг҃ъ на́шъ, ди́вный и҆ сла́вимый во ст҃ы́хъ свои́хъ, препросла́вленъ є҆́сть, томꙋ̀ є҆ди́номꙋ пои́мъ, ꙗ҆́кѡ просла́висѧ.

Бл҃гоче́стiѧ любо́вiю и҆ спасе́нiѧ ѡ҆бꙿѧ́тъ бы́въ, и҆збѣга́ѧй тогѡ̀ ра́ди треволне́нiй жите́йскихъ, ѹ҆дали́лсѧ є҆сѝ, бл҃же́нне сѷмеѡ́не, ѿ ро́да твоегѡ̀ и҆ ма́нiемъ бжⷭ҇твеннымъ и҆зведе́нъ бы́лъ є҆сѝ въ малонаселе́ннꙋю и҆ногда̀ странꙋ̀ сиби́рскꙋю, и҆дѣ́же пресе́льникъ бы́въ землѝ ѻ҆те́ческiѧ, подо́бникъ ꙗ҆ви́лсѧ є҆сѝ пра́ѻтцꙋ а҆враа́мꙋ и҆ стѧжа́въ нра́въ є҆гѡ̀, въ хи́жинахъ ѹ҆̀бо ѹ҆бо́гихъ вита́ѧй, ꙗ҆́коже ѻ҆́нъ въ кꙋ́щахъ. дꙋ́шꙋ же впери́въ въ нб҃сѝ, въ го́рнiй сiѡ́нъ добродѣ́телей стезе́ю ходи́лъ є҆сѝ, ведꙋ́щею на нб҃о, всю̀ жи́знь твою̀, во сла́вꙋ хрⷭ҇та̀ сп҃са всѣ́хъ, тѝ споспѣшествꙋ́юща. є҆мꙋ́же всѧ̑ сiѧ̑ наꙋча́ютъ на́съ ра́достнѡ дне́сь зва́ти: се́й бг҃ъ на́шъ, препросла́вленъ є҆́сть, томꙋ̀ є҆ди́номꙋ пои́мъ, ꙗ҆́кѡ просла́висѧ.

По рожде́нiю твоемꙋ̀, бл҃же́нне, бы́въ ѿраслiю бл҃гонарочи́тыхъ люде́й и҆ сла́вныхъ въ наро́дѣ свое́мъ, є҆гда̀ ма́нiемъ бжⷭ҇твеннымъ сиби́ри доше́лъ є҆сѝ, а҆́бiе ѿгна́лъ є҆сѝ ѿ себѐ самомнѣ́нiѧ пре́лесть, и҆ смире́нiю подклони́лъ є҆сѝ вы́ю, себѐ вмѣнѧ́ѧ послѣ́днѣйша ѿ всѣ́хъ, та́же трꙋды̀ мно́гими тѣ́ло твоѐ ѹ҆дрꙋчи́лъ є҆сѝ, и҆ ѹ҆кроти́лъ свирѣ́пое страсте́й мо́ре воздержа́нiемъ, и҆ та́кѡ возше́лъ є҆сѝ на высотꙋ̀ добродѣ́телей, ѹ҆крѣплѧ́ющꙋ тѧ̀ хрⷭ҇тꙋ̀, прославлѧ́емомꙋ твои́ми  бл҃ги́ми дѣ́лы. є҆мꙋ́же велегла́снѡ тогѡ̀ ра́ди вопiе́мъ: се́й бг҃ъ на́шъ, препросла́вленъ є҆́сть, томꙋ̀ є҆ди́номꙋ пои́мъ, ꙗ҆́кѡ просла́висѧ.

Въ нищетѣ̀ пожи́лъ є҆сѝ въ сиби́рстѣй странѣ̀, бл҃же́нне сѷмеѡ́не, и҆ ꙗ҆́кѡ ѿ ко́рене благопло́дна пло́дъ благоцвѣтꙋ́щъ, добродѣ́тельми ѡ҆бога́тилсѧ є҆сѝ. тѣ́мже, вельмѝ ѹ҆краси́вша тѧ̀ бжⷭ҇твенными добро́тами толи́кѡ на́мъ вожделѣ́нными, и҆ си́ми просла́вленна, влⷣкꙋ хрⷭ҇та̀, пѣ́сньми славосло́вимъ зовꙋ́ще: се́й бг҃ъ на́шъ, препросла́вленъ є҆́сть, томꙋ̀ є҆ди́номꙋ пои́мъ, ꙗ҆́кѡ просла́висѧ.

Сто́лпъ добродѣ́телей непрело́женъ и҆ бл҃гоче́стiѧ жили́ще бы́лъ є҆сѝ, бл҃же́нне, и҆мѣ́ѧй ѡ҆снова́нiе ѹ҆́бѡ тве́рдое правосла́внꙋю вѣ́рꙋ, посо́бiе же непобѣди́мо содѣ́йствꙋющꙋю тѝ си́лꙋ хрⷭ҇то́вꙋ. и҆ ны́нѣ, и҆мѣ́ѧй дерзнове́нiе ко хрⷭ҇тꙋ̀ сп҃си́телю всѣ́хъ, молѝ є҆го̀, дарова́ти къ прославле́нiю и҆́мени є҆гѡ̀ всѣ̑мъ на́мъ ѹ҆твержде́нiе си́лою є҆гѡ̀, въ се́й толи́кѡ спаси́тельнѣй вѣ́рѣ, ꙗ҆́кѡ да всѝ є҆ди́ными ѹ҆сты̀ согла́снѡ зове́мъ є҆мꙋ̀: се́й бг҃ъ на́шъ, препросла́вленъ є҆́сть, томꙋ̀ є҆ди́номꙋ пои́мъ, ꙗ҆́кѡ просла́висѧ.

Бг҃оро́диченъ:

Пребл҃гослове́нна є҆сѝ, бг҃оро́дице дв҃о, ꙗ҆́кѡ родила̀ є҆сѝ хрⷭ҇та̀ сп҃са на́шего, є҆го́же славосло́вимъ, ꙗ҆́кѡ є҆диноро́днаго ѿ ѻ҆ц҃а̀, и҆спо́лнь бл҃года́ти и҆ и҆́стины, и҆ є҆мꙋ́же вы́нꙋ взыва́емъ: се́й бг҃ъ на́шъ, препросла́вленъ є҆́сть, томꙋ̀ є҆ди́номꙋ пои́мъ, ꙗ҆́кѡ просла́висѧ. 

Пѣ́снь г҃.

I҆рмо́съ: Непло́днаѧ дꙋшѐ и҆ безча́днаѧ, стѧжѝ пло́дъ бл҃гослове́нный, веселѧ́щисѧ возопíй: ѹ҆тверди́хсѧ тобо́ю, бж҃е, нѣ́сть ст҃ъ и҆ нѣ́сть пра́веденъ, па́че тебѐ, гдⷭ҇и.

Правосла́вною вѣ́рою ѹ҆тверди́вшисѧ, бл҃же́нне сѷмеѡ́не, стѧжа́лъ є҆сѝ благосла́вный пло́дъ є҆ѧ̀, ѡ҆богати́вый тѧ̀ добродѣ́тельми, ѻ҆ба́че николи́же велемꙋ́дрствовалъ є҆сѝ ѡ҆ себѣ̀, и҆ не да́лъ є҆сѝ человѣкоꙋбíйцѣ и҆сконѝ ѡ҆бꙋѧ́ти тѧ̀ тщесла́вiемъ. но вы́нꙋ води́лсѧ є҆сѝ смиренномꙋ́дрiемъ, ꙗ҆́кѡ ви́дѣти тѧ̀ при́снѡ всѣ̑мъ, а҆́ки бы ѹ҆сво́иша себѣ̀ пѣ́снь є҆ди́нагѡ ѿ бг҃омꙋ́дрыхъ: ѹ҆тверди́хсѧ тобо́ю, бж҃е, нѣ́сть ст҃ъ и҆ нѣ́сть пра́веденъ, па́че тебѐ, гдⷭ҇и.

Съ нището́ю тѣле́сною соедини́въ нищетꙋ̀ дꙋхо́внꙋю, ꙗ҆́кѡ ко́рень всѣ́хъ бл҃ги́хъ, молчали́вѡ и҆ бл҃гоче́стнѡ твою̀ жи́знь соверши́лъ є҆сѝ, бл҃же́нне сѷмеѡ́не, и҆ ꙗ҆ви́лъ є҆сѝ въ себѣ̀ пло́дъ бл҃госла́вный правосла́вныѧ вѣ́ры, предꙿꙋкрѣпи́въ пе́рвѣе тѣ́ло твоѐ посто́мъ неѡсла́бнымъ, та́же дꙋ́шꙋ твою̀ хра́мъ бж҃iй прест҃ъ содѣ́лавъ, бжⷭ҇твеннымъ хра́момъ присѣдѧ́щи, внегда̀ пѣ́тисѧ та́мѡ сщ҃є́ннымъ пѣснопѣ́нiѧмъ, всѣ̑мъ и҆мꙋ́щымъ є҆ди́нъ се́й ра́зꙋмъ: нѣ́сть ст҃ъ и҆ нѣ́сть пра́веденъ, па́че тебѐ, гдⷭ҇и.

Сꙋгꙋ́бѡ бл҃горо́денъ бы́лъ є҆сѝ, бл҃же́нне сѷмеѡ́не, и҆ ро́домъ и҆ нра́вы: дꙋши́ бо твоеѧ̀ благоро́дiе, бл҃горо́дiѧ свы́ше добро́тами ѹ҆ѧсни́лъ є҆сѝ, правосла́вiѧ свѣ́томъ блиста́ющи, и҆ по́стничествомъ, и҆ цѣломꙋ́дрiемъ, и҆ смире́нiемъ и҆ терпѣ́нiемъ, и҆ мꙋ́жествомъ  на го́рдаго sмíѧ, є҆го́же си́ми низложи́лъ є҆сѝ, содѣ́йствꙋющꙋ тѝ хрⷭ҇тꙋ̀, и҆ та́кѡ дости́глъ є҆сѝ бл҃же́нныхъ селе́нiй ст҃ы́хъ. и҆́хже во ѹ҆ста́хъ коего́ждо вы́нꙋ бы́сть пѣ́снь цр҃кви: ѹ҆тверди́хсѧ тобо́ю, бж҃е, нѣ́сть ст҃ъ и҆ нѣ́сть пра́веденъ, па́че тебѐ, гдⷭ҇и.

Дре́во бл҃госѣнноли́ственное, насажде́нное при и҆схо́дищихъ во́дъ, є҆́же дае́тъ плоды̀ во вре́мѧ своѐ, бы́лъ є҆сѝ, бл҃же́нне сѷмеѡ́не. ты́ бо и҆змла́да напое́нъ бы́въ вода́ми бл҃гоче́стiѧ, и҆зрасти́лъ є҆сѝ добродѣ́телей плоды̀ бл҃гопрiѧ̑тны бг҃ꙋ, дарова́вшемꙋ тѝ за та́ѧ живо́тъ вѣ́чный. є҆го́же и҆ на́съ сподо́би моли́твами твои́ми ко гдⷭ҇ꙋ, ꙗ҆́кѡ да и҆ въ грѧдꙋ́щемъ вѣ́цѣ, ꙗ҆́коже дне́сь воспѣва́емъ є҆мꙋ̀: нѣ́сть ст҃ъ и҆ нѣ́сть пра́веденъ, па́че тебѐ, гдⷭ҇и.

Бг҃оро́диченъ:

Те́рнiе и҆ волчцы̀ грѣхѡ́въ неплѡ́дны содѣва́ютъ дꙋ́шы на́шѧ, милосе́рдаѧ мт҃и хрⷭ҇та̀ бг҃а на́шегѡ, молѝ съ првⷣнымъ сѷмеѡ́номъ сн҃а твоего̀ сотвори́ти ни́вꙋ дꙋ́шъ на́шихъ, во є҆́же приноси́ти є҆́й пло́дъ бл҃госла́вный и҆́стинныѧ вѣ́ры, несꙋмнѣ́нныѧ наде́жды и҆ нелицемѣ́рныѧ любвѐ. ꙗ҆́кѡ да вы́нꙋ воспѣва́емъ ро́ждшемꙋсѧ ѿ тебѐ: ѹ҆тверди́хомсѧ тобо́ю, бж҃е, нѣ́сть ст҃ъ и҆ нѣ́сть пра́веденъ, па́че тебѐ, гдⷭ҇и.

Сѣда́ленъ, гла́съ д҃.

Подо́бенъ: Вознесы́йсѧ:

Хра́мъ бг҃ꙋ хотѧ̀ ꙗ҆ви́ти се́рдце твоѐ, бл҃же́нне сѷмеѡ́не, и҆зво́лилъ є҆сѝ нелѣ́ностнѡ присѣща́ти хра́мы гдⷭ҇ни въ часы̀ пѣснопѣ́нiй. ѿѻнꙋ́дꙋже и҆ прiѧ́лъ є҆сѝ  свѣ́тъ бл҃года́ти ст҃а́гѡ дх҃а, и҆ ꙗ҆ви́лсѧ є҆сѝ sвѣзда̀ многосвѣ́тлаѧ, свѣ́тлагѡ ра́ди житiѧ̀ твоегѡ̀, и҆ чистоты̀ дꙋше́вныѧ же и҆ тѣле́сныѧ, ѡ҆зарѧ́ѧй вѣ́рныхъ собра̑нiѧ. тѣ́мже пра́зднꙋюще па́мѧть твою̀, ра́достнѡ восхвалѧ́емъ тѧ̀, бл҃же́нне.

Сла́ва, и҆ ны́нѣ, пра́здника и҆лѝ бг҃оро́диченъ:

Хра́мъ свѣ́та неизрече́ннагѡ была̀ є҆сѝ, всепѣ́таѧ дв҃о, вмѣ́щши во чре́вѣ твое́мъ просвѣща́юща и҆ ѡ҆свѣща́юща мíра концы̀ хрⷭ҇та̀ бг҃а на́шего. и҆ ны́нѣ, моли́твами твои́ми съ првⷣнымъ сѷмеѡ́номъ содѣ́лай прича́стниками тогѡ̀ свѣ́та и҆ на́съ, бг҃оро́дицꙋ тѧ̀ вои́стиннꙋ и҆менꙋ́ющихъ.

Пѣ́снь д҃.

I҆рмо́съ: Положи́лъ є҆сѝ къ на́мъ тве́рдꙋю любо́вь, гдⷭ҇и, є҆диноро́днаго бо твоего̀ сн҃а за ны̀ на сме́рть да́лъ є҆сѝ. тѣ́мже тѝ зове́мъ благодарѧ́ще: сла́ва си́лѣ твое́й, гдⷭ҇и.

Непосты́днѡ бы́сть твоѐ, бл҃же́нне, на си́лꙋ и҆ по́мощь чл҃вѣколю́бца гдⷭ҇а, преда́вша сн҃а своего̀ за ны̀ на сме́рть, ѹ҆пова́нiе и҆́мже ѹ҆крѣ́пль дꙋ́шꙋ твою̀, не ѹ҆жа́слсѧ є҆сѝ встꙋпи́ти въ по́прище пѡ́двигъ твои́хъ. гдⷭ҇емъ бо помога́емь, пе́рвѣе ѹ҆держа́лъ є҆сѝ въ постѣ̀ чре́во твоѐ, та́же воздержа́нiѧ росо́ю до́бльственнѣ страсте́й пе́щь погаси́лъ є҆сѝ, и҆ та́кѡ мра́ка и҆́хъ и҆зба́вльсѧ, просiѧ́лъ є҆сѝ безстра́стiѧ свѣ́тлостiю. се́ю же показа́лъ є҆сѝ на́мъ пꙋ́ть, ведꙋ́щiй въ жи́знь и҆́стиннꙋю. тѣ́мже восхвалѧ́юще тѧ̀, гдⷭ҇ꙋ, дарова́вшꙋ тѝ си́лꙋ и҆ крѣ́пость, пое́мъ: сла́ва си́лѣ твое́й, гдⷭ҇и. 

Насажде́нъ бы́въ при вода́хъ воздержа́нiѧ, бл҃же́нне, лоза̀ ꙗ҆ви́лсѧ є҆сѝ бл҃гора́сленна, бл҃гоче́стiѧ гро́здiе предлага́ющаѧ. къ си̑мъ же показа́лсѧ є҆сѝ всѣ̑мъ и҆ ѻ҆́бразъ трꙋдолю́бiѧ, подо́бѧсѧ бо скинотво́рцꙋ а҆пⷭ҇толꙋ, рꙋка́ми свои́ми прiѡбрѣта́вшемꙋ себѣ̀ и҆ сꙋ́щымъ съ ни́мъ всѧ̑ потрє́бнаѧ къ жи́зни вре́меннѣй, ѹ҆пражнѧ́лсѧ є҆сѝ въ шве́нiи ѻ҆де́ждъ дрꙋги̑мъ и҆ въ ловле́нiи ры́бъ, на потре́бꙋ къ жи́зни, ꙗ҆́кѡ да не ѡ҆тѧготи́ши ко́его ли́бо пропита́нiемъ тебѐ. тѣ́мже ѹ҆крѣ́пльшꙋ тѧ̀ ѡ҆ се́мъ хрⷭ҇тꙋ̀ бг҃ꙋ пое́мъ: сла́ва си́лѣ твое́й, гдⷭ҇и.

Трꙋжда́ѧсѧ въ шве́нiи ѻ҆де́ждъ, бл҃же́нне, къ смотре́нiю мы́сленныхъ твоѐ хꙋдо́жество ѹ҆пра́вилъ є҆сѝ, помышлѧ́ѧ ѻ҆дѣѧ́нiе дꙋшѝ твоеѧ̀, въ не́мъ же да вни́деши въ черто́гъ сп҃совъ. та́кожде, ѹ҆́дицею ры̑бы ловѧ́й, вы́нꙋ мы́сль къ бг҃ꙋ и҆мѣ́лъ є҆сѝ, блюды́й себѐ, ꙗ҆́кѡ да не ѹ҆́дицею грѣха̀ ѹ҆ловле́нъ бꙋ́деши ѿ вселꙋка́вагѡ врага̀ сп҃се́нiѧ на́шегѡ. и҆ та́кѡ непрело́женъ и҆мѣ́ѧй по́мыслъ благоче́стiѧ, ѹ҆стро́илъ є҆сѝ жи́знь твою̀ по бз҃ѣ, хрⷭ҇тꙋ̀ бг҃ꙋ споспѣшествꙋ́ющꙋ: є҆мꙋ́же, свѣ́дꙋще сiѧ̑, велегла́снѡ пое́мъ: сла́ва си́лѣ твое́й, гдⷭ҇и.

Тезоиме́ннѡ ѹ҆слы́шанiю, и҆́мже преднаре́клсѧ є҆сѝ въ кр҃ще́нiи, бл҃же́нне, поꙋча́ѧсѧ ст҃о́мꙋ послꙋша́нiю, са́мымъ дѣ́ломъ и҆сполни́тель ѻ҆́нагѡ бы́лъ є҆сѝ, нра́въ соѻбра́зный и҆́мени твоемꙋ̀ стѧжа́въ. гото́въ бо бы́лъ є҆сѝ всегда̀ послꙋжи́ти всѣ̑мъ, тре́бовавшымъ твое́й, бл҃госе́рде, по́мощи въ житiѝ твое́мъ, и҆ слꙋжи́лъ  є҆сѝ, є҆ли́кѡ мо́гъ со ѹ҆се́рдiемъ ѹ҆вѣ́тливъ ко всѣ̑мъ ве́сь ꙗ҆влѧ́ѧсѧ, и҆ че́стенъ и҆ послꙋшли́въ. Разꙋмѣ́юще ѹ҆̀бо, ꙗ҆́кѡ и҆ сiѐ дарова́нiе тѝ даде́сѧ ѿ хрⷭ҇та̀ бг҃а, пое́мъ є҆мꙋ̀: сла́ва си́лѣ твое́й, гдⷭ҇и.

Бг҃оро́диченъ:

И҆́маши всѧ̀ мо́щи, є҆́же а҆́ще хо́щеши, всебл҃га́ѧ мт҃и хрⷭ҇та̀ бг҃а на́шегѡ, ѹ҆потреблѧ́ющи мт҃рнее дерзнове́нiе къ немꙋ̀ тѣ́мже мо́лимъ тѧ̀, молѝ съ првⷣнымъ сѷмеѡ́номъ, сн҃а твоего̀, дарова́ти на́мъ си́лꙋ и҆ крѣ́пость ше́ствовати неꙋкло́ннѡ пꙋте́мъ добродѣ́телей, ꙗ҆́кѡ да благода́рнѡ вы́нꙋ зове́мъ тѝ: сла́ва, влⷣце, всемо́щнѣй си́лѣ твое́й.

Пѣ́снь є҃.

I҆рмо́съ: На землѝ неви́димый ꙗ҆ви́лсѧ є҆сѝ, и҆ человѣ́кѡмъ во́лею сожи́лъ є҆сѝ, непостижи́мый. и҆ къ тебѣ̀ ѹ҆́треннююще, воспѣва́емъ тѧ̀, человѣколю́бче.

И҆мѣ́ѧй въ се́рдцы свое́мъ ѻ҆́бразъ восхище́на до тре́тiѧгѡ нб҃сѐ въ ра́й, а҆пⷭ҇ла, ре́кша: мы̀ ю҆рѡ́ди хрⷭ҇та̀ ра́ди, ты̀, бл҃же́нне сѷмеѡ́не, таково́е ю҆ро́дство во́лею воспрiѧ́лъ є҆сѝ на тѧ̀, ꙗ҆́кѡ бо цвѣтни́къ бл҃гоꙋха́ннѣйшiй и҆ добродѣ́телей ра́й ѡ҆дꙋшевле́нъ, воздержа́нiемъ процвѣ́лъ є҆сѝ. ѻ҆ба́че хотѧ̀ ѹ҆таи́тисѧ ѿ челѡвѣ́къ, ю҆ро́дъ бы́лъ є҆сѝ мíрꙋ, са́мъ сѧ̀ не бл҃горо́денъ сотво́рь, скꙋдоꙋ́мiѧ притворе́ннiи, хрⷭ҇тꙋ́ же премꙋ́дръ бы́лъ є҆сѝ, соверша́ѧ пресла̑внаѧ, безстра́стiѧ дости́глъ є҆сѝ и҆́стиннагѡ. тѣ́мже восхвалѧ́юще тѧ̀, пѣ́сненнѡ прославлѧ́емъ да́вшаго тѝ таковꙋ́ю мꙋ́дрость, хрⷭ҇та̀ чл҃вѣколю́бца. 

Ѹ҆мꙋ̀ стра̑сти твоѧ̑ подчини́въ, бл҃же́нне, дꙋхо́внꙋю мꙋ́дрость стѧжа́лъ є҆сѝ. и҆ се́ю ѹ҆правлѧ́емь, нищетꙋ̀ возлюби́лъ є҆сѝ и҆ воздержа́нiе, и҆ чистотꙋ̀, и҆ смиренномꙋ́дрiе. и҆ та́кѡ си́лѣ хрⷭ҇то́вой тѝ содѣ́йствꙋющей, на высотꙋ̀ добродѣ́телей восте́клъ є҆сѝ, и҆́миже зрѧ́ тѧ хрⷭ҇то́съ ѡ҆богати́вшасѧ, человѣколю́бне призрѣ̀ на тѧ̀, и҆ сла́вы црⷭ҇тва нбⷭ҇нагѡ показа́ тѧ прича́стника пресла́вна: є҆го́же молѝ и҆ на́съ сподо́бити ѻ҆́бщники бы́ти тоѧ̀, ꙗ҆́кѡ да во вѣ́ки воспѣва́емъ є҆гѡ̀ чл҃вѣколю́бца.

Ю҆ро́дствꙋѧй хрⷭ҇та̀ ра́ди, бл҃же́нне, и҆ та́кѡ би́серъ многоцѣ́нный добродѣ́телей, въ селѣ̀ се́рдца твоегѡ̀ сокрове́нный и҆мѣ́вый, ꙗ҆́кѡ безпло́тенъ на землѝ пожи́лъ є҆сѝ, и҆ содѣ́лалсѧ ѹ҆го́дникъ хрⷭ҇тꙋ̀, и҆́же тѧ̀, въ возме́здiе тогѡ̀, просла́ви нетлѣ́нiемъ и҆ чꙋдесы̀, и҆ поста́ви моли́твенника ѡ҆ лю́дехъ свои́хъ. сегѡ̀ ра́ди ѹ҆бл҃жа́юще тѧ̀, велича́емъ просла́вльшаго тѧ̀, гдⷭ҇а чл҃вѣколю́бца.

Ве́лiю сотвори́лъ є҆́сть гдⷭ҇ь ми́лость свою̀ съ на́ми, дарова́въ на́мъ тебѐ, бл҃же́нне, и҆сто́чника чꙋде́съ и҆ моли́твенника ѡ҆ на́съ. тѣ́мже ѹ҆бл҃жа́юще тѧ̀ дне́сь въ па́мѧти твое́й, сла́вимъ да́вшаго тѝ и҆ на́мъ таковꙋ́ю бл҃года́ть, вопiю́ще: къ тебѣ̀ ѹ҆́треннююще, гдⷭ҇и, воспѣва́емъ тѧ̀, чл҃вѣколю́бче.

Бг҃оро́диченъ:

А҆рха́гг҃льскiй гла́съ вопiе́мъ тѝ, чⷭ҇таѧ приснодв҃о: ра́дꙋйсѧ, бл҃года́тнаѧ, ꙗ҆́кѡ родила̀ є҆сѝ сп҃си́телѧ мíрꙋ, хрⷭ҇та̀ чл҃вѣколю́бца. 

Пѣ́снь s҃.

I҆рмо́съ: Глꙋбина̀ страсте́й воста̀ на мѧ̀ и҆ бꙋ́рѧ проти́вныхъ вѣ́трѡвъ, но предвари́въ мѧ̀ ты̀ сп҃сѝ, сп҃се, и҆ и҆зба́ви ѿ тлѝ, ꙗ҆́кѡ спа́слъ є҆сѝ ѿ sвѣ́рѧ прⷪ҇ро́ка.

Воздержа́нiѧ вѣтри́ломъ ѹ҆правлѧ́емь въ житiѝ твое́мъ, бл҃же́нне, дости́глъ є҆сѝ въ безстра́стiѧ сла̑внаѧ приста̑нища, и҆ та́кѡ спа́слсѧ є҆сѝ ѿ тлѝ дꙋшепа́гꙋбныхъ страсте́й. гдⷭ҇ь же, по преставле́нiи твое́мъ и҆зба́ви и҆ тѣ́ло твоѐ ѿ тлѝ, и҆ ꙗ҆вѝ є҆̀ нетлѣ́нно, а҆́ще и҆ мнѡ́га лѣ̑та пребы́сть въ нѣ́драхъ земны́хъ. и҆ ны́нѣ молѝ, бл҃госе́рде, гдⷭ҇а, ꙗ҆́кѡ да спасе́тъ и҆ на́съ ѿ всѧ́кiѧ тлѝ, ꙗ҆́коже спа́слъ є҆́сть тебѐ ѿ тлѝ и҆ ѿ sвѣ́рѧ прⷪ҇ро́ка.

Вра́гъ сп҃се́нiѧ, и҆скꙋша́ѧй на́съ на грѣхѝ, сластьмѝ пали́тъ, но, ко́ль сiѧ̑ па̑гꙋбна сꙋ́ть, сꙋ́щи тлѧ̀ сме́ртнаѧ. тлѧ́тъ бо добро́тꙋ дꙋшѝ на́шеѧ, тлѧ́тъ и҆ здра́вiе тѣ́ла, и҆ къ си̑мъ гото́вѧтъ на́мъ ѻ҆́гнь неꙋгаса́ющiй, и҆ че́рвь неꙋмира́ющiй. бл҃же́нне сѷмеѡ́не, предстоѧ̀ съ ли́ки а҆́гг҃лѡвъ и҆ ст҃ы́хъ бж҃iихъ человѣ́кѡвъ прⷭ҇то́лꙋ влⷣки, молѝ є҆го̀ съ ни́ми, ꙗ҆́кѡ да и҆зба́витъ ѿ гꙋби́тельства сласте́й и҆ спасе́тъ на́съ, вопiю́щихъ є҆мꙋ̀: спасѝ, сп҃се, и҆ и҆зба́ви ѿ тлѝ, ꙗ҆́кѡ спа́слъ є҆сѝ ѿ sвѣ́рѧ прⷪ҇ро́ка.

Мно́гѡ согрѣша́юще на всѧ́кiй ча́съ и҆ грѣхмѝ при́снѡ растлѣва́емiи, та́кѡ слѧ́чени є҆смы̀, ꙗ҆́кѡ не мощѝ на́мъ восклони́ти главы̀ и҆ воззрѣ́ти когда̀ къ нбⷭ҇нѣй добро́тѣ, и҆ бꙋ́рею проти́вныхъ вѣ́трѡвъ та́кѡ ѹ҆носи́ми далекѡ̀ ѿ пꙋтѝ добродѣ́телей и҆ ѿ стезѝ  покаѧ́нiѧ, ꙗ҆́кѡ колеба́тисѧ въ на́съ ѹ҆пова́нiю сп҃се́нiѧ. ты́ же, бл҃же́нне, предстоѧ̀ ны́нѣ всест҃о́мꙋ, къ немꙋ́ же и҆ бога́тное стѧжа́лъ є҆сѝ дерзнове́нiе, молѝ, и҆зба́вити ны̀ ѿ тлѝ грѣхо́вныѧ и҆ бꙋ́рю тѣ́хъ проти́вныхъ вѣ́трѡвъ ѹ҆толи́ти, вопiю́щыѧ: спасѝ, сп҃се, и҆ и҆зба́ви ѿ тлѝ, ꙗ҆́кѡ спа́слъ є҆сѝ ѿ sвѣ́рѧ прⷪ҇ро́ка.

Бл҃же́нъ є҆сѝ, ст҃е сѷмеѡ́не, и҆ добро̀ тебѣ̀ є҆́сть, поне́же гдⷭ҇ь зрѧ́ тѧ пра́ведна, вчинѝ съ ли́ки ст҃ы́хъ во ѻ҆би́телехъ нбⷭ҇ныхъ, и҆зба́вль та́кѡ гее́нны, сꙋ́щи тлѝ вѣ́чныѧ. є҆ѧ́же и҆зба́витисѧ и҆ на́мъ молѝ, хрⷭ҇та̀ бг҃а, пою́щымъ є҆мꙋ̀: спасѝ, сп҃се, и҆ и҆зба́ви ѿ тлѝ, ꙗ҆́кѡ спа́слъ є҆сѝ ѿ sвѣ́рѧ прⷪ҇ро́ка.

Бг҃оро́диченъ: Пречⷭ҇таѧ влⷣчце, цр҃и́це нбⷭ҇наѧ, стра́хомъ тлѝ вѣ́чной сме́рти содержи́мiи, мо́лимтисѧ, молѝ съ првⷣнымъ сѷмеѡ́номъ, сн҃а твоего̀ хрⷭ҇та̀ бг҃а на́шего, ꙗ҆́кѡ да и҆зба́вити на́съ тоѧ̀ вопiю́щихъ: спасѝ, сп҃се, и҆ и҆зба́ви ѿ тлѝ, ꙗ҆́кѡ спа́слъ є҆сѝ ѿ sвѣ́рѧ прⷪ҇ро́ка.

Конда́къ на пренесе́нiе моще́й, гла́съ д҃:

Наста̀ дне́сь всечⷭ҇тна́ѧ па́мѧть но́вагѡ цѣле́бника првⷣнагѡ сѷмеѡ́на, созыва́етъ же лю́дiе въ пречⷭ҇тны́й хра́мъ ст҃а́гѡ бж҃iѧ а҆рхiере́а нiкола́а, и҆дѣ́же ра́достнѡ соше́дшесѧ бл҃гочести́выхъ мнѡ́жества, ве́селѡ пра́зднꙋютъ пренесе́нiе чⷭ҇тны́хъ и҆ многоцѣле́бныхъ моще́й твои́хъ пра́здникъ. ты́ бо ꙗ҆ви́лсѧ є҆сѝ гра́дꙋ на́шемꙋ, и҆ все́й сиби́ри врачевство̀ безме́здное,  подава́ѧ и҆сцѣле́нiе съ вѣ́рою приходѧ́щымъ къ тебѣ̀, сѷмеѡ́не всебл҃же́нне. но ꙗ҆́кѡ и҆мѣ́ѧй дерзнове́нiе ко влⷣцѣ хрⷭ҇тꙋ̀, того̀ молѝ спастѝ гра́дъ и҆ лю́ди, молѧ́щыѧсѧ тебѣ̀, па́че же хода́тай бꙋ́ди ко гдⷭ҇ꙋ во дни̑ наше́ствiѧ печа́ли рабѡ́мъ твои̑мъ, да зове́мъ тѝ: ра́дꙋйсѧ, сиби́рстѣй странѣ̀ похвало̀ и҆ ѹ҆твержде́нiе гра́дꙋ на́шемꙋ.

И҆́нъ конда́къ на прославле́нiе, гла́съ в҃:

Мíра сꙋ́етнагѡ ѿве́рглсѧ є҆сѝ, да бла̑га вѣ́чныѧ жи́зни наслѣ́диши, возлюби́въ неsло́бiе и҆ чистотꙋ̀ дꙋшѝ и҆ тѣ́ла. сниска́лъ є҆сѝ, є҆́же возлюби́лъ, свидѣ́тельствꙋютъ бо ѡ҆ се́мъ гро́бъ и҆ нетлѣ́нiе моще́й твои́хъ, и҆ бл҃года́ть чꙋдотворе́нiѧ наипа́че. то́чиши бо цѣльбы̀ всѣ́мъ притека́ющымъ къ тебѣ̀ и҆ непросвѣщє́ннымъ, сѷмеѡ́не бл҃же́нне, чꙋдотво́рче преди́вный.

I҆́косъ:

Многоцѣле́бнагѡ сокро́вища чꙋдотво́рныхъ моще́й твои́хъ нѣ́дра подзє́мнаѧ не сокры́ша, првⷣный сѷмеѡ́не, но въ ѡ҆богаще́нiе и҆зда́ша та́ѧ притека́ющымъ вѣ̑рнымъ и҆ невѣ̑рнымъ. тѣ́мже прiиди́те всѝ и҆ прiими́те бога́тыхъ то́къ цѣльбы̀. ще́драгѡ бо влⷣки ра́бъ ще́дритъ и҆ дае́тъ, и҆ є҆́сть въ подаѧ́нiи неѡскꙋ́денъ. восхвалѧ́юще ѹ҆̀бо въ пѣ́снехъ сицева́го застꙋ́пника и҆ бл҃годѣ́телѧ на́шего, да зове́мъ є҆мꙋ̀: ра́дꙋйсѧ, сиби́рстѣй странѣ̀ похвало̀ и҆ ѹ҆твержде́нiе гра́дꙋ на́шемꙋ. 

Пѣ́снь з҃.

I҆рмо́съ: Ꙗ҆́коже дре́вле бл҃гочести̑выѧ трѝ ѻ҆́троки ѡ҆роси́лъ є҆сѝ въ пла́мени халде́йстѣмъ свѣ́тлымъ бжⷭ҇тва̀ ѻ҆гне́мъ, и҆ на́съ ѡ҆зарѝ, бл҃гослове́нъ є҆сѝ, взыва́ющыѧ, бж҃е ѻ҆тє́цъ на́шихъ.

Бл҃гоче́стiе трiе́хъ ѻ҆́трѡкъ вавѷлѡ́нскихъ привлечѐ къ ни̑мъ свѣ́тлый бжⷭ҇тва̀ ѻ҆́гнь, сꙋ́щꙋю бл҃года́ть бж҃iю, сохра́ньшꙋю и҆̀хъ въ пла́мени халде́йстѣмъ невреди̑мы. то́ежде бл҃гоче́стiе привлечѐ и҆ къ твоемꙋ̀, бл҃же́нне, тѣ́лꙋ бл҃года́ть, сохра́ньшꙋю є҆̀ невреди́мо ѿ тлѝ въ нѣ́драхъ земны́хъ. и҆ ны́нѣ, пребыва́ющiй съ на́ми, сѷмеѡ́не, ꙗ҆́кѡ прича́стникъ бжⷭ҇твеннагѡ ѻ҆гнѧ̀, возжгѝ въ на́съ ѻ҆́гнь ре́вности по бл҃гоче́стiю, ꙗ҆́кѡ да и҆ мы̀ си́мъ сохра́ньшесѧ пла́мене страсте́й, воспрiи́мемъ пѣ́снь ѻ҆́нѣхъ ѻ҆трокѡ́въ, є҆́же взыва́ти хрⷭ҇тꙋ̀ вы́нꙋ: бл҃гослове́нъ є҆сѝ бж҃е ѻ҆тє́цъ на́шихъ.

Чꙋ́дно бы́сть халде́ємъ видѣ́нiе трiе́хъ ѻ҆трокѡ́въ, неѡпали́вшихсѧ пла́менемъ ѻ҆гнѧ̀. та́кожде ѹ҆диви́шасѧ хрⷭ҇тоимени́тiи лю́дiе и҆ ѹ҆мили́шасѧ се́рдцемъ, ви́дѣвше тво́й гро́бъ, бл҃же́нне, восходѧ́щь ѿ землѝ. є҆гда́ же ѹ҆зрѣ́ша въ не́мъ нетлѣ̑нныѧ мо́щи твоѧ̀ и҆ точа́ша чꙋдесы̀ пресла̑вны бж҃е́ственною си́лою, въ ни́хъ ѡ҆бита́ющею, и҆ па́че почꙋди́шасѧ и҆ стра́хомъ и҆ ра́достiю ѡ҆бꙿѧ́ти бы́вше со ѹ҆миле́нiемъ славосло́вѧхꙋ гдⷭ҇а, ди́внаѧ творѧ́щаго во ст҃ы́хъ свои́хъ. тѣ́мже и҆ мы̀ торжествꙋ́юще дне́сь па́мѧть твою̀, ст҃е, гла́сомъ трiе́хъ ѻ҆́нѣхъ ѻ҆трокѡ́въ, бл҃года́рственнѡ взыва́емъ хрⷭ҇тꙋ̀ сп҃сꙋ̀ всѣ́хъ: бл҃гослове́нъ є҆сѝ, бж҃е ѻ҆тє́цъ на́шихъ. 

Вои́стиннꙋ ве́лiе, ꙗ҆́коже то трiе́хъ ѻ҆трокѡ́въ въ вавѷлѡ́нѣ, та́кожде и҆ твоѐ, бл҃же́нне, бы́сть ѻ҆́но чꙋ́до, ꙗ҆́кѡ чєстны́ѧ мо́щи твоѧ̑, по толи́цѣхъ лѣ́тѣхъ ѡ҆брѣто́шасѧ цѣ̑лы и҆ неразрꙋши̑мы, бы́въ сохранѧ́емы въ землѝ бж҃е́ственною бл҃года́тiю, и҆ и҆зда́вшесѧ си́лою є҆ѧ̀ ѿ нѣ́дръ земны́хъ, ꙗ҆́кѡ свѣти́льникъ, то́же гдⷭ҇ь поста́ви не подъ спꙋ́домъ, но на свѣ́щницѣ, да свѣ́титъ всѣ̑мъ сiѧ́нiемъ чꙋде́съ, ѡ҆зари́ша и҆ ѡ҆богати́ша правосла́вныхъ разꙋмѣ́нiемъ бж҃е́ственнымъ. ѹ҆цѣломꙋ́дритесѧ ны́нѣ, вопiю́щiи, и҆ возлюби́те па́че всѣ́хъ гдⷭ҇а, да бл҃года́ть ѡ҆брѧ́щете вѣ́чнꙋю, є҆ще́ же и҆ подаю́щꙋ всѣ̑мъ и҆сцѣле́нiе притека́ющымъ къ тебѣ̀. тебѣ́ же и҆ мы̀ покланѧ́ющесѧ, ра́достнѡ пое́мъ пѣ́снь трiе́хъ ѻ҆́нѣхъ ѻ҆трокѡ́въ, хрⷭ҇тꙋ̀ сподо́бившꙋ на́съ таковы́ѧ бл҃года́ти. бл҃гослове́нъ є҆сѝ, бж҃е ѻ҆тє́цъ на́шихъ.

Ꙗ҆́кѡ фíнiѯъ процвѣтѐ тѣ́ло твоѐ нетлѣ́нiемъ, бл҃же́нне, и҆ ꙗ҆́кѡ ке́дръ, и҆́же въ лiва́нѣ, ѹ҆мно́жисѧ чꙋдесы̀, приносѧ́щи бж҃е́ственнꙋю жи́знь. сегѡ̀ ра́ди сиби́рскаѧ страна̀, и҆мѣ́ѧ тебѧ̀ моли́твенникомъ, ꙗ҆́кѡ бж҃е́ственный зри́тсѧ ра́й, цвѣ́ты разли̑чныѧ приносѧ̀ чꙋде́съ. и҆́миже, ꙗ҆́кѡ дре́вле вавѷлѡ́нѧне чꙋ́домъ трiе́хъ ѻ҆трокѡ́въ вразꙋмлѧ́еми бы́ша въ и҆́стинной си́хъ вѣ́рѣ, та́кѡ лю́дiе спаса́емiи при́снѡ ѹ҆твержда́ютсѧ въ и҆́стинной вѣ́рѣ бж҃iей, вводѧ́щей въ живо́тъ вѣ́чный, є҆го́же да́рꙋетъ гдⷭ҇ь свои̑мъ ѹ҆го́дникѡмъ, бл҃гослове́нъ сы́й бг҃ъ ѻ҆тє́цъ на́шихъ. 

Бг҃оро́диченъ:

Зри́ши, прест҃а́ѧ дв҃о, ꙗ҆́кѡ въ пла́мени грѣхо́внѣмъ и҆счеза́ютъ днíе на̑ша. мл҃твами твои́ми съ првⷣнымъ сѷмеѡ́номъ сотворѝ, ꙗ҆́кѡ да не погꙋ́битъ се́й пла́мень на́съ до конца̀, но росо́ю свѣ́тлагѡ бж҃е́ственнагѡ ѻ҆гнѧ̀ ѹ҆тꙋ́шенъ бꙋ́детъ. и҆ мы̀ та́кѡ невреди̑мы ѿ пла́мене є҆гѡ̀ ꙗ҆ви́вшесѧ, пода́телю тогѡ̀ ѻ҆гнѧ̀ сн҃ꙋ твоемꙋ̀ вы́нꙋ взыва́емъ: бл҃гослове́нъ є҆сѝ, бж҃е ѻ҆тє́цъ на́шихъ.

Пѣ́снь и҃.

I҆рмо́съ: Нестерпи́момꙋ ѻ҆гню̀ соедини́вшесѧ, бг҃оче́стiѧ предстоѧ́ще ю҆́нѡши, пла́менемъ же неврежде́ни бж҃е́ственнꙋю пѣ́снь поѧ́хꙋ: бл҃гослови́те всѧ̑ дѣла̀ гдⷭ҇нѧ, гдⷭ҇а, и҆ превозноси́те во всѧ̑ вѣ́ки.

Ꙗ҆́коже бл҃гочести́вiи ѻ҆́троцы въ пещѝ вавѷлѡ́нстѣй пла́менемъ и҆ногда̀ неврежде́ни бы́ша, бж҃е́ственною си́лою та́кѡ сподо́бившiисѧ по́мощи твоеѧ̀, бл҃же́нне, спасе́ни бы́вша, ѿ многоразли́чныхъ sѡ́лъ, ꙗ҆́кѡ пла́менемъ ѻ҆гнѧ̀ и҆̀хъ ѡ҆бдержа́щихъ. тѣ́мже ѡ҆бновлѧ́ющiѧсѧ въ дꙋша́хъ вѣ́рныхъ чꙋдеса̀ твоѧ̑ дне́съ въ па́мѧти твое́й, ꙗ҆́коже чꙋ́до въ пещѝ вавѷлѡ́нстѣй ю҆́нѡши ѻ҆́ны, пѣ́ти всѣ́хъ наꙋча́ютъ: бл҃гослови́те всѧ̑ дѣла̀ гдⷭ҇нѧ, гдⷭ҇а, и҆ превозноси́те во всѧ̑ вѣ́ки.

Бг҃ото́чный и҆сто́чникъ, ѡ҆роша́ющь стра́ждꙋщихъ въ пла́мени нестерпи́мыхъ sѡ́лъ, гдⷭ҇ь ꙗ҆ви́ тѧ, бл҃же́нне, ꙗ҆́кѡ вои́стиннꙋ сокро́вище дарова́нiй, мы́ же, моли́твами твои́ми, сподоблѧ́емсѧ бы́ти  невреди̑мы ѿ sлы́хъ. ѿ незави́стныхъ бо во́дъ дх҃о́вныѧ бл҃года́ти всѣ̑мъ, съ те́плою вѣ́рою прибѣга́ющымъ къ тебѣ̀, подае́ши бл҃гопотрє́бнаѧ ко сп҃се́нiю, и҆ та́кѡ твори́ши, ꙗ҆́кѡ да всѝ ра́достнѡ торжествꙋ́юще па́мѧть твою̀, согла́снѡ вопiе́мъ: бл҃гослови́те всѧ̑ дѣла̀ гдⷭ҇нѧ, гдⷭ҇а, и҆ превозноси́те во всѧ̑ вѣ́ки.

Чꙋде́съ твои́хъ, бл҃же́нне, рѣ́ки и҆злiѧ́вшесѧ и҆сцѣле́нiй, бе́зднꙋ тѧ̀ ꙗ҆ви́ша, точа́щꙋ бл҃года́ть гдⷭ҇а. и҆нíи бо стражда̀ нестерпи́мою бо́лью во ѻ҆́чiю своє́ю, пе́рстiю то́кмо ѿ гро́ба твоегѡ̀ ѡ҆бложи́вше ѧ҆̀, и҆ ѡ҆ се́мъ ѹ҆крѣпи́вшесѧ, прозрѣ́ша, дрꙋзíи же прикоснове́нiемъ то́кмо къ моща́мъ твои̑мъ ѡ҆блегче́нiе въ болѣ́зни полꙋчи́ша: пре́жде сꙋ́щiи нѣмíи глаго́ланiе прiѧ́ша: печа́льнiи крѣ́пкое ѹ҆тѣше́нiе, хромíи бл҃готече́нiе, разсла́бленнiи и҆справле́нiе, болѧ́щiи нога́ма здра́вiе: та́кожде мнѡ́зи ѹ҆трѡ́бы неплѡ́дны содѣ́лашасѧ многоча̑дны, пiю́щи то́кмо во́дꙋ ѿ мѣ́ста ꙗ҆вле́нiѧ твои́хъ моще́й, мнѡ́зи же є҆ле́емъ ѿ канди́ла твоегѡ̀ и҆сцѣли́шасѧ ѿ неисцѣ́льныхъ болѣ́зней. и҆ всѣ̑мъ всѧ́кѡ пролива́еши тꙋ̑чи врачева́нiй, ѹ҆ставлѧ́юще пале́нiе недꙋ́гѡвъ, и҆ лю́ди си́хъ свобо́ждшыѧсѧ ѹ҆строѧ́еши пѣснопѣ́ти: бл҃гослови́те всѧ̑ дѣла̀ гдⷭ҇нѧ, гдⷭ҇а, и҆ превозноси́те во всѧ̑ вѣ́ки.

Вельми́ тѧ просла́ви гдⷭ҇ь, бл҃же́нне, въ чꙋдесѣ́хъ, ѿ любве́ бо вѣ́ры ст҃о́е то́кмо и҆́мѧ твоѐ призыва́ющiи, а҆́бiе ѹ҆слы́шаны быва́ютъ ꙗ҆́коже плѣне́ннiи и҆ногда̀  пога́ными, и҆ стра́ждꙋщiи ѿ дꙋ́хъ нечи́стыхъ, и҆ и҆нíи мнѡ́зи болѧ́щiи, и҆ николи́же скꙋ́дны по́мощи твое́й ѡ҆ставлѧ́ютсѧ. и҆ не то́чiю тща́щымсѧ и҆́мѧ твоѐ нарица́ти, но и҆ ѻ҆́бразъ тво́й, любо́вiю, ꙗ҆́же къ тебѣ̀, написꙋ́ющымъ, вели́къ помо́щникъ ꙗ҆влѧ́ешисѧ. къ си̑мъ же и҆ невѣ́дꙋщымъ тѧ̀ болѧ́щымъ, а҆́ще и҆ во мнѡ́ги стра́ны и҆ вє́си произы́де и҆ слы́шана бы́сть сла́ва и҆́мене твоегѡ̀, въ со́нiихъ ꙗ҆влѧ́ѧсѧ, врачꙋ́еши ѧ҆̀. тѣ́мже па́мѧть твою̀ пра́зднꙋюще, въ прославле́нiе гдⷭ҇а просла́вльшагѡ та́кѡ тѧ̀ велегла́снѡ взыва́емъ: бл҃гослови́те всѧ̑ дѣла̀ гдⷭ҇нѧ, гдⷭ҇а, и҆ превозноси́те во всѧ̑ вѣ́ки.

Бг҃оро́диченъ:

Ѻ҆́бразы носѧ́щи дре́вле твоегѡ̀ ржⷭ҇тва̀, ю҆́нѡши не ѡ҆палѧ́етъ, дв҃о, пе́щь, ꙗ҆́коже не ѡ҆палѝ ѹ҆тро́бꙋ твою̀ ѻ҆́гнь бжⷭ҇твенный. всѧ̑ бо твори́тъ i҆и҃съ сн҃ъ тво́й, бг҃ъ и҆ чл҃вѣ́къ, є҆го́же превозно́симъ во всѧ̑ вѣ́ки.

Пѣ́снь ѳ҃.

I҆рмо́съ: Бл҃гослове́нъ гдⷭ҇ь бг҃ъ i҆и҃левъ, воздви́гнꙋвый ро́гъ сп҃се́нiѧ на́мъ въ домꙋ̀ дв҃да ѻ҆́трока своегѡ̀, милосе́рдiѧ ра́ди млⷭ҇ти, въ ни́хже посѣтѝ на́съ восто́къ съ высоты̀, и҆ напра́вилъ ны̀ є҆́сть на пꙋ́ть ми́ра.

Бл҃гослове́нъ гдⷭ҇ь бг҃ъ, ꙗ҆ви́вый тѧ̀, бл҃же́нне, споспѣ́шника всѣ̑мъ ко сп҃се́нiю житiе́мъ твои́мъ и҆ наста́вника сло́вомъ. лѣ́ствица бо нб҃овосхо́днаѧ житiѐ твоѐ бы́сть, сло́во же твоѐ бл҃года́тiю срастворе́но є҆́сть, наꙋча́ющи трезве́нiю дꙋшѝ и҆ тѣ́ла, и҆  воздержа́нiю по бл҃гоче́стiю, и҆ та́кѡ направлѧ́ющи всѣ́хъ на пꙋ́ть ми́ра.

Бл҃гослове́нъ гдⷭ҇ь бг҃ъ, дарова́вый на́мъ тебѐ, бл҃же́нне, чꙋдотво́рца преди́вна, кꙋ́пнѡ же и҆ стѣ́нꙋ и҆ предгра́дiе ѿ ѧ҆зыкоsло́бiѧ и҆ ѡ҆sлобле́нiѧ заблꙋ́ждшихъ ѿ и҆́стинныѧ вѣ́ры. и҆́хже чꙋдесы̀ ѿ моще́й твои́хъ дале́че ѿгна́лъ є҆сѝ ѿ ѻ҆́бласти верхотꙋ́рскiѧ, не терпѧ̀ рачи́телей є҆ресе́й и҆ хꙋле́нiѧ и҆спо́лненныхъ на правосла́вiе бы́ти та́мѡ, и҆дѣ́же ꙗ҆ви́шасѧ мо́щи твоѧ̑: чꙋ̑днаѧ бо зна́мєнiѧ ѿ си́хъ, ꙗ҆́кѡ ѻ҆́гнь палѧ́щь, ꙗ҆ви́шасѧ въ посрамле́нiе є҆ретiкѡ́мъ, на́мъ же всѣ̑мъ во ѹ҆твержде́нiе и҆ на пꙋ́ть ми́ра.

Бл҃гослове́нъ гдⷭ҇ь бг҃ъ, поста́вивый тѧ̀, бл҃же́нне, хода́таѧ на нб҃сѝ и҆ моли́твенника ѡ҆ на́съ. а҆́ще бо и҆ землѧ̀ сокры́ла тѧ̀, но горѣ́ тѧ всѝ бога́тна и҆́мамы предста́телѧ и҆ моли́твенника къ бг҃ꙋ, любо́вiю чтꙋ́щыѧ тѧ̀, ꙗ҆́коже и҆ногда̀ моли́твами твои́ми, спа́слъ є҆сѝ и҆ны̑ѧ ѿ потопле́нiѧ, и҆ны̑ѧ ѿ ѻ҆́гненнагѡ запале́нiѧ, призыва́ющыѧ ст҃о́е и҆́мѧ твоѐ и҆ молѧ́щыѧсѧ тебѣ̀ ѡ҆ по́мощи, и҆ и҆ны̑ѧ ѿ неизбѣ́жныѧ сме́рти въ болѣ́зни и҆́хъ: и҆ та́кѡ всѣ́хъ напра́вилъ є҆сѝ на пꙋ́ть ми́ра.

Бл҃гослове́нъ гдⷭ҇ь бг҃ъ, сподо́бивый прославле́нiе твоѐ, бл҃же́нне, свѣтоза́рное и҆ чꙋдеса̀ пресла̑внаѧ воспѣ́ти, є҆ли́кѡ мо́щно є҆́сть на́мъ. ты́ же, бл҃госе́рде, не ѿста́ви по́мощи твоеѧ̀ ѿ на́съ, со ѹ҆миле́нiемъ про́симъ тѧ̀, и҆ не помѧнѝ беззако́нiй на́шихъ, но ѡ҆брати́сѧ на ми́лость, и҆ молѝ ми́лостиваго бг҃а,  дарова́ти ми́ръ мíрови, и҆ всѣ̑мъ согрѣше́нiй проще́нiе и҆ дꙋша́мъ, и҆ тѣлесє́мъ здра́вiе и҆ напра́вити всѣ́хъ на пꙋ́ть ми́ра.

Бг҃оро́диченъ:

Бл҃гослове́нъ гдⷭ҇ь бг҃ъ, тобо́ю, прест҃а́ѧ дв҃о, посѣти́вый на́съ восто́къ свы́ше, просвѣти́ти во тмѣ̀ и҆ сѣ́ни сѣдѧ́щыѧ, и҆ напра́вити но́ги на́шѧ на пꙋ́ть ми́ра.

Свѣти́ленъ, гла́съ в҃.

Подо́бенъ: Тве́рдыѧ:

Свѣ́тлѡ возсiѧ̀ дне́сь па́мѧть твоѧ̀, бл҃же́нне сѷмеѡ́не, лꙋча́ми мно́гѡ ѡ҆блиста́ющи твои́хъ добродѣ́тельныхъ дѣѧ́нiй, и҆ ѡ҆зарѧ́ющи вѣ́рныхъ ра́зꙋмы свѣ́томъ чꙋде́съ твои́хъ. сiю̀ ѹ҆̀бо пра́зднꙋюще, ра́достнѡ сла́вимъ тѧ̀ и҆ любо́вiю ѹ҆бл҃жа́емъ, ѹ҆го́дниче хрⷭ҇та̀ бг҃а на́шегѡ. є҆го́же молѝ и҆зба́вити ны̀ ѿ мра́ка грѣхо́внагѡ, и҆ просвѣти́ти свѣ́томъ за́повѣдей, разори́ти же и҆ всю̀ мра́чнꙋю тмꙋ̀ напа́стей, на́съ ѡ҆блежа́щихъ, и҆ ѡ҆блиста́ти весе́лiемъ сердца̀, и҆ спастѝ дꙋ́шы на́шѧ.

Сла́ва, и҆ ны́нѣ: пра́здника, и҆лѝ бг҃оро́диченъ:

Свѣ́та немерца́ющагѡ вмѣсти́лище ꙗ҆ви́ласѧ є҆сѝ, пречⷭ҇таѧ дв҃о, носи́вши хрⷭ҇та̀ бг҃а на́шегѡ, и҆́же є҆́сть свѣ́тъ присносꙋ́щный, просвѣща́ѧй всѧ́каго человѣ́ка грѧдꙋ́щаго въ мíръ. тѣ́мже тѧ̀ по до́лгꙋ ѹ҆бл҃жа́емъ.

На хвали́техъ стiхи̑ры пра́здника д҃ и҆ првⷣнагѡ д҃ съ припѣ́вы и҆́хъ стiхо́вными, и҆лѝ ѻ҆дногѡ̀ првⷣнагѡ на д҃. 

Гла́съ д҃.

Подо́бенъ: Ско́рѡ предварѝ:

И҆спо́лнь бж҃е́ственнагѡ свѣ́та, возсiѧ̀ на́мъ па́мѧть бг҃оꙋго́дныхъ пѡ́двигъ твои́хъ, бл҃же́нне сѷмеѡ́не, ѡ҆зарѧ́ѧ вѣ́рныхъ сердца̀, добродѣ́телей твои́хъ блиста́ньми. пꙋ́ть бо ѹ҆́зкiй въ земно́й твое́й жи́зни ше́ствовалъ є҆сѝ, простра́ннагѡ лє́сти ѿрѣва́ѧ и҆ воздержа́нiемъ тѣ́ло своѐ ѹ҆дрꙋча́ѧ, ѿбѣ́гъ же мiрскíѧ сла́вы, и҆ цѣломꙋ́дрiемъ, и҆ смиренномꙋ́дрiемъ ѹ҆краси́всѧ, дѡ́брыѧ дѣ́тєли твоѧ̑, и҆̀хже ѹ҆крыва́лъ є҆сѝ покро́вомъ ю҆ро́дства, ꙗ҆́коже ѳѷмiа́мъ бл҃гово́ненъ и҆ же́ртвꙋ бл҃гопрiѧ́тнꙋ хрⷭ҇тꙋ̀ прине́слъ є҆сѝ, и҆̀же тѧ̀ зрѧ̀ тѣ́ми та́кѡ просла́вльша є҆го̀, а҆́ще и҆ напослѣ́докъ днíй си́хъ подвиза́вшасѧ, ꙗ҆вѝ подо́бна пє́рвымъ подви́жникѡмъ, и҆ сла́вы црⷭ҇тва нбⷭ҇нагѡ сподо́билъ є҆́сть, всели́въ тѧ̀ во ѻ҆би́телехъ нбⷭ҇ныхъ со а҆́гг҃лы и҆ всѣ́ми ст҃ы́ми, съ ни́ми же моли́сѧ, ст҃е влⷣцѣ и҆ на́съ сотвори́ти прича́стники нбⷭ҇нагѡ црⷭ҇твiѧ, торжествꙋ́ющихъ сщ҃еннолѣ́пнѡ дне́съ сщ҃е́ннꙋю па́мѧть твою̀.

Прославлѧ́ѧй тѧ̀ гдⷭ҇ь на нб҃сѝ, бл҃же́нне сѷмеѡ́не, просла́ви и҆ на землѝ нетлѣ́нiемъ и҆ чꙋдесы̀. по мно́зѣхъ бо лѣ́тѣхъ пребы́вше въ нѣ́драхъ землѝ чєстны́ѧ мо́щи твоѧ̑ ѡ҆брѣто́шасѧ цѣ̑лы и҆ невреди̑мы. ты́ же бл҃гоꙋха́еши и҆ то́чиши и҆сцѣлє́нiѧ, ꙗ҆́кѡ ра́йскiй и҆сто́чникъ стрꙋѝ и҆спꙋща́еши бл҃года́ти бж҃iѧ и҆ чꙋде́съ то́ки подае́ши всѣ̑мъ тре́бꙋющымъ, всѧ́къ недꙋ́гъ бл҃говре́меннѣ ѿꙿе́млѧ и҆ напаѧ́ѧ дꙋ́шы дарова̑нiи  бж҃е́ственными. и҆́хже сподоблѧ́ютсѧ ны́нѣ, и҆ не то́чiю сиби́рстiи лю́дiе, но и҆ дале́че сꙋ́щи призыва́ющыѧ ст҃о́е и҆́мѧ твоѐ, та́кожде и҆ почита́ющыѧ сщ҃е́нный ѻ҆́бразъ сщ҃еннолѣ́пнагѡ подо́бiѧ твоегѡ̀, и҆ молѧ́щисѧ ѡ҆ по́мощи твое́й. тѣ́мже по до́лгꙋ тѧ̀ ѹ҆бл҃жа́емъ.

И҆мꙋ́ще тѧ̀ и҆сто́чникъ и҆сцѣле́нiй и҆ безме́здна врача̀, бл҃же́нне сѷмеѡ́не, и҆́мамы же кꙋ́пнѡ тѧ̀ и҆ наста́вника и҆ споспѣ́шника ко сп҃се́нiю и҆ моли́твенника ѡ҆ на́съ. въ со́нiѧхъ бо ꙗ҆влѧ́ѧсѧ лю́демъ, ѹ҆чи́ши и҆̀хъ бл҃гоче́стiю вразꙋмлѧ́ѧ проводи́ти жи́знь въ тре́звенности и҆ воздержа́нiи, и҆ ѡ҆греба́тисѧ дꙋшетлѣ́нныхъ страсте́й, и҆ та́кѡ рꙋководи́ши и҆̀хъ по пꙋтѝ, ведꙋ́щемъ въ живо́тъ вѣ́чный, и҆ мо́лишисѧ, предстоѧ̀ прⷭ҇то́лꙋ влⷣчню, и҆зба́вити всѣ́хъ ѿ бѣ́дъ и҆ напа́стей, и҆ всѣ̑мъ дарова́ти ми́ръ и҆ сп҃се́нiе. и҆ ны́нѣ, бл҃госе́рде, моли́твами твои́ми и҆спросѝ на́мъ ѹ҆ хрⷭ҇та̀ бг҃а на́шегѡ всѧ̑ бл҃гопотрє́бнаѧ ко сп҃се́нiю и҆ жи́зни вре́меннѣй и҆ вѣ́чнѣй, ꙗ҆́кѡ да непреста́ннѡ хва́лимъ тѧ̀ и҆ влⷣкꙋ бл҃гоговѣ́йнѡ вы́нꙋ славосло́вимъ.

Всечⷭ҇тны́хъ пренесе́нiю моще́й твои́хъ, бл҃же́нне сѷмеѡ́не, во ст҃ꙋ́ю ѻ҆би́тель ст҃и́телѧ нiкола́а дре́вле ра́довашасѧ верхотꙋ́рстiи лю́дiе прiе́млюще ѧ҆̀, ꙗ҆́коже вои́стиннꙋ вели́кое сокро́вище. и҆ мы̀ торжествꙋ́юще въ па́мѧти твое́й, весели́мсѧ бж҃е́ственнѣ, и҆ пѣ́сненными похвала́ми ѹ҆бл҃жа́емъ тѧ̀: гдⷭ҇ꙋ же бг҃ꙋ на́шемꙋ, дарова́вшꙋ на́мъ таково́е сокро́вище, бл҃года́рственнѡ вопiе́мъ: сла́ва тебѣ̀, гдⷭ҇и, бл҃годѣ́телю на́шемꙋ, во вѣ́ки вѣкѡ́въ. 

Сла́ва, гла́съ є҃.

Подо́бенъ: Ра́дꙋйсѧ:

Торжествꙋ́юще дне́сь па́мѧть првⷣнагѡ сѷмеѡ́на дꙋхо́вный ли́къ лю́дiе совокꙋ́пльше и҆ согла́снѡ велича́юще сего̀ ѹ҆го́дника гдⷭ҇нѧ, ѹ҆ми́льнѡ къ немꙋ̀ воззове́мъ: ѽ, всебл҃же́нне сѷмеѡ́не. прiимѝ на̑ша пѣснопѣ̑нiѧ въ похвалꙋ̀ тебѣ̀, не ꙗ҆́кѡ досто́йны тебѐ, но ꙗ҆́кѡ ѿ ѹ҆се́рдiѧ тебѣ̀ принѡси́мыѧ, не бо мо́жемъ по достоѧ́нiю воспѣ́ти тѧ̀. прiимѝ и҆ поси̑льнаѧ приношє́нiѧ, предлага́ємаѧ тѝ ѿ бл҃года́рныхъ тебѣ̀ серде́цъ. прiимѝ и҆ молє́нiѧ на̑ша къ тебѣ̀ возноси̑маѧ, и҆ ꙗ҆́кѡ предста́тель на́шъ и҆ моли́твенникъ ѡ҆ на́съ, моли́сѧ прест҃ѣ́й трⷪ҇цѣ, є҆́же дарова́ти ми́ръ и҆ бл҃годе́нствiе ст҃ѣ́й правосла́внѣй цр҃кви, па́стырємъ ре́вность ѡ҆ сп҃се́нiи пасо́мыхъ и҆́ми, мѣ́стꙋ и҆ гра́дꙋ семꙋ̀ бл҃говоле́нiе и҆ всѣ̑мъ хрⷭ҇тоимени̑тымъ лю́демъ, въ вѣ́цѣ се́мъ, согрѣше́нiй проще́нiе и҆ sлы́хъ и҆збавле́нiе, въ вѣ́цѣ же несконча́емомъ ра́дость, є҆́юже ра́дꙋютсѧ всѝ пра́веднiи, наслѣ́дꙋющыѧ, ꙗ҆́коже и҆ ты̀, ст҃е, живо́тъ вѣ́чный.

И҆ ны́нѣ, пра́здника, и҆лѝ бг҃оро́диченъ.

Подо́бенъ: Собезнача́льное сло́во:

Ра́дꙋйсѧ, ра́дость ми́рꙋ роди́вшаѧ, ѡ҆бра́дованнаѧ влⷣчце, тобо́ю бо ꙗ҆ви́сѧ во пло́ти сп҃съ всѣ́хъ, хрⷭ҇то́съ бг҃ъ, и҆мѣ́ѧй глаго́лати во црⷭ҇твiи нбⷭ҇нѣмъ коемꙋ́ждо бл҃ги́хъ вѣ́рныхъ ра̑бъ свои́хъ: вни́ди въ ра́дость гдⷭ҇а твоегѡ̀.

Славосло́вiе вели́кое.

Тропа́рь првⷣнагѡ: 

Сла́ва, и҆ ны́нѣ, пра́здника. Про́чее по ѹ҆ста́вꙋ, в҃_i-гѡ септе́мврiа.

На лiтꙋргíи:

Бл҃жє́нна ѿ канѡ́на пра́здника, пѣ́снь ѳ҃, и҆ првⷣнагѡ пѣ́снь s҃.

Во и҆́но вре́мѧ ѻ҆дногѡ̀ првⷣнагѡ пѣ̑сни г҃ и҆ s҃.

Въ в҃_i-й де́нь септе́мврiа:

Прокíменъ пра́здника и҆ првⷣнагѡ: Возвесели́тсѧ пра́ведникъ ѡ҆ гдⷭ҇ѣ:

А҆пⷭ҇толъ пра́здника и҆ првⷣнагѡ, зача́ло сг҃_i.

А҆ллилꙋ́iа пра́здника.

Е҆ѵⷢ҇лiе пра́здника и҆ првⷣнагѡ ѿ лꙋкѝ, зача́ло к҃д.

Прича́стенъ пра́здника и҆ првⷣника: Въ па́мѧть вѣ́чнꙋю бꙋ́детъ првⷣникъ:

Про́чее по ѻ҆бы́чаю.

Во и҆́но вре́мѧ: прокíменъ, А҆пⷭ҇толъ, а҆ллилꙋ́iа, Е҆ѵⷢ҇лiе, и҆ прича́стенъ ѻ҆дногѡ̀ првⷣнагѡ.

[Зрѝ] А҆́ще слꙋчи́тсѧ ѿда́нiе пра́здника рождества̀ прест҃ы́ѧ бг҃оро́дицы и҆ па́мѧть пренесе́нiѧ моще́й првⷣнагѡ сѷмеѡ́на въ недѣ́лю.

На ма́лѣй вече́рни,

Стiхи̑ры воскрє́сны. Сла́ва, првⷣнагѡ. И҆ ны́нѣ, бг҃оро́диченъ воскре́снагѡ гла́са ма́лыѧ вече́рни. На стiхо́внѣ стiхи́ра воскре́сна а҃ и҆ првⷣнагѡ стiхо́вна вели́кiѧ вече́рни съ припѣ́вы и҆́хъ. Сла́ва, првⷣнаго. И҆ ны́нѣ, бг҃оро́диченъ въ то́йже гла́съ. По Ны́нѣ ѿпꙋща́еши, тропа́рь воскре́сенъ. Сла́ва, првⷣнагѡ. И҆ ны́нѣ, пра́здника. 

На ма́ломъ повече́рiи,

По трист҃о́мъ конда́къ воскре́сенъ. Сла́ва, првⷣнагѡ. И҆ ны́нѣ, пра́здника. Про́чее по ѻ҆бы́чаю.

На вели́цѣй вече́рни,

По ѻ҆бы́чномъ ѱалмѣ̀, Бл҃же́нъ мꙋ́жъ: каѳíсма всѧ̀. На Гдⷭ҇и воззва́хъ, стiхи̑ры воскрє́сны г҃, пра́здника г҃ и҆ првⷣнагѡ д҃. Сла́ва, првⷣнагѡ. И҆ ны́нѣ, Бг҃оро́диченъ, а҃-й гла́съ. Вхо́дъ, прокíменъ днѐ и҆ чтє́нiѧ прпⷣнагѡ г҃. На лiтíи стiхи́ра пра́здника, та́же стiхи̑ры првⷣнагѡ. Сла́ва, првⷣнагѡ. И҆ ны́нѣ, пра́здника. На стiхо́внѣ стiхи̑ры воскрє́сны. Сла́ва, првⷣнагѡ. И҆ ны́нѣ, пра́здника. На бл҃гослове́нiе хлѣ́бѡвъ: Бг҃оро́дице дв҃о, ра́дꙋйсѧ, є҆ди́ножды, тропа́рь првⷣнагѡ є҆ди́ножды, и҆ пра́здника є҆ди́ножды, и҆ чте́нiе првⷣнагѡ.

На ѹ҆́трени,

На Бг҃ъ гдⷭ҇ь: тропа́рь воскре́сенъ два́жды. Сла́ва, првⷣнагѡ. И҆ ны́нѣ, пра́здника. По каѳíсмахъ: сѣда́льны воскрє́сны съ бг҃орѡ́дичны и҆́хъ, и҆ чте́нiе въ толкова́нiихъ є҆ѵⷢ҇льскихъ. Недѣ́лѧ предъ воздви́женiемъ. Полѷеле́й. Бл҃гослове́нъ є҆сѝ, гдⷭ҇и: и҆ сѣда̑льны првⷣнагѡ всѝ по є҆ди́ножды. Сла́ва, првⷣнагѡ. И҆ ны́нѣ, пра́здника, и҆ чте́нiе првⷣнагѡ. Степє́нна гла́са. Прокíменъ првⷣнагѡ, Всѧ́кое дыха́нiе: и҆ є҆ѵⷢ҇лiе првⷣнагѡ. Воскрⷭ҇нiе хрⷭ҇то́во. ѱало́мъ н҃-й и҆ стiхи́ра првⷣнагѡ. Канѡ́нъ воскре́сенъ со i҆рмосо́мъ на д҃, пра́здника на д҃ и҆ првⷣнагѡ на s҃. Катава́сiа: Крⷭ҇тъ начерта́въ мѡѷсе́й. По г҃-й пѣ́сни конда́къ пра́здника и҆ сѣда́льны првⷣнагѡ два́жды. Сла́ва, првⷣнагѡ. И҆ ны́нѣ, пра́здника, и҆ чтє́нiѧ првⷣнагѡ. По s҃-й пѣ́сни, конда́къ и҆ i҆́косъ првⷣнагѡ. На ѳ҃-й пѣ́сни пое́мъ Честнѣ́йшꙋю: Ст҃ъ гдⷭ҇ь: свѣти́ленъ воскре́сенъ. Сла́ва, првⷣнагѡ. И҆ ны́нѣ, пра́здника. На хвали́техъ стiхи̑ры воскре́сны г҃ и҆ првⷣнагѡ в҃  и҆ пра́здника г҃, со Сла́вою: припѣ́вы же глаго́лемъ пра́здника. Та́же самогла́снꙋ стiхи́рꙋ пра́здника, съ припѣ́вы є҆гѡ̀. Сла́ва, првⷣнагѡ. И҆ ны́нѣ, Пребл҃гослове́нна є҆сѝ, бг҃оро́дице: Славосло́вiе вели́кое, и҆ тропа́рь воскре́сенъ то́чiю. Е҆ктєнiѝ, ѿпꙋ́стъ, ѡ҆глаше́нiе стꙋдíтово и҆ и҆схожде́нiе въ притво́ръ, стiхи́ра є҆ѵⷢ҇льскаѧ, и҆ ча́съ а҃-й, на не́мъ же тропа́рь воскре́сенъ, Сла́ва: пра́здника, И҆ ны́нѣ: Бг҃оро́диченъ часѡ́въ. По трист҃о́мъ конда́къ воскре́сенъ, и҆ про́чее и҆ соверше́нный ѿпꙋ́стъ.

На г҃-мъ часѣ̀: тропа́рь воскре́сенъ. Сла́ва, првⷣнагѡ. И҆ ны́нѣ, Бг҃оро́диченъ часѡ́въ. По Трист҃о́мъ, конда́къ првⷣнагѡ и҆ пра́здника и҆ воскре́сенъ глаго́лемъ пременѧ́юще.

На лiтꙋргíи:

Бл҃жє́нна воскре́сна на д҃, пра́здника пѣ́снь ѳ҃ на д҃, и҆ првⷣнагѡ пѣ́снь s҃ на д҃. По вхо́дѣ тропа́рь воскре́сенъ, пра́здника и҆ првⷣнагѡ, конда́къ воскре́сенъ. Сла́ва, првⷣнагѡ. И҆ ны́нѣ, пра́здника. Прокíменъ, А҆пⷭ҇толъ и҆ є҆ѵⷢ҇лiе недѣ́ли предъ воздви́женiемъ и҆ рѧ́дъ недѣ́ли подъ зача́ло, та́кже првⷣнагѡ: А҆ллилꙋ́iа и҆ прича́стенъ пра́здника и҆ првⷣнагѡ. Про́чее по ѹ҆ста́вꙋ.

Моли́тва.

Ѽ ст҃ы́й и҆ првⷣный сѷмеѡ́не, чи́стою дꙋше́ю твое́ю въ нбⷭ҇ныхъ ѻ҆би́телехъ въ ли́цѣ ст҃ы́хъ водворѧ́ѧйсѧ, на земли́ же съ на́ми неѿстꙋ́пнѡ пребыва́ѧй. по да́ннѣй тѝ бл҃года́ти ѿ гдⷭ҇а моли́тисѧ ѡ҆ на́съ, ми́лостивнѡ при́зри на на́съ многогрѣ́шныхъ, а҆́ще и҆ недосто́йнѣ, ѻ҆ба́че съ вѣ́рою и҆ ѹ҆пова́нiемъ къ тебѣ̀ притека́ющихъ, и҆ и҆спросѝ на́мъ ѿ бг҃а проще́нiе согрѣше́нiй на́шихъ, въ нѧ́же впада́емъ мно́жицею во всѧ̑ дни̑ житiѧ̀ на́шегѡ. и҆ ꙗ҆́коже пре́жде ѻ҆́вымъ  ѹ҆́бѡ ѿ ѻ҆́чныѧ sѣ́льныѧ болѣ́зни ни ма́ло зрѣ́ти могꙋ́щымъ и҆сцѣле́нiе ѻ҆че́съ, ѻ҆́вымъ же бли́зъ сме́рти бы́вшымъ ѿ лю́тыхъ недꙋ́гѡвъ врачева́нiе, и҆ и҆ны̑мъ и҆на̑ѧ мнѡ́гаѧ пресла̑внаѧ благодѣѧ̑нiѧ дарова́лъ є҆сѝ: си́це и҆зба́ви и҆ на́съ ѿ недꙋ́гѡвъ дꙋше́вныхъ и҆ тѣле́сныхъ и҆ ѿ всѧ́кiѧ ско́рби и҆ печа́ли, и҆ всѧ̑ бл҃га̑ѧ къ настоѧ́щемꙋ житiю̀ на́шемꙋ и҆ къ вѣ́чномꙋ сп҃се́нiю бл҃гопотрє́бнаѧ на́мъ ѿ гдⷭ҇а и҆спросѝ, да та́кѡ твои́мъ предста́тельствомъ и҆ моли́твами стѧжа́вше всѧ̑ на́мъ полє́знаѧ, а҆́ще и҆ недосто́йнiи, бл҃года́рнѣ восхвалѧ́юще тѧ̀, просла́вимъ бг҃а, ди́внаго во ст҃ы́хъ свои́хъ, ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ́въ. А҆ми́нь.


