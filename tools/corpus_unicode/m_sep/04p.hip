    OCR:

    Библиотека святоотеческой литературы

    http://orthlib.ru






ПРИЛОЖЕ́НIЕ

Мѣ́сѧца тогѡ́же въ д҃-й де́нь.

Слꙋ́жба прест҃ѣ́й влⷣчцѣ на́шей бг҃оро́дицѣ, въ че́сть и҆ па́мѧть ꙗ҆вле́нiѧ чꙋдотво́рныѧ i҆кѡ́ны є҆ѧ̀, неѡпали́мыѧ кꙋпины̀.

На вече́рни, на Гдⷭ҇и воззва́хъ, стiхи̑ры на и҃. Гла́съ в҃.

Подо́бенъ: Е҆гда̀ ѿ дре́ва:

Прiиди́те вѣ́рнiи съ любо́вiю къ горѣ̀ ст҃ѣ́й, и҆ та́мѡ ѹ҆́зримъ видѣ́нiе бж҃е́ственное, є҆го́же вели́кiй во проро́цѣхъ мѡѷсе́й бг҃ови́децъ, на́мъ та́инственнѡ возвѣща́етъ, ка́кѡ кꙋпина̀ горѧ́ше ѻ҆гне́мъ, и҆ неѡпали́ма бы́сть, си́мъ проѧвлѧ́ѧ ѻ҆бра́знѡ ве́лiю и҆ непостижи́мꙋю та́йнꙋ, безсѣ́меннагѡ рожⷭ҇тва̀ твоегѡ̀, бг҃оро́дице: ꙗ҆́кѡ ѻ҆́гнь бжⷭ҇тва̀ неѡпали́мѡ въ ложесна́хъ твои́хъ вмѣсти́ла є҆сѝ, и҆ по рожⷭ҇твѣ̀ ключѝ дѣ́вства невреди́мѡ сохрани́ла є҆сѝ. тѣ́мже ѹ҆блажа́емъ тѧ̀ всѝ ро́ди, ꙗ҆́кѡ ро́ждшꙋю сп҃са и҆ и҆зба́вителѧ дꙋ́шъ на́шихъ.

Пребыва́еши въ рожⷭ҇твѣ̀ и҆ по рожⷭ҇твѣ̀ дв҃а, ѻ҆гне́мъ неѡпали́мыѧ кꙋпины̀ дре́вле проѡбразова́ннаѧ мѡѷсе́ови, бг҃ороди́тельнице, и҆ созыва́еши вѣ́рныхъ собо́ры, i҆кѡ́ны твоеѧ̀ честно́е ꙗ҆вле́нiе бл҃гохвали́ти въ пѣ́снехъ дꙋхо́вныхъ: ꙗ҆́кѡ въ не́й зало́гъ бл҃говоле́нiѧ твоегѡ̀, ро́дꙋ хрⷭ҇тiа́нскомꙋ дарова́ла є҆сѝ, въ покро́въ и҆ защи́тꙋ ѿ ѻ҆́гненнагѡ запале́нiѧ и҆  молнiено́снагѡ гро́ма. се́ бо и҆ на i҆кѡ́нѣ зрѧ́ще тѧ̀, въ подо́бiи неѡпали́мыѧ кꙋпины̀ и҆зꙿѡбраже́ннꙋю, да́ры бла́гости твоеѧ̀ ѿ неѧ̀ неѡскꙋ́днѡ прiе́млемъ, и҆ тѧ̀ ѹ҆бл҃жа́емъ по до́лгꙋ, ꙗ҆́кѡ ро́ждшꙋю сп҃са и҆ и҆зба́вителѧ дꙋ́шъ на́шихъ.

Пла́мень страсте́й на́шихъ ѹ҆гаша́еши моли́твою твое́ю, бцⷣе дв҃о, предста́тельствꙋѧ за на́съ непреста́ннѡ ѹ҆ престо́ла сн҃а твоегѡ̀ и҆ бг҃а на́шегѡ: ꙗ҆́кѡ вои́стиннꙋ ве́лiе дерзнове́нiе и҆́маши къ немꙋ̀, и҆ ничто́же невозмо́жно є҆́сть хода́тайствꙋ твоемꙋ̀. и҆́бо са́мой i҆кѡ́нѣ твое́й дарова̀ ѻ҆́нъ си́лꙋ бж҃е́ственнꙋю, соверша́ти мнѡ́гаѧ и҆ преди́внаѧ чꙋдеса̀, си́ми ѹ҆вѣрѧ́ѧ на́съ, ꙗ҆́кѡ никто́же прибѣга́ѧй къ покро́вꙋ застꙋпле́нiѧ твоегѡ̀, посра́мленъ ѿи́детъ. сегѡ̀ ра́ди пое́мъ моли́твъ твои́хъ си́лꙋ, и҆ ѹ҆блажа́емъ тѧ̀, наде́ждо хрⷭ҇тiа́нъ, ро́ждшꙋю сп҃са и҆ и҆зба́вителѧ дꙋ́шъ на́шихъ.

Пода́ждь по́мощь твою̀ держа́внꙋю на́мъ, бцⷣе, є҆гда̀ грѣ̑хъ ра́ди на́шихъ, ѻ҆́гненнагѡ запале́нiѧ наказа́нiе на на́съ прiи́детъ внеза́пнѡ, и҆лѝ гро́мы и҆ мѡ́лнiи съ небесѐ на́съ ѹ҆страша́ютъ: тогда̀ i҆кѡ́ною твое́ю ст҃о́ю на́съ защитѝ и҆ и҆зба́ви, и҆ ꙗ҆ви́сѧ ѹ҆толи́тельница гнѣ́ва бж҃iѧ, на на́съ пра́веднѡ подви́женнагѡ. мно́гѡ бо мо́жетъ ма́тернѧѧ моли́тва ко творцꙋ̀, и҆ всеси́льно хода́тайство твоѐ предъ лице́мъ всевы́шнѧгѡ: є҆го́же ѹ҆молѧ́ти не преста́й за ро́дъ хрⷭ҇тiа́нскiй, и҆́же въ пѣ́снехъ немо́лчныхъ ѹ҆бл҃жа́етъ тѧ̀, ро́ждшꙋю сп҃са и҆ и҆зба́вителѧ дꙋ́шъ на́шихъ. 

Сла́ва, и҆ ны́нѣ. Гла́съ то́йже:

Пре́йде сѣ́нь зако́ннаѧ, бл҃года́ти прише́дши: ꙗ҆́коже бо кꙋпина̀ не сгара́ше ѡ҆палѧ́ема, та́кѡ дв҃а родила̀ є҆сѝ, и҆ дв҃а пребыла̀ є҆сѝ. вмѣ́стѡ столпа̀ ѻ҆́гненнагѡ, пра́ведное возсiѧ̀ со́лнце, вмѣ́стѡ мѡѷсе́а хрⷭ҇то́съ, спасе́нiе дꙋ́шъ на́шихъ.

Вхо́дъ. Прокíменъ днѐ. Чтє́нiѧ трѝ.

Бытiѧ̀ чте́нiе.

[Глава̀ к҃и] И҆зы́де i҆а́кѡвъ ѿ стꙋденца̀ клѧ́твеннагѡ, и҆ и҆́де въ харра́нь. И҆ ѡ҆брѣ́те мѣ́сто, и҆ спа̀ та́мѡ, за́йде бо со́лнце: и҆ взѧ́тъ ѿ ка́менiѧ мѣ́ста тогѡ̀, и҆ положѝ возгла́вiе себѣ̀, и҆ спа̀ на мѣ́стѣ ѻ҆́номъ. И҆ со́нъ ви́дѣ: и҆ сѐ лѣ́ствица ѹ҆твержде́на на землѝ, є҆ѧ́же глава̀ досѧза́ше до небе́съ, и҆ а҆́гг҃ли бж҃iи восхожда́хꙋ и҆ низхожда́хꙋ по не́й. гдⷭ҇ь же ѹ҆твержда́шесѧ на не́й, и҆ речѐ: А҆́зъ бг҃ъ а҆враа́ма ѻ҆тца̀ твоегѡ̀, и҆ бг҃ъ i҆саа́ка, не бо́йсѧ: землѧ̀, и҆дѣ́же ты̀ спи́ши на не́й, тебѣ̀ да́мъ ю҆̀, и҆ сѣ́мени твоемꙋ̀. И҆ бꙋ́детъ сѣ́мѧ твоѐ, ꙗ҆́кѡ песо́къ земны́й, и҆ распространи́тсѧ на мо́ре, и҆ лíвꙋ, и҆ сѣ́веръ, и҆ на восто́ки: и҆ возблагословѧ́тсѧ ѡ҆ тебѣ̀ всѧ̑ колѣ̑на земна́ѧ, и҆ ѡ҆ сѣ́мени твое́мъ. И҆ сѐ а҆́зъ є҆́смь съ тобо́ю, сохранѧ́ѧй тѧ̀ на всѧ́комъ пꙋтѝ, а҆́може а҆́ще по́йдеши, и҆ возвращꙋ́ тѧ въ зе́млю сiю̀: ꙗ҆́кѡ не и҆́мамъ тебѐ ѡ҆ста́вити, до́ндеже сотвори́ти мѝ всѧ̑ є҆ли̑ка глаго́лахъ тебѣ̀. И҆ воста̀ i҆а́кѡвъ ѿ сна̀ своегѡ̀, и҆ речѐ: ꙗ҆́кѡ є҆́сть гдⷭ҇ь на мѣ́стѣ се́мъ, а҆́зъ же не вѣ́дѣхъ. И҆ ѹ҆боѧ́сѧ, и҆ речѐ: ꙗ҆́кѡ стра́шно мѣ́сто сiѐ: нѣ́сть сiѐ, но до́мъ бж҃iй, и҆ сiѧ̑ врата̀ небє́снаѧ. 

И҆схо́да чте́нiе.

[Глава̀ г҃] Вни́де мѡѷсе́й въ го́рꙋ бж҃iю хѡри́въ. Ꙗ҆ви́сѧ же є҆мꙋ̀ а҆́гг҃лъ гдⷭ҇нь въ пла́мени ѻ҆́гненнѣ и҆зꙿ кꙋпины̀: и҆ ви́дѣ, ꙗ҆́кѡ кꙋпина̀ горѧ́ше ѻ҆гне́мъ и҆ кꙋпина̀ не сгара́ше. Рече́ же мѡѷсе́й: прише́дъ ѹ҆зрю̀ видѣ́нiе вели́кое сiѐ, что̀ ꙗ҆́кѡ не сгара́етъ кꙋпина̀; Ꙗ҆́коже ви́дѣ гдⷭ҇ь, ꙗ҆́кѡ пристꙋпа́етъ ви́дѣти, призва̀ є҆го̀ гдⷭ҇ь и҆зꙿ кꙋпины̀, глаго́лѧ: мѡѷсе́е, мѡѷсе́е. ѻ҆́нъ же речѐ: что̀ є҆́сть; И҆ речѐ: не приближа́йсѧ сѣ́мѡ: и҆ззꙋ́й сапогѝ ѿ ногꙋ̑ твоє́ю: мѣ́сто бо, на не́мъ же ты̀ стои́ши, землѧ̀ ст҃а̀ є҆́сть. И҆ речѐ є҆мꙋ̀: а҆́зъ є҆́смь бг҃ъ ѻ҆ц҃а̀ твоегѡ̀, бг҃ъ а҆враа́мовъ, и҆ бг҃ъ i҆саа́ковъ, и҆ бг҃ъ i҆а́кѡвль. Ѿврати́ же мѡѷсе́й лицѐ своѐ, стыдѧ́шебосѧ зрѣ́ти предъ бг҃омъ. Рече́ же гдⷭ҇ь къ мѡѷсе́ю: ви́дѧ ви́дѣхъ ѡ҆sлобле́нiе люде́й мои́хъ, и҆̀же во є҆гѵ́птѣ, и҆ во́пль и҆́хъ ѹ҆слы́шахъ ѿ наси́льствꙋющихъ въ дѣ́лѣхъ: Вѣ́мъ бо болѣ̑зни и҆́хъ, и҆ снидо́хъ є҆́же и҆зꙿѧ́ти и҆̀хъ ѿ рꙋкѝ є҆гѵ́птѧнъ, и҆ и҆звестѝ и҆̀хъ ѿ землѝ ѻ҆́ныѧ, и҆ ввестѝ и҆̀хъ въ зе́млю бла́гꙋ и҆ мно́гꙋ, въ зе́млю, точа́щꙋю ме́дъ и҆ млеко̀.

Проро́чества i҆езекíилева чте́нiе.

[Глава̀ м҃г и҆ м҃д] Та́кѡ глаго́летъ гдⷭ҇ь: бꙋ́детъ ѿ днѐ ѻ҆сма́гѡ и҆ про́чее, сотворѧ́тъ i҆ерє́и на ѻ҆лтарѝ всесожже́нiѧ ва́шегѡ, и҆ ꙗ҆̀же спасе́нiѧ ва́шегѡ, и҆ прiимꙋ̀ вы̀, и҆ глаго́летъ а҆дѡнаì гдⷭ҇ь. И҆ ѡ҆брати́ мѧ на пꙋ́ть вра́тъ ст҃ы́хъ внѣ́шнихъ, зрѧ́щихъ на восто́ки, и҆ сiѧ̑ бѧ́хꙋ затворє́на. И҆ речѐ гдⷭ҇ь ко мнѣ̀: сiѧ̑ врата̀ бꙋ́дꙋтъ, заключє́нна и҆ не ѿве́рзꙋтсѧ, и҆ никто́же про́йдетъ  сквозѣ̀ и҆́хъ, ꙗ҆́кѡ гдⷭ҇ь бг҃ъ i҆и҃левъ про́йдетъ и҆́ми, и҆ бꙋ́дꙋтъ затворє́на. Ꙗ҆́кѡ и҆гꙋ́менъ сѧ́детъ въ ни́хъ снѣ́сти хлѣ́бъ, по пꙋтѝ є҆ла́мскихъ вра́тъ вни́детъ, и҆ по пꙋтѝ є҆гѡ̀ и҆зы́детъ. И҆ введе́ мѧ по пꙋтѝ вра́тъ свѧты́хъ сꙋ́щихъ къ сѣ́верꙋ, прѧ́мѡ хра́мꙋ, и҆ ви́дѣхъ: и҆ сѐ и҆спо́лнь сла́вы хра́мъ гдⷭ҇ень.

На лiтíи стiхи̑ры, гла́съ s҃.

Самогла̑сны:

Ꙗ҆́кѡ вои́стиннꙋ дре́внѧгѡ кiвѡ́та чⷭ҇тнѣ́йшаѧ, ꙗ҆ви́сѧ ст҃а́ѧ i҆кѡ́на твоѧ̀, бцⷣе влⷣчце, на не́йже бжⷭ҇твеннагѡ ли́ка твоегѡ̀ подо́бiе созерца́емъ: на рꙋкꙋ́ бо твое́ю бг҃омладе́нца предвѣ́чнаго, гдⷭ҇а i҆и҃са хрⷭ҇та̀ держи́ши, а҆́гг҃лѡвъ и҆ человѣ́кѡвъ творца̀, и҆ всемꙋ̀ мíрꙋ ꙗ҆влѧ́еши и҆зъ тебє̀ безсѣ́меннѡ вопло́щшагосѧ бг҃а сло́ва. є҆мꙋ́же раболѣ́пнѡ кла́нѧющесѧ, пѣсносло́вимъ тѧ̀ вои́стиннꙋ бцⷣꙋ, и҆ мо́лимтисѧ прилѣ́жнѡ: ѹ҆мирѝ мíръ, и҆ спасѝ дꙋ́шы на́шѧ, ма́тернимъ предста́тельствомъ твои́мъ къ ро́ждшемꙋсѧ ѿ тебє̀, є҆ди́на бл҃гослове́ннаѧ.

Предстоѧ́тъ чⷭ҇тнѣй i҆кѡ́нѣ твое́й хрⷭ҇толюби́вiи лю́дiе, и҆ съ любо́вiю є҆́й покланѧ́ютсѧ, бцⷣе влⷣчце, почерпа́ѧ ѡ҆би́льныѧ ѿ неѧ̀ да́ры щедрѡ́тъ твои́хъ, въ недꙋ́зѣхъ врачевство̀, въ бѣда́хъ и҆збавле́нiе, въ ско́рбехъ ѹ҆тѣше́нiе: и҆́бо всѣ̑мъ всѧ̑ блага̑ѧ и҆ дꙋшеполє́знаѧ да́рꙋеши, съ вѣ́рою просѧ́щымъ предъ пречⷭ҇тымъ ѻ҆́бразомъ твои́мъ. сегѡ̀ ра́ди се́рдцемъ и҆ ѹ҆сты̀ бл҃гоговѣ́йнѡ лобыза́емъ бж҃е́ственнагѡ ли́ка твоегѡ̀ подо́бiе, и҆ мо́лимтисѧ прилѣ́жнѡ: ѹ҆мирѝ мíръ, и҆  спасѝ дꙋ́шы на́шѧ, всеси́льными моли́твами твои́ми къ ро́ждшемꙋсѧ ѿ тебє̀, є҆ди́на бл҃гослове́ннаѧ.

Пе́рвѣе написа́вшейсѧ i҆кѡ́нѣ твое́й бжⷭ҇твеннымъ є҆ѵⷢ҇лíстомъ лꙋко́ю, и҆ къ тебѣ̀ принесе́ннѣй, бцⷣе влⷣчце, бл҃говоли́ла є҆сѝ ѡ҆ i҆кѡ́нѣ се́й ꙗ҆́кѡ ми́лостива сꙋ́щи, и҆ бл҃гослови́въ ю҆̀, рекла̀ є҆сѝ со вла́стiю: съ си́мъ ѻ҆́бразомъ бл҃года́ть моѧ̀ и҆ си́ла: и҆ воспѣ́ла є҆сѝ ра́дꙋѧсѧ, ꙗ҆́коже и҆ бг҃а внегда̀ носи́ла є҆сѝ во чре́вѣ, пѣ́снь проро́ческꙋю: сѐ ѿ ны́нѣ ѹ҆блажа́тъ мѧ̀ всѝ ро́ди. тѣ́мже ви́дѧще съ гла́сомъ дѣ́йство, чꙋде́съ мно́жество ѿ i҆кѡ́ны твоеѧ̀ ꙗ҆вле́нное и҆ присноѧвлѧ́емое по все́й вселе́ннѣй, немо́лчными славословле́нiи тѧ̀ ѹ҆бл҃жа́емъ, и҆ мо́лимтисѧ прилѣ́жнѡ: ѹ҆мирѝ мíръ и҆ спасѝ дꙋ́шы на́шѧ, бл҃гопрiѧ́тнымъ хода́тайствомъ твои́мъ къ ро́ждшемꙋсѧ ѿ тебє̀, є҆ди́на бл҃гослове́ннаѧ.

Гора̀ є҆сѝ вели́каѧ и҆ пресла́внаѧ, па́че горы̀ сiна́йскiѧ, бцⷣе влⷣчце: та́ бо не терпѧ́щи сни́тiѧ сла́вы бж҃iѧ, ѻ҆гне́мъ возгара́шесѧ, и҆ гро́ми и҆ мѡ́лнiи та́мѡ бы́ша: ты́ же ѻ҆́гнь бжⷭ҇тва̀, бг҃а сло́во неѡпа́льнѡ во чре́вѣ твое́мъ вмѣсти́ла є҆сѝ, и҆ млеко́мъ пита́ла є҆сѝ пита́телѧ вселе́нныѧ. къ немꙋ́же дерзнове́нiе ма́тернее и҆мꙋ́щи, спаса́й ѿ бѣ́дъ вѣ́рнѡ пра́зднꙋющихъ тво́й честны́й пра́здникъ, въ не́мже пѣсносло́вимъ ми́лѡсти твоѧ̑ и҆ щедрѡ́ты, и҆ мо́лимтисѧ прилѣ́жнѡ: ѹ҆мирѝ мíръ, и҆ спасѝ дꙋ́шы на́шѧ бжⷭ҇твеннымъ моле́нiемъ твои́мъ къ ро́ждшемꙋсѧ ѿ тебє̀, є҆ди́на бл҃гослове́ннаѧ. 

Сла́ва, и҆ ны́нѣ:

Гла́съ и҃:

Па́че ски́нiи мѡѷсе́евы, по ѻ҆́бразꙋ небе́сномꙋ сотворе́нныѧ, всю́ тѧ бг҃ъ ѡ҆ст҃ѝ, бцⷣе, и҆ па́че а҆арѡ́нѧ кiвѡ́та, и҆спо́лни бл҃года́ти бж҃iѧ и҆зѻби́льнѡ, є҆ѧ́же и҆ i҆кѡ́на твоегѡ̀ подо́бiѧ прича́стна показа́сѧ: и҆сточа́етъ бо ѡ҆свѧще́нiе и҆ цѣльбꙋ̀ дꙋша́мъ и҆ тѣлесє́мъ человѣ́чєскимъ, и҆ ѹ҆ставлѧ́етъ си́лꙋ ѻ҆́гненнꙋю присꙋ́тствiемъ свои́мъ. є҆́й же съ любо́вiю покланѧ́ющесѧ, про́симъ, всебл҃га́ѧ, и҆ вопiе́мъ: ѻ҆гнѧ̀ вре́меннагѡ и҆ вѣ́чнагѡ и҆зба́ви на́съ, бл҃гослове́ннаѧ помо́щнице.

На стiхо́внѣ стiхи̑ры, гла́съ s҃:

Велича́емъ тѧ̀, бцⷣе дв҃о, возвели́чившꙋю ро́дъ на́шъ: и҆зꙿ тебє́ бо воплоти́сѧ и҆зба́витель па́дшагѡ человѣ́чества, и҆́мже а҆да́мъ и҆ є҆́ѵа клѧ́твы свободи́шасѧ, и҆ ѿ мра́чныхъ ѹ҆до́лiй а҆́дскихъ во є҆де́мъ па́ки введо́шасѧ, сы́й бг҃ъ на́шъ, спаса́ѧй при́снѡ тѧ̀ велича́ющыѧ.

Стíхъ: Слы́ши, дщѝ, и҆ ви́ждь, и҆ приклонѝ ѹ҆́хо твоѐ.

Велича́емъ тѧ̀, бцⷣе дв҃о, застꙋ́пницꙋ ѹ҆се́рднꙋю ро́да хрⷭ҇тiа́нскагѡ, покро́вомъ ми́лости твоеѧ̀ покрыва́ющꙋю всю̀ вселе́ннꙋю: се́ бо i҆кѡ́на твоѧ̀ ст҃а́ѧ чꙋде́съ мно́жество и҆сточа́етъ, и҆ ꙗ҆́кѡ ѹ҆́тварь драга́ѧ цр҃кви хрⷭ҇то́вой дарова́сѧ бл҃гостiю творца̀, все́льшагѡсѧ въ тѧ̀ пло́тiю, и҆ просла́вльшагѡ тѧ̀ сла́вою бжⷭ҇тва̀. и҆зꙿ тебе́ бо вои́стиннꙋ, а҆ не привидѣ́нiемъ, воплоти́сѧ сы́й бг҃ъ на́шъ, спаса́ѧй при́снѡ тѧ̀ велича́ющыѧ. 

Стíхъ: Лицꙋ̀ твоемꙋ̀ помо́лѧтсѧ бога́тiи лю́дстiи.

Велича́емъ тѧ̀, бцⷣе дв҃о, ꙗ҆́кѡ ѡ҆дꙋшевле́нный кiвѡ́тъ бж҃ества̀, пѣ́нiи хвале́бными чествꙋ́емъ тѧ̀, є҆ди́нꙋ и҆збра́ннꙋю и҆ бл҃гослове́ннꙋю, въ жена́хъ: ложесна́ бо твоѧ̑ престо́лъ себѣ̀ сотворѝ сы́й бг҃ъ на́шъ, спаса́ѧй при́снѡ тѧ̀ велича́ющыѧ.

Сла́ва, и҆ ны́нѣ, гла́съ то́йже:

Ѿ ст҃ы́ѧ i҆кѡ́ны твоеѧ̀, влⷣчце пребл҃га́ѧ, и҆сцѣле́нiй стрꙋи̑ и҆стека́ютъ, и҆́миже напоѧ́ютсѧ бл҃года́тнѡ дꙋ́шы на́шѧ, и҆ врачꙋ́ютсѧ безме́зднѡ тѣлеса̀ на̑ша: тѣ́мже тѧ̀ цѣле́бницꙋ ми́лостивꙋю при́снѡ въ пѣ́снехъ велича́емъ.

Тропа́рь, гла́съ д҃:

И҆́же во ѻ҆гнѝ кꙋпины̀ неѡпали́мыѧ, дре́вле мѡѷсе́емъ ви́дѣнныѧ, та́йнꙋ воплоще́нiѧ своегѡ̀ ѿ неискꙋсобра́чныѧ дв҃ы марíи проѡбразова́вый, то́й и҆ ны́нѣ, ꙗ҆́кѡ чꙋде́съ творе́цъ и҆ всеѧ̀ тва́ри созда́тель, i҆кѡ́нꙋ є҆ѧ̀ ст҃ꙋ́ю чꙋдесы̀ мно́гими просла́ви, дарова́въ ю҆̀ вѣ̑рнымъ во и҆сцѣле́нiе недꙋ́гѡмъ, и҆ въ защище́нiе ѿ ѻ҆́гненнагѡ запале́нiѧ. сегѡ̀ ра́ди вопiе́мъ пребл҃гослове́ннѣй: наде́ждо хрⷭ҇тiа́нъ, ѿ лю́тыхъ бѣ́дъ, ѻ҆гнѧ̀ и҆ гро́ма и҆зба́ви на тѧ̀ ѹ҆пова́ющихъ, и҆ спасѝ дꙋ́шы на́шѧ ꙗ҆́кѡ милосе́рда.

На ѹ҆́трени.

На Бг҃ъ гдⷭ҇ь, тропа́рь то́йже.

По а҃-мъ стiхосло́вiи, сѣда́ленъ, гла́съ д҃.

Подо́бенъ: Ꙗ҆ви́лсѧ є҆сѝ дне́сь: 

Ꙗ҆ви́сѧ въ ѻ҆гнепа́льнѣй кꙋпинѣ̀ на сiна́и, твоегѡ̀, влⷣчце, нетлѣ́ннагѡ рожⷭ҇тва̀ проѻ́бразъ, ꙗ҆́коже бг҃осло́вцы цр҃кве хрⷭ҇то́вой бг҃омꙋ́дреннѡ и҆сповѣ́дꙋютъ: кꙋпина́ бо ѻ҆гне́мъ горѣ́вшаѧ, неѡпа́льна пребыва́ше, та́кѡ и҆ ты̀, ѻ҆́гнь бжⷭ҇тва̀ во чре́вѣ твое́мъ неѡпа́льнѡ носи́ла є҆сѝ, вопло́щшагосѧ ѿ тебѐ бг҃а сло́ва, є҆го́же молѝ спасти́сѧ на́мъ пою́щымъ тѧ̀.

Сла́ва, и҆ ны́нѣ: то́йже.

По в҃-мъ стiхосло́вiи, сѣда́ленъ, гла́съ д҃.

Подо́бенъ: Ѹ҆диви́сѧ:

Ѹ҆диви́сѧ бг҃ови́децъ мѡѷсе́й, ви́дѣвъ кꙋпинꙋ̀ ѻ҆гне́мъ горѧ́щꙋ и҆ несгара́емꙋ, и҆ ѹ҆страши́сѧ бж҃е́ственнагѡ тайноѧвле́нiѧ, въ не́мъ же благоволѝ гдⷭ҇ь, воплоще́нiѧ своегѡ̀ ѿ дв҃ы неискꙋсомꙋ́жныѧ, проѻ́бразъ мíрꙋ ꙗ҆ви́ти, ꙗ҆́кѡ въ послѣ̑днѧѧ лѣ̑та, спастѝ хотѧ̀ па́дшее человѣ́чество, пло́ти дебельство́мъ бж҃ества̀ своегѡ̀ сла́вꙋ сокры́етъ, и҆ съ на́ми поживе́тъ, спаса́ѧ дꙋ́шы на́шѧ ѿ поги́бели вѣ́чныѧ.

Сла́ва, и҆ ны́нѣ: то́йже.

По полѷеле́и сѣда́ленъ, гла́съ s҃.

Подо́бенъ: А҆́гг҃льскiѧ си̑лы:

А҆́гг҃льскiѧ си̑лы бг҃олѣ́пнѡ тебѣ̀ слꙋ́жатъ, нб҃сѐ и҆ землѝ цр҃и́це бцⷣе, и҆ тво́й прест҃ы́й ѻ҆́бразъ ѡ҆бстоѧ́тъ неви́димѡ: тѣ́хъ бо творца̀ и҆ гдⷭ҇а воплоти́ла є҆сѝ, и҆ на рꙋ́кꙋ твоє́ю, ꙗ҆́кѡ младе́нца, носи́ла є҆сѝ, и҆́же гѡ́рнѧѧ съ до́льними совокꙋпѝ, и҆ а҆́гг҃лы съ человѣ́ки ликовствова́ти ѹ҆стро́и, пою́щыѧ во гла́сѣхъ ра́дованiѧ твоѐ нетлѣ́нное рожⷭ҇тво̀. 

Сла́ва, и҆ ны́нѣ: то́йже.

Степє́нна: а҃-й а҆нтiфѡ́нъ д҃-гѡ гла́са.

Прокíменъ, гла́съ д҃: Помѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ.

Стíхъ: Слы́ши, дщѝ, и҆ ви́ждь, и҆ приклонѝ ѹ҆́хо твоѐ.

Е҆ѵⷢ҇лiе ѿ лꙋкѝ, зача́ло д҃.

По н҃-мъ ѱалмѣ̀ стiхи́ра, гла́съ в҃:

Весели́тсѧ дне́сь гора̀ сiна́йскаѧ, и҆ свѣ́тлѡ торжествꙋ́етъ, мт҃ри гдⷭ҇ни свѣтоно́сное пра́зднество соверша́ющи на мѣ́стѣ то́мъ, и҆дѣ́же неѡпали́маѧ кꙋпина̀ вели́кимъ во проро́цѣхъ мѡѷсе́емъ ви́дѣна бы́сть: здѣ́ бо и҆ до ны́нѣ бл҃года́ть бж҃iѧ ѡ҆бита́етъ, и҆ чꙋде́съ мно́жество ꙗ҆влѧ́етъ вѣ̑рнымъ, бл҃гоче́стнѡ бцⷣꙋ въ пѣ́снехъ велича́ющымъ.

Канѡ́нъ, гла́съ и҃.

Пѣ́снь а҃.

I҆рмо́съ: Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ sла̀ и҆збѣжа́въ, i҆и҃льтѧнинъ вопiѧ́ше: и҆зба́вителю и҆ бг҃ꙋ на́шемꙋ пои́мъ.

Ѹ҆́мъ помраче́нный мо́й просвѣтѝ, дв҃о, ѻ҆гнено́снымъ сiѧ́нiемъ твоеѧ̀ сла́вы, па́мѧть въ славосло́вiи и҆знемога́ющꙋю ѹ҆крѣпѝ, и҆ воспламенѝ хла́дное моѐ се́рдце бжⷭ҇твенною любо́вiю, да тебѣ̀, кꙋпинѣ̀ неѡпали́мѣй, пѣ́нiе хвале́бное воспою̀ досто́йнѡ, чи́стаѧ.

Хра́мъ трисо́лнечнагѡ свѣ́та прекра́сный, ѹ҆красѝ моѧ̑ чꙋ̑вства, молю́сѧ, да цѣломꙋ́дренною мы́слiю и҆ нескве́рными ѹ҆сты̀, ѻ҆гнезра́чныѧ i҆кѡ́ны твоеѧ̀ ꙗ҆вле́нiе, воспою̀ досто́йнѡ, чи́стаѧ. 

Сла́ва:

Къ твое́й пресвѣ́тлагѡ зра́ка i҆кѡ́нѣ припа́даю ѻ҆каѧ́нный: дꙋ́шꙋ мою̀ ѡ҆зарѝ бл҃года́тнѡ, ꙗ҆вѝ и҆ тѣ́ло нескве́рно, и҆ ѿ лю́тыхъ мѧ̀ недꙋ́гѡвъ свободи́вши, покажѝ прича́стника наслѣ́дiѧ нбⷭ҇нагѡ, бг҃оневѣ́стнаѧ.

И҆ ны́нѣ:

Недꙋ́гꙋюща страстьмѝ многоразли́чными, ѿ i҆кѡ́ны твоеѧ̀ бжⷭ҇твенныѧ и҆сцѣле́нiѧ сподо́би мѧ̀, ѽ бг҃ома́ти влⷣчце, да сла́влю чꙋдеса̀ твоѧ̑, и҆ пою́ тѧ, бл҃ги́хъ вино́внꙋю, вѣ́чнꙋю бл҃гость воплоти́вшꙋю, мíра бл҃гꙋ́ю застꙋ́пницꙋ.

Пѣ́снь г҃.

I҆рмо́съ: Нбⷭ҇нагѡ крꙋ́га верхотво́рче гдⷭ҇и, и҆ це́ркве зижди́телю, ты̀ менѐ ѹ҆твердѝ въ любвѝ твое́й, жела́нiй кра́ю, вѣ́рныхъ ѹ҆твержде́нiе, є҆ди́не чл҃вѣколю́бче.

Низложѝ нало́ги бѣсѡ́вскiѧ стꙋжа́ющыѧ мнѣ̀, влⷣчце, го́рдость въ добродѣ́тели, лицемѣ́рiе въ ст҃ости, тщесла́вiе во бдѣ́нiи, высокоꙋ́мiе въ бл҃гоговѣ́нiи, и҆ неблагода́рность въ бл҃годѣѧ́нiихъ сн҃а твоегѡ̀, є҆ди́на всепѣ́таѧ дв҃о.

Стра́нна мѧ̀ любоче́стiѧ сотворѝ, молю́ тѧ, дв҃о, и҆ чꙋ́жда любопы́тства ѡ҆ человѣ́ческихъ согрѣше́нiихъ, де́рзость и҆ и҆зли́шнее на ми́лость сн҃а твоегѡ̀ ѹ҆пова́нiе ѿдалѝ ѿ менѐ, да достѡ́йны є҆мꙋ̀ плоды̀ принесꙋ̀, є҆ди́на пречⷭ҇таѧ.

Сла́ва:

Нача́ло ѿ землѝ прiе́мшꙋю хꙋ́дость моегѡ̀ є҆стества̀ познава́ѧ, молю́ тѧ, дв҃о, да́ждь мѝ презрѣ́нiе  славолю́бiѧ, бѣ́гство человѣ́ческiѧ хвалы̀, позна́нiе со́бственнагѡ грѣха̀, и҆ со́бственныѧ не́мощи є҆ди́на бг҃облаже́ннаѧ.

И҆ ны́нѣ:

Кра́ткiй всѣ́хъ веще́й и҆ всегѡ̀ мíра коне́цъ, сме́ртный ча́съ и҆ мꙋче́нiе бꙋ́дꙋщее за сꙋетꙋ̀ дѣѧ́нiй тщесла́вныхъ, помышлѧ́ти сподо́би мѧ̀, дв҃о: да бл҃года́тiю сн҃а твоегѡ̀ къ пꙋтѝ и҆́стиннагѡ покаѧ́нiѧ наста́вленъ, вѣ́чнагѡ и҆збѣ́гнꙋ проклѧ́тiѧ, пренепоро́чнаѧ.

Сѣда́ленъ, гла́съ и҃:

Вели̑чiѧ твоѧ̑ кто̀ и҆сповѣ́сть, бцⷣе; ꙗ҆вле́нiемъ бо ѻ҆гнезра́чныѧ i҆кѡ́ны твоеѧ̀ возвесели́ла є҆сѝ дꙋ́шы правосла́вныхъ, мнѡ́гiѧ недꙋ́ги є҆́ю врачꙋ́ѧ, ѿ ѻ҆гнѧ́ же и҆ гро́ма защища́ѧ, и҆̀же по бз҃ѣ на тѧ̀ ѹ҆пова́нiе возлага́ютъ. ѽ всеми́лостиваѧ влⷣчце, не лишѝ ѹ҆̀бо и҆ на́съ твоегѡ̀ застꙋпле́нiѧ, спасѝ правосла́вныхъ хрⷭ҇тiа́нъ ѿ всѧ́кагѡ sла̀, да тобо́ю хвалѧ́щесѧ, не постыди́мсѧ во вѣ́ки.

Пѣ́снь д҃.

I҆рмо́съ: Ѹ҆слы́шахъ, гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀.

Жестокосе́рдiемъ ѡ҆тѧгче́ннаго мѧ̀ ѡ҆блегчѝ, немилосе́рдiемъ къ тре́бꙋющымъ ѡ҆камене́ннꙋю ѹ҆тро́бꙋ мою̀ ѹ҆мѧгчѝ, бꙋ́рею сребролю́бiѧ ѡ҆бꙿѧ́таго мѧ̀ ѹ҆тишѝ, во ѻ҆гнѝ неѡпали́мыѧ кꙋпины̀ проѡбразова́ннаѧ влⷣчце. 

Во ѹ҆пова́нiи тлѣ́нныхъ и҆ вре́менныхъ веще́й не ѡ҆ста́ви мѧ̀, и҆ пла́мень хище́нiѧ непра́веднагѡ ѹ҆гасѝ во мнѣ̀, пла́менемъ ѻ҆гнѧ̀ бжⷭ҇твеннагѡ, неѡпали́маѧ кꙋпино̀ ꙗ҆́вльшаѧсѧ, бг҃оневѣ́стнаѧ влⷣчце.

Сла́ва:

I҆дѡлослꙋже́нiе въ лихоима́нiи, и҆ заблꙋжде́нiе ѿ и҆́стиннагѡ бл҃гоче́стiѧ и҆ правосла́вныѧ вѣ́ры потребѝ ѿ менѐ, влⷣчце, и҆ не попꙋсти́ мѧ па́сти паде́нiемъ є҆ретíческимъ, да восхвалѧ́ю и҆́мѧ твоѐ бл҃гослове́нное до кончи́ны живота̀ моегѡ̀, въ правосла́вiи непоро́чнѡ, є҆ди́на приснодв҃о.

И҆ ны́нѣ:

Ѹ҆́мъ мо́й, молю́ тѧ, бцⷣе, бл҃гоꙋстро́й къ позна́нiю вѣ́чныхъ и҆́стинъ хрⷭ҇то́ва є҆ѵⷢ҇лiа, къ разсмотре́нiю тлѣ́нности вре́менныхъ бла̑гъ напра́ви мо́й по́мыслъ, и҆ щедролю́бiе да́рꙋй мѝ неѡскꙋ́дное, да бл҃года́тiю хрⷭ҇то́вою ѹ҆кра́шенъ, пою́ тѧ, є҆ди́на приснодв҃о.

Пѣ́снь є҃.

I҆рмо́съ: Просвѣтѝ на́съ повелѣ́нiи твои́ми, гдⷭ҇и, и҆ мы́шцею твое́ю высо́кою, тво́й ми́ръ пода́ждь на́мъ, чл҃вѣколю́бче.

Ѻ҆́гнь нечистоты̀ и҆ всѧ́кiѧ скве́рны во мнѣ̀ безстꙋ́дномъ, мо́ремъ бл҃гости твоеѧ̀ потопѝ, и҆ мглꙋ̀ грѣхо́внꙋю разженѝ, и҆ се́рдце моѐ ра́дости и҆спо́лни, всенепоро́чнаѧ.

Срамосло́вiю безѻбра́зномꙋ не да́ждь во мнѣ̀ мѣ́ста, влⷣчце, селе́нiе собла́знѡвъ замѣнѝ въ дꙋшѝ мое́й зрѣ́нiемъ со́бственныхъ грѣхѡ́въ, хра́мъ мѧ̀ чистоты̀ и҆ цѣломꙋ́дрiѧ содѣ́лай, да нескве́рными ѹ҆сты̀ велича́ю тѧ̀ вы́нꙋ, всенепоро́чнаѧ. 

Сла́ва:

Сме́рть, сꙋ́дъ и҆ мꙋчє́нiѧ вѣ̑чнаѧ, грѣ́шникѡмъ ѹ҆готѡ́ваннаѧ, въ па́мѧти мое́й ѹ҆глꙋбѝ влⷣчце, да понѐ послѣ̑днѧѧ сiѧ̑ въ па́мѧти содержа̀, лю́таѧ беззакѡ́нiѧ ѡ҆ста́влю, и҆ плоды̀ покаѧ́нiѧ и҆́стиннагѡ принесꙋ̀, велича́ѧ тѧ̀ при́снѡ, є҆ди́но дꙋшѝ моеѧ̀ ѹ҆пова́нiе.

И҆ ны́нѣ:

Любо́вь сеѧ̀ жи́зни и҆зли́шнюю, и҆ плотска́гѡ поко́ѧ раче́нiе ѿложѝ ѿ менѐ, молю́ тѧ, дв҃о чи́стаѧ: да сꙋ́етныхъ попече́нiй и҆збѣ́гъ, тобо́ю полꙋчꙋ̀ нетлѣ́нное на небесѝ бога́тство, є҆ди́на дꙋшѝ моеѧ̀ покрови́тельнице.

Пѣ́снь s҃.

I҆рмо́съ: Моли́твꙋ пролiю̀ ко гдⷭ҇ꙋ, и҆ томꙋ̀ возвѣщꙋ̀ печа́ли моѧ̑, ꙗ҆́кѡ sѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ ꙗ҆́кѡ i҆ѡ́на: ѿ тлѝ, бж҃е, возведи́ мѧ.

Ра́дости сꙋ́етныѧ, къ преѡгорче́нiю бли́жнѧгѡ приводѧ́щiѧ чꙋ́жда мѧ̀ содѣ́лай, кꙋпино̀ неѡпали́маѧ вѣ́рными и҆менꙋ́емаѧ, пречꙋ́днаѧ цр҃и́це: ѡ҆ несча́стiѧхъ и҆́скреннѧгѡ безꙿ печа́ли бы́ти не допꙋща́й менѐ, человѣколюби́ваѧ влⷣчце, и҆ памѧтоsло́бiѧ и҆зба́ви мѧ̀, прилѣ́жнѡ молю́ тѧ, всенепоро́чнаѧ дв҃о.

За́висти въ по́мыслѣ мое́мъ не да́ждь вкоренѧ́тисѧ, видѣ́нiемъ несгара́емыѧ кꙋпины̀ проѡбразова́ннаѧ мѡѷсе́ю, и҆ ро́ждшаѧсѧ ѿ ко́рене ст҃а, дв҃о, и҆ братоненавидѣ́нiѧ и҆зба́ви мѧ̀, чⷭ҇таѧ: да не sло́бою мра́чною ѡ҆скверне́нъ бы́въ, лишꙋ́сѧ бж҃iѧ бл҃года́ти и҆ жи́зни вѣ́чныѧ, всенепоро́чнаѧ влⷣчце. 

Сла́ва:

Терпѣ́нiе въ бѣда́хъ ѹ҆твердѝ во мнѣ̀, всечⷭ҇таѧ, съ ра́дꙋющимисѧ дꙋхо́внꙋю ра́дость, къ сѣ́тꙋющымъ сожалѣ́нiе да́рꙋй мѝ, прест҃а́ѧ, и҆ братолю́бiе низпослѝ мнѣ̀ свы́ше, любвѐ пꙋчи́нꙋ ро́ждшаѧ дв҃о, и҆ любо́вь ве́лiю при́снѡ ꙗ҆влѧ́ющаѧ ро́дꙋ хрⷭ҇тiа́нскомꙋ.

И҆ ны́нѣ:

Жела́нiе кра́йнее согрѣ́й во мнѣ̀, всѧ́комꙋ бли́жнемꙋ ѿ дꙋшѝ бл҃готвори́ти, блага́ѧ, да не ка́кѡ sло́бъ лю́тыхъ дꙋша̀ моѧ̀ и҆спо́лнитсѧ, и҆ живо́тъ мо́й а҆́дꙋ прибли́житсѧ, и҆ пре́данъ бꙋ́дꙋ безꙿ ми́лости, ꙗ҆́кѡ не сотвори́вый ми́лости, во тмꙋ̀ кромѣ́шнюю, всенепоро́чнаѧ бг҃оневѣ́сто.

Конда́къ, гла́съ и҃:

Предꙿѡчи́стимъ чꙋ̑вствiѧ дꙋ́шъ и҆ тѣле́съ на́шихъ, да ви́димъ та́инство бж҃е́ственное, ѻ҆бра́знѡ ꙗ҆вле́нное дре́вле вели́комꙋ во проро́цѣхъ мѡѷсе́ю, кꙋпино́ю горѣ́вшею ѻ҆гне́мъ и҆ не сгара́вшею, въ не́йже твоегѡ̀ безсѣ́меннагѡ ржⷭ҇тва̀, бцⷣе, предвозвѣще́нiе и҆сповѣ́дꙋемъ, и҆ бл҃гоговѣ́йнѡ покланѧ́ющесѧ тебѣ̀, и҆ ро́ждшемꙋсѧ ѿ тебє̀ сп҃сꙋ̀ на́шемꙋ, со стра́хомъ вопiе́мъ: Ра́дꙋйсѧ, влⷣчце, покро́ве, и҆ прибѣ́жище, и҆ спасе́нiе дꙋ́шъ на́шихъ.

I҆́косъ:

Прови́дѧ ди́вный мѡѷсе́й въ неѡпали́мѣй кꙋпинѣ̀ на сiна́и, та́йнꙋ ѿ вѣ́ка ѹ҆тае́ннꙋю, безлѣ́тнагѡ, въ лѣ́тѣ роди́тисѧ восхотѣ́вшагѡ, рожде́нiе ѿ чⷭ҇тыѧ и҆ неискꙋсобра́чныѧ дв҃ы, ѹ҆́жасомъ содержи́мь вопiѧ́ше:  сiѧ̀ землѧ̀ вои́стиннꙋ ст҃а̀ є҆́сть, ꙗ҆́кѡ пло́дъ спаси́тельный мíрꙋ и҆зъ неѧ̀ произы́детъ, и҆́мже го́ресть паде́нiѧ а҆да́мова ѹ҆слади́тсѧ. сегѡ̀ послꙋ́шаѧ и҆ мы̀, та́инства бж҃iѧ собы́тiе позна́вшiи, ѹ҆бл҃жа́емъ тѧ̀, бцⷣе, возвели́чившꙋю па́дшее человѣ́чество, и҆ милосе́рдiемъ неизрече́ннымъ призрѣва́ющꙋю на ро́дъ хрⷭ҇тiа́нскiй, тѣ́мже и҆ зове́мъ тѝ: ра́дꙋйсѧ, влⷣчце, покро́ве, и҆ прибѣ́жище, и҆ спасе́нiе дꙋ́шъ на́шихъ.

Пѣ́снь з҃.

I҆рмо́съ: Ѿ i҆ꙋде́и доше́дше ѻ҆́троцы въ вавѷлѡ́нѣ и҆ногда̀, вѣ́рою трⷪ҇ческою пла́мень пе́щный попра́ша, пою́ще: ѻ҆тцє́въ бж҃е, бл҃гослове́нъ є҆сѝ.

Весе́лiе мiрско́е пресѣцы̀, и҆ дꙋшетлѣ́нное пристра́стiе ѹ҆мертвѝ во мнѣ̀, дв҃о, презрѣ́нiе вре́менныхъ, жела́нiе вѣ́чныхъ бла̑гъ, и҆ нетлѣ́ннꙋю ра́дость пода́ждь мѝ, съ пою́щими: ѻ҆тцє́въ бж҃е, бл҃гослове́нъ є҆сѝ.

Безчи́нное ѹ҆тѣше́нiе, и҆ и҆зли́шество ѹ҆́мъ вредѧ́щее, дꙋшѣ̀ скве́рнꙋ ражда́ющее, ѿлꙋчѝ ѿ менѐ, дв҃о, и҆ сподо́би во здра́вiи дꙋше́внѣмъ и҆ тѣле́снѣмъ, дꙋхо́внагѡ ѹ҆тѣше́нiѧ наслажда́тисѧ, съ пою́щими: ѻ҆тцє́въ бж҃е, бл҃гослове́нъ є҆сѝ.

Сла́ва:

Грѣхо́мъ, сме́рть лю́тꙋю ражда́ющимъ, ѡ҆скверни́хъ дꙋ́шꙋ мою̀: но ты̀, пречⷭ҇таѧ влⷣчце, ѻ҆гнезра́чнаѧ и҆ неѡпали́маѧ кꙋпино̀ ꙗ҆́вльшисѧ, ти́нꙋ страсте́й мои́хъ и҆зсꙋшѝ ѻ҆гне́мъ бж҃iѧ бл҃года́ти, и҆ наста́ви мѧ̀ на бг҃оꙋго́дное житiѐ, ѹ҆краси́ же воздержа́нiемъ и҆ цѣломꙋ́дрiемъ, и҆ да́ждь мѝ чи́стымъ се́рдцемъ пѣ́ти: ѻ҆тцє́въ бж҃е, бл҃гослове́нъ є҆сѝ. 

И҆ ны́нѣ:

Къ твое́й ѻ҆гнезра́чной i҆кѡ́нѣ взира́ѧ, молю́ тѧ, влⷣчце, ѡ҆мраче́ннаго мѧ̀ самолю́бiемъ свѣ́томъ зра́ка твоегѡ̀ просвѣтѝ, и҆ по́хѡти плѡтскíѧ ѹ҆кроти́вши во мнѣ̀, ѻ҆гне́мъ бж҃iѧ любвѐ хла́дное се́рдце моѐ воспламенѝ, да ро́ждшемꙋсѧ ѿ тебѐ досто́йнѡ возмогꙋ̀ пѣ́ти: ѻ҆тцє́въ бж҃е, бл҃гослове́нъ є҆сѝ.

Пѣ́снь и҃.

I҆рмо́съ: Цр҃ѧ̀ нбⷭ҇наго, є҆го́же пою́тъ во́и а҆́гг҃льстiи, хвали́те и҆ превозноси́те во всѧ̑ вѣ́ки.

Возмꙋще́нiе дꙋшѝ моеѧ̀ ѹ҆толѝ, всенепоро́чнаѧ, ѿ клеветы̀ навѣ́тꙋющихъ и҆зба́ви мѧ̀, враждꙋ̀ грѣхо́внꙋю во мнѣ̀ ѹ҆кротѝ, и҆ не́нависть мра́чнꙋю ѿвратѝ ѿ менѐ, дв҃о, да прославлѧ́ю тѧ̀, чⷭ҇таѧ, во вѣ́ки.

Ѻ҆́гнь ꙗ҆́рости во мнѣ̀ sѣлѡ̀ разжже́нный, росо́ю благода́тныѧ моли́твы твоеѧ̀ ѹ҆гасѝ, хꙋлꙋ̀, ѹ҆множа́ющꙋю дꙋшѝ мое́й ѡ҆sлобле́нiе, и҆ всѧ́кiй ви́дъ sло́бы, гнѣздѧ́щiйсѧ въ се́рдцѣ мое́мъ, и҆скоренѝ, дв҃о, да тѧ̀ прославлѧ́ю, чⷭ҇таѧ, во вѣ́ки.

Сла́ва:

Ѻ҆́бразъ хрⷭ҇то́въ є҆ѵⷢ҇льскими добродѣ́тельми напишѝ въ дꙋшѝ мое́й, бг҃облагода́тнаѧ, ѹ҆крѣпѝ и҆ ѹ҆тверди́ мѧ во всѧ́комъ дѣ́лѣ благо́мъ, ѿ всѧ́кiѧ же sло́бы ѿвратѝ се́рдце моѐ, да ми́рными ѹ҆сты̀ прославлѧ́ю тѧ̀, чⷭ҇таѧ, во вѣ́ки.

И҆ ны́нѣ:

Кро́ткимъ ѻ҆́комъ твои́мъ ви́ждь моѐ смире́нiе, пренепоро́чнаѧ богоневѣ́сто, и҆ приклонѝ ѹ҆́хо твоѐ къ  моли́твѣ се́рдца моегѡ̀: кро́тостiю и҆ неsло́бiемъ благоꙋкраси́ мѧ, помраче́ннаго безѻбра́зiемъ sло́бныхъ страсте́й, и҆ сотворѝ прича́стника блаже́нства, крѡ́ткимъ ѡ҆бѣтова́ннагѡ, да ра́дꙋѧсѧ прославлѧ́ю тѧ̀ чⷭ҇таѧ, во вѣ́ки.

Пѣ́снь ѳ҃.

I҆рмо́съ: Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннiи тобо́ю, дв҃о чⷭ҇таѧ, съ безпло́тными ли́ки тѧ̀ велича́юще.

Скѡ́рби се́рдца моегѡ̀ ѹ҆тишѝ, ра́досте скорбѧ́щихъ, ѹ҆ны́нiе дꙋшегꙋби́тельное ѿимѝ ѿ менѐ, ѹ҆толи́тельнице печа́ли, и҆ лѣ́ность ко взыска́нiю добродѣ́телей и҆скоренѝ во мнѣ̀, взыска́нiе поги́бшихъ, да тебѐ, дв҃о чⷭ҇таѧ, непреста́ннѡ велича́ю.

Малодꙋ́шiемъ болѣ́знꙋющаго мѧ̀ ѡ҆живѝ, цѣли́тельнице болѧ́щихъ, ѿча́ѧнiемъ па́дшаго мѧ̀ возста́ви, ѻ҆диги́трiе заблꙋ́ждшихъ, грѣха́ми ѹ҆мерщвле́ннаго мѧ̀ воскресѝ, спорꙋ́чнице грѣ́шныхъ, да тебѐ, дв҃о непоро́чнаѧ, непреста́ннѡ велича́ю.

Сла́ва:

Ѹ҆се́рдiе во мнѣ̀ твори́ти во́лю бж҃iю возбꙋдѝ, и҆ ре́вность ко сла́вѣ бж҃iей воспламенѝ въ се́рдцѣ мое́мъ, кꙋпино̀ ѻ҆гнезра́чнаѧ и҆ неѡпали́маѧ, и҆ бл҃гоговѣ́йна слꙋжи́телѧ хрⷭ҇то́ва содѣ́лай мѧ̀, дв҃о, предводи́тельнице моегѡ̀ спасе́нiѧ.

И҆ ны́нѣ:

Слеза́ми покаѧ́нiѧ и҆ ѹ҆миле́нiѧ и҆зсо́хшꙋю, въ зно́и страсте́й дꙋ́шꙋ мою̀ ѹ҆мѧгчѝ, ꙗ҆́кѡ рꙋно̀ ѡ҆роше́нное гедеѡ́на, и҆ сокрꙋше́нiе къ и҆справле́нiю  да́ждь мѝ, дв҃о, да вѣ̑чныѧ бла̑га ѹ҆наслѣ́дꙋю, и҆ съ ли́ки и҆збра́нныхъ бж҃iихъ воспою́ тѧ, хода́таицꙋ моегѡ̀ спасе́нiѧ.

Свѣти́ленъ:

I҆кѡ́нꙋ твою̀ всечестнꙋ́ю, въ зало́гъ благоволе́нiѧ твоегѡ̀ вѣ̑рнымъ дарова́ла є҆сѝ, влⷣчце, покрыва́ѧ и҆ сохранѧ́ѧ є҆́ю ѿ ѻ҆́гненнагѡ запале́нiѧ на тѧ̀ ѹ҆пова́ющыѧ: ѽ мт҃и цр҃ѧ̀ хрⷭ҇та̀ бг҃а, бꙋ́ди и҆ на́мъ грѣ̑шнымъ прибѣ́жище спасе́нiѧ въ неча́ѧнныхъ бѣда́хъ, и҆ хода́таица вѣ́чныѧ жи́зни.

На хвали́техъ стiхи̑ры, гла́съ s҃:

Ѽ вели́кiѧ бл҃гости и҆ неисче́тнагѡ милосе́рдiѧ твоегѡ̀, влⷣчце: ѹ҆дивлѧ́еши на́съ пресла́вными чꙋдесы̀, и҆̀хже и҆сточа́етъ i҆кѡ́на твоѧ̀ ст҃а́ѧ, во ѻ҆́бразѣ неѡпали́мыѧ кꙋпины́ тѧ и҆зѡбразꙋ́ющаѧ, и҆ ѻ҆́гненнагѡ є҆стества̀ си́лꙋ ѹ҆кроща́ющаѧ си́лою твое́ю бжⷭ҇твенною: ю҆́же съ весе́лiемъ прiе́млюще, тѧ̀ чи́стꙋю бг҃оѻтрокови́цꙋ достодо́лжнѡ пѣ́сньми почита́емъ и҆ ѹ҆бл҃жа́емъ.

Ѽ бл҃госе́рдагѡ твоегѡ̀ ѡ҆ на́съ промышле́нiѧ, влⷣчце: въ годи́нꙋ бѣ́дъ и҆ ѡ҆бстоѧ́нiй, є҆гда̀ внеза́пное запале́нiе ѻ҆́гненное ѡ҆бы́метъ жили̑ща на̑ша, чꙋ́днꙋю i҆кѡ́нꙋ твою̀ посыла́еши на́мъ въ по́мощь и҆ защи́тꙋ, и҆ є҆́ю ѹ҆кроща́еши свирѣ́пство ѻ҆гнѧ̀, ꙗ҆́кѡ мт҃и стiхíами ѡ҆блада́ющагѡ влⷣки хрⷭ҇та̀. тѣ́мже велегла́снѡ проповѣ́дꙋемъ твоѧ̑ чꙋдеса̀, и҆ ми́лость мно́гꙋ къ ро́дꙋ хрⷭ҇тiа́нскомꙋ, и҆ пѣ́сньми хвале́бными немо́лчнѡ тѧ̀ велича́емъ и҆ ѹ҆бл҃жа́емъ. 

Ѽ пресла́внагѡ чꙋдесѐ: ка́кѡ ѻ҆гнезра́чнаѧ i҆кѡ́на твоѧ̀, влⷣчце, ѻ҆гнѧ̀ си́лꙋ ѹ҆гаша́етъ, и҆ свѣ́тлыми лꙋча́ми бж҃iѧ бл҃года́ти ѹ҆мы̀ просвѣща́етъ и҆ сердца̀ весели́тъ: вои́стиннꙋ бо торжество̀ бл҃гоче́стiѧ ꙗ҆вле́нiе i҆кѡ́ны твоеѧ̀ познава́ѧ, пра́зднꙋемъ сiѐ въ пѣ́снехъ дꙋхо́вныхъ ра́достнѡ, и҆ тѧ̀, бг҃облагода́тнаѧ дв҃о, вино́вницꙋ ра́дости на́шеѧ, славословле́нiѧ гла́сы восхвалѧ́емъ и҆ ѹ҆бл҃жа́емъ.

Сла́ва, и҆ ны́нѣ. Гла́съ то́йже:

Ѽ чꙋ́до чꙋде́съ, бг҃оневѣ́стнаѧ мт҃и и҆ дв҃о: чꙋдотвори́ти не престае́ши и҆ ны́нѣ i҆кѡ́ною твое́ю пречестно́ю, ѻ҆тра́дꙋ и҆ ѹ҆тѣше́нiе є҆́ю да́рꙋѧ стра́нникѡмъ земны́мъ, въ ю҆до́ли ско́рби и҆ пла́ча: и҆зъ тебе́ бо воплоти́сѧ ѡ҆бнови́тель па́дшагѡ є҆стества̀ человѣ́ча, сы́й бг҃ъ на́шъ, дарова́вый на́мъ тебѐ въ покро́въ и҆ защи́тꙋ, и҆́же слы́шитъ моли́твꙋ твою̀ за на́съ приноси́мꙋю, и҆ преклонѧ́етсѧ къ моле́нiю твоемꙋ̀ ма́тернемꙋ, є҆гда̀ ѹ҆молѧ́еши бл҃гость є҆гѡ̀ за лю́ди согрѣши́вшыѧ. тѣ́мже не преста́й, бл҃госе́рдаѧ влⷣчце, предста́тельствовати за всѧ̑ ны̀, чтꙋ́щыѧ тѧ̀, ꙗ҆́кѡ вои́стиннꙋ є҆сѝ хода́таица непосты́днаѧ на́шегѡ спасе́нiѧ.

Славосло́вiе вели́кое.

На лiтꙋргíи бл҃жє́нна ѿ канѡ́на, пѣ̑сни г҃ и҆ s҃. Прокíменъ, гла́съ г҃, пѣ́снь бцⷣы:

Вели́читъ дꙋша̀ моѧ̀ гдⷭ҇а, и҆ возра́довасѧ дꙋ́хъ мо́й ѡ҆ бз҃ѣ сп҃сѣ мое́мъ: 

Стíхъ: Ꙗ҆́кѡ призрѣ̀ на смире́нiе рабы̀ своеѧ̀, се́ бо ѿ ны́нѣ ѹ҆блажа́тъ мѧ̀ всѝ ро́ди.

А҆пⷭ҇лъ къ фiлiпписíємъ, зача́ло с҃м.

А҆ллилꙋ́iа, гла́съ и҃.

Стíхъ: Слы́ши, дщѝ, и҆ ви́ждь, и҆ приклонѝ ѹ҆́хо твоѐ.

Е҆ѵⷢ҇лiе ѿ лꙋкѝ, зача́ло н҃д.

Прича́стенъ: Ча́шꙋ спасе́нiѧ прiимꙋ̀, и҆ и҆́мѧ гдⷭ҇не призовꙋ̀.

Моли́тва.

Ѽ прест҃а́ѧ и҆ пребл҃гослове́ннаѧ мт҃и сладча́йшагѡ гдⷭ҇а на́шегѡ i҆и҃са хрⷭ҇та̀: припа́даемъ и҆ покланѧ́емсѧ тебѣ̀ предъ ст҃о́ю и҆ пречестно́ю i҆кѡ́ною твое́ю, є҆́юже ди̑внаѧ и҆ прєсла́внаѧ чꙋдеса̀ содѣва́еши, ѿ ѻ҆́гненнагѡ запале́нiѧ и҆ молнiено́снагѡ гро́ма жили̑ща на̑ша спаса́еши, недꙋ̑жныѧ и҆сцѣлѧ́еши, и҆ всѧ́ко благо́е проше́нiе на́ше во бл҃го и҆сполнѧ́еши. смире́ннѡ мо́лимъ тѧ̀, всеси́льнаѧ ро́да на́шегѡ застꙋ́пнице, сподо́би на́съ немощны́хъ и҆ грѣ́шныхъ, твоегѡ̀ ма́тернѧгѡ ѹ҆ча́стiѧ и҆ бл҃гопопече́нiѧ. спасѝ и҆ сохранѝ, влⷣчце, подъ кро́вомъ ми́лости твоеѧ̀ цр҃ковь ст҃ꙋ́ю, ѻ҆би́тель сiю̀, всю̀ странꙋ̀ на́шꙋ правосла́внꙋю, и҆ всѧ̑ ны̀ припа́дающыѧ къ тебѣ̀ съ вѣ́рою и҆ любо́вiю, и҆ ѹ҆миле́ннѡ просѧ́щыѧ со слеза́ми твоегѡ̀ застꙋпле́нiѧ. є҆́й, гпⷭ҇жѐ всеми́лостиваѧ, ѹ҆милосе́рдисѧ на на́съ, ѡ҆бꙋрева́емыхъ грѣха́ми мно́гими, и҆ не и҆мꙋ́щихъ дерзнове́нiѧ ко хрⷭ҇тꙋ̀ гдⷭ҇ꙋ, проси́ти є҆го̀ ѡ҆ поми́лованiи и҆ проще́нiи: но тебѐ предлага́емъ къ немꙋ̀ на ѹ҆моле́нiе, ма́терь є҆гѡ̀ по пло́ти: ты́ же,  всебл҃га́ѧ, прострѝ къ немꙋ̀ бг҃опрiи́мнiи рꙋ́цѣ твоѝ, и҆ предста́тельствꙋй за на́съ предъ бла́гостiю є҆гѡ̀, просѧ̀ на́мъ проще́нiѧ прегрѣше́нiй на́шихъ, бл҃гоче́стнагѡ ми́рнагѡ житiѧ̀, благíѧ хрⷭ҇тiа́нскiѧ кончи́ны, и҆ до́брагѡ ѿвѣ́та на стра́шнѣмъ сꙋдѣ̀ є҆гѡ̀. наипа́че же въ ча́съ гро́знагѡ посѣще́нiѧ бж҃iѧ, є҆гда̀ ѻ҆гне́мъ возгорѧ́тсѧ до́мы на́шѧ, и҆лѝ молнiено́снымъ гро́момъ ѹ҆страша́еми бꙋ́демъ, ꙗ҆вѝ на́мъ ми́лостивное твоѐ застꙋпле́нiе и҆ держа́вное вспоможе́нiе: да спаса́еми всеси́льными твои́ми ко гдⷭ҇ꙋ моли́твами, вре́меннагѡ наказа́нiѧ бж҃iѧ здѣ̀ и҆збѣ́гнемъ, вѣ́чное же бл҃же́нство ра́йское та́мѡ ѹ҆наслѣ́дꙋемъ, и҆ со всѣ́ми ст҃ы́ми воспое́мъ пречестно́е и҆ великолѣ́пое и҆́мѧ поклонѧ́емыѧ трⷪ҇цы, ѻ҆ц҃а̀, и҆ сн҃а, и҆ ст҃а́гѡ дх҃а, и҆ твоѐ ве́лiе къ на́мъ милосе́рдiе, во вѣ́ки вѣкѡ́въ, а҆ми́нь.



Мѣ́сѧца тогѡ́же въ д҃-й де́нь.

Слꙋ́жба и҆́же во ст҃ы́хъ ѻ҆тцꙋ̀ на́шемꙋ i҆ѡаса́фꙋ, є҆пíскопꙋ бѣлогра́дскомꙋ.

На ма́лѣй вече́рни.

На Гдⷭ҇и воззва́хъ, стiхи̑ры, гла́съ а҃:

Воспои́мъ, бра́тiе, свѣтлопра́зднственнꙋю пѣ́снь, новоѧвле́ннаго ѹ҆го́дника бж҃iѧ ѹ҆бл҃жа́юще и҆ къ  томꙋ̀ возносѧ́ще мл҃твꙋ, во є҆́же ѡ҆чи́стити серде́цъ на́шихъ ѻ҆чеса̀ и҆ па́мѧтiю чꙋде́съ є҆гѡ̀ просвѣти́ти дꙋ́шы на́шѧ.

I҆ѡаса́фе, ѹ҆го́дниче хрⷭ҇то́въ, всѣ́хъ добродѣ́телей подви́жникъ бы́лъ є҆сѝ, на землѝ ѹ҆́бѡ скѡ́рби поне́съ, на нб҃си́ же ра́дость вѣ́чнꙋю ѿ бг҃а прiе́мъ, ѹ҆слы́ши моле́нiе ча̑дъ твои́хъ и҆ молѝ сп҃стѝ и҆ просвѣти́ти дꙋ́шы на́шѧ.

Ни́щыѧ и҆ скѡ́рбныѧ возлюби́вый и҆ ѡ҆ грѣ́шныхъ лю́дехъ мл҃твꙋ всегда̀ возноси́вый, са́мъ ѿ хрⷭ҇та̀ возлю́бленъ бы́лъ є҆сѝ, i҆ѡаса́фе ст҃и́телю: помина́й на́съ, по́двиги твоѧ̑ почита́ющихъ, и҆ мл҃твꙋ сотворѝ ко гдⷭ҇ꙋ, сп҃стѝ и҆ просвѣти́ти дꙋ́шы на́шѧ.

Кто̀ и҆счи́слитъ мно́жество и҆сцѣле́нiй, ѿ чꙋдотво́рныхъ моще́й твои́хъ и҆сточа́емыхъ, ѹ҆го́дниче хрⷭ҇то́въ; кто̀ не подиви́тсѧ вели́комꙋ твоемꙋ̀ застꙋпле́нiю; ко́е ли се́рдце человѣ́ческое любо́вiю твое́ю не ѹ҆мили́тсѧ; ди́внѡ просла́висѧ въ тебѣ̀ гдⷭ҇ь, просвѣща́ѧй и҆ сп҃са́ѧй дꙋ́шы на́шѧ.

Сла́ва, гла́съ s҃:

Ѻ҆́трочествꙋ твоемꙋ̀ наче́ншꙋсѧ, прпⷣбне, подꙿ кро́въ влⷣчцы прiѧ́тъ бы́лъ є҆сѝ, ꙗ҆́коже роди́тель тво́й видѣ́нiемъ въ то́мъ ѹ҆вѣ́рисѧ: сконча́вшꙋсѧ же земно́мꙋ житiю̀ твоемꙋ̀, и҆но́е видѣ́нiе лю́ди ѹ҆вѣрѧ́етъ, ꙗ҆́кѡ дꙋ́хъ тво́й просла́вленъ є҆́сть ѿ бг҃а. томꙋ̀ и҆ ѡ҆ на́съ моли́сѧ, ст҃и́телю хрⷭ҇то́въ, поми́ловатисѧ дꙋша́мъ на́шымъ. 

И҆ ны́нѣ, бг҃оро́диченъ:

Бцⷣе, ты̀ є҆сѝ лоза̀ и҆́стиннаѧ, возрасти́вшаѧ на́мъ пло́дъ живота̀: тебѣ̀ мо́лимсѧ, моли́сѧ, влⷣчце, со ст҃ы́ми а҆пⷭ҇лы, поми́ловати дꙋ́шы на́шѧ.

На стiхо́внѣ стiхи̑ры, гла́съ в҃:

Подо́бенъ: До́ме є҆ѵфра́ѳовъ:

I҆ѡаса́фе, ст҃и́телю бж҃iй, мл҃твы непреста́нныѧ кади́ло и҆ предста́телю ѡ҆ лю́дехъ теплѣ́йшiй, и҆ на́съ пою́щихъ тѧ̀ не ѿри́ни, но помо́щникъ бꙋ́ди на́мъ при́сный.

Стíхъ: Бл҃же́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀.

Воспои́мъ, бра́тiе, ѹ҆го́дника хрⷭ҇то́ва i҆ѡаса́фа, того̀ подвиза́юще на мл҃твꙋ, ѿ бѣ́дъ и҆зба́витисѧ на́мъ и҆ дарова́тисѧ на́мъ пре́жде конца̀ покаѧ́нiю.

Стíхъ: Сщ҃е́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнiи твоѝ возра́дꙋютсѧ.

Не довлѣ́ютъ тебѣ̀, ст҃и́телю хрⷭ҇то́въ, человѣ́чєскаѧ бл҃гохвалє́нiѧ: занѐ ѿ пречⷭ҇тыѧ бцⷣы, во млады́хъ лѣ́тѣхъ твои́хъ, ꙗ҆́кѡ и҆збра́нникъ бж҃iй свидѣ́тельствованъ є҆сѝ.

Сла́ва, гла́съ s҃:

Прпⷣбне ѻ҆́тче, во всю̀ зе́млю и҆зы́де вѣща́нiе и҆справле́нiй твои́хъ, тѣ́мже на нб҃сѣ́хъ ѡ҆брѣ́лъ є҆сѝ мздꙋ̀ трꙋдѡ́въ твои́хъ: де́мѡнскаѧ разори́лъ є҆сѝ пѡ́лчища, и҆ дости́глъ є҆сѝ чинѡ́въ а҆́гг҃льскихъ, и҆́хже житiю̀ непоро́чнѡ поревнова́лъ є҆сѝ. дерзнове́нiе и҆мѣ́ѧ ко хрⷭ҇тꙋ̀ бг҃ꙋ, ми́ръ и҆спросѝ дꙋша́мъ на́шымъ. 

И҆ ны́нѣ, бг҃оро́диченъ:

Вели́кихъ дарова́нiй, чⷭ҇таѧ дв҃о бг҃ома́ти, ты̀ сподо́биласѧ є҆сѝ: ꙗ҆́кѡ родила̀ є҆сѝ пло́тiю є҆ди́наго ѿ трⷪ҇цы хрⷭ҇та̀ жизнода́вца, во сп҃се́нiе дꙋ́шъ на́шихъ.

Тропа́рь, гла́съ т҃:

Ст҃и́телю хрⷭ҇тꙋ̀ бг҃ꙋ возлю́бленне, пра́вило вѣ́ры и҆ ѻ҆́бразъ милосе́рдiѧ лю́демъ бы́лъ є҆сѝ, бдѣ́нiемъ же, посто́мъ и҆ мл҃твою ꙗ҆́кѡ свѣти́льникъ пресвѣ́тлый просiѧ́лъ є҆сѝ, и҆ просла́вленъ ѿ бг҃а ꙗ҆ви́лсѧ є҆сѝ: тѣ́ломъ ѹ҆́бѡ въ нетлѣ́нiи почива́ѧ, дꙋ́хомъ же прⷭ҇то́лꙋ бж҃iю предстоѧ̀, чꙋдеса̀ пресла̑внаѧ и҆сточа́еши. молѝ хрⷭ҇та̀ бг҃а, да ѹ҆тверди́тъ ѻ҆те́чество на́ше въ правосла́вiи и҆ бл҃гоче́стiи и҆ сп҃се́тъ дꙋ́шы на́шѧ.

И҆́нъ тропа́рь, гла́съ в҃:

Моли́твенниче и҆здѣ́тства преизрѧ́дный, бг҃оизбра́нный ст҃и́телю хрⷭ҇то́въ i҆ѡаса́фе, пра́вило вѣ́ры и҆ ѻ҆́бразъ милосе́рдiѧ бл҃гоче́стнымъ житiе́мъ всѣ̑мъ ꙗ҆влѧ́еши и҆ съ вѣ́рою къ тебѣ̀ притека́ющымъ ѻ҆би́льнѡ и҆сцѣлє́нiѧ и҆сточа́еши. молѝ хрⷭ҇та̀ бг҃а, да ѹ҆тверди́тъ правовѣ́рiе, ми́ръ и҆ бл҃гоче́стiе и҆ сп҃се́тъ дꙋ́шы на́шѧ.

Сла́ва, и҆ ны́нѣ, бг҃оро́диченъ, гла́съ г҃:

Тѧ̀, хода́тайствовавшꙋю сп҃се́нiе ро́да на́шегѡ, воспѣва́емъ, бцⷣе дв҃о: пло́тiю бо ѿ тебє̀ воспрiѧ́тою сн҃ъ тво́й и҆ бг҃ъ на́шъ, крⷭ҇то́мъ воспрiи́мъ стра́сть, и҆зба́ви на́съ ѿ тлѝ, ꙗ҆́кѡ чл҃вѣколю́бецъ.

[Зрѝ] Слꙋ́жбꙋ вселе́нскихъ ст҃ы́хъ, въ ты̑ѧ дни̑ па́мѧти ст҃и́телѧ i҆ѡаса́фа прилꙋчи́вшꙋюсѧ, пое́мъ на повече́рiи во и҆́нъ де́нь. 

На вели́цѣй вече́рни.

Бл҃же́нъ мꙋ́жъ, а҃-й а҆нтiфѡ́нъ.

На Гдⷭ҇и воззва́хъ, стiхи̑ры на и҃:

Гла́съ и҃:

Ди́венъ бг҃ъ во ст҃ы́хъ свои́хъ, въ ро́дѣхъ хрⷭ҇тiа́нскихъ чꙋдодѣ́йствꙋѧй и҆ нѡ́выѧ и҆збра́нники своѧ̀ ꙗ҆влѧ́ѧй: зри́мъ бо и҆ ны́нѣ i҆ѡаса́фа ѹ҆го́дника ѿ хрⷭ҇та̀ прославлѧ́ема, и҆ красото́ю добродѣ́телей свои́хъ странꙋ̀ на́шꙋ ѡ҆зарѧ́юща, и҆ дерзнове́нiе ве́лiе и҆мꙋ́ща, ми́ръ вселе́ннѣй дарова́ти и҆ дꙋша́мъ на́шымъ ве́лiю млⷭ҇ть. Два́жды.

Ли́къ ст҃ы́хъ твои́хъ, гдⷭ҇и, на нб҃сѣ́хъ ѹ҆мно́жисѧ преставле́нiемъ ст҃и́телѧ твоегѡ̀ i҆ѡаса́фа, є҆го́же и҆ на землѝ цр҃ковь воспѣва́етъ: тогѡ̀ ѹ҆̀бо мл҃твы ѡ҆ на́съ прiимѝ, чл҃вѣколю́бче, ꙗ҆́кѡ и҆мѣ́ѧй ве́лiю млⷭ҇ть.

Нощнѣ́й тмѣ̀ ѡ҆гꙋстѣва́ющей, ѹ҆множа́етсѧ sвѣ́здный бле́скъ, и҆ къ томꙋ̀ ѻ҆́чи заблꙋ́ждшихъ ра́достнѡ возво́дѧтсѧ: та́кѡ и҆ ѹ҆мно́жившейсѧ на землѝ грѣхо́внѣй тмѣ̀, возведе́мъ горѣ̀ ѻ҆́чи на́ши, бра́тiе, и҆ сiѧ́нiе добродѣ́телей ст҃и́телѧ ѹ҆зрѣ́вше, къ нбⷭ҇номꙋ ѻ҆те́чествꙋ потщи́мсѧ, є҆гѡ́же да не лиши́тъ гдⷭ҇ь на́съ грѣ́шныхъ, и҆мѣ́ѧй ве́лiю млⷭ҇ть.

Гла́съ є҃:

Ра́дꙋйсѧ, сщ҃е́ннаѧ главо̀, ст҃и́телю бж҃iй i҆ѡаса́фе, па́стырей бг҃омꙋ́дрое пра́вило и҆ и҆́нокѡвъ наста́вниче предо́брый: ра́дꙋйсѧ, болѧ́щихъ цѣли́телю пресла́вный и҆ скорбѧ́щихъ ѹ҆тѣ́шителю ми́лостивый. моли́сѧ при́снѡ ко гдⷭ҇ꙋ, и҆ на́мъ подража́телємъ тебѣ̀ бы́ти,  и҆ грѣхѡ́внаѧ всѧ̑ презрѣ́вшымъ, є҆ди́номꙋ бг҃ꙋ рабо́тати. Два́жды.

Ра́дꙋйсѧ, страсте́й сопротивобо́рче и҆ дх҃о́внагѡ дѣ́ланiѧ трꙋ́дниче: ра́дꙋйсѧ, пра́ведниче, смиренномꙋ́дрiѧ и҆спо́лненный, го́рдыхъ мíра сегѡ̀ ѡ҆бличи́телю и҆ лѣни́выхъ гро́зный кара́телю. не преста́й молѧ́сѧ ко гдⷭ҇ꙋ ѡ҆ на́съ, во є҆́же сп҃сти́сѧ на́мъ.

Ра́дꙋйсѧ, нбⷭ҇ный жи́телю, на зе́млю ми́лостивнымъ ѻ҆́комъ призира́ѧй и҆ мл҃твы пѣвцє́въ твои́хъ прiе́млѧй: ра́дꙋйсѧ, ѻ҆чеса̀ твоѧ̑ всегда̀ на нб҃о возводи́вый и҆ ѡ҆ земны́хъ стѧжа́нiихъ небрегíй. наꙋчѝ ѹ҆̀бо и҆ на́съ, ст҃и́телю хрⷭ҇то́въ, на нб҃сѣ́хъ сокро́вище стѧжа́ти и҆ твою̀ та́мѡ сла́вꙋ ꙗ҆́вѣ ѹ҆зрѣ́ти.

Сла́ва, гла́съ в҃:

Кíими похва́льными вѣнцы̀ ѹ҆вѣнча́емъ ст҃и́телѧ хрⷭ҇то́ва, гдⷭ҇ню сла́вꙋ непреста́ннѡ возвѣща́вшаго и҆ бл҃гоче́стiе пра́вое повсю́дꙋ насади́вшаго, за́повѣдей хрⷭ҇то́выхъ живꙋ́ю скрижа́ль, на ли́ца человѣ́кѡвъ не взира́вшаго, но дꙋ́шы всѣ́хъ ко сп҃се́нiю приводи́вшаго; сего́ бо вѣнцы̀ нетлѣ́нными вѣнча́етъ хрⷭ҇то́съ бг҃ъ на́шъ, и҆мѣ́ѧй ве́лiю млⷭ҇ть.

И҆ ны́нѣ, бг҃оро́диченъ:

Пре́йде сѣ́нь зако́ннаѧ, бл҃года́ти прише́дши: ꙗ҆́коже бо кꙋпина̀ не сгара́ше ѡ҆палѧ́ема, та́кѡ дв҃а родила̀ є҆сѝ, и҆ дв҃а пребыла̀ є҆сѝ. вмѣ́стѡ столпа̀ ѻ҆́гненнагѡ пра́ведное возсiѧ̀ сл҃нце: вмѣ́стѡ мѡѷсе́а, хрⷭ҇то́съ, сп҃се́нiе дꙋ́шъ на́шихъ. 

Вхо́дъ. Прокíменъ днѐ, и҆ чтє́нiѧ г҃.

При́тчей чте́нiе.

[Главы̑ _i҃, г҃, и҃] Па́мѧть првⷣнагѡ съ похвала́ми, и҆ бл҃гослове́нiе гдⷭ҇не на главѣ̀ є҆гѡ̀. Бл҃же́нъ человѣ́къ, и҆́же ѡ҆брѣ́те премꙋ́дрость, и҆ сме́ртенъ, и҆́же ѹ҆вѣ́дѣ ра́зꙋмъ. Лꙋ́чше бо сiю̀ кꙋпова́ти, не́жели зла́та и҆ сребра̀ сокрѡ́вища. Честнѣ́йшаѧ же є҆́сть ка́менiй многоцѣ́нныхъ: все́ же честно́е недосто́йно є҆ѧ̀ є҆́сть. Долгота́ бо дне́й и҆ лѣ́та живота̀ въ десни́цѣ є҆ѧ̀, въ шꙋ́йцѣ же є҆ѧ̀ бога́тство и҆ сла́ва: ѿ ѹ҆́стъ є҆ѧ̀ и҆схо́дитъ пра́вда, зако́нъ же и҆ млⷭ҇ть на ѧ҆зы́цѣ но́ситъ. Послꙋ́шайте ѹ҆̀бо менѐ, ѽ ча̑да, честна̑ѧ бо рекꙋ̀: и҆ бл҃же́нъ человѣ́къ, и҆́же пꙋти̑ моѧ̑ сохрани́тъ: и҆схо́ди бо моѝ и҆схо́ди живота̀, и҆ ѹ҆готовлѧ́етсѧ хотѣ́нiе ѿ гдⷭ҇а. Сегѡ̀ ра́ди молю̀ ва́съ, и҆ предлага́ю мо́й гла́съ сыновѡ́мъ человѣ́чєскимъ: ꙗ҆́кѡ а҆́зъ, премꙋ́дрость, ѹ҆стро́ихъ совѣ́тъ, и҆ ра́зꙋмъ и҆ смы́слъ а҆́зъ призва́хъ. Мо́й совѣ́тъ и҆ ѹ҆твержде́нiе, мо́й ра́зꙋмъ, моѧ́ же крѣ́пость. А҆́зъ менѐ лю́бѧщыѧ люблю̀, и҆́щꙋщiи же менѐ ѡ҆брѧ́щꙋтъ бл҃года́ть. Разꙋмѣ́йте ѹ҆̀бо неsло́бивiи кова́рство, ненака́заннiи же прилага́йте сердца̀. Послꙋ́шайте менѐ и҆ па́ки, честна́ѧ бо рекꙋ̀, и҆ ѿве́рзꙋ ѿ ѹ҆сте́нъ пра̑ваѧ: ꙗ҆́кѡ и҆́стинѣ поꙋчи́тсѧ горта́нь мо́й, мє́рзки же предо мно́ю ѹ҆стны̀ лжи̑выѧ. Съ пра́вдою всѝ глаго́лы ѹ҆́стъ мои́хъ: ничто́же въ ни́хъ стро́потно, нижѐ развраще́нно. Всѧ̑ пра̑ва сꙋ́ть разꙋмѣва́ющымъ, и҆ прѡ́ста ѡ҆брѣта́ющымъ ра́зꙋмъ. Наꙋчꙋ́ бо ва́съ и҆́стинѣ, да бꙋ́детъ ѡ҆ гдⷭ҇ѣ наде́жда ва́ша, и҆ и҆спо́лнитесѧ дх҃а. 

Премꙋ́дрости соломѡ́новы чте́нiе.

[Главы̑ _i҃, а҃_i] Ѹ҆ста̀ првⷣнагѡ ка́плютъ премꙋ́дрость: ѹ҆стнѣ́ же мꙋже́й мꙋ́дрыхъ вѣ́дѧтъ бл҃года́ть. Ѹ҆ста̀ мꙋ́дрыхъ поꙋча́тсѧ премꙋ́дрости, пра́вда же и҆збавлѧ́етъ и҆̀хъ ѿ сме́рти. Сконча́вшꙋсѧ мꙋ́жꙋ пра́веднꙋ, не поги́бнетъ наде́жда. Сы́нъ бо пра́веденъ ражда́етсѧ въ живо́тъ, и҆ во бл҃ги́хъ свои́хъ пло́дъ пра́вды ѡ҆бꙿи́метъ. Свѣ́тъ првⷣнымъ всегда̀, и҆ ѿ гдⷭ҇а ѡ҆брѧ́щꙋтъ бл҃года́ть и҆ сла́вꙋ. Ѧ҆зы́къ мꙋ́дрыхъ дѡ́браѧ свѣ́сть, и҆ въ се́рдцѣ и҆́хъ почíетъ мꙋ́дрость. Лю́битъ гдⷭ҇ь преподѡ́бнаѧ сердца̀, прiѧ́тни же є҆мꙋ̀ всѝ непоро́чнiи въ пꙋтѝ. Мꙋ́дрость гдⷭ҇нѧ просвѣща́етъ лицѐ разꙋ́мнагѡ: постига́етъ бо жела́ющыѧ ю҆̀, пре́жде да́же разꙋмѣ́ти ю҆̀, и҆ ѹ҆до́бь ѹ҆́зритсѧ ѿ лю́бѧщихъ ю҆̀. Ѹ҆́треневавый къ не́й, не ѹ҆трꙋди́тсѧ: и҆ бдѧ́й є҆ѧ̀ ра́ди, вско́рѣ безꙿ печа́ли бꙋ́детъ. Ꙗ҆́кѡ досто́йныхъ є҆ѧ̀ сама̀ ѡ҆бхо́дитъ и҆́щꙋщи, и҆ во стезѧ́хъ є҆ѧ̀ ꙗ҆влѧ́етсѧ и҆̀мъ бл҃гопрiе́мнѣ. Мꙋ́дрости никогда́же ѡ҆долѣ́етъ sло́ба. Си́хъ ра́ди и҆ рачи́тель бы́хъ добро́ты є҆ѧ̀: и҆ возлюби́хъ ю҆̀, и҆ поиска́хъ ѿ ю҆́ности моеѧ̀: и҆ взыска́хъ невѣ́стꙋ привестѝ себѣ̀, ꙗ҆́кѡ всѣ́хъ влⷣка возлюбѝ ю҆̀. Таи́бница бо є҆́сть бж҃iѧ хи́трости и҆ ѡ҆брѣта́тельница дѣ́лъ є҆гѡ̀. Трꙋды̀ є҆ѧ̀ сꙋ́ть добродѣ́тєли: цѣломꙋ́дрiю же и҆ ра́зꙋмꙋ та̀ ѹ҆чи́тъ, пра́вдѣ и҆ мꙋ́жествꙋ, и҆́хже потре́бнѣе ничто́же є҆́сть въ житiѝ человѣ́кѡмъ. А҆́ще же и҆ мно́гагѡ и҆скꙋ́сства жела́етъ кто̀, вѣ́сть дрє́внѧѧ и҆ бы́ти хотѧ̑щаѧ разсмо́тритъ: свѣ́сть и҆зви̑тiѧ слове́съ и҆ разрѣшє́нiѧ гада́нiй: зна́мєнiѧ и҆  чꙋдеса̀ проразꙋмѣ́етъ, и҆ сбытiѧ̑ време́нъ и҆ лѣ́тъ: и҆ всѣ̑мъ совѣ́тникъ є҆́сть бл҃гъ, ꙗ҆́кѡ безсме́ртiе є҆́сть въ не́й, и҆ бл҃госла́вiе во ѻ҆бще́нiи слове́съ є҆ѧ̀. Сегѡ̀ ра́ди бесѣ́довахъ ко гдⷭ҇ꙋ, и҆ помоли́хсѧ є҆мꙋ̀, и҆ рѣ́хъ ѿ всегѡ̀ се́рдца моегѡ̀: бж҃е ѻ҆тцє́въ и҆ гдⷭ҇и млⷭ҇ти, сотвори́вый всѧ̑ сло́вомъ твои́мъ и҆ мꙋ́дростiю твое́ю ѹ҆стро́ивый человѣ́ка, да владѣ́етъ бы́вшими ѿ тебє̀ тварьмѝ и҆ да ѹ҆правлѧ́етъ мíръ въ преподо́бiи и҆ пра́вдѣ: да́ждь мѝ твои́хъ прⷭ҇то́лѡвъ присѣдѧ́щꙋю премꙋ́дрость: и҆ не ѿлꙋчѝ менѐ ѿ ѻ҆́трѡкъ твои́хъ, ꙗ҆́кѡ а҆́зъ ра́бъ тво́й и҆ сы́нъ рабы́ни твоеѧ̀. Послѝ ю҆̀ съ нб҃съ ѿ ст҃а́гѡ жили́ща твоегѡ̀ и҆ ѿ прⷭ҇то́ла сла́вы твоеѧ̀, да сꙋ́щи со мно́ю наꙋчи́тъ мѧ̀, что̀ бл҃гоꙋго́дно є҆́сть предꙿ тобо́ю: и҆ наста́витъ мѧ̀ въ ра́зꙋмъ, и҆ сохрани́тъ мѧ̀ во сла́вѣ свое́й. Помышлє́нiѧ бо сме́ртныхъ всѧ̑ боѧзли̑ва, и҆ погрѣши́тєльна ѹ҆мышлє́нiѧ и҆́хъ.

Премꙋ́дрости соломѡ́новы чте́нiе.

[Главы̑ д҃, s҃, з҃, в҃] Похвалѧ́емꙋ првⷣникꙋ, возвеселѧ́тсѧ лю́дiе: безсме́ртiе бо є҆́сть па́мѧть є҆гѡ̀, ꙗ҆́кѡ ѿ гдⷭ҇а познава́етсѧ и҆ ѿ человѣ̑къ: и҆ ѹ҆го́дна гдⷭ҇еви дꙋша̀ є҆гѡ̀. Возлюби́те ѹ҆̀бо, ѽ мꙋ́жiе, мꙋ́дрость, и҆ поживетѐ: восхощи́те є҆ѧ̀, и҆ нака́зани бꙋ́дете: нача́ло бо є҆ѧ̀ любы̀ и҆ соблюде́нiе зако́на. Почти́те премꙋ́дрость, да во вѣ́ки ца́рствꙋете. Возвѣщꙋ̀ ва́мъ и҆ не скры́ю ѿ ва́съ та̑инъ бж҃iихъ: ꙗ҆́кѡ то́й мꙋ́дрости наста́вникъ є҆́сть, и҆ мꙋ́дрыхъ и҆спра́витель, и҆ всѧ́комꙋ смы́слꙋ и҆ дѣ́лꙋ хитре́цъ. И҆ всѣ̑мъ смы́слѡмъ наꙋчи́тъ мꙋ́дрость:  є҆́сть бо въ не́й дх҃ъ разꙋ́менъ и҆ ст҃ъ, и҆ сiѧ́нiе свѣ́та присносꙋ́щнагѡ, и҆ ѻ҆́бразъ бл҃гости бж҃iѧ. Та̀ дрꙋ́ги бж҃iѧ и҆ прⷪ҇ро́ки ѹ҆строѧ́етъ: бл҃голѣ́пнѣйши же є҆́сть со́лнца и҆ па́че всѧ́кагѡ сотворе́нiѧ sвѣ́здъ: свѣ́тꙋ сосꙋжда́ема, ѡ҆брѣта́етсѧ пе́рвѣйши. Та̀ ѹ҆гожда́ющыѧ є҆́й ѿ болѣ́зней и҆зба́ви, и҆ наста́ви на стєзѝ пра̑выѧ: дадѐ и҆̀мъ ра́зꙋмъ и҆мѣ́ти ст҃ъ, и҆ сохранѝ ѧ҆̀ ѿ ловѧ́щихъ, и҆ по́двигъ крѣ́покъ подадѐ и҆̀мъ, да разꙋмѣ́ютъ всѝ, ꙗ҆́кѡ си́льнѣе всегѡ̀ є҆́сть бл҃гоче́стiе: и҆ никогда́же премо́жетъ sло́ба мꙋ́дрости, нижѐ пре́йдетъ sлы̑ѧ ѡ҆блича́ѧ сꙋ́дъ. Реко́ша же въ себѣ̀, помы́сливше непра́веднѡ: наси́льствꙋемъ првⷣномꙋ, и҆ не пощади́мъ преподо́бства є҆гѡ̀, ни ѹ҆срами́мсѧ сѣди́нъ ста́рости многолѣ́тны, бꙋ́детъ бо на́мъ крѣ́пость зако́нъ: и҆ ѹ҆лови́мъ првⷣнаго, ꙗ҆́кѡ неꙋго́денъ на́мъ є҆́сть, и҆ проти́витсѧ дѣлѡ́мъ на́шымъ, и҆ поно́ситъ на́мъ ѿпаде́нiе зако́на, и҆ ѡ҆блича́етъ на́мъ согрѣшє́нiѧ наказа́нiѧ на́шегѡ: возвѣща́етъ на́мъ ра́зꙋмъ и҆мѣ́ти бж҃iй, и҆ ѻ҆́трока гдⷭ҇нѧ себѐ и҆менꙋ́етъ. Бы́сть на́мъ на ѡ҆бличе́нiе помышле́нiй на́шихъ, и҆ тѧ́жекъ на́мъ є҆́сть, и҆ ви́димь, ꙗ҆́кѡ неподо́бно и҆ны̑мъ житiѐ є҆гѡ̀, и҆ и҆змѣнє́ны стєзѝ є҆гѡ̀. Въ порꙋга́нiе вмѣни́хомсѧ є҆мꙋ̀: и҆ ѹ҆далѧ́етсѧ ѿ пꙋте́й на́шихъ, ꙗ҆́кѡ ѿ нечисто́тъ, и҆ бл҃жи́тъ послѣ̑днѧѧ првⷣныхъ. Ѹ҆ви́димъ ѹ҆̀бо, а҆́ще словеса̀ є҆гѡ̀ и҆́стинна сꙋ́ть: и҆скꙋ́симъ, ꙗ҆̀же сбыва́ютсѧ є҆мꙋ̀ Рꙋга́нiемъ и҆ мꙋ́кою и҆стѧ́жемъ є҆го̀, да разꙋмѣ́емъ кро́тость є҆гѡ̀, и҆ и҆скꙋ́симъ безsло́бство є҆гѡ̀: сме́ртiю безѡбра́зною  ѡ҆сꙋ́димъ є҆го̀: бꙋ́детъ бо посѣще́нiе ѿ слове́съ є҆гѡ̀. Сiѧ̀ помы́слиша, и҆ прельсти́шасѧ: ѡ҆слѣпи́ бо ѧ҆̀ sло́ба и҆́хъ, и҆ не разꙋмѣ́ша та̑инъ бж҃iихъ, и҆ не разсꙋди́ша, ꙗ҆́кѡ ты̀ є҆сѝ бг҃ъ є҆ди́нъ, живота̀ и҆мѣ́ѧй и҆ сме́рти вла́сть, и҆ сп҃са́ѧй во вре́мѧ ско́рби, и҆ и҆збавлѧ́ѧй ѿ всѧ́кагѡ sла̀: ще́дръ и҆ млⷭ҇тивъ, и҆ даѧ̀ прпⷣбнымъ свои̑мъ бл҃года́ть, и҆ свое́ю мы́шцею гѡ́рдымъ противлѧ́ѧсѧ.

На лiтíи стiхи́ра хра́ма: и҆ ст҃а́гѡ, гла́съ а҃:

Подоба́ше непоро́чнѡ соблюде́нномꙋ ст҃и́телѧ дѣ́вственномꙋ тѣ́лꙋ и҆ нетлѣ́нiемъ вѣ́чнымъ просла́витисѧ: сiе́ бо, добродѣ́тельми прпⷣбнагѡ ѡ҆чища́емо, є҆щѐ жи́вꙋ є҆мꙋ̀ сꙋ́щꙋ, хра́мъ ст҃а́гѡ дх҃а быва́етъ, и҆ по преставле́нiи є҆гѡ̀ и҆сто́чникъ чꙋде́сныхъ дарова́нiй ꙗ҆влѧ́етсѧ, и҆́мже со ѹ҆миле́нiемъ дивѧ́щесѧ, ко ѹ҆го́дникꙋ вознесе́мъ мл҃твꙋ ѡ҆ сп҃се́нiи дꙋ́шъ на́шихъ.

Сла́ва, гла́съ s҃:

Ди́вный во ст҃ы́хъ гдⷭ҇ь въ житiѝ ст҃и́телѧ i҆ѡаса́фа просла́висѧ, и҆ по преставле́нiи є҆гѡ̀ нетлѣ́нными моща́ми чꙋдодѣ́йствꙋетъ, и҆ безчи́слєнныѧ лю́ди вѣ́ровати и҆ ѹ҆пова́ти на по́мощь нбⷭ҇нꙋю наꙋча́етъ. потщи́мсѧ ѹ҆̀бо, ѽ бра́тiе, є҆́же є҆ди́но на потре́бꙋ и҆ска́ти, и҆ дꙋ́шы на́шѧ покаѧ́нiемъ ѡ҆чища́ти, ст҃и́телѧ въ по́мощь призыва́юще, и҆ въ трⷪ҇цѣ воспѣва́емаго бг҃а прославлѧ́ти во вѣ́ки.

И҆ ны́нѣ, бг҃оро́диченъ:

Творе́цъ и҆ и҆зба́витель мо́й, пречⷭ҇таѧ, хрⷭ҇то́съ гдⷭ҇ь, и҆зꙿ твои́хъ ложе́снъ проше́дъ, въ мѧ̀ ѡ҆болкíйсѧ,  пе́рвыѧ клѧ́твы а҆да́ма свободѝ. тѣ́мже тѝ, всечⷭ҇таѧ, ꙗ҆́кѡ бж҃iи мт҃ри же и҆ дв҃ѣ вои́стинꙋ, вопiе́мъ немо́лчнѡ: ра́дꙋйсѧ, а҆́гг҃льски, ра́дꙋйсѧ, влⷣчце, предста́тельство и҆ покро́ве, и҆ сп҃се́нiе дꙋ́шъ на́шихъ.

На стiхо́внѣ стiхи̑ры, гла́съ з҃:

Ѹ҆краси́тесѧ, черто́зи нбⷭ҇нiи, ѿве́рзитесѧ, двє́ри до́мꙋ бж҃iѧ: се́ бо ѿ землѝ вознесе́сѧ пра́веднаѧ дꙋша̀ ст҃и́телѧ и҆ со а҆́гг҃лы водворѧ́етсѧ, и҆̀мже житiе́мъ свои́мъ поревнова̀. тогѡ̀ мл҃твами, хрⷭ҇тѐ бж҃е, пощадѝ и҆ сп҃сѝ дꙋ́шы на́шѧ.

Првⷣныхъ дꙋ́шы въ рꙋцѣ̀ бж҃iей, и҆ не ко́снетсѧ и҆́хъ мꙋ́ка: но и҆ ме́ртвенное тѣ́ло првⷣнагѡ i҆ѡаса́фа тлѣ́нiю неприча́стно пребыва́етъ и҆ растлѣ́ннымъ грѣхмѝ дꙋша́мъ и҆сто́чникъ бл҃года́ти ꙗ҆влѧ́етсѧ, є҆ще́ же и҆ болѧ́щымъ здра́вiе да́рꙋетъ, є҆гда̀ мл҃твъ ѹ҆го́дника бж҃iѧ воспро́сѧтъ и҆ къ моща́мъ є҆гѡ̀ съ вѣ́рою притека́ютъ.

Поревнꙋ́имъ ѡ҆ бл҃гоче́стiи, бра́тiе, зри́мъ бо сiѐ вѣ́чною сла́вою вѣнча́емо: возненави́димъ горды́ню и҆ сребролю́бiе, ꙗ҆́кѡ та̑ѧ ѿри́нꙋвъ ст҃и́тель хрⷭ҇то́въ, на нб҃сѝ и҆ на землѝ вѣ́чнꙋю сла́вꙋ прiѧ́тъ и҆ сокро́вище ѡ҆брѣ́те неиждива́емое: тѣ́мже и҆ ѡ҆ грѣ́шныхъ лю́дехъ моли́тисѧ дерзнове́нiе и҆ и҆сцѣле́нiй бл҃года́ть ѿ бг҃а стѧжа̀, да и҆ беззакѡ́нныѧ пꙋтє́мъ бж҃iимъ наꙋчи́тъ, и҆ нечести̑выѧ ко гдⷭ҇ꙋ ѡ҆брати́тъ.

Сла́ва, и҆ ны́нѣ, бг҃оро́диченъ:

Подꙿ кро́въ тво́й, влⷣчце, всѝ земноро́днiи прибѣга́юще, вопiе́мъ тѝ: бцⷣе, ѹ҆пова́нiе на́ше, и҆зба́ви ны̀ ѿ безмѣ́рныхъ прегрѣше́нiй, и҆ сп҃сѝ дꙋ́шы на́шѧ. 

На ѹ҆́трени.

На Бг҃ъ гдⷭ҇ь, тропа́рь, два́жды.

Сла́ва, и҆ ны́нѣ, бг҃оро́диченъ: Тѧ̀, хода́тайствовавшꙋю:

По а҃-мъ стiхосло́вiи сѣда́ленъ, гла́съ д҃:

Да возвели́читсѧ i҆ѡаса́фъ, ст҃и́тель хрⷭ҇то́въ, да наслѣ́дитъ ѹ҆гото́ванное є҆мꙋ̀ вѣ́чное црⷭ҇тво: то́й бо хрⷭ҇тꙋ̀ вѣ́рнѡ слꙋжа́ше, ѡ҆ ме́ньшей бра́тiи є҆гѡ̀ при́снѡ пекíйсѧ, и҆ ка́ющыѧсѧ въ любо́вь свою̀ прiима́ше, и҆ ны́нѣ мо́литсѧ ѡ҆ дꙋша́хъ на́шихъ. Два́жды.

Сла́ва, и҆ ны́нѣ, бг҃оро́диченъ:

Те́плое застꙋпле́нiе сꙋ́щымъ въ бѣда́хъ, и҆ помо́щницꙋ на́шꙋ, и҆ къ бг҃ꙋ примире́нiе, є҆́юже ѿ тлѝ и҆зба́вихомсѧ, бцⷣꙋ вѣ́рнiи ѹ҆бл҃жа́емъ.

По в҃-мъ стiхосло́вiи сѣда́ленъ, гла́съ и҃:

Въ житiѝ твое́мъ, ѹ҆го́дниче хрⷭ҇то́въ, посто́мъ и҆ трꙋды̀ тѣ́ло твоѐ и҆знꙋри́лъ є҆сѝ: сегѡ̀ ра́ди по сме́рти твое́й нетлѣ́нiемъ процвѣтѐ и҆ и҆сто́чникъ и҆сцѣле́нiй вѣ̑рнымъ быва́етъ. молѝ прилѣ́жнѡ хрⷭ҇та̀ бг҃а сп҃сти́сѧ дꙋша́мъ на́шымъ. Два́жды.

Сла́ва, и҆ ны́нѣ, бг҃оро́диченъ:

Ꙗ҆́кѡ всенепоро́чнаѧ невѣ́ста творца̀, ꙗ҆́кѡ неискꙋсомꙋ́жнаѧ мт҃и и҆зба́вителѧ, ꙗ҆́кѡ вмѣсти́лище вы́шнѧгѡ сꙋ́щи, всепѣ́таѧ, беззако́нiй мѧ̀ сꙋ́ща скве́рное жили́ще и҆ въ ра́зꙋмѣ бы́вша бѣсѡ́мъ и҆гра́лище, потщи́сѧ и҆ ѿ си́хъ sлодѣ́йствiѧ мѧ̀ и҆зба́вити, свѣ́тлое жили́ще добродѣ́телiю содѣ́лавши: свѣтопрiе́мнице нетлѣ́ннаѧ, ѿженѝ ѡ҆́блакъ страсте́й, и҆ сподо́би го́рнiѧ свѣ́тлости и҆ неле́стнагѡ ѡ҆сiѧ́нiѧ свѣ́та невече́рнѧгѡ твоегѡ̀. 

На полѷеле́и велича́нiе:

Велича́емъ тѧ̀, ст҃и́телю ѻ҆́тче i҆ѡаса́фе, и҆ чти́мъ ст҃ꙋ́ю па́мѧть твою̀: ты́ бо мо́лиши за на́съ хрⷭ҇та̀ бг҃а на́шего.

Ѱало́мъ и҆збра́нный: Ѹ҆слы́шите сiѧ̑, всѝ ꙗ҆зы́цы:

По полѷеле́и сѣда́ленъ, гла́съ в҃:

Прiиди́те, всѝ вѣ́рнiи, ѡ҆бстоѧ́ще многоцѣлє́бныѧ мо́щи ст҃и́телѧ, и҆злiе́мъ сердца̀ на̑ша въ мл҃твѣ, да пребꙋ́детъ съ на́ми дꙋ́хомъ свои́мъ, и҆ на бл҃га̑ѧ дѣѧ̑нiѧ да наста́витъ на́съ, и҆ да наꙋчи́тъ и҆скꙋшє́нiѧ пло́ти побѣжда́ти и҆ є҆ди́номꙋ бг҃ꙋ ѹ҆гожда́ти.

Сла́ва, и҆ ны́нѣ, бг҃оро́диченъ:

Бж҃е́ственнагѡ є҆стества̀ не ѿлꙋ́чьсѧ, пло́ть бы́сть во чре́вѣ твое́мъ: но бг҃ъ и҆ вочл҃вѣ́чьсѧ пребы́сть, и҆́же по ржⷭ҇твѣ̀ мт҃рь тѧ̀ дв҃ꙋ, ꙗ҆́коже пре́жде ржⷭ҇тва̀, сохранѝ всенепоро́чнꙋ, є҆ди́нъ гдⷭ҇ь. того̀ прилѣ́жнѡ молѝ, дарова́ти на́мъ ве́лiю млⷭ҇ть.

Степє́нна, а҃-й а҆нтiфѡ́нъ д҃-гѡ гла́са.

Прокíменъ, гла́съ а҃: Ѹ҆ста̀ моѧ̑ возглаго́лютъ премꙋ́дрость, и҆ поꙋче́нiе се́рдца моегѡ̀ ра́зꙋмъ.

Стíхъ: Ѹ҆слы́шите сiѧ̑, всѝ ꙗ҆зы́цы, внꙋши́те, всѝ живꙋ́щiи по вселе́ннѣй.

Всѧ́кое дыха́нiе:

Е҆ѵⷢ҇лiе ѿ i҆ѡа́нна, зача́ло л҃s.

По є҆ѵⷢ҇лiи стiхи́ра, гла́съ s҃.

Непреста́нною мл҃твою, ѹ҆чи́тельнымъ сло́вомъ, вели́кимъ милосе́рдiемъ и҆ добродѣ́тельнымъ житiе́мъ ѻ҆́бразъ вѣ̑рнымъ бы́лъ є҆сѝ, бг҃омꙋ́дре i҆ѡаса́фе, всѣ́хъ ко хрⷭ҇тꙋ̀ приводѧ̀ и҆ на пꙋ́ть сп҃се́нiѧ наставлѧ́ѧ: твоегѡ̀ пастыренача́льства не лишѝ и҆ на́съ, вели́кiй ст҃и́телю бж҃iй, почита́ющихъ па́мѧть твою̀ вѣ́рнѡ.

Канѡ́нъ бцⷣы, на s҃, и҆ ст҃а́гѡ, на и҃.

Катава́сiа д҃-гѡ септе́мврiа: Крⷭ҇тъ начерта́въ мѡѷсе́й: _i҃-гѡ деке́мврiа: Сп҃сѐ лю́ди чꙋдодѣ́йствꙋѧй влⷣка: и҆лѝ: Хрⷭ҇то́съ ражда́етсѧ:

Канѡ́нъ ст҃и́телю i҆ѡаса́фꙋ, и҆мѣ́ѧй краегране́сiе сицево̀:

I҆ѡаса́фе свѧти́телю, моли́сѧ ѡ҆ царѣ̀ и҆ лю́дехъ.

Гла́съ д҃.

Пѣ́снь а҃.

I҆рмо́съ: Трiста́ты крѣ̑пкiѧ, рожде́йсѧ ѿ дв҃ы, безстра́стiѧ во глꙋбинѣ̀, дꙋшѝ трича́стное потопѝ, молю́сѧ, да тебѣ̀, ꙗ҆́кѡ въ тѷмпа́нѣ, во ѹ҆мерщвле́нiи тѣлесѐ побѣ́дное воспою̀ пѣ́нiе.

Припѣ́въ: Ст҃и́телю ѻ҆́тче i҆ѡаса́фе, молѝ бг҃а ѡ҆ на́съ.

I҆ѡаса́фа ст҃и́телѧ воспѣва́юще по́двиги, ѡ҆чи́стимъ по́мыслы ѹ҆ма̀ на́шегѡ, бра́тiе, того̀ подвиза́юще на мл҃твꙋ ѡ҆ проще́нiи грѣ̑хъ на́шихъ и҆ бл҃года́тнагѡ ѹ҆миле́нiѧ дарова́нiи.

Ѡ҆ твое́мъ бл҃гоче́стiи и҆змла́да потща́вшесѧ роди́телiе твоѝ, ѹ҆го́дниче хрⷭ҇то́въ, досто́йнꙋю мздꙋ̀ трꙋдѡ́въ свои́хъ въ тебѣ̀ стѧжа́ша, ꙗ҆́кѡ ѿ младе́нчества твоегѡ̀ бл҃гочести́вымъ нра́вомъ ра́дость тѣ̑мъ бы́лъ є҆сѝ.

А҆́ннѣ пра́веднѣй ѹ҆подо́бисѧ ѻ҆те́цъ тво́й, ст҃и́телю: та́ бо дще́рь свою̀ во ст҃о́е ст҃ы́хъ вводи́мꙋ ви́дѣ, се́й  же тѧ̀ ѿ тоѧ́жде прест҃ы́ѧ бцⷣы а҆рхiере́йскою сла́вою вѣнча́нна въ видѣ́нiи чꙋ́днѣмъ позна́ти сподо́бисѧ.

Себє̀ сама́гѡ пла́чꙋ ѡ҆каѧ́нный а҆́зъ, ѿ ю҆́ности страсте́мъ порабо́тивсѧ: поми́лꙋй мѧ̀ предста́тельствомъ твои́мъ, ст҃и́телю, ѿ ю҆́ности стра̑сти поработи́вый и҆ є҆ди́номꙋ бг҃ꙋ до сме́рти послꙋжи́вый.

Бг҃оро́диченъ:

Го́рꙋ ст҃ꙋ́ю, превы́шнее носи́ло, мт҃рь бж҃iю и҆ дв҃ꙋ и҆́стиннꙋю по ржⷭ҇твѣ̀ воспои́мъ.

Пѣ́снь г҃.

I҆рмо́съ: Съ высоты̀ снизше́лъ є҆сѝ во́лею на зе́млю, превы́ше всѧ́кагѡ нача́ла, и҆ смире́нное возне́слъ є҆сѝ и҆зꙿ а҆́да преиспо́днѧгѡ є҆стество̀ человѣ́ческое: нѣ́сть бо ст҃ъ па́че тебє̀, чл҃вѣколю́бче.

А҆́ще и҆ ча́до послꙋ́шное роди́телємъ твои̑мъ бы́лъ є҆сѝ, i҆ѡаса́фе, но, гдⷭ҇а па́че си́хъ возлюби́въ, и҆зꙿ ѻ҆те́ческагѡ до́ма сп҃се́нiѧ ра́ди ѹ҆дали́лсѧ є҆сѝ, и҆ наꙋче́нiе кни́жное воспрiи́мъ, во ѻ҆би́тель и҆́ноческꙋю себѐ заключи́лъ є҆сѝ.

Фарiсе́йскагѡ возноше́нiѧ чꙋ́ждь ꙗ҆ви́лсѧ є҆сѝ, ѻ҆́тче прпⷣбне: мона́шеское же смире́нiе ѿ ю҆́ности возлюби́въ, та́йными пѡ́двиги пло́ть смирѧ́лъ є҆сѝ, и҆ дꙋ́шꙋ твою̀ мл҃твою предꙿ ѻ҆ц҃е́мъ нбⷭ҇нымъ просвѣща́лъ є҆сѝ.

Е҆́же жи́ти мѝ хрⷭ҇то́съ, и҆ сме́рть прiѡбрѣ́тенiе, глаго́лалъ є҆сѝ въ себѣ̀, хрⷭ҇то́въ ѹ҆го́дниче, и҆ болѣ́знемъ пло́ть твою̀ сокрꙋша́ющымъ, трꙋды̀ ко трꙋдѡ́мъ гдⷭ҇а ра́ди прилага́лъ є҆сѝ.

Ст҃о́е послꙋша́нiе воспрiи́мъ и҆ сщ҃е́нства ѡ҆де́ждою ѹ҆кра́шенъ, i҆ѡаса́фъ ѹ҆го́дникъ хрⷭ҇то́въ ѹ҆чи́тель до́бръ  ѻ҆трокѡ́мъ быва́етъ, сло́вомъ и҆ житiе́мъ тѣ́хъ бл҃гоче́стiю наꙋча́ѧ и҆ во млады́хъ лѣ́тѣхъ ѹ҆́мъ зрѣ́лый ꙗ҆влѧ́ѧ.

Бг҃оро́диченъ:

Неискꙋсобра́чнаѧ бг҃а пло́тiю ро́ждшаѧ, стра́стными прилѡ́ги преклоне́на мѧ̀ ѹ҆твердѝ: нѣ́сть бо, чⷭ҇таѧ, ра́звѣ тебє̀ помо́щница.

Сѣда́ленъ, гла́съ s҃:

Ка́ѧ добродѣ́тель не ѡ҆брѣ́те въ дꙋшѝ твое́й ѡ҆бита́лища; ко́егѡ по́двига не бы́лъ є҆сѝ побо́рникъ; нищета́ бо дꙋхо́внаѧ и҆ ѡ҆ црⷭ҇твiи нбⷭ҇нѣмъ пла́чь, и҆ нра́ва кро́тость, и҆ пра́вды и҆ска́нiе, и҆ ко бли́жнимъ милосе́рдiе, и҆ се́рдца чистота̀ во твое́мъ непоро́чнѣмъ житiѝ просiѧ́ша. тѣ́хъ ѹ҆̀бо дарова́нiй ѻ҆́бщники ны̀ молѧ́щыѧсѧ сотворѝ, и҆ ѡ҆ дꙋша́хъ на́шихъ предста́тель бꙋ́ди, i҆ѡаса́фе и҆збра́нниче бж҃iй. Два́жды.

Сла́ва, и҆ ны́нѣ, бг҃оро́диченъ:

Бл҃гослове́ннꙋю нарекíй твою̀ мт҃рь, прише́лъ є҆сѝ на стрⷭ҇ть во́льнымъ хотѣ́нiемъ, возсiѧ́въ на крⷭ҇тѣ̀, взыска́ти хотѧ̀ а҆да́ма, глаго́лѧ а҆́гг҃лѡмъ: сра́дꙋйтесѧ мнѣ̀, ꙗ҆́кѡ ѡ҆брѣ́тесѧ поги́бшаѧ дра́хма. всѧ̀ мꙋ́дрѣ ѹ҆стро́ивый, бж҃е на́шъ, сла́ва тебѣ̀.

Пѣ́снь д҃.

I҆рмо́съ: Сѣдѧ́й въ сла́вѣ на прⷭ҇то́лѣ бж҃ества̀, во ѡ҆́блацѣ ле́гцѣ прiи́де i҆и҃съ пребж҃е́ственный, нетлѣ́нною дла́нiю, и҆ сп҃сѐ зовꙋ́щыѧ: сла́ва, хрⷭ҇тѐ, си́лѣ твое́й.

Вѣ́мъ и҆ а҆́зъ пꙋ́ть ко сп҃се́нiю ведꙋ́щiй, но лѣ́ности пло́ти моеѧ̀ не побѣжда́ю, ѹ҆вы̀ мнѣ̀. сегѡ̀ ра́ди тѧ̀,  ст҃и́телю, призыва́ю въ мл҃твꙋ, да жела́нiе сп҃се́нiѧ во мнѣ̀ ѹ҆тверди́ши.

Ꙗ҆́корь сп҃се́нiѧ и҆мѣ́ѧ наде́ждꙋ на гдⷭ҇а, слꙋже́нiе и҆гꙋ́менское прiѧ́лъ є҆сѝ, и҆ къ попече́нiємъ ѡ҆ строи́тельствѣ домо́внѣмъ понꙋжда́емь, дꙋ́шꙋ твою̀ ѹ҆строѧ́ти ко сп҃се́нiю не преста́лъ є҆сѝ: семꙋ̀ и҆ менѐ многосꙋ́етнаго наꙋча́й, ѻ҆́тче прпⷣбне.

Трꙋды̀ ко трꙋдѡ́мъ прилага́ѧ и҆ ѻ҆би́тель лꙋбе́нскꙋю ѿ разрꙋше́нiѧ воздвиза́ѧ, по земли́ же рѡссíйстѣй за ми́лостынею стра́нствꙋѧ, ст҃и́тель i҆ѡаса́фъ цари́цꙋ во бл҃гоче́стiи ѹ҆твержда́етъ и҆ всѧ̑ лю́ди сп҃се́нiю дꙋ́шъ наꙋча́етъ.

И҆мѣ́ѧ въ се́рдцѣ свое́мъ при́снꙋю къ ни́щымъ любо́вь, i҆ѡаса́фъ хрⷭ҇то́въ ѹ҆го́дникъ ѻ҆те́ческое попече́нiе ѡ҆ монасты́рскихъ трꙋ́дницѣхъ ꙗ҆влѧ́етъ и҆ ѿ доста́тка своегѡ̀ щедрѡ́ты бли̑жнимъ свои̑мъ ѿверза́етъ.

Бг҃оро́диченъ:

Гпⷭ҇жѐ всепѣ́таѧ бг҃ороди́тельнице, моѧ̑ помышлє́нiѧ твои́ми мл҃твами ѡ҆чи́стивши, покажи́ мѧ бл҃гопло́дна, мт҃и всѣ́хъ бг҃а.

Пѣ́снь є҃.

I҆рмо́съ: Ны́нѣ воста́нꙋ, проро́чески речѐ бг҃ъ, ны́нѣ просла́влюсѧ, ны́нѣ вознесꙋ́сѧ, па́дшаго прiе́мъ ѿ дв҃ы и҆ къ свѣ́тꙋ ѹ҆́мномꙋ возносѧ́й моегѡ̀ бж҃ества̀.

Тебѐ, ст҃и́телю хрⷭ҇то́въ, молю̀ въ сокрꙋше́нiи се́рдца: ꙗ҆́коже въ житiѝ твое́мъ ка́ющыѧсѧ проща́лъ є҆сѝ, та́кѡ и҆ моегѡ̀ се́рдца сокрꙋше́нiе зрѧ̀, ѹ҆молѝ гдⷭ҇а грѣхѡ́мъ мои̑мъ проще́нiе дарова́ти. 

Е҆ле́нь на и҆сто́чники водны̑ѧ ѹ҆стремлѧ́етсѧ: ты́ же, ѹ҆го́дниче, ко сла́вѣ цр҃кве хрⷭ҇то́вы всѧ̑ дѣѧ̑нiѧ и҆ по́мыслы твоѧ̑ при́снѡ ѹ҆стремлѧ́лъ є҆сѝ, и҆ та́кѡ ѻ҆би́тєли ст҃и́телѧ а҆ѳана́сiа и҆ прпⷣбнагѡ се́ргiа є҆ли́кѡ строе́нiемъ цр҃ко́внымъ, толи́кѡ и҆ бл҃гоче́стiемъ бра́тiи ѹ҆краси́лъ є҆сѝ.

Лю́дiе, слы́шите и҆ чꙋди́тесѧ ѹ҆го́дника смиренномꙋ́дрiю: се́й бо ст҃а́го а҆ѳана́сiа въ видѣ́нiи зри́тъ и҆ томꙋ̀ вопроси́вшꙋ ѿвѣщава́етъ: хощꙋ̀, да менѐ ꙗ҆́коже грѣ́шника нака́жеши.

Ю҆́наго соломѡ́на, не бога́тства, но мꙋ́дрости ѿ ꙗ҆ви́вшагѡсѧ гдⷭ҇а просѧ́ща, похвалѧ́етъ вы́шнiй, и҆ вселе́ннаѧ при́снѡ прославлѧ́етъ: но тогѡ̀ мꙋдрѣ́йшiй i҆ѡаса́фъ показꙋ́етсѧ, наказа́нiѧ грѣхѡ́мъ свои̑мъ ѿ ꙗ҆́вльшагѡсѧ ст҃и́телѧ и҆спроша́ѧ.

Бг҃оро́диченъ:

Воплоти́сѧ бг҃ъ по ѵ҆поста́си, чⷭ҇таѧ, и҆зꙿ тебє̀ пло́ти соединѧ́емь, пребы́въ неизмѣ́ненъ, по бж҃е́ственномꙋ сꙋществꙋ̀ безпло́тенъ.

Пѣ́снь s҃:

I҆рмо́съ: Возопѝ, проѡбразꙋ́ѧ погребе́нiе тридне́вное, прⷪ҇ро́къ i҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀, i҆и҃се цр҃ю̀ си́лъ.

Мл҃твами прпⷣбнагѡ се́ргiа, твои́ми же трꙋды̑ во сла́вꙋ ст҃ы́хъ бж҃iихъ, па́че же се́рдца чистото́ю, ѿ гдⷭ҇а є҆щѐ на землѝ возвели́ченъ бы́лъ є҆сѝ, ѹ҆го́дниче, и҆ ст҃и́тельскимъ са́номъ во сп҃се́нiе па́ствы твоеѧ̀ ѡ҆блече́нъ бы́лъ є҆сѝ.

Ѻ҆́гненнꙋю ре́вность ѡ҆ и҆справле́нiи цр҃ко́внѣмъ ꙗ҆влѧ́лъ є҆сѝ въ бѣлогра́дстѣмъ предѣ́лѣ, i҆ѡаса́фе  ст҃и́телю: тѣ́мже и҆ дне́сь подава́й цр҃кви ми́ръ, вѣ̑рнымъ ѹ҆твержде́нiе.

Любвѐ сыно́внiѧ не ѿпа́лъ є҆сѝ, на высотѣ̀ ст҃и́тельства пребыва́ѧ, и҆ роди́телю твоемꙋ̀ земно́е поклоне́нiе возда́лъ є҆сѝ, хрⷭ҇тꙋ̀ посредѣ̀ ва́съ сꙋ́щꙋ: ѹ҆̀бо и҆ моѐ смирѝ прего́рдое се́рдце, и҆ мл҃твами твои́ми вразꙋми́ мѧ.

И҆́нокъ нестѧжа́теленъ на престо́лѣ а҆рхiере́йства пребы́лъ є҆сѝ, ст҃и́телю, по́двиги поста̀ и҆ мл҃твы ѹ҆множа́ѧ, до́брое ѡ҆ себѣ̀ и҆ ѡ҆ лю́дехъ возносѧ̀ моле́нiе, i҆ерє́и же и҆ всѧ̑ лю́ди за́повѣдемъ бж҃iимъ наꙋча́ѧ.

Бг҃оро́диченъ:

Всѧ́кагѡ сꙋщества̀ вы́шшее, сло́во бж҃iе воплоще́нно на́мъ родила̀ є҆сѝ: тѣ́мже бцⷣꙋ тѧ̀ ѹ҆стна́ми и҆ дꙋше́ю проповѣ́дꙋемъ.

Конда́къ, гла́съ и҃:

Многоразли́чныѧ по́двиги житiѧ̀ твоегѡ̀ кто̀ и҆сповѣ́сть; многоѡбра́зныѧ млⷭ҇ти бж҃iѧ тобо́ю ꙗ҆влє́нныѧ кто̀ и҆счи́слитъ; дерзнове́нiе же твоѐ ѹ҆ пречⷭ҇тыѧ бцⷣы и҆ всеще́драгѡ бг҃а до́брѣ вѣ́дꙋще, во ѹ҆миле́нiи серде́чнѣмъ зове́мъ тѝ: не лишѝ и҆ на́съ твоеѧ̀ по́мощи и҆ застꙋпле́нiѧ, ст҃и́телю хрⷭ҇то́въ и҆ чꙋдотво́рче i҆ѡаса́фе.

I҆́косъ:

Пречⷭ҇тою бг҃омт҃рiю ѿ ю҆́ности въ сосꙋ́дъ бл҃года́ти и҆збра́нный, бл҃гочести́вымъ житiе́мъ вои́стинꙋ до́брый па́стырь слове́сныхъ ѻ҆ве́цъ ꙗ҆ви́лсѧ є҆сѝ, ст҃и́телю:  тѣ́мже прiѧ́лъ є҆сѝ да́ръ и҆сцѣле́нiй ѿ возлюби́вшагѡ тѧ̀ хрⷭ҇та̀ бг҃а на́шегѡ. сегѡ̀ ра́ди зове́мъ тѝ: не лишѝ и҆ на́съ твоеѧ̀ по́мощи и҆ застꙋпле́нiѧ, ст҃и́телю хрⷭ҇то́въ и҆ чꙋдотво́рче i҆ѡаса́фе.

Пѣ́снь з҃.

I҆рмо́съ: Ю҆́нѡши трѝ въ вавѷлѡ́нѣ, велѣ́нiе мꙋчи́телево на бꙋ́йство прело́жше, посредѣ̀ пла́мене вопiѧ́хꙋ: бл҃гослове́нъ є҆сѝ, гдⷭ҇и бж҃е ѻ҆тє́цъ на́шихъ.

Ст҃и́телю i҆ѡаса́фꙋ диви́мсѧ, ѽ лю́дiе, вѣ́дꙋще сего̀, а҆́ки нiкола́а чꙋдотво́рца, бѣ́дныхъ хи̑жины та́йнѡ посѣща́юща, и҆лѝ тѣ̑мъ дрова̀ свои́ма рꙋка́ма ѹ҆готовлѧ́юща, и҆ бiє́нiѧ ѿ привра́тника прiе́млюща.

Ꙗ҆́звы грѣхѡ́вныѧ на дꙋша́хъ человѣ́ческихъ прови́дѣлъ є҆сѝ, ст҃и́телю, и҆ та̑йнаѧ прегрѣшє́нiѧ и҆́хъ съ любо́вiю и҆ долготерпѣ́нiемъ ѡ҆блича́лъ є҆сѝ: тѣ́мже и҆ на́съ мл҃твою твое́ю къ покаѧ́нiю и҆ и҆справле́нiю житiѧ̀ приведѝ, и҆ дꙋ́шы на́шѧ предста́тельствомъ твои́мъ поми́лꙋй.

Ѻ҆́номꙋ власти́телю ѹ҆подо́бихсѧ а҆́зъ ѡ҆каѧ́нный, и҆́же, са́мъ беззако́ненъ бы́въ, ко ѹ҆́зникѡмъ sѣлѡ̀ же́стокъ ꙗ҆влѧ́шесѧ: но ꙗ҆́коже того̀ наꙋче́нiемъ твои́мъ и҆спра́вилъ є҆сѝ, ѻ҆́тче i҆ѡаса́фе, ст҃и́телю хрⷭ҇то́въ, та́кѡ и҆ менѐ наꙋчѝ ко бли̑жнимъ ми́лостива, къ себѣ́ же же́стока бы́ти.

Цр҃ѧ̀ нбⷭ҇нагѡ до́брый во́ине и҆ ста́да хрⷭ҇то́ва вѣ́рный па́стырю, мл҃твꙋ сотворѝ ѡ҆ лю́дехъ твои́хъ, да ти́хое житiѐ на землѝ пожи́вше, жи́зни вѣ́чныѧ на нб҃сѣ́хъ сподо́бимсѧ. 

Бг҃оро́диченъ:

Превѣ́чнѡ ѿ ѻ҆ц҃а̀ возсiѧ́вша бг҃а сло́ва во ѹ҆тро́бѣ пло́тiю заче́ншꙋю всѝ ѹ҆бл҃жа́емъ, ꙗ҆́кѡ мт҃рь всѣ́хъ бг҃а.

Пѣ́снь и҃.

I҆рмо́съ: И҆зба́вителю всѣ́хъ всеси́льне, посредѣ̀ пла́мене бл҃гоче́ствовавшыѧ снизше́дъ ѡ҆роси́лъ є҆сѝ, и҆ наꙋчи́лъ є҆сѝ пѣ́ти: всѧ̑ дѣла̀, бл҃гослови́те, по́йте гдⷭ҇а.

А҆ѳана́сiю ѻ҆́номꙋ тобо́ю возлю́бленномꙋ подража́тель бы́въ, ст҃и́телю, потща́лсѧ є҆сѝ земно́е житiѐ во стра́нничестѣмъ по́двизѣ сконча́ти, и҆ кончи́нꙋ свою̀ прозрѣ́въ, пꙋтѝ дале́комꙋ небоѧ́зненнѡ вда́лсѧ є҆сѝ.

Ре́клъ є҆сѝ лю́демъ, ѿ па́ствы твоеѧ̀ ѿходѧ̀: не и҆́мате менѐ жи́ва ѹ҆зрѣ́ти. тѣ́мже въ зало́гъ ѻ҆бще́нiѧ та́мѡ гробни́цꙋ тебѣ̀ ѹ҆стро́ити повелѣ́лъ є҆сѝ. и҆ на́съ ѹ҆̀бо наꙋчѝ ча́съ сме́ртный па́мѧтовати и҆ ѡ҆ дꙋшѝ свое́й попече́нiе непреста́ннѡ храни́ти.

Е҆ли́ка твоѧ̀ ѡ҆ мона́шестѣмъ житiѝ бѧ́ше ре́вность, толи́ка и҆ ко твои̑мъ при̑снымъ любы̀: занѐ не по пло́ти то́чiю своѝ тебѣ̀ бы́ша, но и҆ дꙋ́хомъ є҆ди́но въ бз҃ѣ съ тобо́ю ꙗ҆ви́шасѧ. тогѡ̀ ра́ди восхотѣ́лъ є҆сѝ роди́тєли твоѧ̑ пре́жде кончи́ны твоеѧ̀ посѣти́ти и҆ бл҃гослове́нiе бж҃iе тѣ̑мъ препода́ти.

И҆гꙋ́менъ, близꙿ мѣ́ста твоеѧ̀ пра́ведныѧ кончи́ны подвиза́выйсѧ, ѡ҆ часѣ̀ преставле́нiѧ твоегѡ̀ видѣ́нiемъ и҆звѣствꙋ́етсѧ, и҆ свидѣ́тель вѣ́ренъ ѡ҆ твое́мъ ѿ бг҃а прославле́нiи а҆́бiе быва́етъ. и҆ на мнѣ̀ ѹ҆̀бо твоеѧ̀  мл҃твы си́лꙋ покажѝ, хрⷭ҇то́въ ѹ҆го́дниче, и҆ то́ю ѿ мꙋчи́тельства страсте́й свободи́ мѧ.

Бг҃оро́диченъ:

Всест҃а́ѧ дв҃о, бг҃а сло́ва ро́ждшаѧ пло́тiю, дꙋшѝ моеѧ̀ мра́къ твои́ми мл҃твами ѿгна́вши, просвѣтѝ взыва́юща: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Пѣ́снь ѳ҃.

I҆рмо́съ: Ржⷭ҇тво̀ твоѐ нетлѣ́нно ꙗ҆ви́сѧ: бг҃ъ и҆зꙿ бокꙋ̀ твоє́ю про́йде, ꙗ҆́кѡ плотоно́сецъ ꙗ҆ви́сѧ на землѝ, и҆ съ человѣ̑ки поживѐ. тѧ̀, бцⷣе, тѣ́мъ всѝ велича́емъ.

Любы̀ николи́же ѿпа́даетъ, глаго́летъ бж҃е́ственный дх҃ъ. и҆́стина сiѧ̀ въ чꙋдесѣ́хъ любвѐ твоеѧ̀ и҆звѣсти́сѧ, ст҃и́телю хрⷭ҇то́въ, ꙗ҆́кѡ болѧ́щымъ и҆сцѣле́нiе и҆ скорбѧ́щымъ ѹ҆тѣше́нiе ѿ твои́хъ нетлѣ́нныхъ и҆сточа́еши моще́й.

Ю҆́жскiй рѡссíйскiѧ землѝ предѣ́лъ бл҃годаре́нiй ѡ҆ чꙋдесѣ́хъ твои́хъ и҆спо́лнисѧ и҆здре́вле: ны́нѣ же и҆ ѿ да́льнихъ стра́нъ сѣ́верныхъ притека́ющыѧ зри́мъ и҆ и҆сцѣлє́нныѧ страда́льцы, ѡ҆ твое́мъ застꙋпле́нiи ра́дꙋющыѧсѧ.

Дѣ́ти стра́ждꙋщыѧ па́че и҆ны́хъ возлюби́лъ є҆сѝ, ст҃и́телю хрⷭ҇то́въ, тѣ̑мъ и҆сцѣлє́нiѧ и҆ бл҃года́тнꙋю по́мощь ѹ҆множа́ѧ и҆ роди́тєли и҆́хъ ѿ ско́рби къ ра́дости премѣнѧ́ѧ.

Е҆лiссе́а прⷪ҇ро́ка косте́й прикоснове́нiемъ воста̀ ѹ҆ме́рый: твои́хъ же моще́й цѣлова́нiемъ безчи́сленнiи и҆сцѣли́шасѧ лю́дiе. и҆ менѐ ѹ҆̀бо припа́дающа и҆сцѣлѝ ѿ грѣхо́вныхъ страсте́й, и҆ вѣ́рꙋ ѹ҆крѣпѝ многогрѣ́шныѧ дꙋшѝ моеѧ̀, ѻ҆́тче прпⷣбне. 

Хрⷭ҇тѐ бж҃е, мл҃твами i҆ѡаса́фа ѹ҆го́дника твоегѡ̀ ми́ръ цр҃кви пода́ждь и҆ бл҃гостоѧ́нiе, ѿ гла́да же и҆ па́гꙋбы и҆збавле́нiе и҆ согрѣше́нiй на́шихъ проще́нiе.

Бг҃оро́диченъ:

Пло́дъ чре́ва твоегѡ̀, ра́дость ро́ждшаѧ, содѣ́ѧ ликостоѧ́телѧ пѣ́снь пѣ́ти тебѣ̀, велегла́снѡ ра́дꙋйсѧ провѣщава́юща.

И҆ а҆́бiе:

Люби́ти ѹ҆́бѡ на́мъ, ꙗ҆́кѡ безбѣ́дное стра́хомъ, ѹ҆до́бѣе молча́нiе: любо́вiю же, дв҃о, пѣ̑сни тка́ти спротѧже́ннѡ сложє́нныѧ неꙋдо́бно є҆́сть. но и҆, мт҃и, си́лꙋ, є҆ли́ко є҆́сть произволе́нiе, да́ждь.

Свѣти́ленъ.

Подо́бенъ: Жєны̀, ѹ҆слы́шите:

Свѣти́льникъ свѣ́тлый i҆ѡаса́фъ да воспое́тсѧ посредѣ̀ цр҃кве, ꙗ҆́кѡ и҆́нокъ преподо́бенъ и҆ ст҃и́тель че́стенъ, немꙋ́дрыхъ наказа́тель и҆ вѣ́ры ѹ҆чи́тель, болѧ́щихъ вра́чь чꙋдотворѧ́й, бѣсѡ́въ и҆згони́тель и҆ ѡ҆ вселе́ннѣй предста́тель теплѣ́йшiй.

Сла́ва, и҆ ны́нѣ, бг҃оро́диченъ:

Ве́лiе и҆ пресла́вное ржⷭ҇тва̀ твоегѡ̀ та́инство, бг҃ора́дованнаѧ ѻ҆трокови́це и҆ бг҃омт҃и дв҃о, прⷪ҇ро́цы проповѣ́даша, а҆пⷭ҇ли наꙋчи́ша, мч҃нцы и҆сповѣ́даша, а҆́гг҃ли же воспѣва́ютъ, и҆ человѣ́цы покланѧ́ютсѧ.

На хвали́техъ стiхи̑ры на д҃, гла́съ д҃.

Подо́бенъ: Ꙗ҆́кѡ до́блѧ:

Ст҃и́телѧ гдⷭ҇нѧ мо́щи цѣлꙋ́юще, вѣ́рнiи, ѡ҆чи́стимъ себѐ ѿ скве́рны пло́ти и҆ дꙋ́ха, и҆ па́мѧтiю чꙋде́съ є҆гѡ̀ сердца̀ на̑ша ѹ҆мили́мъ, въ покаѧ́нiи те́плѣ зовꙋ́ще  хрⷭ҇тꙋ̀: гдⷭ҇и, ѹ҆го́дника твоегѡ̀ мл҃твами вложѝ въ на́съ томꙋ̀ подража́ти жела́нiе. Два́жды.

Никто́же то́щь ѿ тебє̀ и҆схо́дитъ, ст҃и́телю бж҃iй i҆ѡаса́фе, и҆ и҆сцѣле́нiе тѣ́ла и҆ дꙋшѝ ѡ҆сщ҃е́нiе всѧ́къ прiе́млетъ, а҆́ще съ вѣ́рою по́мощь твою̀ призове́тъ, и҆ ѡ҆ грѣсѣ́хъ свои́хъ покаѧ́нiе приносѧ̀, житiѐ своѐ и҆спра́вити потщи́тсѧ. томꙋ̀ ѹ҆̀бо и҆ на́съ наꙋчѝ, ст҃е, и҆ мл҃твꙋ сотворѝ ѡ҆ сп҃се́нiи дꙋ́шъ на́шихъ.

Слеза́ми ѹ҆миле́нiѧ ли́ца своѧ̑ ѡ҆роша́юще, вѣ́рнiи, цѣлꙋ́имъ ѹ҆го́дника нетлѣ̑нныѧ мо́щи, ꙗ҆́кѡ рѣкꙋ̀ чꙋде́съ и҆ и҆сцѣле́нiй и҆сто́чникъ неѡскꙋ́дный, ꙗ҆́кѡ бж҃е́ственныѧ си́лы зна́менiе ꙗ҆снѣ́йшее, є҆́же въ на̑ша маловѣ̑рнаѧ времена̀ въ сердца́хъ вѣ́рꙋ ѹ҆множа́етъ, невѣ̑рныѧ же къ вѣ́рѣ возво́дитъ и҆ ст҃и́телѧ бж҃iѧ чти́ти всѣ́хъ наꙋча́етъ.

Сла́ва, гла́съ и҃:

Ѽ пресла́внагѡ чꙋдесѐ! ѽ бж҃е́ственнагѡ къ на́мъ грѣ̑шнымъ долготерпѣ́нiѧ! ꙗ҆́кѡ ѹ҆мно́жившымсѧ собла́знѡмъ на землѝ и҆ вѣ́рѣ sѣлѡ̀ ѹ҆ма́леннѣй, чꙋдє́снаѧ ѹ҆множа́ютсѧ ѿ моще́й ст҃и́телѧ и҆сцѣлє́нiѧ. зри́те ѹ҆̀бо, лю́дiе рѡссíйстiи и҆ всѧ̑ вѣ̑рнаѧ хрⷭ҇то́вы цр҃кве ча́да, коли́кѡ мо́жетъ мл҃тва пра́веднича, ка́кѡ дре́внихъ чꙋде́съ подо́бiе дне́сь на́мъ ꙗ҆влѧ́етсѧ. сла́ва тебѣ̀, хрⷭ҇тѐ бж҃е, ꙗ҆́кѡ ты̀ є҆сѝ ст҃ы́ми чꙋдодѣ́йствꙋѧй: сотвори́ ны достѡ́йны толи́кiѧ бл҃года́ти бы́ти, слы́шатєли и҆ свидѣ́тєли чꙋде́съ ст҃а́гѡ i҆ѡаса́фа сꙋ́щыѧ, и҆ и҆зба́ви на́съ ѿ безмѣ́рныхъ грѣхѡ́въ, и҆ ра́дость сп҃се́нiѧ твоегѡ̀ пода́ждь на́мъ. 

И҆ ны́нѣ, бг҃оро́диченъ:

Влⷣчце, прiимѝ мл҃твы ра̑бъ твои́хъ, и҆ и҆зба́ви на́съ ѿ всѧ́кiѧ нꙋ́жды и҆ печа́ли.

Славосло́вiе вели́кое, и҆ ѿпꙋ́стъ.

На лiтꙋргíи слꙋ́жба всѧ̀ ст҃и́тельскаѧ.




