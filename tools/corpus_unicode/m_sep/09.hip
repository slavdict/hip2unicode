    OCR:

    Библиотека святоотеческой литературы

    http://orthlib.ru







Мѣ́сѧца тогѡ́же въ ѳ҃-й де́нь.

Ст҃ы́хъ и҆ пра́ведныхъ бг҃оѻтє́цъ i҆ѡакíма и҆ а҆́нны:

И҆ ст҃а́гѡ мч҃ника севирiа́на:

Въ то́йже де́нь преставле́нiе прпⷣбнагѡ ѻ҆тца̀ на́шегѡ и҆гꙋ́мена i҆ѡ́сифа волоцка́гѡ, но́вагѡ чꙋдотво́рца.

Слꙋ́жба є҆гѡ̀ пи́сана по се́й слꙋ́жбѣ.

И҆ ст҃и́телѧ ѳеодо́сiѧ черни́говскагѡ. Слꙋ́жба є҆гѡ̀ пи́сана въ приложе́нiи.

На Гдⷭ҇и, воззва́хъ: стiхи̑ры пра́здника, г҃, гла́съ а҃.

Подо́бенъ: Нбⷭ҇ныхъ чинѡ́въ:

I҆ѡакíмъ и҆ а҆́нна торжествꙋ́ютъ, * нача́токъ ро́ждше на́шегѡ спасе́нiѧ, * є҆ди́нꙋ бцⷣꙋ: * съ ни́миже и҆ мы̀ пра́зднꙋемъ дне́сь, * ѿ ко́рене ѻ҆́нагѡ i҆ессе́ева, * блажа́ще дв҃ꙋ чⷭ҇тꙋю.

Бг҃овмѣсти́маѧ ѻ҆трокови́ца, * и҆ бцⷣа чⷭ҇таѧ, прⷪ҇ро́кѡвъ сла́ва, * дв҃дова дщѝ, * дне́сь ражда́етсѧ ѿ i҆ѡакíма и҆ а҆́нны цѣломꙋ́дренныѧ: * и҆ а҆да́мова клѧ́тва ꙗ҆́же на на́съ, * потреблѧ́етсѧ ржⷭ҇тво́мъ є҆ѧ̀.

Ꙗ҆́же пре́жде непло́днаѧ страна̀, * зе́млю плодоно́снꙋ ражда́етъ: * и҆ ѿ непло́дныѧ ѹ҆тро́бы пло́дъ свѧ́тъ да́вши, млеко́мъ пита́етсѧ. * чꙋ́до стра́шно! пита́тельница жи́зни на́шеѧ, * ꙗ҆́же нбⷭ҇ный хлѣ́бъ во чре́вѣ прiе́мши, * млеко́мъ ѿ сосцꙋ̑ пита́етсѧ.

И҆́ны стiхи̑ры, ст҃ы́хъ, гла́съ д҃. Подо́бенъ: Да́лъ є҆сѝ зна́менiе:

Прiиди́те, ны́нѣ ликꙋ́имъ пѣ́сненнѡ, * ѽ празднолю́бцы. * и҆ вѣ́рнѡ пра́зднꙋимъ, * па́мѧть почита́юще i҆ѡакíма и҆ а҆́нны честны́ѧ дво́ицы: * тíи бо роди́ша на́мъ бг҃ома́терь, * и҆ дв҃ꙋ чⷭ҇тꙋю. тѣ́мже и҆ преста́вишасѧ ѿ привре́менныхъ къ нетлѣ̑ннымъ, * и҆ присноживы̑мъ жили́щємъ, * молѧ́щесѧ спасти́сѧ на́мъ. 

Ве́селѡ красꙋ́етсѧ тва́рь всѧ̀ дне́сь, * бцⷣе всепѣ́таѧ, * лѣ́тнюю приносѧ́щи па́мѧть є҆диномꙋ́дреннѡ, * твои́хъ роди́телей, * i҆ѡакíма чꙋ́днагѡ, * кꙋ́пнѡ и҆ а҆́нны торжествꙋ́ющи: * ра́дость бо и҆схода́тайствоваша, * тѧ̀ па́че наде́жды и҆зрасти́вше, свѣ́тъ ѡ҆блиста́вшꙋю, * и҆ пита́тельницꙋ жи́зни на́шеѧ.

Ра́дꙋетсѧ дне́сь а҆́нна и҆гра́ющи дꙋ́хомъ, * и҆ весели́тсѧ ра́дꙋющисѧ, * ѹ҆лꙋчи́вши жела́нiе, * є҆гѡ́же жела́ше дре́вле благоча́дiѧ: * ѡ҆бѣща́нiѧ бо пло́дъ и҆ бл҃гослове́нiѧ бжⷭ҇твенный прозѧбѐ, * марíю всенепоро́чнꙋю, * бг҃а на́шего ро́ждшꙋю, * и҆ сл҃нце возсiѧ́вшꙋю, * во тмѣ̀ спѧ́щымъ.

Сла́ва, и҆ ны́нѣ, гла́съ є҃. Е҆фре́ма карíа:

Ѽ бл҃же́ннаѧ дво́ица, вы̀ всѣ́хъ роди́телей превзыдо́сте, ꙗ҆́кѡ тва́ри всеѧ̀ преимꙋ́щꙋю прозѧблѝ є҆стѐ. и҆́стиннѡ бл҃же́нъ є҆сѝ i҆ѡакíме, таковы̀ ѻ҆трокови́цы бы́въ роди́тель. бл҃же́нна ложесна̀ твоѧ̑ а҆́нно, ꙗ҆́кѡ мт҃рь жи́зни на́шеѧ прозѧбла̀ є҆сѝ. бл҃же́нни сосцы̀, и҆́миже воздои́ла є҆сѝ, млеко́мъ пита́вшꙋю, пита́ющаго всѧ́кое дыха́нiе, є҆го́же моли́ти ва́мъ всебл҃же́ннiи мо́лимсѧ, поми́ловатисѧ дꙋша́мъ на́шымъ.

[Зрѝ] А҆́ще ли слꙋчи́тсѧ въ пѧто́къ ве́чера: Сла́ва, пра́здника: И҆ ны́нѣ, бг҃оро́диченъ пе́рвый гла́са настоѧ́щагѡ.

На стiхо́внѣ стiхи̑ры, гла́съ в҃. Подо́бенъ: Е҆гда̀ ѿ дре́ва:

А҆́нна бг҃омꙋ́дренна и҆́стиною, гнѣздо̀ пти́че ви́дѣвши на дре́вѣ пре́жде, своѐ безча́дiе помѧнꙋ́вши, вопiѧ́ше: ѹ҆вы̀ мнѣ̀ гдⷭ҇и, гдⷭ҇и, а҆́зъ грѣ́шна є҆ди́на ѡ҆бнища́хъ плодотворе́нiѧ ѿ тебє̀. тогда̀ чл҃вѣколю́бецъ бг҃ъ, пло́дъ є҆́й дв҃ꙋ, честнѣ́йшꙋю всеѧ̀ тва́ри, дадѐ.

Стíхъ: Слы́ши, дщѝ, и҆ ви́ждь, и҆ приклонѝ ѹ҆́хо твоѐ.

А҆́нна бг҃омꙋ́дренна вои́стиннꙋ, безча́дное болѣ́нiе непло́дiю познава́ше пе́рвѣе, тѣ́мже молѧ́щисѧ, вопiѧ́ше  къ бг҃ꙋ: печа́льнꙋ и҆ непло́днꙋ ѹ҆́зꙋ разрѣшѝ: и҆ рождꙋ̀ ст҃о́е роди́ти тѧ̀ и҆мꙋ́щꙋю сло́во, є҆́же влⷣко хрⷭ҇тѐ жизнода́телю да́рꙋеши є҆́й: роди́тъ бо тѧ̀ сп҃са всѣ̑мъ человѣ́кѡмъ.

Стíхъ: Лицꙋ̀ твоемꙋ̀ помо́лѧтсѧ бога́тiи лю́дстiи.

И҆́стиннѡ влⷣка и҆ бг҃ъ же твою̀ моли́твꙋ ѹ҆слы́шавъ, ꙗ҆́кѡ са́рринꙋ пре́жде, внегда̀ ѹ҆слы́ша а҆́гг҃ловъ гла́съ, ра́дость тебѣ̀ проповѣ́дающь: бж҃iю мт҃рь роди́ши. и҆ возопи́ла є҆сѝ весе́лiемъ дꙋшѝ: влⷣка и҆ гдⷭ҇ь, бг҃ъ мо́й и҆ творе́цъ, и҆́стиною мнѣ̀ ѡ҆ста́ви ѹ҆коре́нiе ро́ждшей приснодв҃ꙋ.

Сла́ва, и҆ ны́нѣ, гла́съ и҃:

И҆̀же и҆зъ непло́дныхъ ложе́снъ, же́злъ ст҃ꙋ́ю бцⷣꙋ и҆зрасти́вше, и҆зъ неѧ́же спасе́нiе мíрꙋ возсiѧ̀ хрⷭ҇то́съ бг҃ъ, сопрꙋ́гъ свѧ́тъ, и҆ сожи́тельство свѧ́то, i҆ѡакíмъ и҆ а҆́нна: тíи преста́вльшесѧ къ нбⷭ҇нымъ селе́нiємъ, съ свое́ю дще́рiю пречⷭ҇тою дв҃ою, со а҆́гг҃лы ликꙋ́ютъ ѡ҆ мíрѣ моли̑твы творѧ́ще. съ ни́миже и҆ мы̀ соше́дшесѧ благоче́стнѡ, воспѣва́юще глаго́лемъ: и҆̀же бг҃оѻтрокови́цею и҆ пречⷭ҇тою марíею, прароди́телє хрⷭ҇то́вы наре́кшесѧ, моли́тесѧ ѡ҆ дꙋша́хъ на́шихъ.

Тропа́рь ст҃ы́хъ, гла́съ в҃:

Пра́ведныхъ твои́хъ гдⷭ҇и, па́мѧть пра́зднꙋюще, тѣ́ми мо́лимъ тѧ̀, спасѝ дꙋ́шы на́шѧ.

И҆лѝ се́й, гла́съ а҃:

И҆̀же въ зако́ннѣй бл҃года́ти пра́ведни бы́вше, младе́нца бг҃ода́ннаго породи́ша на́мъ, i҆ѡакíмъ и҆ а҆́нна. тѣ́мже дне́сь свѣ́тлѡ торжествꙋ́етъ ве́селѡ пра́зднꙋющи бжⷭ҇твеннаѧ цр҃ковь, честнꙋ́ю ва́шꙋ па́мѧть, сла́вѧщи бг҃а, воздви́гшаго ро́гъ спасе́нiѧ на́мъ въ домꙋ̀ дв҃довѣ.

Сла́ва, и҆ ны́нѣ, пра́здника: Ржⷭ҇тво̀ твоѐ бцⷣе дв҃о:

Пи́санъ на пра́здникъ.

Слꙋ́жба мꙋ́ченика пое́тсѧ на повече́рiи. 

Канѡ́нъ.

Гла́съ и҃. Пѣ́снь а҃. I҆рмо́съ:

Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ sла̀ и҆збѣжа́въ i҆и҃льтѧнинъ вопiѧ́ше: и҆зба́вителю и҆ бг҃ꙋ на́шемꙋ пои́мъ.

Ѡ҆держа́ше велѣ́нiе нечести́вое, жре́ти i҆́дѡлѡмъ бездꙋ̑шнымъ же и҆ глꙋхи̑мъ: побѣжда́ше же хрⷭ҇то́съ. мч҃ническими крѣ́пкими и҆ до́блими противлє́нiи.

Свобожда́ше ѿ ѹ҆́зъ ѿмета́ющыѧсѧ хрⷭ҇та̀, и҆ всѧ̑, ꙗ҆̀же ѡ҆брѣ́те чтꙋ́щыѧ того̀ бг҃а, всѧ́чески начина́ше мꙋ́чити: но прилꙋ́чсѧ тебѣ̀, бг҃омꙋ́дре, посрами́сѧ.

Ѹ҆диви́лъ є҆сѝ мч҃ниче sлочести́ваго, до́блественнѣ ѹ҆стреми́всѧ на сꙋди́щи: и҆ богѡ́въ ло́жныхъ ѡ҆бличи́лъ є҆сѝ со дерзнове́нiемъ не́мощь и҆ гни́лость, и҆ некрѣ́пость.

Бг҃оро́диченъ:

Вмѣсти́ла є҆сѝ є҆ди́на, нб҃сы̀ невмѣсти́маго, ѻ҆трокови́це, во ѹ҆тро́бѣ твое́й, бг҃олѣ́пнѣ все́льшагосѧ въ тѧ̀, и҆ є҆стество̀ человѣ́ческое ѿ тебє̀ прiе́мшаго.

Пѣ́снь г҃. I҆рмо́съ:

Ты̀ є҆сѝ ѹ҆твержде́нiе притека́ющихъ къ тебѣ̀ гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.

Ра́довалсѧ є҆сѝ бiе́мь за хрⷭ҇та̀ мꙋ́дре, ра́нами неми́лостивнѡ: и҆мѣ́лъ є҆си́ бо и҆звѣ́стное болѣ́зней воздаѧ́нiе.

Жи́лами ссѣка́емь, и҆змѣне́нiемъ ча́стымъ, сла́вне, мꙋчи́телей, и҆ сiѐ ꙗ҆́коже въ чꙋжде́мъ тѣлесѝ не ѡ҆щꙋща́лъ є҆сѝ.

Ѡ҆брѣ́лъ є҆сѝ возме́здiе ѿ хрⷭ҇та̀, мꙋ́дре, вѣне́цъ прiе́мъ пра́вды, и҆ ра́дость несконча́емꙋю. 

Бг҃оро́диченъ:

Всѧ̀ бли́жнѧѧ моѧ̀, добра̀ и҆ непоро́чна бы́сть, тѧ̀ прови́дѧ дре́вле вопiѧ́ше соломѡ́нъ въ пѣ́снехъ.

Пѣ́снь д҃. I҆рмо́съ:

Ѹ҆слы́шахъ, гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.

Ласка̑нiи мꙋчи́тель твою̀ ѹ҆мѧгчи́ти, мч҃ниче, крѣ́пость, и҆ побѣди́ти тѧ̀ надѣ́ѧсѧ, не́бо стрѣлѧ́ти мнѧ́ше.

Не чꙋ́вствꙋеши, безꙋ́мне, хрⷭ҇то́вꙋ си́лꙋ ѹ҆крѣплѧ́ющꙋ мѧ̀, проти́вꙋ болѣ́знємъ и҆ трꙋдѡ́мъ, мꙋчи́телю взыва́лъ є҆сѝ, пресла́вне.

А҆́ще не бы̀ си́ла свы́ше пода́ннаѧ мнѣ̀, мꙋчи́телю взыва́ше севирiа́нъ, ка́кѡ ѹ҆́бѡ бы́хъ мо́глъ, пло́ть сы́й, претерпѣ́ти ѿсѣчє́нiѧ ѹ҆де́съ;

Бг҃оро́диченъ:

Прест҃а́ѧ бг҃оневѣ́сто, да́ждь мѝ по́мощь мольба́ми твои́ми, и҆зба́витисѧ льсти́вагѡ, да тѧ̀ сла́влю наде́ждꙋ мою̀.

Пѣ́снь є҃. I҆рмо́съ:

Ѹ҆́тренююще, вопiе́мъ тѝ, гдⷭ҇и, спаси́ ны: ты́ бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы.

На дре́во воздви́женъ бы́лъ є҆сѝ, сла́вне, и҆ по тѣ́лꙋ стро́ганъ ногтьмѝ, за всѣ́хъ влⷣчествꙋющаго.

Бж҃е мо́й, вопiѧ́лъ є҆сѝ, ѹ҆крѣпѝ по́двигъ се́й сконча́ти мнѣ̀ мꙋче́нiѧ, стрꙋ́жемꙋ.

Ꙗ҆́кѡ ви́дѣ тѧ̀ мꙋчи́тель, сла́вне, неѡсла́бне, мꙋ̑ки терпѧ́ще, ѹ҆жасе́сѧ ѻ҆каѧ́нный.

Бг҃оро́диченъ:

Наде́жда и҆ предста́тельнице, и҆ покро́ве мо́й бцⷣе, спаса́й мольба́ми твои́ми ѿ собла̑знъ sмiи́ныхъ.

Пѣ́снь s҃. I҆рмо́съ:

Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ ꙗ҆́кѡ ри́зою, многомлⷭ҇тиве хрⷭ҇тѐ бж҃е на́шъ. 

Въ темни́цѣ тѧ̀ заключѝ лю́тый, и҆ гла́домъ понꙋ́ди тѧ̀ ѿврещи́сѧ хрⷭ҇та̀, є҆го́же возлюби́лъ є҆сѝ, бл҃же́нне, ѿ ю҆́ности.

Ведо́мъ, мꙋ́дре, въ темни́цꙋ, всѧ̑ зрѧ́щыѧ тѧ̀, хрⷭ҇та̀ не ѿстꙋпи́ти, со дерзнове́нiемъ ѹ҆чѧ̀, нака́зовалъ є҆сѝ.

Мече́мъ ѹ҆сѣщи́ тѧ, мч҃нче, лю́тый и҆ безꙋ́мный мꙋчи́тель повелѣ̀, не поже́рша i҆́дѡлѡмъ, но ты̀ небре́глъ є҆сѝ.

Бг҃оро́диченъ:

Въ ри́зꙋ мѝ ѡ҆блещи́сѧ свѣ́та, твои́ми моли́твами сотворѝ, бг҃оневѣ́сто влⷣчце, въ де́нь сꙋ́дный, пою́ща тѧ̀.

Сѣда́ленъ, гла́съ а҃. Подо́бенъ: Ли́къ а҆́гг҃льскiй:

До́блестiю дꙋшѝ воѡрꙋже́нъ, бг҃омꙋ́дре, и҆зда́лъ є҆сѝ себѐ къ разли̑чнымъ мꙋ́камъ, любо́вiю распала́емь влⷣки, пребога́те. тѣ́мъ ѡ҆бличи́лъ є҆сѝ мꙋчи́телей неи́стовство, и҆ вѣне́цъ ѿ бг҃а прiѧ́лъ є҆сѝ побѣ́ды нетлѣ́нный.

Пѣ́снь з҃. I҆рмо́съ:

Въ нача́лѣ зе́млю ѡ҆снова́вый, и҆ небеса̀ сло́вомъ ѹ҆тверди́вый, бл҃гослове́нъ є҆сѝ во вѣ́ки, гдⷭ҇и, бж҃е ѻ҆тє́цъ на́шихъ.

Ка́менiемъ ѻ҆́стрымъ ѹ҆ста̀ твоѧ̑ сокрꙋшѝ нечести́вый, проповѣ́дающа со дерзнове́нiемъ хрⷭ҇та̀ посредѣ̀ пребеззако́нникѡвъ. є҆гѡ́же сла́вы полꙋчи́въ, ны́нѣ ликꙋ́еши та́мѡ.

Повѣ́шенъ на стѣнѣ̀ страстоте́рпче, мꙋчи́телѧ мно́гимъ гнѣ́вомъ, къ ка́мени тѧ́жкꙋ привѧ́занъ, не ѿве́рглсѧ є҆сѝ хрⷭ҇та̀, ѻ҆тцє́въ бг҃а препросла́вленна.

Ѽ тве́рдагѡ противле́нiѧ твоегѡ̀ бл҃же́нне! ѽ те́плыѧ любвѐ къ зижди́телю! є҆ѧ́же ра́ди вѣнце́мъ ѹ҆краси́ тѧ нетлѣ́ннымъ, до́брѣ пострада́вша.

Бг҃оро́диченъ:

Ты̀ мо́й є҆сѝ свѣ́тъ, дв҃о бцⷣе, ты̀ є҆сѝ ра́дость и҆ покро́въ, и҆ приста́нище моѐ бл҃гослове́ннаѧ, и҆ тѧ̀ сла́влю, ꙗ҆́кѡ ро́ждшꙋю бг҃а ѻ҆тцє́въ на́шихъ. 

Пѣ́снь и҃. I҆рмо́съ:

Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстiи, хвали́те и҆ превозноси́те во всѧ̑ вѣ́ки.

Претерпѣ́лъ є҆сѝ ра̑ны до конца̀, во́ине хрⷭ҇то́въ, и҆ преста́вилсѧ є҆сѝ ра́дꙋѧсѧ къ вы́шнемꙋ, пребл҃же́нне, црⷭ҇твiю.

Не посрами́лсѧ є҆сѝ хрⷭ҇та̀ ра́ди, доблемꙋ́дренне, претерпѣ́въ мꙋ̑ки разли̑чныѧ: тѣ́мже и҆ просла́вилсѧ є҆сѝ во всѧ̑ вѣ́ки.

Вѣнцено́сецъ со страда́льцы ны́нѣ ликꙋ́ѧ и҆́стиннѡ ѡ҆крꙋ́гъ цр҃ѧ̀, помина́й вѣ́рою твою̀ па́мѧть творѧ́щихъ.

Бг҃оро́диченъ:

Бг҃ороди́тельнице, хрⷭ҇тiа́нъ предста́тельнице, и҆зми́ ны всѧ́кiѧ нꙋ́жды, да тѧ̀ пое́мъ во всѧ̑ вѣ́ки.

Пѣ́снь ѳ҃. I҆рмо́съ:

Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннiи тобо́ю, дв҃о чⷭ҇таѧ, съ безпло́тными ли̑ки тѧ̀ велича́юще.

Рꙋка́ми тебѐ лю́бѧщихъ, бл҃же́нне, твоѐ тѣ́ло ѡ҆прѧ́тано погребе́сѧ, ꙗ҆́кѡ ст҃о, и҆ и҆сцѣле́нiй и҆сточа́етъ стрꙋи̑, въ сла́вꙋ бж҃iю.

Ѽ чꙋ́до, ка́кѡ воста̀ ѹ҆ме́рый ѻ҆́трокъ, и҆ срѣта́ше твоѐ тѣ́ло на пꙋтѝ, къ погребе́нiю несо́мо, мꙋ́чениче всечꙋ́дне.

Полꙋчи́въ вѣ́чное, бл҃же́нне, ца́рство, и҆ влⷣцѣ че́стнѣ предстоѧ̀, ѡ҆ пою́щихъ тѧ̀ те́плѣ моли́сѧ.

Бг҃оро́диченъ:

Диви́шасѧ а҆́гг҃лѡвъ чинонача̑лiѧ, воплоще́нна зрѧ́ще, тѧ̀ носѧ́щꙋю творца̀ вѣкѡ́въ приснодв҃ꙋ.

Стiхи̑ры, гла́съ д҃. Подо́бенъ: Да́лъ є҆сѝ зна́менiе:

Жи́лами ссѣка́емь, * хрⷭ҇та̀ ра́ди сла́вне, и҆ на дре́вѣ повѣ́шенъ, * и҆ пло́тiю стрꙋ́жемь неми́лостивнѡ бичмѝ, * жре́ти же i҆́дѡлѡмъ повелѣва́емь мꙋ́дре, * не ѿве́рглсѧ є҆сѝ  всѣ́хъ гдⷭ҇а: * но ѡ҆бличи́лъ є҆сѝ болѣ́зньми твои́ми * не́мощь и҆ хꙋ́дость i҆́дѡльскꙋю, * и҆ бы́лъ є҆сѝ а҆́гг҃лѡвъ собесѣ́дникъ.

Ра́дꙋѧсѧ ѿлꙋчи́лсѧ є҆сѝ къ по́двигꙋ, * ꙗ҆́кѡ зако́нный страда́лецъ досточꙋ́дне, до́блимъ смы́сломъ, * ѡ҆ мꙋ́кахъ мч҃ниче неради́въ, * сме́ртiю же хрⷭ҇тꙋ̀ * ѹ҆подо́битисѧ тща́сѧ, чꙋ́дне. * тѣ́мъ тѧ̀ вѣнце́мъ црⷭ҇твiѧ ѹ҆красѝ * i҆и҃съ чл҃вѣколю́бецъ, * и҆ сп҃съ дꙋ́шъ на́шихъ.

Сла́ва, гла́съ то́йже:

Ѹ҆́зникъ ведо́мъ, * и҆ ꙗ҆́звами красѧ́сѧ, * зрѧ́щымъ повелѣва́лъ є҆сѝ * подо́битисѧ нра́вꙋ твоемꙋ̀, * къ нбⷭ҇нымъ, бл҃же́нне, воздаѧ́нiємъ смотрѧ́щымъ, * ꙗ҆̀же мно́го весе́лiе и҆ красотꙋ̀ подаю́тъ, ꙗ҆́кѡ нетлѣ̑ннаѧ, и҆ во вѣ́ки пребыва̑ющаѧ, * въ ни́хъ пребыва́ющыѧ * творѧ́ще наслѣ́дники дх҃омъ.

И҆ ны́нѣ, пра́здника.

Дне́сь и҆злiѧ́сѧ бжⷭ҇твенное бога́тство * бл҃года́ти влⷣки, * во всѧ̑ мíра концы̀, * ѿ и҆сто́чника непло́дныѧ, * дарова̑нiѧ и҆сточа́ющагѡ и҆́стиннѡ, * и҆ возвѣща́ющагѡ сегѡ̀ происхожде́нiе, * любо́вiю ржⷭ҇тво̀ є҆ѧ̀ чтꙋ́щымъ, * и҆ вопiю́щымъ: i҆и҃се всеси́льне, * ты̀ є҆сѝ сп҃съ дꙋ́шъ на́шихъ.



На ѹ҆́трени, на Бг҃ъ гдⷭ҇ь: тропа́рь пра́здника, два́жды. Сла́ва, бг҃оѻтцє́въ. И҆ ны́нѣ, пра́здника.

По а҃-мъ стiхосло́вiи сѣда́ленъ, гла́съ г҃. Подо́бенъ: Дв҃а дне́сь:

Дв҃а дне́сь и҆ бцⷣа марíа, черто́гъ неразори́мый нбⷭ҇нагѡ жениха̀, ражда́етсѧ ѿ непло́дныѧ а҆́нны бж҃iею во́лею, носи́ло бж҃iѧ сло́ва ѹ҆гото́вльшисѧ: въ сiе́ бо предповелѣ́сѧ бы́ти ѻ҆трокови́ца, и҆ мт҃и сꙋ́щаѧ жи́зни.

Сла́ва, и҆ ны́нѣ, то́йже.

По в҃-мъ стiхосло́вiи сѣда́ленъ, гла́съ д҃. Поⷣ: Ско́рѡ предварѝ:

Дв҃де, ꙗ҆̀же клѧ́тсѧ тебѣ̀ дре́вле пома́завый тѧ̀, пло́дъ  ѿ чресла̀ твоегѡ̀ на престо́лѣ твое́мъ и҆спо́лни, да́лъ марíю. зри́ши бо ю҆́же ѿ а҆́нны i҆ꙋ́довы, и҆ ра́дꙋешисѧ: и҆зъ неѧ́же хрⷭ҇то́съ воплоти́сѧ, сп҃съ всѧ́ческихъ, безмѣ́рною бл҃гостiю спаса́ѧ ро́дъ на́шъ.

Сла́ва, и҆ ны́нѣ, то́йже. Канѡ́нъ пра́здника, со i҆рмосо́мъ на s҃: и҆ ст҃ы́хъ на s҃ же. Канѡ́нъ пра́здника.

Гла́съ в҃. Пѣ́снь а҃. I҆рмо́съ:

Грѧди́те, лю́дiе, пои́мъ пѣ́снь хрⷭ҇тꙋ̀ бг҃ꙋ, раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ и҆зъ рабо́ты є҆гѵ́петскiѧ, ꙗ҆́кѡ просла́висѧ.

Грѧди́те вѣ́рнiи, дх҃омъ бжⷭ҇твеннымъ ра́дꙋющесѧ, ю҆́же ѿ непло́дове дне́сь прише́дшꙋю, человѣ́кѡвъ на спасе́нiе, приснодв҃ꙋ ѻ҆трокови́цꙋ пѣ́сньми почти́мъ.

Ра́дꙋйсѧ, чⷭ҇таѧ, мт҃и и҆ рабо̀ хрⷭ҇та̀ бг҃а, ꙗ҆́же пе́рвомꙋ хода́таица бл҃же́нствꙋ: человѣ́ческiй ро́дъ тѧ̀, всѝ досто́йнѡ пѣ́сньми сла́вимъ.

Жи́зни ражда́етсѧ дне́сь мо́стъ, и҆́мже человѣ́цы воззва́нiе паде́нiѧ, є҆́же ѿ а҆́да, ѡ҆брѣ́тшiи, хрⷭ҇та̀ жизнода́вца пѣ́сньми прославлѧ́ютъ.

И҆́нъ канѡ́нъ ст҃ы́хъ, є҆гѡ́же краегране́сiе:

Твоѧ̑ роди́тєли, всечⷭ҇таѧ, пою̀ цѣломꙋ́дреннѡ.

Гла́съ в҃. Пѣ́снь а҃. I҆рмо́съ:

Во глꙋбинѣ̀ постла̀ и҆ногда̀ фараѡни́тское всево́инство преѡрꙋже́ннаѧ си́ла, вопло́щшеесѧ же сло́во всеsло́бный грѣ́хъ потреби́ло є҆́сть: препросла́вленный гдⷭ҇ь, сла́внѡ бо просла́висѧ.

Свѣщꙋ̀ мы́сленное сл҃нце возблиста́вшꙋю, пло́тiю ѿ неѧ̀ возсiѧ́вшее, добродѣ́телей свѣ́тлостьми просiѧва́юще, роди́ти сподо́бистесѧ, а҆́нно бг҃омꙋ́драѧ, и҆ i҆ѡакíмъ приснобл҃же́нный.

Всеѻбра́знымъ зрѣ́нiемъ къ бг҃ꙋ, и҆́стиннѡ бг҃опрiѧ́тный i҆ѡакíмъ и҆ а҆́нна бжⷭ҇твеннаѧ, неꙋкло́ннѡ молѧ́щесѧ,  пречⷭ҇тꙋю бцⷣꙋ роди́ша, пребо́льшꙋю всеѧ̀ тва́ри свѧ́тостiю.

Превысокꙋ̀ и҆мꙋ́ще жи́знь, житiѧ́ же свѣ́тлость, всѣ́хъ вкꙋ́пѣ роди́телей бы́сте земны́хъ превы́шшiи, нетлѣ́ннꙋ дв҃ꙋ ꙗ҆́кѡ роди́вше, и҆ бг҃оѻтцы̀ и҆́стиннѡ тоѧ̀ ра́ди бы́вше.

Бг҃оро́диченъ:

Спасе́нiѧ всегѡ̀ нача́льницы, бл҃же́ннѣйшiй i҆ѡакíмъ, и҆ а҆́нна сла́внаѧ, чⷭ҇тꙋю и҆ непоро́чнꙋю, и҆ пречⷭ҇тꙋю бцⷣꙋ роди́ша, бг҃оче́стiѧ сiю̀ прiе́мше воздаѧ́нiе.

Пѣ́снь г҃. I҆рмо́съ:

Ѹ҆твердѝ на́съ въ тебѣ̀, гдⷭ҇и, дре́вомъ ѹ҆мерщвле́й грѣ́хъ, и҆ стра́хъ тво́й всадѝ въ сердца̀ на́съ пою́щихъ тѧ̀.

Непоро́чнѡ бг҃ꙋ пожи́вшiи, всѣ́хъ роди́сте спасе́нiе, бг҃омꙋ́дрiи роди́телє зижди́телѧ ро́ждшiѧ и҆ бг҃а на́шегѡ.

Всѣ̑мъ жи́знь и҆сточа́ѧй гдⷭ҇ь, ѿ непло́дове произведѐ дв҃ꙋ, въ ню́же всели́тисѧ и҆зво́ли, и҆ по ржⷭ҇твѣ̀ сохрани́въ нетлѣ́ннꙋ.

А҆́ннинъ пло́дъ, марíю дне́сь, гро́здъ ро́ждшꙋю живоно́сный, ꙗ҆́кѡ бцⷣꙋ воспои́мъ, предста́тельницꙋ же всѣ́хъ и҆ помо́щницꙋ.

И҆́нъ. I҆рмо́съ:

На ка́мени мѧ̀ вѣ́ры ѹ҆тверди́въ, разшири́лъ є҆сѝ ѹ҆ста̀ моѧ̑ на врагѝ моѧ̑, возвесели́босѧ дꙋ́хъ мо́й, внегда̀ пѣ́ти: нѣ́сть свѧ́тъ, ꙗ҆́коже бг҃ъ на́шъ, и҆ нѣ́сть пра́веденъ, па́че тебє̀, гдⷭ҇и.

Непло́дствꙋющаѧ и҆ дѣте́й лише́ннаѧ, и҆ слеза́ми содѣ́телѧ молѧ́щаѧ, є҆ди́нꙋ бл҃гослове́ннꙋю сподо́биласѧ є҆сѝ роди́ти, благопрiѧ́тнаѧ а҆́нно, зовꙋ́щи: ꙗ҆́кѡ нѣ́сть свѧ́тъ ра́звѣ тебє̀, гдⷭ҇и.

И҆́же сожи́тельницꙋ ѡ҆богати́въ бжⷭ҇твенною бл҃года́тiю, i҆ѡакíмъ бжⷭ҇твенный и҆ бг҃оглаго́ливый, хода́таицꙋ спасе́нiѧ человѣ́кѡмъ роди́ти сподо́бисѧ. къ не́йже взыва́емъ: ꙗ҆́кѡ нѣ́сть непорѡ́чны, па́че тебє̀, влⷣчце.

Воспое́мъ всечестнꙋ́ю сопрꙋ́гꙋ, ѿ неѧ́же возсiѧ̀ на́мъ  дв҃а, всѣ́хъ тва́рей превы́шши сꙋ́щи, бг҃а бо родѝ, къ немꙋ́же возопiи́мъ: ꙗ҆́кѡ нѣ́сть свѧ́тъ па́че тебє̀, гдⷭ҇и.

Непло́днагѡ поно́са и҆збѣ́гши, родѝ а҆́нна бцⷣꙋ, є҆́ѵы бо поно́съ пресла́внѡ потре́бльшꙋю, къ не́йже взыва́емъ: ꙗ҆́кѡ нѣ́сть непоро́чны, па́че тебє̀, влⷣчце.

Конда́къ пра́здника, гла́съ д҃:

I҆ѡакíмъ и҆ а҆́нна, поноше́нiѧ безча́дства, и҆ а҆да́мъ и҆ є҆́ѵа, ѿ тлѝ сме́ртныѧ свободи́стасѧ пречⷭ҇таѧ, во ст҃ѣ́мъ ржⷭ҇твѣ̀ твое́мъ. то̀ пра́зднꙋютъ и҆ лю́дiе твоѝ, вины̀ прегрѣше́нiй и҆зба́вльшесѧ, внегда̀ зва́ти тѝ: непло́ды ражда́етъ бцⷣꙋ, и҆ пита́тельницꙋ жи́зни на́шеѧ.

I҆́косъ:

Моли́тва кꙋ́пнѡ и҆ воздыха́нiе, непло́дства и҆ безча́дства, i҆ѡакíма же и҆ а҆́нны благопрiѧ́тное, и҆ во ѹ҆́ши гдⷭ҇ни вни́де, и҆ прозѧбѐ пло́дъ живоно́сенъ мíрꙋ. ѻ҆́въ бо моли́твꙋ на горѣ̀ творѧ́ще, ѻ҆́ва же въ садѣ̀ поноше́нiе ноша́ше: но съ ра́достiю непло́ды ражда́етъ бцⷣꙋ, и҆ пита́тельницꙋ жи́зни на́шеѧ.

Сѣда́ленъ, гла́съ є҃. Подо́бенъ: Собезнача́льное:

I҆ѡакíмъ и҆ а҆́нна торжествꙋ́ютъ, по бз҃ѣ бо досто́йнѡ бл҃года́ть ѡ҆брѣто́ша, и҆ роди́ша пло́дъ, бг҃опрiѧ́тенъ хра́мъ, дв҃ꙋ и҆ чⷭ҇тꙋю мт҃рь бж҃iю, є҆ди́нꙋ бл҃гослове́ннꙋю, молѧ́щꙋюсѧ непреста́ннѡ, спасти́сѧ дꙋша́мъ на́шымъ.

Сла́ва, и҆ ны́нѣ, то́йже:

Пѣ́снь д҃. I҆рмо́съ:

Ѹ҆слы́шахъ, гдⷭ҇и, слꙋ́хъ твоегѡ̀ смотре́нiѧ, и҆ просла́вихъ тѧ̀ є҆ди́не чл҃вѣколю́бче.

Воспѣва́емъ тѧ̀, гдⷭ҇и, вѣ̑рнымъ спаси́тельное приста́нище, пода́вшаго всѣ̑мъ тебѐ ро́ждшꙋю.

Тѧ̀, бг҃оневѣ́сто, похвалꙋ̀ всѣ̑мъ хрⷭ҇то́съ ꙗ҆вѝ и҆ держа́вꙋ, пою́щымъ вѣ́рнѡ твоѐ та́инство. 

Неискꙋсобра́чнаѧ влⷣчце, твои́ми моли́твами и҆збавлѧ́еми прегрѣше́нiй, благоразꙋ́мнѡ вси́ тѧ ѹ҆блажа́емъ.

И҆́нъ. I҆рмо́съ:

Прише́лъ є҆сѝ ѿ дв҃ы, не хода́тай, ни а҆́гг҃лъ, но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и.

Ра́дꙋѧсѧ дв҃ꙋ ѿ непло́дове прiе́млетъ, є҆ѧ́же ра́ди непло́дiе мiрско́е разрѣши́сѧ ржⷭ҇тво́мъ, дѣ́вствꙋющꙋю, i҆ѡакíмъ бг҃омꙋ́дрый и҆ бг҃опрiѧ́тный.

Пра́ѻтецъ бж҃iй i҆ѡакíмъ, ны́нѣ предлага́етъ на́мъ трапе́зꙋ дꙋхо́внꙋю, пребога́тый: ꙗ҆́кѡ бг҃ома́терь, и҆ пренетлѣ́ннꙋю ѻ҆трокови́цꙋ роди́лъ є҆́сть.

Ѹ҆мерщвле́нiѧ и҆ тлѝ человѣ́ки спа́сшꙋю, бл҃года́ть предлага́етъ, хотѧ́щꙋю бы́ти мт҃рь бж҃iю, сло́во присносꙋ́щное прiе́мшꙋю, несказа́ннѡ воплоща́емое.

Ѿ ко́рене i҆ессе́ева сопрꙋ́гъ возсiѧ̀, ѿ негѡ́же прозѧбѐ же́злъ, цвѣ́тъ носѧ́щiй, всего́ мѧ человѣ́ка ѡ҆благово́нствꙋющь мѵ́ромъ бжⷭ҇тва̀.

Напра́ви моѐ, бцⷣе, житiѐ, повелѣ̑нiи бжⷭ҇твенными наставлѧ́ющи вопло́щшагѡсѧ сло́ва и҆зъ тебє̀, и҆ къ свѣ́тꙋ наста́ви дв҃о мт҃и марíе бг҃оневѣ́сто.

Пѣ́снь є҃. I҆рмо́съ:

Сѣннопи́санный мра́къ гада́нiй разори́въ, и҆ вѣ́рныхъ прибы́тiемъ и҆́стины, бг҃оѻтрокови́цею ѡ҆зари́въ сердца̀, и҆ на́съ свѣ́томъ твои́мъ, хрⷭ҇тѐ, наста́ви.

Воспои́мъ лю́дiе всѣ́хъ винꙋ̀, сꙋ́щаго по на́мъ бы́ти вино́внаго: є҆ѧ́же ѻ҆́бразꙋ ра́довахꙋсѧ сподоблѧ́еми прⷪ҇ро́цы, ꙗ҆вле́нное спасе́нiе ѿ тоѧ̀ плодѧ́ще.

Ѿ сꙋ́ха прозѧбе́нiе жезла̀ i҆ере́ева, i҆и҃лю показа̀ проразсꙋжде́нiе: и҆ ны́нѣ свѣ́тлость прозѧ́бшихъ пресла́внѡ свѣ́титъ, ѿ непло́дове всесла́вное рожде́нiе. 

И҆́нъ. I҆рмо́съ:

Просвѣще́нiе во тмѣ̀ лежа́щихъ, спасе́нiе ѿча́ѧнныхъ, хрⷭ҇тѐ сп҃се мо́й, къ тебѣ̀ ѹ҆́тренюю цр҃ю̀ ми́ра, просвѣти́ мѧ сiѧ́нiемъ твои́мъ, и҆но́гѡ бо, ра́звѣ тебє̀, бо́га не зна́ю.

Цѣломꙋ́дреннаѧ дво́ица, чистоты̀ зарѧ̀ сiѧ́ющаѧ, ю҆́же дѣ́вства бжⷭ҇твеннымъ сiѧ́нiемъ ѹ҆краси́вшꙋю непло́дное є҆стество̀ человѣ́ческое, на́мъ породѝ, а҆́нна и҆ i҆ѡакíмъ бг҃опрiѧ́тный.

Дѣ́вственный бг҃оꙋкра́шенный престо́лъ, и҆́же всѣ́хъ превы́шши дла́нiю бжⷭ҇твенною, цѣломꙋ́дрiѧ честны́й сопрꙋ́гъ, и҆ бг҃омꙋ́драѧ дво́ица породѝ, а҆́нна и҆ i҆ѡакíмъ всехва́льнiи.

Восто́кꙋ свы́ше ꙗ҆́вльшꙋсѧ, въ наставле́нiе заблꙋ́ждшихъ, свѣтоно́снꙋю две́рь, бжⷭ҇твенный i҆ѡакíмъ и҆ а҆́нна, бг҃омꙋ́дреннѡ пожи́вшiи, роди́ти бг҃ови́дцы ꙗ҆́вѣ сподо́бишасѧ.

Зако́на но́вагѡ бг҃опи́саннꙋю скрижа́ль, на не́йже рѣше́нiе грѣхѡ́въ ве́тхагѡ зако́на, бжⷭ҇твенное сло́во проѡбразѝ пре́жде, ꙗ҆́кѡ ѿ ка́мене ны́нѣ ѹ҆сѣчѐ, манове́нiемъ вседержи́тель ѿ непло́дове.

Бг҃оро́диченъ:

Заре́ю твое́ю бг҃ома́ти, ѹ҆мꙋ̀ моемꙋ̀ ѡ҆зари́тисѧ ѡ҆мраче́нномꙋ грѣхо́мъ, повелѝ дв҃о, невѣ́дѣнiѧ мра́къ и҆ прегрѣше́нiй потреблѧ́ющи: и҆ны́ѧ бо па́че тебє̀ храни́тельницы не вѣ́мъ.

Пѣ́снь s҃. I҆рмо́съ:

Ко гдⷭ҇ꙋ ѿ ки́та i҆ѡ́на возопѝ: ты́ мѧ возведѝ и҆зъ глꙋбины̀ а҆́да, молю́сѧ, да ꙗ҆́кѡ и҆зба́вителю, во гла́сѣ хвале́нiѧ, и҆́стины же дꙋ́хомъ пожрꙋ̀ тебѣ̀.

Ко гдⷭ҇ꙋ въ ско́рби непло́дства возопи́ша, бг҃ома́тере бг҃омꙋ́дрiи роди́тели: и҆ сiю̀ въ ро́ды родѡ́въ роди́ша: на ѻ҆́бщее спасе́нiе и҆ похвалꙋ̀.

Прiѧ́ша нбⷭ҇ный да́ръ ѿ бг҃а досто́инъ, бг҃омт҃ре бг҃омꙋ́дрiи роди́тели, самѣ́хъ херꙋвíмѡвъ превы́шшее носи́ло, сло́ва и҆ зижди́телѧ роди́тельницꙋ. 

И҆́нъ. I҆рмо́съ:

Въ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдiѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀ возведѝ.

Плодови́тое сѣ́мѧ, є҆́же дре́вле непло́ды а҆́нна воспрiе́мши, ѿ бжⷭ҇твеннагѡ ѡ҆сiѧ́нiѧ ѻ҆трокови́цꙋ роди́ти сподо́бисѧ, всѣ́ми тварьмѝ влады́чествꙋющꙋю.

Ны́нѣ непло́ды ро́ждши во́лею бж҃iею, покоре́нiемъ прiѧ́ти дв҃ꙋ, ро́ждшꙋю кромѣ̀ плотскíѧ во́ли, самомꙋ̀ восхотѣ́вшꙋ бг҃ꙋ проѧвле́ннѡ.

Ѡ҆зари́всѧ и҆са́iа дх҃омъ, i҆ѡакíма и҆ а҆́нны ржⷭ҇тво̀, сви́токъ но́въ ви́дѣ, въ не́мже написа́сѧ сло́во воплоща́емо.

Та́инствꙋ предтече́тъ та́инство: пре́жде бо неплодѧ́щаѧ благода́ть породѝ, спасе́нiѧ хода́таицꙋ, дѣ́вства рожде́нiемъ ꙗ҆́вльшꙋюсѧ на́мъ.

Конда́къ, гла́съ в҃. Подо́бенъ: Вы́шнихъ и҆щѧ̀:

Ра́дꙋетсѧ ны́нѣ а҆́нна, непло́дства разрѣши́вшисѧ соꙋ́зъ, и҆ пита́етъ пречⷭ҇тꙋю, созыва́ющи всѧ̑ воспѣ́ти дарова́вшаго ѿ чре́ва є҆ѧ̀ человѣ́кѡмъ, є҆ди́нꙋ мт҃рь и҆ неискꙋсомꙋ́жнꙋю.

I҆́косъ:

Ꙗ҆́же ѹ҆́зъ пре́жде безча́дства моли́твою и҆зба́вльшисѧ, призыва́етъ ны̀ спра́здновати чꙋдесѝ, и҆ да́ры принестѝ рожде́ннѣй, молѧ́щыѧсѧ предъ не́ю съ любо́вiю, є҆́йже ꙗ҆́кѡ и҆ногда̀ дѣ́вы предтеча́хꙋ ско́рѡ ликꙋ́юще и҆ вопiю́ще: сѐ прiи́де всѣ́хъ воззва́нiе, сѐ а҆да́мъ свободи́сѧ, ꙗ҆́кѡ а҆́нна пло́дъ прозѧбѐ, є҆ди́нꙋ мт҃рь и҆ неискꙋсомꙋ́жнꙋю.

Пѣ́снь з҃. I҆рмо́съ:

Кꙋпина̀ въ горѣ̀ ѻ҆гненеѡпа́льнаѧ, и҆ росоно́снаѧ пе́щь халде́йскаѧ, ꙗ҆́вѣ предписа́ тѧ, бг҃оневѣ́сто: бжⷭ҇твенный бо невеще́ственный въ веще́ственнѣмъ чре́вѣ, ѻ҆́гнь неѡпа́льнѡ прiѧ́ла є҆сѝ. тѣ́мже и҆зъ тебє̀ ро́ждшемꙋсѧ пое́мъ: бл҃гослове́нъ є҆сѝ, бж҃е ѻ҆тє́цъ на́шихъ. 

Твоѐ въ веще́ственныхъ ꙗ҆вле́нiихъ законополо́жникъ возбрани́сѧ разꙋмѣ́ти, и҆ вели́кое пречⷭ҇таѧ та́инство, не мꙋ́дрствовати земнорє́вностнаѧ, ѻ҆бра́знѡ наказꙋ́емь и҆ногда̀. тѣ́мже ѹ҆ди́вльсѧ чꙋдесѝ, глаго́лаше: бл҃гослове́нъ бг҃ъ ѻ҆тє́цъ на́шихъ.

Го́рꙋ и҆ две́рь нбⷭ҇нꙋю, и҆ мы́сленнꙋю тѧ̀ лѣ́ствицꙋ бг҃олѣ́пнѡ, ли́къ бжⷭ҇твенный пронаречѐ: ѿ тебє̀ ка́мень ѿсѣче́сѧ, не рꙋка́ми мꙋ́жескими, и҆ две́рь є҆́юже про́йде гдⷭ҇ь, и҆́же чꙋде́съ бг҃ъ ѻ҆тє́цъ на́шихъ.

И҆́нъ. I҆рмо́съ:

Бг҃опроти́вное велѣ́нiе беззако́ннꙋющагѡ мꙋчи́телѧ высо́къ пла́мень вознесло̀ є҆́сть: хрⷭ҇то́съ же прострѐ бг҃очести̑вымъ ѻ҆трокѡ́мъ ро́сꙋ дх҃о́внꙋю, сы́й бл҃гослове́нъ и҆ препросла́вленъ.

Ѿ ко́рене прозѧ́бши дво́ице ст҃а́ѧ дв҃да бг҃омꙋ́драгѡ, же́злъ всесвѧще́нный, дв҃ꙋ чⷭ҇тꙋю мíрꙋ породи́сте, цвѣ́тъ свѧще́ннѣйшiй на́мъ хрⷭ҇та̀ безсѣ́меннѡ возсiѧ́вшꙋю.

Свѣщꙋ̀ многосвѣ́тлꙋю бцⷣꙋ, а҆́нна бжⷭ҇твеннаѧ, ꙗ҆́коже златоза́ренъ свѣ́щникъ носѧ́щи, мíръ ве́сь просвѣтѝ бжⷭ҇твеннымъ свѣ́томъ, и҆ дѣ́вства свѣ́тлыми сiѧ́ньми.

Прароди́телiе сла́внiи, воплоти́вшагосѧ, за неизрече́ннꙋю ми́лость, бг҃а вседержи́телѧ, ѿ дще́ре бг҃омꙋ́дрыѧ ва́шеѧ, пребога́тiи, ны́нѣ мнѣ̀ прибѣ́гшемꙋ къ ва́мъ, согрѣше́нiй разрѣше́нiе и҆спроси́те.

Бг҃оро́диченъ:

Ꙗ҆́кѡ сꙋ́ще пребо́льшiи роди́телей, всѣ́ми влⷣчествꙋющꙋю тва́рьми роди́сте, марíю пречⷭ҇тꙋю, ро́ждшꙋю бг҃а, пло́тiю ѡ҆бложе́на, на́мъ ѹ҆подо́бльшасѧ, за бл҃гоꙋтро́бiе мно́гое.

Пѣ́снь и҃. I҆рмо́съ:

Въ пещѝ ѻ҆́трочестѣй проѡбрази́лъ є҆сѝ и҆ногда̀ твою̀ мт҃рь, гдⷭ҇и, ѻ҆́бразъ же сiѧ̀ и҆зъ ѻ҆гнѧ̀ и҆зꙿима́ше, неѡпа́льнѡ входѧ́щыѧ: ю҆́же пое́мъ ꙗ҆́вльшꙋюсѧ тобо́ю концє́мъ дне́сь, и҆ превозно́симъ во всѧ̑ вѣ́ки. 

Ꙗ҆́же къ бг҃ꙋ на́шегѡ примире́нiѧ, предꙿѡпредѣле́ннаѧ ски́нiѧ, є҆́же бы́ти ны́нѣ начина́етъ, и҆мꙋ́щи роди́ти сло́ва, на́мъ дебельство́мъ пло́ти ꙗ҆́вльшасѧ. є҆го́же пое́мъ, и҆зъ не сꙋ́щихъ во є҆́же бы́ти тѣ́мъ прiе́мшiи, и҆ превозно́симъ во всѧ̑ вѣ́ки.

Непло́дства преложе́нiе, мiрско́е благи́хъ разрѣшѝ непло́дство, и҆ ꙗ҆́сно чꙋ́до хрⷭ҇та̀ показа̀, къ земны̑мъ прише́дша. є҆го́же пое́мъ, и҆зъ не сꙋ́щихъ во є҆́же бы́ти тѣ́мъ прiе́мшiи, и҆ превозно́симъ во всѧ̑ вѣ́ки.

И҆́нъ. I҆рмо́съ:

Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ снизше́дшаго и҆ пла́мень въ ро́сꙋ прело́жшаго бг҃а, по́йте дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки.

Бога́тствомъ кипѧ́щiи добродѣ́телей, сла́вою бжⷭ҇твенною ѹ҆кра́шеннꙋю цр҃и́цꙋ дв҃ꙋ, i҆ѡакíмъ чⷭ҇тны́й, и҆ а҆́нна цѣломꙋ́дреннаѧ роди́ша. ю҆́же всѧ̀ тва́рь пое́тъ ꙗ҆́кѡ бцⷣꙋ.

Же́злъ си́лы на́мъ, ва́ми дрꙋ́ги бж҃iими по́сланъ бы́сть, всенепоро́чнаѧ невѣ́ста. є҆́юже посредѣ̀ врагѡ́въ, безбо́жныхъ ѡ҆долѣва́емъ, кова̑рствiѧ тѣ́хъ попира́юще.

Ѻ҆рꙋ́жiе на́мъ ѿ бг҃а бл҃говоле́нiѧ, тобо́ю сопрꙋ́же свѧще́ннѣйшiй, дарова́сѧ, и҆́мже ны́нѣ мы̀ вѣ́рнiи кра́снѣ при́снѡ вѣнча́емсѧ, бг҃а ро́ждшаѧ, чⷭ҇таѧ дв҃о мт҃и.

Си́ла бж҃iѧ плодоноше́нiемъ непло́дствꙋющее чре́во ѿве́рзе: и҆ предгрѧде́тъ две́рь дѣ́вства свѣ́тлостьми, є҆ѧ́же ра́ди сло́во прiи́де къ зємны́мъ, вопло́щсѧ неизрече́ннымъ сло́вомъ.

Свѣтоли̑тiи и҆зъ тебє̀ воплоще́ннагѡ на́съ ра́ди, просвѣще́ннаѧ дво́ица и҆зрѧ́днаѧ роди́телей твои́хъ, да бꙋ́детъ пренепоро́чнаѧ влⷣчце, хода́тайство на́мъ бла̑гъ небе́сныхъ.

Пѣ́снь ѳ҃. I҆рмо́съ:

Ꙗ҆́же пре́жде со́лнца свѣти́льника бг҃а возсiѧ́вшаго, пло́тски  къ на́мъ прише́дшаго, и҆зъ бокꙋ̀ дв҃и́чꙋ, неизрече́ннѡ воплоти́вшаѧ, бл҃гослове́ннаѧ, всечⷭ҇таѧ, тѧ̀, бцⷣꙋ, велича́емъ.

И҆́же непокори̑вымъ лю́демъ и҆зъ ка́мене и҆сточи́въ во́дꙋ, благопокори̑вымъ же ꙗ҆зы́кѡмъ, да́рꙋетъ ѿ чре́слъ непло́дныхъ, пло́дъ на весе́лiе на́мъ, тѧ̀ бг҃ома́ти пречⷭ҇таѧ: ю҆́же досто́йнѡ велича́емъ.

Напра́снагѡ дре́внѧгѡ ѿѧ́тельницꙋ ѡ҆сꙋжде́нiѧ, и҆ прама́тере и҆справле́нiе, ю҆́же ро́да къ бг҃ꙋ винꙋ̀ присвое́нiѧ, къ зижди́телю мо́стъ, тѧ̀ бцⷣе велича́емъ.

И҆́нъ. I҆рмо́съ:

Безнача́льна роди́телѧ сн҃ъ, бг҃ъ и҆ гдⷭ҇ь, вопло́щсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ просвѣти́ти, собра́ти расточє́ннаѧ. тѣ́мъ всепѣ́тꙋю бцⷣꙋ велича́емъ.

Е҆диномꙋ́дреннiи, и҆ є҆динодꙋ́шнiи добродѣ́телiю сꙋ́ще, пречⷭ҇тыѧ дв҃ы честнíи роди́телiе, соверша́ющымъ ѹ҆се́рднѡ прехва́льнꙋю и҆ сла́внꙋю па́мѧть ва́шꙋ свѧще́ннѣйшiи, спасти́сѧ моли́тесѧ.

Па́жить разрꙋши́сте сме́ртнꙋю сла́внiи, жи́зни мт҃рь свѣ́тлѡ ро́ждшiи, потре́бльшꙋю сеѧ̀ прило́гъ и҆ безсме́ртныѧ жи́зни и҆схода́таившꙋю, наде́ждꙋ вѣ́ры ра́ди.

Кра́сное ꙗ҆́кѡ со́лнце i҆ѡакíмъ, є҆динѧ́ѧсѧ свѣтоно́снѣй лꙋнѣ̀ а҆́ннѣ, породѝ дѣ́вства лꙋчꙋ̀, є҆́юже зарѧ̀ бжⷭ҇твеннагѡ сꙋщества̀, пло́ти по ѵ҆поста́си соедини́вшисѧ, на́мъ возсiѧ̀.

Цѣломꙋ́дреннѡ пожи́вше и҆ благоче́стнѡ бл҃же́ннiи, ны́нѣ сла́дости несказа́нныѧ сподо́бистесѧ, бг҃оѧвле́нiѧ полꙋчи́вше, и҆́же ѿ ва́съ мíрꙋ ꙗ҆́вльшагосѧ є҆го́же моли́те, спасти́сѧ дꙋша́мъ на́шымъ.

Свѣти́ленъ. Подо́бенъ: Посѣти́лъ ны̀ є҆́сть:

Ꙗ҆́же є҆́ѵы клѧ́твꙋ потре́бльшаѧ, ны́нѣ ражда́етсѧ ѿ ста́рєцъ непло́дныхъ, ѿ а҆́нны и҆ i҆ѡакíма. ю҆́же со а҆́гг҃лы всѝ по до́лгꙋ въ пѣ́снехъ вѣ́рнiи да восхва́лимъ. 

Сла́ва, и҆ ны́нѣ:

Ꙗ҆́кѡ ѿ со́лнца со́лнце, и҆ ѿ лꙋны̀ лꙋна̀, ѿ а҆́нны и҆ i҆ѡакíма всенепоро́чнаѧ ѻ҆трокови́ца роди́сѧ, и҆ просвѣтѝ мíра концы̀ свои́мъ сiѧ́нiемъ, ю҆́же пою́ще досто́йнѡ ѹ҆блажи́мъ, соверша́юще честнꙋ́ю и҆́хъ па́мѧть.

На стiхо́внѣ стiхи̑ры пра́здника, гла́съ s҃. Поⷣ: Тридне́венъ:

Ны́нѣ и҆гра́й прⷪ҇ро́че дв҃де, * се́ бо ѿ чре́слъ твои́хъ дв҃а, * бг҃оѻтрокови́ца марíа * роди́сѧ пресла́внѡ: * є҆ѧ́же ра́ди земнíи бжⷭ҇твеннѡ * ѡ҆брѣто́ша воззва́нiе паде́нiѧ.

Стíхъ: Слы́ши дщѝ, и҆ ви́ждь, и҆ приклонѝ ѹ҆́хо твоѐ.

Ѹ҆мерщвле́нiѧ совлачи́тсѧ ти́ны, бл҃года́тiю, * а҆да́мъ со є҆́ѵою, * и҆ ѡ҆живлѧ́ютсѧ всерѡ́днаѧ, * ѿ непло́дныѧ бо ро́ждшисѧ и҆́стиннѡ бцⷣа, * мiрско́е разрѣшѝ непло́дство.

Стíхъ: Лицꙋ̀ твоемꙋ̀ помо́лѧтсѧ бога́тiи лю́дстiи.

Всечестно́е твоѐ ржⷭ҇тво̀ * свѣ́тлѡ торжествꙋ́емъ со а҆́гг҃лы, * мт҃и дв҃о чⷭ҇таѧ, * но ѽ бг҃ороди́тельнице. * не преста́й защища́ти, * хрⷭ҇тiа́нъ воспѣва́ющихъ тѧ̀.

Сла́ва, и҆ ны́нѣ, пра́здника, гла́съ в҃:

Дне́сь всенепоро́чнаѧ чⷭ҇таѧ произы́де ѿ непло́дове, дне́сь всѧ́чєскаѧ ра́дꙋютсѧ въ тоѧ̀ ржⷭ҇твѣ̀, а҆да́мъ ѹ҆́зъ разрѣша́етсѧ, и҆ є҆́ѵа клѧ́твы свободи́сѧ, нбⷭ҇наѧ всѧ̑ веселѧ́тсѧ, и҆ ми́ръ человѣ́кѡмъ да́рꙋетсѧ. мы́ же славосло́вѧще вопiе́мъ: сла́ва въ вы́шнихъ бг҃ꙋ, и҆ на землѝ ми́ръ, въ человѣ́цѣхъ благоволе́нiе.

На лiтꙋргíи: Бл҃жє́нна пра́здника, пѣ́снь а҃, втора́гѡ гла́са, на д҃: и҆ ст҃ы́хъ, пѣ́снь s҃, на д҃. Прокíменъ пра́здника, и҆ до ѿда́нiѧ. Та́же ст҃ы́хъ, гла́съ д҃: Ди́венъ бг҃ъ во ст҃ы́хъ свои́хъ: Стíхъ: Въ цр҃квахъ благослови́те бг҃а: А҆пⷭ҇лъ къ гала́тѡмъ, зача́ло с҃_i, ѿ полꙋ̀. А҆ллилꙋ́iа, гла́съ а҃: Спасе́нiе првⷣныхъ ѿ гдⷭ҇а. Е҆ѵⷢ҇лiе лꙋкѝ, зача́ло л҃s. Прича́стенъ пра́здника, и҆ ст҃ы́хъ: Ра́дꙋйтесѧ првⷣнiи ѡ҆ гдⷭ҇ѣ: 



Слꙋ́жба прпⷣбнагѡ и҆гꙋ́мена i҆ѡ́сифа волоцка́гѡ, но́вагѡ чꙋдотво́рца.

Ве́черъ, на ма́лѣй вече́рни, стiхи̑ры на д҃, гла́съ а҃. Подо́бенъ: Нбⷭ҇ныхъ чинѡ́въ:

Дх҃а ст҃а́гѡ теплото́ю мꙋ́дре, * жела̑нiѧ се́рдца твоегѡ̀, є҆́же къ бг҃ꙋ согрѣ́ѧвъ, * зи́мꙋ страсте́й многоко́зненнꙋю ѹ҆мертви́въ, * де́мѡнскꙋю си́лꙋ низложи́лъ є҆сѝ, * нбⷭ҇ное же во́инство, * терпѣ́нiемъ твои́мъ ѹ҆диви́лъ є҆сѝ.

Два́жды.

Крⷭ҇тъ гдⷭ҇ень взе́мъ, прпⷣбне i҆ѡ́сифе, * и҆́стиннѡ послѣ́довалъ є҆сѝ хрⷭ҇тꙋ̀, * на́съ ра́ди на крⷭ҇тѣ̀ распе́ншемꙋсѧ, * и҆ є҆гѡ̀ ра́ди любвѐ всѧ̑ ѡ҆ста́вилъ є҆сѝ, * и҆ того̀ є҆ди́наго возлюби́лъ є҆сѝ, * є҆го́же молѝ, спасти́сѧ на́мъ.

Ꙗ҆́кѡ прiе́мь, ѻ҆́ч҃е, нбⷭ҇ное сѣ́мѧ въ се́рдце, * пло́дъ стори́чествꙋющъ добродѣ́тели прине́слъ є҆сѝ, * пита́ѧ благоче́стнѡ, * гла́домъ добродѣ́тели та́ющихъ дꙋ́шы: * но ꙗ҆́кѡ и҆мѣ́ѧ дерзнове́нiе ко влⷣцѣ хрⷭ҇тꙋ̀, * молѝ ѡ҆ творѧ́щихъ вѣ́рою и҆ любо́вiю па́мѧть твою̀.

Сла́ва, гла́съ д҃:

Свѣ́тлый дне́сь возсiѧ̀ на́мъ и҆ всепра́зднственный де́нь, ꙗ҆́коже второ́е со́лнце, просвѣща́ѧ и҆ наставлѧ́ѧ, и҆ ѿгонѧ́ѧ мглꙋ̀ помраче́нiѧ на́шегѡ, вселе́ннꙋю созыва́етъ, любо́вiю къ честнѣ́й ра́цѣ припа́дающихъ, и҆ любе́знѡ ѡ҆блобыза́ющихъ. молѝ, мо́лимсѧ, ѻ҆́ч҃е, мíрꙋ ми́ръ дарова́ти, и҆ дꙋша́мъ на́шымъ ве́лiю ми́лость.

И҆ ны́нѣ, пра́здника, гла́съ то́йже: Всечестно́е твоѐ ржⷭ҇тво̀: 

На стiхо́внѣ стiхи̑ры прпⷣбнагѡ, гла́съ в҃. Поⷣ: До́ме є҆ѵфра́ѳовъ:

До́мъ дх҃а ст҃а́гѡ * бы́лъ є҆сѝ прпⷣбне, * просвѣща́ѧ и҆ наставлѧ́ѧ * вѣ́рою и҆ любо́вiю * притека́ющыѧ къ тебѣ̀.

Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми;

Бл҃же́нъ вои́стиннꙋ, * и҆ пребл҃же́нъ ꙗ҆ви́лсѧ є҆сѝ, * премꙋ́дре i҆ѡ́сифе, * мона́шествꙋющихъ наста́вниче, * и҆ благоче́стiѧ побо́рниче.

Стíхъ: Блаже́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀.

Прiиди́те вѣ́рнiи, * стеце́мсѧ ѹ҆се́рднѡ, * восхва́лимъ ѻ҆тца̀ на́шего, * и҆́стины сказа́телѧ, * и҆ нече́стiѧ ѡ҆бличи́телѧ.

Сла́ва, самогла́сенъ, гла́съ то́йже:

Прiиди́те ли́цы мона́шестiи, дне́сь ра́достнѡ воспои́мъ ѹ҆блажа́юще, и҆ прославлѧ́юще нача́льника на́шего, хрⷭ҇то́ва ѹ҆го́дника, и҆ тогѡ̀ пречⷭ҇тыѧ мт҃ре, прпⷣбныхъ сожи́телѧ, и҆ собесѣ́дника а҆́гг҃лѡвъ, молѧ́щасѧ гдⷭ҇ꙋ, поми́ловатисѧ дꙋша́мъ на́шымъ.

И҆ ны́нѣ, пра́здника, гла́съ д҃: Всемíрнаѧ ра́дость:

Тропа́рь прпⷣбнагѡ i҆ѡ́сифа, гла́съ є҃:

Ꙗ҆́кѡ по́стникѡвъ ѹ҆добре́нiе и҆ ѻ҆тцє́въ красотꙋ̀, ми́лости пода́телѧ, разсꙋжде́нiѧ свѣти́льника, всѝ вѣ́рнiи соше́дшесѧ восхва́лимъ, кро́тости ѹ҆чи́телѧ, и҆ є҆ресе́й посрами́телѧ, премꙋ́драго i҆ѡ́сифа, рѡссíйскꙋю sвѣздꙋ̀, молѧ́щасѧ гдⷭ҇ꙋ, поми́ловатисѧ дꙋша́мъ на́шымъ.

Сла́ва, и҆ ны́нѣ, пра́здника. Тропа́рь, гла́съ д҃: Ржⷭ҇тво̀ твоѐ бцⷣе дв҃о:



На вели́цѣй вече́рни, Блаже́нъ мꙋ́жъ, а҃-й а҆нтiфѡ́нъ.

На Гдⷭ҇и, воззва́хъ: стiхи̑ры на и҃: ст҃ы́хъ бг҃оѻтцє́въ на д҃: и҆ прпⷣбнагѡ i҆ѡ́сифа на д҃. Гла́съ є҃:

Прпⷣбне ѻ҆́ч҃е бл҃же́нне i҆ѡ́сифе, вельмѝ подвиза́лсѧ є҆сѝ  на врагѝ безплѡ́тныѧ, пѣ́сньми, посто́мъ и҆ моли́твою, бы́въ ѻ҆́бразъ твои̑мъ ѹ҆ченикѡ́мъ, и҆ нелѣ́ностнѡ хрⷭ҇тꙋ̀ рабо́таѧ, ны́нѣ прпⷣбне, на нб҃сѣ́хъ ликꙋ́еши, со а҆́гг҃лы славосло́вѧ трⷪ҇цꙋ є҆диносꙋ́щнꙋю, преклонѧ́ѧ на чл҃вѣколю́бiе хрⷭ҇та̀ бг҃а на́шего, да спасе́тъ є҆стество̀ человѣ́ческое. того̀ ѹ҆̀бо молѝ, томꙋ̀ помоли́сѧ прпⷣбне, дарова́ти вселе́ннѣй є҆диномышле́нiе, и҆ ча́дѡмъ твои̑мъ ми́ръ и҆ ве́лiю ми́лость.

Два́жды.

Прпⷣбне ѻ҆́ч҃е i҆ѡ́сифе, вельмѝ подвиза́лсѧ є҆сѝ на врагѝ крⷭ҇та̀ хрⷭ҇то́ва, и҆ на ѿмета́ющыѧсѧ ѻ҆́браза сп҃сова, и҆ є҆гѡ̀ пречⷭ҇тыѧ бг҃ома́тере, и҆ посрами́лъ є҆сѝ є҆ресенача́льники. ны́нѣ ѹ҆́бѡ прпⷣбне, всѣ́хъ на́съ ко хрⷭ҇тꙋ̀ помина́й, и҆ моли́сѧ ѡ҆ творѧ́щихъ вѣ́рнѡ свѧтꙋ́ю па́мѧть твою̀, презрѣ́ти на̑ша согрѣшє́нiѧ, и҆ возвестѝ на́съ на пе́рвое достоѧ́нiе. того̀ ѹ҆̀бо молѝ, томꙋ̀ помоли́сѧ прпⷣбне, дарова́ти вселе́ннѣй є҆диномышле́нiе, и҆ вѣ̑рнымъ лю́демъ твои̑мъ на врагѝ ѡ҆долѣ́нiе, и҆ ми́ръ, и҆ ве́лiю ми́лость.

Прпⷣбне ѻ҆́ч҃е i҆ѡ́сифе, вельми́ тѧ хрⷭ҇то́съ просла́ви, и҆ дарова̀ тебѣ̀ сло́во бжⷭ҇твеннагѡ ра́зꙋма, и҆́мже ѿсѣ́клъ є҆сѝ лжꙋ̀ ѿ и҆́стины, и҆ и҆сто́рглъ є҆сѝ пле́велы невѣ́рiѧ, и҆ наꙋчи́лъ є҆сѝ сла́вити трⷪ҇цꙋ є҆диносꙋ́щнꙋю, покланѧ́емаго въ тре́хъ ѵ҆поста́сехъ є҆ди́наго бг҃а. того̀ ѹ҆̀бо молѝ, томꙋ̀ помоли́сѧ прпⷣбне, дарова́ти просѧ́щымъ и҆сцѣле́нiе, ми́ръ и҆ ве́лiю ми́лость.

Сла́ва, гла́съ s҃:

Ра́дꙋйсѧ и҆ весели́сѧ цр҃ковь бж҃iѧ мт҃ре, со свѧщє́нники же, и҆ съ людьмѝ благочести́выми, и҆ со благоро́дными и҆ хрⷭ҇тоимени́тыми, мѡна́хи же и҆ просты́ми, бл҃же́ннагѡ i҆ѡ́сифа ѻ҆тца̀ на́шегѡ дне́сь па́мѧть почита́юще, дꙋхо́внѣ соше́дшесѧ пра́зднꙋемъ, и҆ честны́й гро́бъ є҆гѡ̀ ѡ҆бстоѧ́ще, глаго́лемъ: ра́дꙋйсѧ ѻ҆́ч҃е на́шъ i҆ѡ́сифе, свѣти́льниче  пресвѣ́тлый, врачꙋ̀ болѧ́щихъ, и҆ моли́твенниче ко сп҃сꙋ хрⷭ҇тꙋ̀ бг҃ꙋ на́шемꙋ. ѡ҆ вѣ́рою и҆ любо́вiю притека́ющихъ къ ра́цѣ моще́й твои́хъ, молѝ спасти́сѧ дꙋша́мъ на́шымъ.

И҆ ны́нѣ, пра́здника, гла́съ s҃:

Дне́сь непло́днаѧ а҆́нна ражда́етъ бг҃оѻтрокови́цꙋ, ѿ всѣ́хъ родѡ́въ произбра́ннꙋю, въ жили́ще всецр҃ѧ̀ и҆ зижди́телѧ хрⷭ҇та̀ бг҃а, во и҆сполне́нiе бжⷭ҇твеннагѡ смотре́нiѧ, и҆́мже назда́хомсѧ земноро́днiи, и҆ ѡ҆бнови́хомсѧ ѿ тлѝ къ жи́зни неконе́чнѣй.

Вхо́дъ. Прокíменъ днѐ, и҆ чтє́нiѧ:

Премꙋ́дрости соломѡ́ни чте́нiе.

[Глава̀ є҃ ] Пра́вєдницы во вѣ́ки живꙋ́тъ, и҆ въ гдⷭ҇ѣ мзда̀ и҆́хъ, и҆ попече́нiе и҆́хъ ѹ҆ вы́шнѧгѡ. Сегѡ̀ ра́ди прiи́мꙋтъ црⷭ҇твiе благолѣ́пiѧ, и҆ вѣне́цъ добро́ты ѿ рꙋкѝ гдⷭ҇ни: занѐ десни́цею покры́етъ ѧ҆̀, и҆ мы́шцею защити́тъ и҆̀хъ. Прiи́метъ всеѻрꙋ́жiе рве́нiе своѐ, и҆ воѡрꙋжи́тъ тва́рь въ ме́сть врагѡ́мъ. Ѡ҆блече́тсѧ въ бронѧ̀ пра́вды, и҆ возложи́тъ шле́мъ, сꙋ́дъ нелицемѣ́ренъ. Прiи́метъ щи́тъ непобѣди́мый преподо́бiе: поѡстри́тъ же напра́сный гнѣ́въ во ѻ҆рꙋ́жiе: спобо́ретъ же съ ни́мъ мíръ на безꙋ̑мныѧ. По́йдꙋтъ праволꙋ̑чныѧ стрѣ́лы мѡ́лнiины, и҆ ꙗ҆́кѡ ѿ благокрꙋ́гла лꙋ́ка ѻ҆блакѡ́въ на намѣ́ренiе полетѧ́тъ. И҆ ѿ каменоме́тныѧ ꙗ҆́рости, и҆спо́лнь падꙋ́тъ гра́ды, вознегодꙋ́етъ на ни́хъ вода̀ морска́ѧ: рѣ́ки же потопѧ́тъ ѧ҆̀ на́глѡ. Сопроти́въ ста́нетъ и҆̀мъ дꙋ́хъ си́лы, и҆ ꙗ҆́кѡ ви́хоръ развѣ́етъ и҆̀хъ. И҆ ѡ҆пꙋстоши́тъ всю̀ зе́млю беззако́нiе, и҆ sлодѣ́йство преврати́тъ престо́лы си́льныхъ. [s҃] Слы́шите ѹ҆̀бо, ца́рiе, и҆ разꙋмѣ́йте: навы́кните сꙋдiи̑ концє́въ землѝ. Внꙋши́те держа́щiи мно́жєства и҆ гордѧ́щiисѧ ѡ҆ наро́дѣхъ ꙗ҆зы̑къ: ꙗ҆́кѡ дана̀ є҆́сть ѿ гдⷭ҇а держа́ва ва́мъ, и҆ си́ла ѿ вы́шнѧгѡ. 

Премꙋ́дрости соломѡ́ни чте́нiе.

[Глава̀ г҃] Пра́ведныхъ дꙋ́шы въ рꙋцѣ̀ бж҃iей, и҆ не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ безꙋ́мныхъ ѹ҆мре́ти, и҆ вмѣни́сѧ ѡ҆sлобле́нiе и҆схо́дъ и҆́хъ, и҆ є҆́же ѿ на́съ ше́ствiе сокрꙋше́нiе: ѻ҆ни́ же сꙋ́ть въ ми́рѣ. И҆́бо предъ лице́мъ человѣ́ческимъ а҆́ще и҆ мꙋ́кꙋ прiи́мꙋтъ, ѹ҆пова́нiе и҆́хъ безсме́ртiѧ и҆спо́лнено. И҆ вма́лѣ нака́зани бы́вше, вели́кими благодѣ́тельствовани бꙋ́дꙋтъ: ꙗ҆́кѡ бг҃ъ и҆скꙋсѝ ѧ҆̀, и҆ ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ горни́лѣ и҆скꙋсѝ и҆̀хъ, и҆ ꙗ҆́кѡ всепло́дiе же́ртвенное прiѧ́тъ ѧ҆̀. И҆ во вре́мѧ посѣще́нiѧ и҆́хъ возсiѧ́ютъ, и҆ ꙗ҆́кѡ и҆́скры по сте́блiю потекꙋ́тъ: сꙋ́дѧтъ ꙗ҆зы́кѡмъ, и҆ ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки. Надѣ́ющiисѧ на́нь разꙋмѣ́ютъ и҆́стинꙋ, и҆ вѣ́рнiи въ любвѝ пребꙋ́дꙋтъ є҆мꙋ̀: ꙗ҆́кѡ бл҃года́ть и҆ ми́лость въ преподо́бныхъ є҆гѡ̀, и҆ посѣще́нiе во и҆збра́нныхъ є҆гѡ̀.

Премꙋ́дрости соломѡ́ни чте́нiе.

[Глава̀ д҃] Пра́ведникъ, а҆́ще пости́гнетъ сконча́тисѧ, въ поко́и бꙋ́детъ. Ста́рость бо честна̀ не многолѣ́тна, нижѐ въ числѣ̀ лѣ́тъ и҆счита́етсѧ: сѣди́на же є҆́сть мꙋ́дрость человѣ́кѡмъ, и҆ во́зрастъ ста́рости, житiѐ нескве́рное. Благоꙋго́денъ бг҃ови бы́въ, возлю́бленъ бы́сть, и҆ живы́й посредѣ̀ грѣ̑шникъ преста́вленъ бы́сть. Восхище́нъ бы́сть, да не sло́ба и҆змѣни́тъ ра́зꙋма є҆гѡ̀, и҆лѝ ле́сть прельсти́тъ дꙋ́шꙋ є҆гѡ̀. Раче́нiе бо sло́бы помрача́етъ дѡ́браѧ, и҆ паре́нiе по́хоти премѣнѧ́етъ ѹ҆́мъ неsло́бивъ. Сконча́всѧ вма́лѣ, и҆спо́лни лѣ̑та дѡ́лга: ѹ҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди потща́сѧ ѿ среды̀ лꙋка́вствiѧ: лю́дiе же ви́дѣвше, и҆ не разꙋмѣ́вше, нижѐ поло́жше въ помышле́нiи таково́е: ꙗ҆́кѡ благода́ть и҆ ми́лость въ преподо́бныхъ є҆гѡ̀, и҆ посѣще́нiе во и҆збра́нныхъ є҆гѡ̀. 

На лiтíи стiхи̑ры, гла́съ є҃. Подо́бенъ: Ра́дꙋйсѧ:

Ра́дꙋйсѧ, свѧще́ннаѧ главо̀, прпⷣбне ѻ҆́ч҃е на́шъ i҆ѡ́сифе, а҆́гг҃льскихъ ликѡ́въ собесѣ́дниче въ вы́шнихъ: на земли́ бо добродѣ́тельнѡ пожи́лъ є҆сѝ, и҆ ꙗ҆ви́лсѧ є҆сѝ пречи́сто и҆ нескве́рно зерца́ло, дх҃а ст҃а́гѡ зарѧ́ми блиста́ѧсѧ пребога́те, и҆ ѡ҆зарѧ́емь прозрѣ́лъ є҆сѝ бꙋ̑дꙋщаѧ. тѣ́мже хрⷭ҇та̀ бг҃а молѝ, ми́ръ дарова́ти дꙋша́мъ на́шымъ, и҆ ве́лiю ми́лость.

Ра́дꙋйсѧ, свѧще́ннаѧ главо̀, по́стникѡвъ непоколеби́мый сто́лпе, мона́шествꙋющихъ и҆справле́нiе, и҆ є҆ресе́й новоѧвле́нныхъ, бг҃одохнове́нными твои́ми писа́ньми, sлочєсти́ваѧ и҆́хъ ѹ҆ста̀ загради́лъ є҆сѝ, и҆ де́мѡнѡвъ стремлє́нiѧ погꙋби́лъ є҆сѝ, крⷭ҇та̀ ѻ҆рꙋ́жiемъ всѧ̑ кознодѣ̑йства ѿгонѧ́ѧ. и҆ по преставле́нiи твое́мъ жи́въ ст҃ѣ́й трⷪ҇цѣ предстои́ши, ѡ҆ на́съ молѧ́сѧ ча́дѣхъ твои́хъ дарова́ти дꙋша́мъ на́шымъ ми́ръ и҆ ве́лiю ми́лость.

Ра́дꙋйсѧ, свѧще́ннаѧ главо̀, ѹ҆мо́мъ просвѣще́ннымъ дꙋ́шꙋ твою̀ ѻ҆́ч҃е, просвѣти́лъ є҆сѝ, и҆ ѿ земны́хъ преста́вилсѧ є҆сѝ во хрⷭ҇то́во црⷭ҇твiе, i҆ѡ́сифе пребл҃же́нне: въ по́стницѣхъ ты̀ свѣ́телъ ꙗ҆ви́лсѧ є҆сѝ, сла́дости нестарѣ́емыѧ ны́нѣ насыща́ѧсѧ. ѡ҆ на́съ рабѣ́хъ твои́хъ хрⷭ҇тꙋ̀ бг҃ꙋ моли́сѧ, пода́ти на́мъ ѡ҆ставле́нiе грѣхѡ́въ, и҆ ве́лiю ми́лость.

Сла́ва, гла́съ s҃:

Прпⷣбне ѻ҆́ч҃е, сохрани́лъ є҆сѝ добро́тꙋ є҆́же по ѻ҆́бразꙋ бж҃iю, пло́ть покори́лъ є҆сѝ дꙋ́хꙋ: сегѡ̀ ра́ди всели́сѧ въ тѧ̀ прест҃ы́й дх҃ъ. є҆гѡ́же дѣ́йствiемъ свѣ́тлѡ ѹ҆кра́шенъ, прiѧ́лъ є҆сѝ да́ръ и҆сцѣле́нiй, притека́ющымъ съ вѣ́рою ко гро́бꙋ моще́й твои́хъ: моли́сѧ хрⷭ҇тꙋ̀ бг҃ꙋ, дарова́ти на́мъ на врагѝ побѣ́дꙋ, и҆ мíрꙋ ми́ръ, и҆ цр҃квамъ є҆диномы́слiе, и҆ дꙋша́мъ на́шымъ ве́лiю ми́лость.

И҆ ны́нѣ, пра́здникъ, гла́съ и҃: Въ благознамени́тый де́нь: 

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

Прiиди́те ѹ҆блажи́мъ * прпⷣбнаго i҆ѡ́сифа, * по́стника и҆ возде́ржника, * и҆ мона́хѡвъ нача́льника, * хрⷭ҇то́ва ѹ҆го́дника.

Стíхъ: Блаже́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀.

Дне́сь вѣ́рнiи ѹ҆блажи́мъ * прпⷣбнаго i҆ѡ́сифа, * и҆́стины сло́ва сказа́телѧ, * и҆ по хрⷭ҇то́вѣ i҆кѡ́нѣ побо́рника, * и҆ нече́стiѧ ѡ҆бличи́телѧ.

Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми:

Бл҃же́нъ є҆сѝ i҆ѡ́сифе, * хрⷭ҇то́въ ѹ҆го́дниче, * и҆ пречⷭ҇тыѧ бг҃омт҃ре, * пꙋсты́нный жи́телю, * и҆ мона́шествꙋющихъ наста́вниче.

Сла́ва, гла́съ в҃:

Прiиди́те дне́сь ли́цы мона́шестiи, притеце́мъ ко гро́бꙋ прпⷣбнагѡ i҆ѡ́сифа, молѧ́щесѧ хрⷭ҇тꙋ̀ бг҃ꙋ на́шемꙋ, просѧ́ще грѣхѡ́въ проще́нiѧ, и҆ во́инствꙋ на́шемꙋ на врагѝ побѣ́ды, и҆ плѣнє́нымъ свобожде́нiѧ, и҆ мíрꙋ ѹ҆строе́нiѧ и҆ цр҃квамъ соедине́нiѧ, и҆ дꙋша́мъ на́шымъ ве́лiѧ ми́лости.

И҆ ны́нѣ, пра́здника, гла́съ то́йже: Пронарече́ннаѧ всѣ́хъ цр҃и́ца:



На ѹ҆́трени тропа́рь пра́здника, и҆ бг҃оѻтцє́въ.

Сла́ва, прпⷣбнагѡ: И҆ ны́нѣ, пра́здника.

По а҃-й каѳíсмѣ сѣда́ленъ, гла́съ а҃. Подо́бенъ: Ско́рѡ предварѝ:

Досто́йнѡ ѹ҆бл҃жа́емъ тѧ̀ прпⷣбне i҆ѡ́сифе, ꙗ҆́кѡ дерзнове́нiе и҆мꙋ́ща ко гдⷭ҇ꙋ: ѡ҆ на́съ при́снѡ моли́сѧ, и҆зба́витисѧ врагѡ́въ належа́щiѧ напа́сти, и҆ дарова́ти на́мъ на сы́ны а҆га̑рѧнскiѧ ѡ҆долѣ́нiе, и҆ плѣнє́нымъ свобожде́нiе, и҆ на́мъ, соверша́ющымъ свѧтꙋ́ю па́мѧть твою̀, ве́лiю ми́лость.

Два́жды.

Сла́ва, и҆ ны́нѣ, бг҃оро́диченъ:

Ѹ҆́мъ человѣ́ческiй, по достоѧ́нiю пѣ́ти тѧ̀, влⷣчце пречⷭ҇таѧ бцⷣе, недоꙋмѣ́етъ, но мы̀ зове́мъ тѝ, ꙗ҆̀же  а҆рха́гг҃лъ гаврiи́лъ провѣща̀: ра́дꙋйсѧ, а҆да́мово свобожде́нiе. ра́дꙋйсѧ, прама́тере є҆́ѵы ѡ҆правда́нiе. ра́дꙋйсѧ, мíра спасе́нiе. ра́дꙋйсѧ, мт҃и хрⷭ҇та̀ бг҃а.

По в҃-й каѳíсмѣ сѣда́ленъ, гла́съ и҃. Поⷣ: Взбра́нной воево́дѣ:

Соше́дшесѧ вѣ́рнiи въ па́мѧть прпⷣбнагѡ i҆ѡ́сифа дꙋхо́внѡ пра́зднꙋемъ, восхвалѧ́юще хрⷭ҇та̀ бг҃а на́шего, прославлѧ́юща своего̀ ѹ҆го́дника, и҆ да́ромъ чꙋде́съ ѡ҆богати́вшаго, притеце́мъ вѣ́рнѡ бо гро́бꙋ моще́й є҆гѡ̀, и҆ почерпе́мъ тѣлесє́мъ здра́вiе, кꙋ́пнѡ и҆ дꙋша́мъ спасе́нiе, и҆ торжествꙋ́емъ свѣ́тлѡ во свѧтꙋ́ю па́мѧть є҆гѡ̀.

Два́жды.

Сла́ва, и҆ ны́нѣ, бг҃оро́диченъ:

Взбра́нной воево́дѣ и҆ застꙋ́пницѣ на́шей, къ тебѣ̀ прибѣга́емъ, пречⷭ҇таѧ бцⷣе, поборѝ чⷭ҇таѧ, плѣнѧ́ющаго ны̀ дiа́вола, и҆ сводѧ́ща въ стра̑сти безче́стiѧ. тѣ́мже припа́даемъ къ твоемꙋ̀, пречⷭ҇таѧ, ѻ҆́бразꙋ, просѧ́ще и҆зба́витисѧ всѧ́кiѧ мꙋ́ки, и҆ ѻ҆гнѧ̀ вѣ́чнагѡ, застꙋпи́ ны мт҃и хрⷭ҇та̀ цр҃ѧ̀ нбⷭ҇нагѡ, да зове́мъ тѝ: ра́дꙋйсѧ, невѣ́сто неискꙋсобра́чнаѧ.

По полѷеле́и сѣда́ленъ, гла́съ є҃. Подо́бенъ: Ра́дꙋйсѧ:

Ра́дꙋйсѧ, прпⷣбне, принесы́й себѐ хрⷭ҇тꙋ̀ же́ртвꙋ жи́вꙋ, и҆ ѿ ю҆́ности ѹ҆се́рднѡ рабо́таѧ хрⷭ҇тꙋ̀ бг҃ꙋ, пѣ́сньми, посто́мъ и҆ воздержа́нiемъ, водвори́лсѧ є҆сѝ въ пꙋсты́ни, є҆ди́нъ є҆ди́номꙋ бесѣ́дꙋѧ. тѣ́мъ ви́дѣвъ гдⷭ҇ь твоѐ до́брое и҆зволе́нiе, со всѣ́ми ѹ҆чини́ тѧ преподо́бными и҆ пра́ведными водворѧ́тисѧ въ нбⷭ҇нѣмъ црⷭ҇твiи, и҆ со а҆́гг҃лы хрⷭ҇тꙋ̀ пѣ́ти пѣ́снь немо́лчнꙋю. но ꙗ҆́кѡ и҆́маши дерзнове́нiе къ немꙋ̀, молѝ, мо́лимсѧ, спасти́сѧ дꙋша́мъ на́шымъ.

Два́жды.

Сла́ва, и҆ ны́нѣ, бг҃оро́диченъ:

Къ бцⷣѣ возопiи́мъ любо́вiю: ра́дꙋйсѧ, гра́де гдⷭ҇ень.  ра́дꙋйсѧ, ски́птре дв҃довъ. ра́дꙋйсѧ, пала́то ѡ҆дꙋшевле́ннаѧ. ра́дꙋйсѧ, ста́мно бжⷭ҇твенныѧ ма́нны. ра́дꙋйсѧ, неѡпали́маѧ кꙋпино̀. ра́дꙋйсѧ, свѣщѐ пресвѣ́тлаѧ, и҆ свѣти́льниче златы́й. ра́дꙋйсѧ, горо̀ бж҃iѧ приѡсѣне́ннаѧ. ра́дꙋйсѧ, ѻ҆гнено́сный престо́ле. ра́дꙋйсѧ, лѣ́ствице и҆ две́ре нбⷭ҇наѧ. ра́дꙋйсѧ, же́зле невла́жнѡ прозѧбы́й. ра́дꙋйсѧ всѧ̑ спаса́ющи ѿ всѧ́кихъ бѣ́дъ и҆ скорбе́й. ра́дꙋйсѧ, влⷣчце, мíра спасе́нiе.

Степє́нна, а҃-й а҆нтiфѡ́нъ д҃-гѡ гла́са. Прокíменъ, гла́съ д҃: Честна̀ предъ гдⷭ҇емъ сме́рть прпⷣбныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; Е҆ѵⷢ҇лiе ѿ матѳе́а, зача́ло м҃г.

По н҃-мъ ѱалмѣ̀ стiхи́ра, гла́съ s҃:

Прпⷣбне ѻ҆́ч҃е i҆ѡ́сифе, ѡ҆чи́стилъ є҆сѝ ѹ҆́мное сꙋщество̀, и҆ сохрани́лъ є҆сѝ добро́тꙋ є҆́же по ѻ҆́бразꙋ бж҃iю, и҆ пло́ть покори́лъ є҆сѝ дꙋ́хꙋ: тогѡ̀ ра́ди въ тѧ̀ всели́сѧ си́ла бж҃iѧ, и҆ прiѧ́лъ є҆сѝ да́ръ и҆сцѣле́нiй. и҆дѣ́же бо любо́вь и҆ согла́сiе, та́мѡ добродѣ́тели позна́нiе: а҆ и҆дѣ́же за́висть и҆ рве́нiе, та́мѡ sло́бы ꙗ҆вле́нiе. но ѹ҆́бѡ мы̀ бѣ́гаемъ сегѡ̀ ѹ҆бíйственнагѡ по́мысла, ѿ негѡ́же да и҆зба́витъ ны̀ хрⷭ҇то́съ бг҃ъ, моли́твами твои́ми прпⷣбне i҆ѡ́сифе, и҆ пода́стъ дꙋша́мъ на́шымъ ми́ръ и҆ ве́лiю ми́лость.

Канѡ́ны пра́здника и҆ бг҃оѻтцє́въ, на и҃.

И҆ прпⷣбнагѡ i҆ѡ́сифа канѡ́нъ, на s҃.

Гла́съ в҃. Пѣ́снь а҃. I҆рмо́съ:

Во глꙋбинѣ̀ постла̀ и҆ногда̀, фараѡни́тское всево́инство преѻрꙋже́ннаѧ си́ла, вопло́щшеесѧ же сло́во всеsло́бный грѣ́хъ потреби́ло є҆́сть, препросла́вленный гдⷭ҇ь, сла́внѡ бо просла́висѧ.

Тебѣ̀ твоегѡ̀, бл҃же́нне, ѹ҆че́нiѧ до́лгъ приносѧ́ще, воздаѧ̑нiѧ простира́емъ, вѣне́цъ похва́льный плетꙋ́ще: ты́ же любо́вiю ѹ҆вѧзе́нъ пребога́те, твои́ми ст҃ы́ми моли́твами бл҃года́ть на́мъ пода́ждь дꙋхо́внꙋю.

Всегꙋби́тельное стремле́нiе страсте́й, ѻ҆́ч҃е, ѹ҆вѧди́лъ є҆сѝ,  слове́снымъ ѡ҆бꙿѧ́тъ бг҃омꙋ́дрiемъ, благопребы́тенъ бы́лъ є҆сѝ, и҆ благогла́сенъ, кро́токъ же и҆ смире́нъ, сло́вомъ же премꙋ́дрости прпⷣбне ѻ҆́ч҃е i҆ѡ́сифе, и҆ ра́зꙋмомъ вѣнча́нъ.

Свѧще́ннѡ ѹ҆краси́лъ є҆сѝ себѐ, прпⷣбне ѻ҆́ч҃е, дѣ́тельнымъ ра́зꙋмомъ бл҃года́ти бг҃оглаго́ливе i҆ѡ́сифе, жела́ѧ вѣнца̀ сла́вы хрⷭ҇то́вы, и҆ своеѧ̀ наде́жды и҆зрѧ́днѡ бл҃же́нне не погрѣши́лъ є҆сѝ.

Цѣломꙋ́дрiе ѹ҆держа́лъ є҆сѝ ꙗ҆́вѣ, кра́йнюю же кро́тость, и҆ высокогла́сное смире́нiе: и҆́миже возвыша́емь, трꙋдѡ́въ твои́хъ дѣ́йствомъ и҆ видѣ́нiемъ ра́дꙋѧсѧ принесе́сѧ, вѣне́цъ неꙋвѧда́емый прiи́мъ трꙋдѡ́въ твои́хъ воздаѧ̑нiѧ.

Бг҃оро́диченъ:

Тва́рей ꙗ҆ви́ласѧ є҆сѝ чⷭ҇таѧ, всѣ́хъ ви́димыхъ и҆ неви́димыхъ превы́шши всенепоро́чнаѧ, зижди́телѧ бо родила̀ є҆сѝ, ꙗ҆́коже и҆зво́ли воплоти́тисѧ во ѹ҆тро́бѣ твое́й. є҆го́же со дерзнове́нiемъ молѝ спастѝ пою́щыѧ тѧ̀.

И҆́ный канѡ́нъ прпⷣбнагѡ i҆ѡ́сифа чꙋдотво́рца.

Гла́съ s҃. Пѣ́снь а҃. I҆рмо́съ:

Волно́ю морско́ю скры́вшаго дре́вле, гони́телѧ мꙋчи́телѧ, подъ земле́ю скры́ша, спасе́нныхъ ѻ҆́троцы: но мы̀ ꙗ҆́кѡ ѻ҆трокови́цы, гдⷭ҇еви пои́мъ: сла́внѡ бо просла́висѧ.

Ѽ бж҃iй сло́ве, ми́лостиве, хрⷭ҇тѐ цр҃ю̀! пре́зри моѧ̑ мнѡ́гаѧ согрѣшє́нiѧ, и҆ ѿве́рзи мѝ косноѧзы̑чнаѧ ѹ҆ста̀, и҆ дꙋ́хъ пра́въ ѡ҆бновѝ во ѹ҆тро́бѣ мое́й, и҆ да́ждь мѝ хрⷭ҇тѐ, сло́во ра́зꙋма, да воспою̀ твоего̀ ѹ҆го́дника прпⷣбнаго i҆ѡ́сифа.

Повинꙋ́лсѧ є҆сѝ прпⷣбне, вседꙋ́шнѡ твоемꙋ̀ ѻ҆ц҃ꙋ̀, прпⷣбномꙋ пафнꙋ́тiю: и҆ бы́лъ є҆сѝ ꙗ҆́кѡ дрꙋгíй i҆саа́къ, ра́ди кра́йнѧгѡ послꙋша́нiѧ. тѣ́мже прпⷣбне, въ тѧ̀ всели́сѧ прест҃ы́й дх҃ъ, є҆гѡ́же дѣ́йствiемъ свѣ́тлѡ ѹ҆краша́емый, и҆ ны́нѣ предстои́ши ст҃ѣ́й трⷪ҇цѣ ра́дꙋѧсѧ. 

Ѹ҆подо́билсѧ є҆сѝ, прпⷣбне i҆ѡ́сифе, дре́внемꙋ i҆а́кѡвꙋ, послꙋ́шавшꙋ своеѧ̀ мт҃ре, ѻ҆́тчее благослове́нiе прiе́мшемꙋ: ты́ же прпⷣбномꙋ пафнꙋ́тiю повинꙋ́лсѧ є҆сѝ, и҆ ѿ негѡ̀ благослове́нiе прiи́мъ, ѹ҆строѧ́ешисѧ па́стырь хрⷭ҇то́ва ста́да въ то́йже ѻ҆би́тели, бг҃ꙋ та́кѡ и҆зво́льшꙋ.

Бг҃оро́диченъ:

Къ тебѣ̀ прибѣга́емъ бцⷣе всепѣ́таѧ, и҆ тебѣ̀ припа́дающе мо́лимсѧ, твои́мъ хода́тайствомъ влⷣчце, и҆ моли́твами твоегѡ̀ ѹ҆го́дника прпⷣбнагѡ i҆ѡ́сифа, ми́лостива на́мъ сотворѝ, є҆го́же пречи́стѡ и҆ недовѣ́домѡ родила̀ є҆сѝ хрⷭ҇та̀ бг҃а на́шего.

Катава́сiа: Крⷭ҇тъ начерта́въ:

Пѣ́снь г҃. I҆рмо́съ:

Процвѣла̀ є҆́сть пꙋсты́нѧ, ꙗ҆́кѡ крíнъ, гдⷭ҇и, ꙗ҆зы́ческаѧ неплодѧ́щаѧ це́рковь, прише́ствiемъ твои́мъ, въ не́йже ѹ҆тверди́сѧ моѐ се́рдце.

Да́ждь хрⷭ҇тѐ сп҃се, проще́нiе мно́гихъ на́шихъ согрѣше́нiй, ꙗ҆́кѡ да и҆ мы̀ почита́емъ па́мѧть твоегѡ̀ ѹ҆го́дника прпⷣбнагѡ i҆ѡ́сифа, є҆гѡ́же моли́твами спаси́ ны.

Твои́ми моли́твами ми́лостиваго ѹ҆молѧ́й бг҃а, прпⷣбне ѻ҆́ч҃е на́шъ i҆ѡ́сифе, и҆ грѣхо́вный мра́къ печа́ли на́шеѧ разорѝ, и҆ бл҃годꙋ́шiѧ ѹ҆тѣше́нiе низпослѝ.

Ѿ младе́нства ты̀ бл҃же́нне i҆ѡ́сифе, позна́нъ бы́лъ є҆сѝ бг҃омъ, и҆ на того̀ надѣ́ѧлсѧ є҆сѝ, наставлѧ́емь на спаси́тєльнаѧ є҆гѡ̀ повелѣ̑нiѧ. є҆мꙋ́же ны́нѣ предстоѧ̀, со дерзнове́нiемъ ѡ҆ на́съ моли́сѧ.

Бг҃оро́диченъ:

Е҆ди́наго ст҃ы́ѧ трⷪ҇цы, сло́ва сн҃а родила̀ є҆сѝ дв҃о пречⷭ҇таѧ, є҆го́же съ прпⷣбнымъ i҆ѡ́сифомъ ѡ҆ рабѣ́хъ твои́хъ молѝ, вѣ́рою просѧ́щихъ грѣхѡ́въ проще́нiѧ.

И҆́нъ. I҆рмо́съ:

Тобо́ю, хрⷭ҇тѐ, небеса̀ ѹ҆твержда́ема всѧ̑, сло́во бж҃iе и҆ си́ла,  и҆сповѣ́дꙋютъ сла́вꙋ неизрече́ннꙋ, и҆ вседѣ́тельныѧ рꙋкѝ твоеѧ̀ сотворе́нiе: нѣ́сть бо пресвѧ́тъ, ра́звѣ тебє̀, гдⷭ҇и.

Не преда́ждь, влⷣко, твоегѡ̀ достоѧ́нiѧ врагѡ́мъ хва́лѧщымсѧ на ны̀, мо́лимъ тѧ̀ ми́лостиве, спасѝ правосла́вныѧ хрⷭ҇тiа́ны и҆ бꙋ́ди ми́лостивъ твои̑мъ рабѡ́мъ: и҆ и҆зба́ви ны̀ хрⷭ҇тѐ цр҃ю̀, мꙋче́нiѧ и҆ ѻ҆гнѧ̀ негаси́магѡ, и҆ сподо́би ны̀ десна́гѡ предстоѧ́нiѧ, моли́твами прпⷣбнагѡ i҆ѡ́сифа.

Напо́лнисѧ се́рдце твоѐ, прпⷣбне, бл҃года́ти хрⷭ҇то́вы, и҆ пра́вагѡ ѹ҆че́нiѧ, бы́лъ є҆сѝ ѻ҆́бразъ мона́шествꙋющихъ, всѧ́кими добро́тами дꙋхо́вными: не да́лъ бо є҆сѝ сна̀ твои̑мъ ѻ҆чесє́мъ, ни вѣ́ждамъ дрема́нiѧ: но ꙗ҆́кѡ стѧжа́лъ є҆сѝ дерзнове́нiе ко гдⷭ҇ꙋ, молѝ ѡ҆ на́съ, мо́лимъ тѧ̀ да бꙋ́детъ на́мъ ми́лостивъ въ де́нь сꙋ́дный.

Ꙗ҆́кѡ ле́въ стра́шенъ и҆зъ пꙋсты́ни ѹ҆стреми́всѧ, ѹ҆страши́лъ є҆сѝ безбѡ́жныѧ є҆ретiкѝ, и҆мѣ́ѧ прпⷣбне ме́чь дꙋхо́вный, и҆́же є҆́сть глаго́лъ бж҃iй, посѣ́клъ є҆сѝ и҆зни̑кшаѧ нечє́стiѧ, и҆ и҆зъ ко́рене и҆сто́рглъ є҆сѝ sлосла́вныхъ ѹ҆чє́нiѧ, собра́лъ є҆сѝ ꙗ҆́кѡ трꙋдолюби́ва пчела̀ ѿ всѣ́хъ писа́нiй бжⷭ҇твєннаѧ словеса̀, и҆ си́ми ѹ҆ста̀ сквє́рнаѧ безбо́жныхъ загради́лъ є҆сѝ, прпⷣбне i҆ѡ́сифе.

Бг҃оро́диченъ:

Дивѧ́тсѧ, мт҃и бж҃iѧ, нбⷭ҇нiи чи́ни красотѣ̀ дꙋшѝ твоеѧ̀, и҆ чистотѣ̀ дѣ́вства твоегѡ̀: мы́ же земнíи недоꙋмѣ́емъ глаго́лати несказа́ннагѡ ржⷭ҇тва̀ твоегѡ̀, є҆мꙋ́же та́йнѡ наꙋча́ющесѧ, позна́хомъ тѧ̀ ро́ждшꙋю хрⷭ҇та̀ бг҃а на́шего. є҆го́же ми́лостива на́мъ сотворѝ въ де́нь сꙋ́дный стра́шнагѡ прише́ствiѧ є҆гѡ̀.

Конда́къ и҆ i҆́косъ пра́здника.

Та́же, прпⷣбнагѡ сѣда́ленъ, гла́съ г҃. Подо́бенъ: Красотѣ̀ дѣ́вства:

Хрⷭ҇то́ва ѹ҆го́дника, є҆ѵⷢ҇льскагѡ ѹ҆че́нiѧ послꙋ́шника,  свѣ́тлѡ пра́зднꙋемъ прпⷣбнагѡ i҆ѡ́сифа па́мѧть: прiиди́те ѹ҆блажи́мъ страннопрiи́мца сꙋ́ща, сирота́мъ и҆ вдова́мъ застꙋ́пника те́пла, и҆ ни́щымъ да́телѧ нескꙋ́дна, цѣломꙋ́дрiѧ храни́телѧ, и҆ добродѣ́телей дѣ́лателѧ, и҆ є҆ресе́й ѡ҆бличи́телѧ непосты́дна, и҆ свѣти́льника рꙋ́сскаго, є҆гѡ́же ра́ди просѧ́ще ѿ хрⷭ҇та̀ дꙋша́мъ на́шымъ спасе́нiѧ, и҆ мíрꙋ ве́лiѧ ми́лости.

Сла́ва, и҆ ны́нѣ, пра́здника.

А҆́ще ли пое́ши прпⷣбнагѡ i҆ѡ́сифа кромѣ̀ попра́зднства, глаго́ли по сѣда́льнѣ: Сла́ва, и҆ ны́нѣ, се́й бг҃оро́диченъ:

Земноро́днiи тобо́ю спасе́ни бы́хомъ, пречⷭ҇таѧ бцⷣе: пре́жде вѣ̑къ бо и҆зъ ѻ҆ц҃а̀ ро́ждшагосѧ сн҃а бж҃iѧ породила̀ є҆сѝ, за милосе́рдiе мно́гое благоволи́вшаго и҆зъ тебє̀ роди́тисѧ: и҆́же спасѐ а҆да́ма пра́ѻтца, и҆ раѧ̀ сотворѝ жи́телѧ. є҆го́же молѝ мт҃и пребл҃гослове́ннаѧ, спасти́сѧ на́мъ вѣ́рнѡ пою́щымъ тѧ̀.

Пѣ́снь д҃. I҆рмо́съ:

Прише́лъ є҆сѝ ѿ дв҃ы, не хода́тай ни а҆́гг҃лъ, но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и.

Ты̀ прпⷣбне i҆ѡ́сифе, мона́шествꙋющихъ бы́лъ є҆сѝ вѣне́цъ, не ка́менiемъ многоцѣ́ннымъ ѹ҆кра́шенъ, но добродѣ́тельми ѡ҆бложе́нъ, и҆ ꙗ҆ви́лсѧ є҆сѝ, бл҃же́нне, благодарова́нное вои́стиннꙋ ѹ҆краше́нiе.

Бжⷭ҇твеннꙋю бг҃омꙋ́дре, почти́лъ є҆сѝ мꙋ́дрость, ꙗ҆́же тѧ̀ дарова̑нiи благи́ми ѡ҆богатѝ, сла́вꙋ вѣ́чнꙋю тебѣ̀ и҆схода́тайствовавши, прпⷣбне ѻ҆́ч҃е i҆ѡ́сифе всече́стне.

Свѣ́тлостiю нра́вѡмъ твои́хъ, и҆ ѻ҆́бразы бл҃года́ти, прпⷣбне ѻ҆́ч҃е i҆ѡ́сифе, подо́бнѣ пожи́лъ є҆сѝ: тѣ́мже благопристꙋ́пенъ ты̀ всѣ̑мъ бы́лъ є҆сѝ, всебл҃же́нне досточꙋ́дне.

Бг҃оро́диченъ:

Ѹ҆мерщвле́нiе плодо́мъ мнѣ̀ є҆́ѵа принесѐ, ты́ же жи́знь  ро́ждши ѵ҆поста́снꙋю пречⷭ҇таѧ, а҆́бiе и҆спра́вила є҆сѝ. тѣ́мже зове́мъ тѝ: сла́ва си́лѣ твое́й.

И҆́нъ. I҆рмо́съ:

Ѹ҆диви́сѧ тво́й ра́зꙋмъ ѿ менє̀, ѹ҆слы́шавшꙋ пресла̑внаѧ велѣ̑нiѧ смотре́нiѧ твоегѡ̀, ѹ҆крѣпи́сѧ же возлюбле́нiемъ твоегѡ̀ схожде́нiѧ: ты́ бо моеѧ̀ нищеты̀ не ѿве́рглсѧ є҆сѝ.

Ꙗ҆́коже дре́вле i҆ѡ́сифꙋ прекра́сномꙋ зави́дѣвше бра́тiѧ, совѣ́тъ лꙋка́въ ѹ҆мы́слиша: та́кѡ и҆ на тѧ̀, прпⷣбне i҆ѡ́сифе, совѣ́товаша лꙋка́вое ѹ҆мышле́нiе. ты́ же любо́вiю ко хрⷭ҇тꙋ̀ вперѧ́емь, си́хъ негодова̑нiѧ въ ничто́же вмѣни́въ, непреста́ннѡ моли́сѧ ѡ҆ на́съ гдⷭ҇ꙋ.

И҆зше́лъ є҆сѝ, прпⷣбне, ѿ и҆дѣ́же пре́жде нача́льствꙋѧ, хрⷭ҇тꙋ̀ цр҃ю̀ нбⷭ҇номꙋ молѧ́сѧ и҆ пречⷭ҇тѣй бцⷣѣ, ше́ствꙋѧ на мѣ́сто, бг҃омъ тебѣ̀ пока́занное, и҆ та́мѡ пꙋсты́ню населѧ́еши, хрⷭ҇та̀ ра́ди: въ не́йже зарю̀ свѣ́тлꙋ ѹ҆зрѣ́ти сподо́билсѧ є҆сѝ бл҃года́ти дх҃о́вныѧ, бл҃же́нне i҆ѡ́сифе.

Прпⷣбне ѻ҆́ч҃е, ѹ҆подо́билсѧ є҆сѝ i҆ѡ́сифꙋ прекра́сномꙋ: не покори́лсѧ бо є҆сѝ сладостра́стiю, и҆ sѣлѡ̀ тща́лсѧ є҆сѝ ѡ҆ цѣломꙋ́дрiи, мы́сленнаго sмíѧ побѣди́лъ є҆сѝ, и҆ со́ннагѡ житiѧ̀ небре́глъ є҆сѝ, и҆зъ темни́цы тѣ́ла и҆зше́лъ є҆сѝ, и҆ ца́рь не є҆гѵ́пта, но страсте́й бы́лъ є҆сѝ, и҆ добродѣ́тели пшени́цꙋ собра́лъ є҆сѝ, є҆́юже ны̀ ча̑да твоѧ̑ пита́еши.

Бг҃оро́диченъ:

Пречⷭ҇таѧ бцⷣе, вѣ́мы тѧ̀ хрⷭ҇тiа́не тве́рдꙋю защи́тницꙋ, и҆ ско́рꙋю помо́щницꙋ, и҆ въ бѣда́хъ и҆збавле́нiе. тѣ́мже мо́лимъ тѧ̀: и҆спросѝ на́мъ ѹ҆ хрⷭ҇та̀ мно́жествꙋ согрѣше́нiй проще́нiе, и҆ вѣ́чныѧ мꙋ́ки и҆збавле́нiе.

Пѣ́снь є҃. I҆рмо́съ:

Хода́тай бг҃ꙋ и҆ человѣ́кѡмъ бы́лъ є҆сѝ, хрⷭ҇тѐ бж҃е: тобо́ю бо, влⷣко, къ свѣтонача́льникꙋ ѻ҆ц҃ꙋ̀ твоемꙋ̀, ѿ но́щи невѣ́дѣнiѧ приведе́нiе и҆́мамы.

Ѹ҆мо́мъ чи́стымъ писа́нiємъ бжⷭ҇твєннымъ бесѣ́довалъ  є҆сѝ, бг҃оглаго́ливе i҆ѡ́сифе, и҆ видѣ́нiѧ и҆ дѣѧ́нiѧ собра́въ бога́тство, ѻ҆́ч҃е прпⷣбне.

Премꙋ́дрости глꙋбинꙋ̀ и҆спыта́въ мꙋ́дре i҆ѡ́сифе, дости́глъ є҆сѝ ѡ҆брѣстѝ, є҆ли́кѡ благопотре́бно, и҆ би́серъ многоцѣ́нный болѣ́зньми стѧжа́лъ є҆сѝ, пребл҃же́нне, ра́зꙋма.

А҆́ще земно́е ѻ҆те́чество бл҃же́нне i҆ѡ́сифе, ѡ҆ста́вилъ є҆сѝ, всѧ́чески благоимени́тнꙋ бж҃iи мт҃ри ѻ҆би́тель созда́лъ є҆сѝ, и҆ мно́жество мона́шествꙋющихъ въ не́й собра́лъ є҆сѝ: сегѡ̀ ра́ди пе́рвое ѻ҆те́чество нбⷭ҇ное прiѧ́лъ є҆сѝ, со дерзнове́нiемъ, ѻ҆́ч҃е, за ны̀ моли́сѧ хрⷭ҇тꙋ̀ бг҃ꙋ, рабы̑ твоѧ̑.

Бг҃оро́диченъ:

Сѐ во чре́вѣ, бцⷣе пречⷭ҇таѧ, хрⷭ҇та̀ бг҃а па́че сло́ва и҆мѣ́ла є҆сѝ, ꙗ҆́коже и҆са́iа провозгласѝ: вы́ше є҆стества̀ сего̀ бг҃ороди́тельнице родила̀ є҆сѝ.

И҆́нъ. I҆рмо́съ:

Ми́ръ мно́гъ лю́бѧщымъ тѧ̀, хрⷭ҇тѐ, и҆ но́щь просвѣще́нiѧ въ пи́щи слове́съ твои́хъ: сегѡ̀ ра́ди ѿ но́щи ѹ҆́тренююще, про́симъ ми́лости ѿ тебє̀, чл҃вѣколю́бче.

Всѧ́къ пи́сменникъ наꙋчи́всѧ бжⷭ҇твенномꙋ писа́нiю, подо́бенъ є҆́сть црⷭ҇твiю нбⷭ҇номꙋ: ты́ же прпⷣбне, поревнова́въ є҆ѵⷢ҇льскомꙋ ѹ҆че́нiю, и҆ ѿ сегѡ̀ прiѧ́лъ є҆сѝ крѣ́пость дꙋхо́внꙋю. сха́рiа є҆вре́ина посрами́лъ є҆сѝ, и҆ є҆гѡ̀ проклѧ̑тыѧ ѹ҆ченикѝ та̑ѧжде мꙋ́дрствꙋющыѧ, и҆ а҆на́ѳемѣ пре́далъ є҆сѝ.

Прпⷣбне ѻ҆́ч҃е, дарова̀ тебѣ̀ бг҃ъ мꙋ́дрость, и҆ сло́во ра́зꙋма: ты́ же проповѣ́далъ є҆сѝ въ трiе́хъ ли́цѣхъ є҆ди́наго бг҃а, и҆ семꙋ̀ свидѣ́тельство приве́лъ є҆сѝ ѿ бжⷭ҇твенныхъ писа́нiй, наꙋча́ѧ покланѧ́тисѧ въ трⷪ҇цѣ є҆ди́номꙋ бг҃ꙋ.

Прпⷣбне ѻ҆́ч҃е i҆ѡ́сифе, безꙋ̑мныѧ є҆ретiкѝ глаго́лющыѧ, ꙗ҆́кѡ є҆щѐ хрⷭ҇то́съ не роди́сѧ, ѡ҆бличи́въ ꙗ҆́снѡ сказа́лъ є҆сѝ, ꙗ҆́кѡ роди́сѧ хрⷭ҇то́съ на́шегѡ ра́ди спасе́нiѧ ѿ пречⷭ҇тыѧ дв҃ы марíи, и҆ на́съ ра́ди пострада̀ во́лею распѧ́тiе,  и҆ воскр҃се тридне́внѡ: и҆ па́ки грѧде́тъ со ст҃ы́ми а҆́гг҃лы, сꙋди́ти ве́сь мíръ.

Бг҃оро́диченъ:

Ѽ безꙋ́мнiи є҆ретiцы̀ и҆ ѿстꙋ́пницы, и҆ непокори́вiи є҆вре́є. є҆го́же вы̀ ча́ете, то́й нѣ́сть хрiсто́съ, но а҆нтíхрiстъ є҆́сть, ꙗ҆́коже свидѣ́тельствꙋютъ бжⷭ҇твєннаѧ писа̑нiѧ. мы́ же и҆сповѣ́дꙋемъ хрⷭ҇та̀ бг҃а на́шего, ро́ждшагосѧ неискꙋсомꙋ́жнѡ ѿ дв҃ы чⷭ҇тыѧ марíи: є҆ѧ́же моли́твами и҆зба́ви на́съ хрⷭ҇тѐ, ѿ таковы́ѧ пре́лести, и҆ спасѝ дꙋ́шы на́шѧ.

Пѣ́снь s҃. I҆рмо́съ:

Въ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдiѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀ возведѝ.

Вселе́ннѣй свѣти́ло пресвѣ́тлое, ѻ҆́ч҃е, ꙗ҆ви́лсѧ є҆сѝ i҆ѡ́сифе, словесы̀ дꙋхо́вными просвѣща́ѧ, вѣ́рою и҆ любо́вiю къ тебѣ̀ притека́ющыѧ.

Бл҃же́нное житiѐ, ѻ҆́ч҃е, преше́лъ є҆сѝ, назда́въ ѹ҆́бѡ чꙋ̑вства, внѣ̀ бы́лъ є҆сѝ мiрска́гѡ мѧте́жа, и҆ бг҃ꙋ прибли́жилсѧ є҆сѝ, прпⷣбне i҆ѡ́сифе.

Sѣлѡ̀ ми́лостива, и҆ страннопрiи́мца показа́ тѧ сп҃съ на́шъ мíрꙋ, ѻ҆́ч҃е, и҆ врача̀ болѧ́щымъ i҆ѡ́сифе, сирота́мъ и҆ ѹ҆бѡ́гимъ застꙋ́пника любе́зна.

Бг҃оро́диченъ:

Па́че є҆стества̀, дв҃о, родила̀ є҆сѝ, и҆ вѣ́чнꙋеши дв҃а, ꙗ҆́вльшисѧ и҆́стиннагѡ сн҃а и҆ бг҃а твоегѡ̀ мт҃и чⷭ҇таѧ.

И҆́нъ. I҆рмо́съ:

Бе́здна послѣ́днѧѧ грѣхѡ́въ ѡ҆бы́де мѧ̀, и҆ волне́нiѧ не ктомꙋ̀ терпѧ̀, ꙗ҆́кѡ i҆ѡ́на влⷣцѣ вопiю́ ти: ѿ тли́ мѧ возведѝ.

Ꙗ҆́кѡ свѧще́нникъ сы́й пои́стиннѣ приносѧ̀ хрⷭ҇тꙋ̀ бг҃ꙋ же́ртвꙋ безкро́внꙋ, та́йнѡ возложе́ннꙋю, и҆ ѿ а҆́гг҃лъ сла́вимꙋю, ѿ бг҃а ѻ҆ц҃а̀ прiе́млемꙋ, и҆ ст҃ы́мъ дх҃омъ ѡ҆сѣнѧ́емꙋ, и҆ на́мъ на спасе́нiе да́рꙋемꙋ.

Ѽ безꙋ́мнiи є҆ретiцы̀, что̀ поѡщрѧ́ете ѧ҆зы́ки  бг҃охꙋ̑льныѧ, глаго́люще: не можа́ше ли бг҃ъ не роди́всѧ спастѝ мíръ и҆на́кѡ; ты́ же прпⷣбне i҆ѡ́сифе, си́хъ ѹ҆ста̀ загради́лъ є҆сѝ, наꙋча́ѧ сла́вити хрⷭ҇та̀ бг҃а на́шего.

Прпⷣбне ѻ҆́ч҃е i҆ѡ́сифе, є҆ретiкѡ́въ ѹ҆ста̀ загради́лъ є҆сѝ, приводѧ̀ свидѣ́тєльства ѿ бжⷭ҇твенныхъ писа́нiй: пыта́йте, речѐ, безꙋ́мнiи, писа̑нiѧ, ꙗ҆́кѡ ꙗ҆ви́ласѧ є҆́сть ст҃а́ѧ трⷪ҇ца а҆враа́мꙋ въ тре́хъ ли́цахъ, во є҆ди́номъ бжⷭ҇твѣ̀.

Бг҃оро́диченъ:

Припа́даемъ тебѣ̀ пречⷭ҇таѧ бцⷣе, со ѹ҆миле́нiемъ, глаго́люще: и҆зба́ви ны̀ мт҃и хрⷭ҇та̀ бг҃а, всѧ́кiѧ пре́лести разлꙋча́ющiѧ ѿ бг҃а, и҆ сподо́би въ де́нь сꙋ́дный полꙋчи́ти ѿ хрⷭ҇та̀ ми́лость, и҆ не ѿпа́сти десна́гѡ предстоѧ́нiѧ.

Конда́къ, гла́съ и҃. Подо́бенъ: Взбра́нной:

Житiѧ̀ треволнє́нiѧ, и҆ мѧте́жъ мiрскíй, и҆ стра̑стнаѧ взыгра̑нiѧ въ ничто́же вмѣни́въ, пꙋсты́нный граждани́нъ показа́лсѧ є҆сѝ, мно́гихъ бы́въ наста́вникъ i҆ѡ́сифе прпⷣбне: мона́хѡвъ собра́тель, и҆ моле́бникъ вѣ́ренъ, чистоты̀ рачи́тель, молѝ хрⷭ҇та̀ бг҃а, спасти́сѧ дꙋша́мъ на́шымъ.

I҆́косъ:

Бжⷭ҇твенными добродѣ́тельми твои́ми, себѐ, мꙋ́дре, ѹ҆краси́лъ є҆сѝ, и҆ сп҃са хрⷭ҇та̀ жили́ще содѣ́лалъ є҆сѝ ѻ҆́ч҃е, мꙋ́жественнѣ, ꙗ҆́коже зла́то и҆скꙋси́всѧ вѣ́рою къ бг҃ꙋ и҆ наде́ждею, и҆ любо́вiю ѻ҆бѣ́ты полага́ѧ: воздержа́нiемъ пости́всѧ ꙗ҆́кѡ безпло́тенъ, въ цѣломꙋ́дрiи, и҆ въ смире́нiи возвы́силсѧ є҆сѝ. тѣ́мже и҆ мы̀ моли́твами твои́ми просвѣ́щшесѧ, прпⷣбне i҆ѡ́сифе, вопiе́мъ тѝ: ра́дꙋйсѧ, ꙗ҆́кѡ и҆змла́да бг҃ꙋ послꙋжи́лъ є҆сѝ: ра́дꙋйсѧ, ꙗ҆́кѡ притека́ющихъ къ тебѣ̀ ко спасе́нiю хода́тай бы́лъ є҆сѝ: ра́дꙋйсѧ, хрⷭ҇толюби́вомꙋ во́инствꙋ похвала̀: ра́дꙋйсѧ, ꙗ҆́кѡ твои́ми моли́твами проти́внiи побѣжда́ютсѧ: ра́дꙋйсѧ, ꙗ҆́кѡ всѣ̑мъ просѧ́щымъ дае́ши да́ръ, ѿ гдⷭ҇а дарова́нный тебѣ̀:  ра́дꙋйсѧ, ꙗ҆́кѡ чꙋдесы́ тѧ бг҃ъ прославлѧ́етъ, и҆ всѣ́хъ зва́ти тебѣ̀ наꙋча́етъ: ра́дꙋйсѧ, прпⷣбне ѻ҆́ч҃е i҆ѡ́сифе, по́стникѡвъ ѹ҆добре́нiе. молѝ хрⷭ҇та̀ бг҃а, спасти́сѧ дꙋша́мъ на́шымъ.

Пѣ́снь з҃. I҆рмо́съ:

Бг҃опроти́вное велѣ́нiе беззако́ннꙋющагѡ мꙋчи́телѧ, высо́къ пла́мень вознесло̀ є҆́сть: хрⷭ҇то́съ же прострѐ благочести̑вымъ ѻ҆трокѡ́мъ ро́сꙋ дꙋхо́внꙋю, сы́й бл҃гослове́нъ и҆ препросла́вленъ.

Благоꙋха́ютъ прпⷣбне i҆ѡ́сифе, твои́хъ ѹ҆че́нiй сла̑дкаѧ словеса̀ лю́бѧщымъ та̑ѧ: ѹ҆страша́ютъ же є҆ретiкѡ́въ мꙋдрова̑нiѧ. бл҃года́тiю бо ст҃а́гѡ дх҃а глаго́лалъ є҆сѝ, бжⷭ҇тво̀ є҆ди́но проповѣ́дꙋѧ въ тре́хъ ли́цѣхъ: сло́ва же воплоще́нiе поѧ̀, благоꙋха́еши на́съ пребога́те.

Ри́зъ хꙋ́дость и҆мѣ́лъ є҆сѝ прпⷣбне i҆ѡ́сифе, въ зимѣ́ же и҆ лѣ́тѣ не премѣнѧ́ѧ, болѣ́зненнѡ претерпѣва́лъ є҆сѝ бг҃а ра́ди соверше́ннѡ: тѣ́мже и҆ нбⷭ҇нагѡ прiѧ́тiѧ сподо́билсѧ є҆сѝ наслѣ́дникъ бы́ти.

Сло́во твоѐ со́лiю растворе́но, ѻ҆́ч҃е, и҆ житiѐ твоѐ бл҃года́тiю пребл҃же́нне сiѧ́ѧ ꙗ҆ви́сѧ пречꙋ́дне: тѣ́мже и҆ въ вы̑шнiѧ ѻ҆би́тєли ра́дꙋѧсѧ всели́лсѧ є҆сѝ, хрⷭ҇тꙋ̀ со дерзнове́нiемъ ны́нѣ предстои́ши ѡ҆ на́съ молѧ́сѧ.

Бг҃оро́диченъ:

Ѹ҆правлѧ́ющи пречⷭ҇таѧ на́ше житiѐ, къ твоемꙋ̀ всети́хомꙋ приста́нищꙋ напра́ви: бг҃а бо родила̀ є҆сѝ бл҃ги́хъ и҆сто́чника, всѣ̑мъ подаю́щи вѣ̑рнымъ нетлѣ́нiѧ бл҃года̑ти.

И҆́нъ. I҆рмо́съ:

Ѻ҆́троцы въ вавѷлѡ́нѣ пе́щнагѡ пла́мене не ѹ҆боѧ́шасѧ, но посредѣ̀ пла́мене вве́ржени, ѡ҆роша́еми поѧ́хꙋ: бл҃гослове́нъ є҆сѝ, гдⷭ҇и, бж҃е ѻ҆тє́цъ на́шихъ.

Сказꙋ́ѧ, прпⷣбне, ѿ бжⷭ҇твенныхъ писа́нiй, ка́кѡ и҆ ко́еѧ ра́ди вины̀ подоба́етъ хрⷭ҇тiа́нѡмъ покланѧ́тисѧ, и҆ почита́ти ст҃ы̑ѧ i҆кѡ́ны, и҆ честны́й крⷭ҇тъ хрⷭ҇то́въ, и҆ прѡ́чаѧ  свѧщє́ннаѧ воѡбражє́нiѧ. си́мъ прiѧ́лъ є҆сѝ ѿ хрⷭ҇та̀ дарова̑нiѧ, поѧ̀: бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ.

И҆зъ є҆гѵ́пта страсте́й и҆зше́лъ є҆сѝ прпⷣбне, и҆ преше́лъ є҆сѝ мо́ре жите́йское безъ и҆стопле́нiѧ, и҆ дости́глъ є҆сѝ го́рꙋ небе́снꙋю, мнѡ́гiѧ грѣ́шныхъ дꙋ́шы приводѧ̀ хрⷭ҇тꙋ̀ покаѧ́нiемъ, и҆ поѧ̀: бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ.

Потопи́лъ є҆сѝ прпⷣбне, фараѡ́на мы́сленнаго въ вода́хъ сле́зъ твои́хъ, и҆ є҆гѡ̀ колесни̑цы, и҆̀же сꙋ́ть лꙋка̑выѧ де́мѡны, и҆ ко́ни и҆ вса́дники, sлоꙋ̑мныѧ є҆ретiкѝ и҆ безбѡ́жныѧ, и҆ ра́дꙋѧсѧ пѣ́снь побѣ́днꙋю воспѣ́лъ є҆сѝ: бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ.

Бг҃оро́диченъ:

А҆́зъ, дв҃о чⷭ҇таѧ, къ тебѣ̀ прибѣга́ю ѻ҆каѧ́нный, и҆скíй тобо́ю ѡ҆брѣстѝ спасе́нiе: вѣ́мъ бо пречⷭ҇таѧ влⷣчце, ꙗ҆́кѡ мо́жеши, є҆ли̑ка хо́щеши. хрⷭ҇та̀ є҆го́же родила̀ є҆сѝ пречⷭ҇таѧ, молѝ, да бꙋ́детъ на́мъ ми́лостивъ въ де́нь и҆спыта́нiѧ, пою́щымъ: бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ.

Пѣ́снь и҃. I҆рмо́съ:

Пе́щь и҆ногда̀ ѻ҆́гненнаѧ въ вавѷлѡ́нѣ дѣ̑йства раздѣлѧ́ше, бж҃iимъ велѣ́нiемъ халдє́и ѡ҆палѧ́ющаѧ, вѣ̑рныѧ же ѡ҆роша́ющаѧ, пою́щыѧ: благослови́те, всѧ̑ дѣла̀ гдⷭ҇нѧ, гдⷭ҇а.

Вѣне́цъ благолѣ́пенъ, хрⷭ҇то́съ жизнода́вецъ на ве́рхъ тво́й положѝ, тезоиме́нне i҆ѡ́сифе, дѣѧ́ньми бо просiѧ́лъ є҆сѝ и҆ видѣ̑нiи, зовы́й: благослови́те, всѧ̑ дѣла̀ гдⷭ҇нѧ, гдⷭ҇а.

Всѧ̑ преше́дъ чꙋ́вствєннаѧ пребл҃же́нне, ѹ҆мꙋ̀ пе́рвомꙋ прибли́жилсѧ є҆сѝ, дꙋшѝ твоеѧ̀ чистото́ю, житiѧ́ же свѣ́тлостiю вѣнчено́сче i҆ѡ́сифе, зовы́й: благослови́те, всѧ̑ дѣла̀ гдⷭ҇нѧ, гдⷭ҇а.

Въ дꙋшѝ твое́й бжⷭ҇твенное бога́тство дх҃а ст҃а́гѡ собра́въ, непоро́чнꙋю моли́твꙋ, и҆ чистотꙋ̀ краснолѣ́пнꙋю, бдѣ́нiе и҆ воздержа́нiе: сегѡ̀ ра́ди жили́ще ст҃ы́ѧ трⷪ҇цы ꙗ҆ви́лсѧ є҆сѝ, прпⷣбне i҆ѡ́сифе. 

Бг҃оро́диченъ:

Влⷣчце пречⷭ҇таѧ, грѣ́шникѡвъ спасе́нiе, прiимѝ мольбꙋ̀ сiю̀, и҆ и҆зба́ви мѧ̀ ѿ грѣхѡ́въ мои́хъ, твоемꙋ̀ сн҃ꙋ прибѣга́ющаго, моли́твами ѹ҆го́дника твоегѡ̀ прпⷣбнагѡ i҆ѡ́сифа.

И҆́нъ. I҆рмо́съ:

Ѹ҆жасни́сѧ боѧ́йсѧ не́бо, и҆ да подви́жатсѧ ѡ҆снова̑нiѧ землѝ. се́ бо въ мертвецѣ́хъ вмѣнѧ́етсѧ въ вы́шнихъ живы́й, и҆ во гро́бъ ма́лъ страннопрiе́млетсѧ: є҆гѡ́же ѻ҆́троцы благослови́те, свѧще́нницы воспо́йте, лю́дiе превозноси́те во всѧ̑ вѣ́ки.

Что̀ безꙋ́мнiи є҆ретiцы̀ всꙋ́е мѧте́тесѧ, глаго́люще: ꙗ҆́кѡ ѹ҆жѐ се́дмь ты́сѧщъ лѣ́тъ сконча́шасѧ. хрⷭ҇то́во же прише́ствiе є҆щѐ нѣ́сть; сiѧ̑ глаго́лющихъ де́рзостнѣ ѡ҆бличи́лъ є҆сѝ, сказꙋ́ѧ: бли́зъ є҆́сть при две́рехъ прише́ствiе, ꙗ҆́кѡ гл҃го́лютъ прⷪ҇ро́цы, и҆ а҆пⷭ҇ли, и҆̀мже сказа̀ ст҃ы́й дх҃ъ, и҆ наꙋча́ѧ пѣ́ти: є҆го́же дѣ́ти бл҃гослови́те, свѧще́нницы по́йте, и҆ превозноси́те во всѧ̑ вѣ́ки.

Стра́шно є҆́сть впа́сти въ рꙋ́цѣ бг҃а жи́ва, безꙋ́мнiи не льсти́тесѧ, не крести́тъ хрⷭ҇то́съ по сме́рти спасе́нымъ креще́нiемъ, непра́вѣ ѡ҆ не́мъ мꙋ́дрствꙋющихъ, но во ѻ҆гнѝ негаса́ющемъ мꙋ́читъ: мы́ же вѣ́рнiи ѹ҆ хрⷭ҇та̀ про́симъ вре́мѧ покаѧ́нiѧ, да бꙋ́детъ на́мъ ми́лостивъ въ де́нь стра́шнагѡ є҆гѡ̀ прише́ствiѧ. сiѧ̑ прпⷣбне глаго́лалъ є҆сѝ, и҆ на́съ ѹ҆чи́лъ є҆сѝ пѣ́ть: гдⷭ҇а дѣ́ти благослови́те, свѧще́нницы по́йте, и҆ превозноси́те є҆го̀ во вѣ́ки.

Мѡѷсе́й вели́кiй къ пꙋсты́ни повелѣ̀ i҆и҃лю вы́спрь на мѣ́дный sмíй взира́ти, и҆ та́кѡ ѹ҆грызе́нiѧ sмiи́на и҆збавлѧ́хꙋсѧ: ты́ же прпⷣбне, нечести̑выѧ наꙋча́ѧ покланѧ́тисѧ крⷭ҇тꙋ̀ животворѧ́щемꙋ, и҆ сла́вити ст҃ꙋ́ю трⷪ҇цꙋ во є҆ди́номъ бжⷭ҇твѣ̀, и҆ си́мъ и҆збавлѧ́тисѧ пре́лести sмíѧ мы́сленнагѡ дiа́вола, и҆ на́съ ѹ҆чѧ̀ пѣ́ти: дѣ́ти благослови́те гдⷭ҇а, свѧще́нницы по́йте, и҆ превозноси́те є҆го̀ во вѣ́ки. 

Бг҃оро́диченъ:

Тобо́ю пречⷭ҇таѧ бцⷣе, ѿ всѧ́кiѧ напа́сти и҆збавлѧ́емсѧ, и҆зба́ви ны̀ мт҃и бж҃iѧ вѣ́чнагѡ ѡ҆сꙋжде́нiѧ, да зове́мъ тѝ немо́лчнѡ: ра́дꙋйсѧ, кꙋпино̀ неѡпали́маѧ, ра́дꙋйсѧ, горо̀ присѣ́ннаѧ, ра́дꙋйсѧ, запеча́танный и҆сто́чниче, ра́дꙋйсѧ, дв҃о чⷭ҇таѧ, гдⷭ҇ь съ тобо́ю. є҆го́же благослови́тъ всѧ̀ тва́рь, и҆ превозно́ситъ во всѧ̑ вѣ́ки.

Пѣ́снь ѳ҃. I҆рмо́съ:

Безнача́льна роди́телѧ сн҃ъ, бг҃ъ и҆ гдⷭ҇ь, вопло́щсѧ ѿ дв҃ы на́мъ ꙗ҆ви́сѧ, ѡ҆мрачє́ннаѧ просвѣти́ти, собра́ти расточє́ннаѧ. тѣ́мъ всепѣ́тꙋю бцⷣꙋ велича́емъ.

Пречестны́й ѻ҆́ч҃е i҆ѡ́сифе, ны́нѣ чи́стѡ ѹ҆слажда́ешисѧ пи́щею па́че ѹ҆́мною, и҆дѣ́же собо́ри ст҃ы́хъ ѻ҆́крестъ гдⷭ҇а ликꙋ́ютъ бл҃же́нне, и҆̀же ны́нѣ чтꙋ́щыѧ тѧ̀, хода́тайствꙋѧ къ себѣ̀ привлецы̀.

Преше́лъ є҆сѝ ра́дꙋѧсѧ къ жела́нiємъ раѧ̀, ко є҆ди́номꙋ и҆́стиннѡ ꙗ҆́вѣ бл҃же́нствꙋ, къ пребо́льшей добро́тѣ, и҆ къ жи́зни и҆́стиннѡ нестарѣ́ющейсѧ, и҆ къ свѣ́тꙋ невече́рнемꙋ бг҃оно́се ѻ҆́ч҃е i҆ѡ́сифе.

Ꙗ҆́коже со́лнце просiѧ́лъ є҆сѝ въ мона́шескихъ собо́рѣхъ: ѿ млады́хъ бо ногте́й ѡ҆свѧще́нъ бы́лъ є҆сѝ, ꙗ҆́коже зарю̀ и҆спꙋща́ѧ добродѣ́тєли своегѡ̀ житiѧ̀, прпⷣбне i҆ѡ́сифе, бг҃оно́се ѻ҆́ч҃е пребога́те.

Бг҃оро́диченъ:

Разꙋмѣ́вше и҆здале́ча, прозорли́выми ѻ҆чесы̀, прⷪ҇ро́цы тѧ̀ ꙗ҆́вѣ провозвѣсти́ша, хотѧ́щꙋю мт҃рь бы́ти вседѣ́телѧ и҆ влⷣки всѣ́хъ. тѣ́мъ тѧ̀ всепѣ́таѧ, бцⷣꙋ и҆сповѣ́дꙋемъ.

И҆́нъ. I҆рмо́съ:

Не рыда́й менѐ, мт҃и, зрѧ́щи во гро́бѣ, є҆го́же во чре́вѣ безъ сѣ́мене зачала̀ є҆сѝ сн҃а: воста́нꙋ бо и҆ просла́влюсѧ, и҆ вознесꙋ̀ со сла́вою непреста́ннѡ ꙗ҆́кѡ бг҃ъ, вѣ́рою и҆ любо́вiю тѧ̀ велича́ющыѧ. 

Прпⷣбне ѻ҆́ч҃е i҆ѡ́сифе, помина́й на́съ ча̑да твоѧ̑ ко хрⷭ҇тꙋ̀ бг҃ꙋ на́шемꙋ, да спасе́тъ ѿ всѧ́кихъ бѣ́дъ и҆ скорбе́й, и҆ сподо́битъ ми́лости и҆ десна́гѡ предстоѧ́нiѧ въ де́нь сꙋ́дный, сла́вити своѐ бж҃ество̀, вѣ́рою и҆ любо́вiю того̀ велича́ющыѧ.

Прпⷣбне ѻ҆́ч҃е i҆ѡ́сифе, мона́шеское житiѐ возлюби́лъ є҆сѝ, и҆ хꙋ́лѧщихъ то́е ѹ҆ста̀ загради́лъ є҆сѝ, а҆пⷭ҇ла па́ѵла ꙗ҆̀же къ тiмоѳе́ю словеса̀ возвѣща́ѧ, ꙗ҆́кѡ мона́шеское житiѐ бг҃ꙋ прiѧ́тно є҆́сть, є҆мꙋ́же и҆ ты̀ си́мъ благоꙋгоди́лъ є҆сѝ: сегѡ̀ ра́ди тѧ̀ ѹ҆блажа́емъ.

Ꙗ҆́кѡ i҆исꙋ́съ наѵи́нъ подвиза́сѧ на i҆ерiхѡ́нѧны, та́кѡ ты̀ бл҃же́нне, словесы̀ твои́ми безбо́жныхъ ѹ҆ста̀ загради́лъ є҆сѝ ѿстꙋ́пникѡвъ, и҆ мнѡ́гаѧ невѣ̑рiѧ ѹ҆кроти́лъ є҆сѝ, наꙋча́ѧ сла́вити ст҃ꙋ́ю трⷪ҇цꙋ: сегѡ̀ ра́ди тѧ̀ ѹ҆блажа́емъ.

Бг҃оро́диченъ:

Ѽ прест҃а́ѧ влⷣчце бцⷣе! не и҆́мамы по́мощи и҆ны́ѧ ра́звѣ тебє̀, моли́сѧ сн҃ꙋ твоемꙋ̀ и҆ бг҃ꙋ на́шемꙋ, съ прпⷣбнымъ i҆ѡ́сифомъ, да соблюде́тъ лю́ди твоѧ̑, и҆ сохрани́тъ странꙋ̀ на́шꙋ нерꙋши́мꙋ, и҆ да спасе́тъ ны̀ вѣ́рою и҆ любо́вiю тѧ̀ велича́ющыѧ.

Свѣти́ленъ прпⷣбнагѡ:

Мiрска́гѡ пристра́стiѧ ꙗ҆́кѡ скве́рны ѹ҆клони́лсѧ є҆сѝ, и҆ а҆́лчбою пло́ть твою̀ ѹ҆вѧди́лъ є҆сѝ ѻ҆́ч҃е, и҆ нбⷭ҇ною сла́вою со а҆́гг҃лы ѡ҆богати́лсѧ є҆сѝ: тѣ́мже непреста́ннѡ молѝ хрⷭ҇та̀ бг҃а прпⷣбне i҆ѡ́сифе.

Два́жды.

Сла́ва, и҆ ны́нѣ, пра́здника.

На хвали́техъ стiхи̑ры, на д҃, гла́съ є҃. Подо́бенъ: Прпⷣбне ѻ҆́ч҃е:

Прпⷣбне ѻ҆́ч҃е, дꙋ́шꙋ твою̀ съ тѣ́ломъ ѡ҆чи́стилъ є҆сѝ, и҆ ст҃а́гѡ дх҃а прекра́снаѧ ѻ҆би́тель ꙗ҆ви́лсѧ є҆сѝ, и҆ сла́вна тѧ̀ концє́мъ, пребл҃же́нне i҆ѡ́сифе, содѣ́ла. въ чꙋдесѣ́хъ же  вели́ка свѣти́льника, просвѣти́вшаго сꙋ́щыѧ во мра́цѣ невѣ́дѣнiѧ: ꙗ҆́кѡ наста́вника мно́гихъ мона́хѡвъ, соше́дшесѧ велемꙋ́дреннѡ ѹ҆блажи́мъ.

Ꙗ҆ви́лсѧ є҆сѝ бг҃обл҃же́нне, мꙋ́драѧ плени́ца, свѧзꙋ́ющаѧ мнѡ́гаѧ врагѡ́въ ѡ҆полчє́нiѧ: тѣ́мже и҆ вѣнце́мъ вѣнча́лсѧ є҆сѝ неꙋвѧда́емымъ, весе́лiе и҆ ра́дость вѣ́чнꙋю воспрiѧ́лъ є҆сѝ бг҃омꙋ́дре i҆ѡ́сифе, молѝ дарова́ти ми́ръ мíрꙋ, и҆ дꙋша́мъ на́шымъ ве́лiю ми́лость.

Прпⷣбне ѻ҆́ч҃е, тѣлє́сныѧ стра̑сти sѣ́льнымъ воздержа́нiемъ, и҆ по́стническими моли́твами же и҆ трꙋды̑ ѹ҆спи́лъ є҆сѝ, сле́зными же потѡ́ки и҆ пѡ́ты ѹ҆́глiе сладостра́стiѧ погаси́лъ є҆сѝ: тогѡ̀ ра́ди въ чꙋдесѣ́хъ сла́вна тѧ̀ показа̀ гдⷭ҇ь рѡссȋйскимъ лю́демъ i҆ѡ́сифе бл҃же́нне, и҆ ѹ҆краси́ тѧ вы́шними дарова̑нiи. є҆мꙋ́же слꙋ́жиши съ нбⷭ҇ными си́лами, i҆и҃сꙋ чл҃вѣколю́бцꙋ и҆ сп҃сꙋ дꙋ́шъ на́шихъ.

Сла́ва, гла́съ s҃:

Прiиди́те празднолю́бцы, и҆ по́стникѡвъ сосло́вiе вѣ́рою соше́дшесѧ, и҆́стиннаго по́стника дне́сь почита́юще, ра́достнѡ ше́ствовавшаго по стопа́мъ влⷣки хрⷭ҇та̀, ѹ҆́зкiй пꙋ́ть, и҆ безстра́стное житiѐ, ꙗ҆́коже дре́вле а҆враа́мъ пра́ведный, прпⷣбне ѻ҆́ч҃е i҆ѡ́сифе, страннолю́бiе притѧжа́лъ є҆сѝ, та́кожде пресели́лсѧ є҆сѝ ѿ ѻ҆те́чества твоегѡ̀ до мѣ́ста, и҆дѣ́же ны́нѣ лежи́тъ честно́е тѣ́ло твоѐ. тѣ́мже всѝ притека́юще вопiе́мъ тѝ: ѽ всебл҃же́нне и҆ прпⷣбне i҆ѡ́сифе! по́стникѡвъ похвало̀, и҆ собесѣ́дниче безпло́тныхъ, во́инствꙋ на́шемꙋ на пога̑ныѧ спосо́бниче, и҆ наста́вниче мона́хѡвъ, и҆ ѡ҆ на́съ моли́сѧ рабѣ́хъ твои́хъ хрⷭ҇тꙋ̀ бг҃ꙋ на́шемꙋ, спасти́сѧ дꙋша́мъ на́шымъ.

И҆ ны́нѣ, пра́здника.

На лiтꙋргíи: Бл҃жє́нна ѿ канѡ́на, пѣ́снь г҃, и҆ s҃-ѧ. Прокíменъ: Честна̀ предъ гдⷭ҇емъ сме́рть прпⷣбныхъ є҆гѡ̀. Стíхъ: Что̀  возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇лъ, къ гала́тѡмъ, зача́ло сг҃_i. А҆ллилꙋ́iа. Блаже́нъ мꙋ́жъ боѧ́йсѧ гдⷭ҇а: Стíхъ: Си́льно на землѝ бꙋ́детъ сѣ́мѧ є҆гѡ̀. Е҆ѵⷢ҇лiе матѳе́а, зача́ло м҃г. Прича́стенъ: Въ па́мѧть вѣ́чнꙋю бꙋ́детъ првⷣникъ: