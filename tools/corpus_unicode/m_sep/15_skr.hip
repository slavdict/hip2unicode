    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ є҃_i-й де́нь.

Ст҃а́гѡ великомч҃ника нiки́ты.

На Гдⷭ҇и, воззва́хъ: стiхи̑ры пра́здника: и҆ ст҃а́гѡ на s҃. Стiхи̑ры крⷭ҇та̀, гла́съ є҃. Самоподо́бенъ:

Ра́дꙋйсѧ, живоно́сный крⷭ҇те, благоче́стiѧ непобѣди́маѧ побѣ́да: две́рь ра́йскаѧ, вѣ́рныхъ ѹ҆твержде́нiе, цр҃кве ѡ҆гражде́нiе: и҆́мже тлѧ̀ разори́сѧ, и҆ ѹ҆праздни́сѧ, и҆ попра́сѧ сме́ртнаѧ держа́ва и҆ вознесо́хомсѧ ѿ землѝ къ нбⷭ҇нымъ, ѻ҆рꙋ́жiе непобѣди́мое, бѣсѡ́въ сопротивобо́рче: сла́ва мч҃никѡвъ, прпⷣбныхъ ꙗ҆́кѡ вои́стиннꙋ ѹ҆добре́нiе, приста́нище спасе́нiѧ, да́рꙋѧй мíрꙋ ве́лiю ми́лость.

Ра́дꙋйсѧ, гдⷭ҇ень крⷭ҇те, и҆́мже разрѣши́сѧ ѿ клѧ́твы человѣ́чество, сꙋ́щiѧ ра́дости зна́менiе, прогонѧ́ѧй врагѝ во твое́мъ воздви́женiи, всече́стне, на́мъ помо́щниче: крѣ́пость пра́ведныхъ, свѧще́нникѡвъ благолѣ́пiе, воѡбража́емый, и҆ лю́тыхъ и҆збавлѧ́ѧй: же́злъ си́лы, и҆́мже пасе́мсѧ: ѻ҆рꙋ́жiе ми́ра, є҆го́же со стра́хомъ ѡ҆бстоѧ́тъ а҆́гг҃ли: хрⷭ҇та̀ бжⷭ҇твеннаѧ сла́ва, подаю́щагѡ мíрꙋ ве́лiю ми́лость.

Ра́дꙋйсѧ, слѣпы́хъ наста́вниче, немощны́хъ врачꙋ̀, воскрⷭ҇нiе всѣ́хъ ѹ҆ме́ршихъ: воздви́гнꙋвый ны̀ во тлю̀ па́дшыѧ, крⷭ҇те честны́й: и҆́мже разрꙋши́сѧ клѧ́тва, и҆ процвѣтѐ нетлѣ́нiе, и҆ земнíи ѡ҆божи́хомсѧ, и҆ дiа́волъ всеконе́чнѡ низве́ржесѧ: дне́сь воздвиза́ема тѧ̀ ви́дѧще, рꙋка́ми а҆рхiере́йскими, возно́симъ вознесе́ннаго посредѣ̀ тебѐ, и҆ тебѣ̀ покланѧ́емсѧ, почерпа́юще бога́тнѡ ве́лiю ми́лость. 

И҆́ны стiхи̑ры ст҃а́гѡ, гла́съ а҃. Подо́бенъ: Нбⷭ҇ныхъ чинѡ́въ:

Благочести́вымъ всеѻрꙋ́жiемъ ѡ҆дѣ́ѧвсѧ, * побо́рникъ ꙗ҆ви́лсѧ є҆сѝ хрⷭ҇та̀ всецр҃ѧ̀, * нiки́то страстоте́рпче, * ꙗ҆́коже дре́вле гедеѡ́нъ всекрѣ́пкiй, и҆ноплеме́нныхъ полкѝ низложи́въ, * до́блественнымъ твои́мъ дерзнове́нiемъ.

И҆ноплеме́ннаго, мч҃ниче, пора́товалъ є҆сѝ * всеси́льною вѣ́рою сп҃совою, бг҃омꙋ́дре, * претерпѣ́вый стра̑сти. * тѣ́мъ, мꙋ́дре, ва́рвары ѡ҆брати́лъ є҆сѝ. * ко творцꙋ̀ и҆ влⷣцѣ всѣ́хъ, * и҆ сла́вѧтъ є҆го̀ благочести́вѡ.

Нача́тки, мч҃ниче, ѿ ва̑рваръ хрⷭ҇тꙋ̀ сла́вꙋ принесы́й, * ꙗ҆ви́лсѧ є҆сѝ страда́лецъ бг҃оглаго́ливый, * ѹ҆́меръ за трⷪ҇цꙋ, * тѣ́мъ ꙗ҆́вственнѡ и҆ вѣне́цъ воспрiѧ́лъ є҆сѝ, * и҆ ꙗ҆́кѡ свѣти́ло сiѧ́еши бг҃олѣ́пнѡ въ мíрѣ, * достосла́вне.

Сла́ва, ст҃а́гѡ, гла́съ s҃: Ѳеофа́ново:

Свѣти́льника мꙋ́ченикѡвъ тѧ̀ позна́хомъ, нiки́то, хрⷭ҇то́въ страда́льче: ты́ бо сꙋ́щаго на землѝ досто́инства сла́вꙋ ѡ҆ста́вивъ, и҆ ѻ҆те́ческое безбо́жiе возненави́дѣвъ, бо́ги и҆́хъ сокрꙋши́лъ є҆сѝ, и҆ побѣди́тельнѡ ва́рвары посрами́лъ є҆сѝ, за хрⷭ҇та̀ мꙋ́ченичество и҆сповѣ́данiѧ и҆спо́лнилъ є҆сѝ, и҆ во́инъ нбⷭ҇нагѡ бг҃а бы́лъ є҆сѝ. ѡ҆ на́съ моли́сѧ, благодѣ́телю всѣ́хъ, є҆́же ѹ҆ще́дрити и҆ спастѝ дꙋ́шы на́шѧ.

И҆ ны́нѣ, пра́здника, гла́съ то́йже.

Прⷪ҇ро́кѡвъ гла́си дре́во свѧто́е предвозвѣсти́ша, и҆́мже дре́внiѧ свободи́сѧ клѧ́твы сме́ртныѧ а҆да́мъ. тва́рь же, дне́сь возноси́мꙋ томꙋ̀, совозвыша́етъ гла́съ, ѿ бг҃а просѧ́щи бога́тыѧ ми́лости: но є҆ди́ный въ бл҃гоꙋтро́бiи, безмѣ́рный влⷣко, ѡ҆чище́нiе бꙋ́ди на́мъ, и҆ спасѝ дꙋ́шы на́шѧ.

Вхо́дъ, прокíменъ, гла́съ з҃: Бг҃ъ на́шъ на нб҃сѝ и҆ на землѝ, всѧ̑ є҆ли̑ка восхотѣ̀, сотворѝ. Стíхъ: Во и҆схо́дѣ i҆и҃левѣ ѿ є҆гѵ́пта, до́мꙋ i҆а́кѡвлѧ, и҆зъ люде́й ва̑рваръ, бы́сть i҆ꙋде́а ст҃ы́нѧ є҆гѡ̀.  Стíхъ: Мо́ре ви́дѣ и҆ побѣжѐ, i҆ѻрда́нъ возврати́сѧ вспѧ́ть. Стíхъ: Что́ ти є҆́сть мо́ре, ꙗ҆́кѡ побѣ́гло є҆сѝ, и҆ тебѣ̀, i҆ѻрда́не, ꙗ҆́кѡ возврати́лсѧ є҆сѝ вспѧ́ть;

Та́же, є҆ктенiа̀: Рце́мъ всѝ:

А҆́ще ли прилꙋчи́тсѧ сꙋббѡ́та, пое́мъ прокíменъ днѐ: Гдⷭ҇ь воцр҃и́сѧ: А҆ вели́кiй прокíменъ пое́мъ въ на́вечерiи пра́здника.

На стiхо́внѣ стiхи̑ры, гла́съ s҃. Подо́бенъ: Всѐ ѿло́жше:

Крⷭ҇тъ воздвиза́емь, * на не́мъ вознесе́ннагѡ * стрⷭ҇ть пречи́стꙋю * пѣ́ти повелѣва́етъ тва́ри все́й. * на то́мъ бо ѹ҆би́въ на́съ ѹ҆би́вшаго, * ѹ҆мерщвлє́нныѧ ѡ҆живи́лъ є҆́сть, * и҆ ѹ҆добрѝ, и҆ на нб҃сѣ́хъ жи́ти сподо́би ꙗ҆́кѡ милосе́рдъ, * премно́жествомъ бла́гости. * тѣ́мъ ра́дꙋющесѧ, * вознесе́мъ и҆́мѧ є҆гѡ̀, * и҆ тогѡ̀ возвели́чимъ * кра́йнее снизхожде́нiе.

Стíхъ: Возноси́те гдⷭ҇а бг҃а на́шегѡ, и҆ покланѧ́йтесѧ подно́жiю нѡ́гꙋ є҆гѡ̀, ꙗ҆́кѡ свѧ́то є҆́сть.

Мѡѷсе́й предꙿѡбразѝ тѧ̀, * рꙋ́ки просте́ръ на высотꙋ̀, * и҆ побѣжда́ше а҆мали́ка мꙋчи́телѧ: * крⷭ҇те честны́й, вѣ́рныхъ похвало̀, * страда́льцєвъ ѹ҆твержде́нiе, а҆пⷭ҇лѡвъ ѹ҆добре́нiе, пра́ведныхъ побо́рниче, * всѣ́хъ преподо́бныхъ спаси́телю. * тѣ́мъ тѧ̀ воздвиза́ема * зрѧ́щи тва́рь, весели́тсѧ, * и҆ торжествꙋ́етъ сла́вѧщи хрⷭ҇та̀, * тобо́ю разстоѧ̑щаѧ собра́вшаго, * кра́йнею бла́гостiю.

Стíхъ: Бг҃ъ же цр҃ь на́шъ пре́жде вѣ́ка, содѣ́ла спасе́нiе посредѣ̀ землѝ.

Крⷭ҇те пречестны́й, * є҆го́же ѡ҆бстоѧ́тъ чи́ни а҆́гг҃льстiи веселѧ́щесѧ, * дне́сь воздвиза́емь, * бжⷭ҇твеннымъ манове́нiемъ возно́сиши всѧ̑, * ѡ҆краде́нiемъ снѣ́ди ѿгна̑нныѧ, * и҆ въ сме́рть попо́лзшыѧсѧ. * тѣ́мже тѧ̀ сердцы̀ и҆ ѹ҆стна́ми * вѣ́рнiи лобыза́юще, * свѧще́нiе почерпа́емъ: * возноси́те, вопiю́ще, * хрⷭ҇та̀ пребл҃га́го бг҃а, * и҆ тогѡ̀ покланѧ́йтесѧ бжⷭ҇твенномꙋ подно́жiю. 

Сла́ва, ст҃а́гѡ, гла́съ и҃:

Побѣ́ды тезоимени́тъ показа́лсѧ є҆сѝ, мч҃ниче всече́стне нiки́то, въ по́двизѣ проповѣ́давъ хрⷭ҇та̀ бг҃а на́шего, и҆ предъ цари̑ и҆ мꙋчи́тєли того̀ и҆сповѣ́далъ є҆сѝ. тѣ́мъ не преста́й молѧ́сѧ ѡ҆ ми́рѣ мíра, и҆ хрⷭ҇толюби́выхъ лю́дехъ, и҆ ѡ҆ всѣ́хъ па́мѧть твою̀ соверша́ющихъ вѣ́рнѡ, є҆ди́номꙋ чл҃вѣколю́бцꙋ, и҆зба́вити всѧ́кагѡ гнѣ́ва.

И҆ ны́нѣ, гла́съ то́йже:

Гла́съ прⷪ҇ро́ка твоегѡ̀ мѡѷсе́а, бж҃е, и҆спо́лнисѧ глаго́лѧй: ѹ҆́зрите живо́тъ ва́шъ, ви́сѧщь предъ ѻ҆чесы̀ ва́шими. дне́сь крⷭ҇тъ воздвиза́етсѧ, и҆ мíръ ѿ ле́сти свобожда́етсѧ: дне́сь хрⷭ҇то́во воскрⷭ҇нiе ѡ҆бновлѧ́етсѧ, и҆ концы̀ землѝ ра́дꙋютсѧ, въ кѷмва́лѣхъ дв҃дски пѣ́снь тебѣ̀ приносѧ́ще и҆ глаго́люще: содѣ́лалъ є҆сѝ спасе́нiе посредѣ̀ землѝ, бж҃е, крⷭ҇тъ и҆ воскрⷭ҇нiе. и҆́хже ра́ди на́съ спа́слъ є҆сѝ, бл҃же и҆ чл҃вѣколю́бче, всеси́льне гдⷭ҇и, сла́ва тебѣ̀.

Тропа́рь, гла́съ д҃:

Мꙋ́ченикъ тво́й, гдⷭ҇и, нiки́та, во страда́нiи свое́мъ вѣне́цъ прiѧ́тъ нетлѣ́нный ѿ тебє̀, бг҃а на́шегѡ: и҆мѣ́ѧй бо крѣ́пость твою̀, мꙋчи́телей низложѝ, сокрꙋшѝ и҆ де́мѡнѡвъ немощны̑ѧ де́рзѡсти. тогѡ̀ моли́твами спасѝ дꙋ́шы на́шѧ.

И҆лѝ се́й, гла́съ то́йже:

Крⷭ҇тъ хрⷭ҇то́въ, ꙗ҆́кѡ нѣ́кое ѻ҆рꙋ́жiе ѹ҆се́рднѡ воспрiи́мъ, и҆ къ боре́нiю врагѡ́въ прите́клъ є҆сѝ, и҆ за хрⷭ҇та̀ пострада́въ, послѣдѝ ѻ҆гне́мъ свѧще́ннꙋю твою̀ дꙋ́шꙋ гдⷭ҇ꙋ пре́далъ є҆сѝ, ѿѻнꙋ́дꙋже и҆ дарѡ́въ и҆сцѣле́нiѧ ѿ негѡ̀ сподо́билсѧ є҆сѝ прiѧ́ти, великомч҃ниче нiки́то. молѝ хрⷭ҇та̀ бг҃а, спасти́сѧ дꙋша́мъ на́шымъ.

Сла́ва, и҆ ны́нѣ, пра́здника: Спасѝ, гдⷭ҇и, лю́ди твоѧ̑: 



На ѹ҆́трени, на Бг҃ъ гдⷭ҇ь: тропа́рь пра́здника, два́жды. Сла́ва, ст҃а́гѡ. И҆ ны́нѣ, пра́здника.

По а҃-мъ стiхосло́вiи сѣда́ленъ, гла́съ в҃.

Подо́бенъ: Бл҃гоꙋтро́бiѧ сꙋ́щи:

Распе́ншꙋсѧ тебѣ̀, влⷣко хрⷭ҇тѐ, сме́рти держа́ва и҆ крѣ́пость разрꙋши́сѧ, и҆ мꙋчи́тельство попра́сѧ всѐ вра́жiе, и҆ ѡ҆живле́ни бы́хомъ, дре́вле ѹ҆ме́ршiи дре́вомъ престꙋпле́нiѧ, дре́вомъ крⷭ҇тнымъ. тѣ́мъ пое́мъ стрⷭ҇ти твоѧ̑.

Сла́ва, и҆ ны́нѣ, то́йже.

По в҃-мъ стiхосло́вiи сѣда́ленъ, гла́съ г҃. Поⷣ: Красотѣ̀ дѣ́вства:

Крⷭ҇тъ и҆ сме́рть пострада́ти и҆зво́лилъ є҆сѝ, посредѣ̀ тва́ри сего̀ водрꙋзи́въ, є҆гда̀ бл҃говоли́лъ є҆сѝ, сп҃се, тѣ́ло твоѐ пригвозди́ти, тогда̀ и҆ со́лнце лꙋчѝ сокры̀. сiѧ̑ и҆ разбо́йникъ зрѧ̀ на крⷭ҇тѣ́ тѧ воспѣ̀, вопiѧ̀: помѧни́ мѧ гдⷭ҇и, и҆ прiѧ́тъ, вѣ́ровавъ, ра́й.

Сла́ва, и҆ ны́нѣ, то́йже.

Канѡ́нъ пра́здника со i҆рмосо́мъ на s҃: и҆ ст҃а́гѡ на s҃:

Канѡ́нъ пра́здника.

Гла́съ и҃. Пѣ́снь а҃. I҆рмо́съ:

Крⷭ҇тъ начерта́въ мѡѷсе́й, впрѧ́мѡ жезло́мъ чермно́е пресѣчѐ, i҆и҃лю пѣшеходѧ́щꙋ, то́же ѡ҆бра́тнѡ фараѡ́нѡвымъ колесни́цамъ ѹ҆да́ривъ совокꙋпѝ, вопрекѝ написа́въ непобѣди́мое ѻ҆рꙋ́жiе: тѣ́мъ хрⷭ҇тꙋ̀ пои́мъ, бг҃ꙋ на́шемꙋ, ꙗ҆́кѡ просла́висѧ.

Ѻ҆́бразъ дре́вле мѡѷсе́й пречⷭ҇тыѧ стрⷭ҇ти въ себѣ̀ само́мъ проѡбразѝ, свѧще́нныхъ средѣ̀ стоѧ̀: крⷭ҇тъ же воѡбрази́въ, просте́ртыми побѣ́дꙋ дла́ньми воздви́же, держа́вꙋ погꙋби́въ а҆мали́ка всегꙋби́телѧ. тѣ́мъ хрⷭ҇тꙋ̀ пои́мъ, бг҃ꙋ на́шемꙋ, ꙗ҆́кѡ просла́висѧ.

Возложѝ мѡѷсе́й на столпѣ̀ врачевство̀, тлетвори́вагѡ и҆збавле́нiе, и҆ ꙗ҆дови́тагѡ ѹ҆грызе́нiѧ, и҆ дре́вꙋ ѻ҆́бразомъ  крⷭ҇та̀, по землѝ пресмыка́ющагосѧ sмíѧ привѧза̀, лꙋка́вный въ се́мъ ѡ҆бличи́въ вре́дъ. тѣ́мъ хрⷭ҇тꙋ̀ пои́мъ, бг҃ꙋ на́шемꙋ, ꙗ҆́кѡ просла́висѧ.

Показа̀ не́бо крⷭ҇та̀ побѣ́дꙋ, благоче́стiѧ держа́телю, и҆ царю̀ бг҃омꙋ́дрꙋ: врагѡ́въ въ не́мже sлосе́рдныхъ низложи́сѧ свирѣ́пство, ле́сть же преврати́сѧ, и҆ вѣ́ра распростре́сѧ земны̑мъ концє́мъ бжⷭ҇твеннаѧ. тѣ́мже хрⷭ҇тꙋ̀ пои́мъ, бг҃ꙋ на́шемꙋ, ꙗ҆́кѡ просла́висѧ.

И҆́нъ канѡ́нъ ст҃а́гѡ, є҆гѡ́же краегране́сiе:

Побѣ̑ды, тѧ̀, пою̀ тезоимени́таго нiки́тꙋ. Творе́нiе ѳеофа́ново.

Гла́съ д҃. Пѣ́снь а҃. I҆рмо́съ:

Мо́рѧ чермнꙋ́ю пꙋчи́нꙋ невла́жными стопа́ми дре́внiй пѣшеше́ствовавъ i҆и҃ль, крестоѻбра́зными мѡѷсе́овыма рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть.

Ѹ҆мертви́въ пло́ти моеѧ̀ мꙋдрова́нiе, ѹ҆́мъ ѡ҆зарѝ просвѣти́тельною свѣ́тлостiю, твоѐ воспѣ́ти торжество̀, ꙗ҆́кѡ побѣди́тель всеизѧ́щнѣйшъ, ѹ҆молѧ́ѧ, ѽ нiки́то, хрⷭ҇та̀.

Ꙗ҆́дъ ѿ страсте́й бы́вшiй ѿложи́въ, ра̑ны претерпѣ́лъ є҆сѝ крѣ́пцѣ, и҆ въ ри́зꙋ че́стнꙋ страда́льчески ѡ҆дѣ́ѧлсѧ є҆сѝ ѿ твои́хъ крове́й и҆стка́ннꙋю.

Но́въ же и҆ чꙋ́денъ ꙗ҆ви́лъ є҆сѝ пꙋ́ть страда́нiѧ, за ны̀ на дре́вѣ пригвозди́всѧ: нача́ло бо бы́лъ є҆сѝ мч҃никѡвъ, влⷣко, и҆сповѣ́данiѧ и҆ крѣ́пости.

Бг҃оро́диченъ:

Две́рь, ꙗ҆́же къ на́мъ твоегѡ̀, гдⷭ҇и, снизше́ствiѧ, восто́къ, и҆ сл҃нце, и҆ свѣ́тъ та́инственнѡ тѧ̀ нарица́емъ, преесте́ственнѡ просiѧ̀, сꙋгꙋ́ба є҆стество́мъ, чл҃вѣколю́бца.

Пѣ́снь г҃. I҆рмо́съ:

Же́злъ во ѻ҆́бразъ та́йны прiе́млетсѧ, прозѧбе́нiемъ бо предразсꙋжда́етъ свѧще́нника, неплодѧ́щей же пре́жде цр҃кви, ны́нѣ процвѣтѐ дре́во крⷭ҇та̀, въ держа́вꙋ и҆ ѹ҆твержде́нiе. 

Ꙗ҆́кѡ и҆спꙋстѝ ѹ҆дарѧ́емь во́дꙋ краесѣко́мый, непокори̑вымъ лю́демъ и҆ жестосє́рдымъ, бг҃озва́нныѧ проѧвлѧ́ше цр҃кве та́инство, є҆ѧ́же крⷭ҇тъ держа́ва и҆ ѹ҆твержде́нiе.

Ре́брѡмъ пречⷭ҇тымъ, копiе́мъ прободє́ннымъ, вода̀ съ кро́вiю и҆стечѐ, ѡ҆бновлѧ́ющаѧ завѣ́тъ, и҆ ѡ҆мыва́тельнаѧ грѣха̀: вѣ́рныхъ бо крⷭ҇тъ похвала̀, и҆ царе́й держа́ва и҆ ѹ҆твержде́нiе.

И҆́нъ. I҆рмо́съ:

Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀, крѣ́пость, гдⷭ҇и, и҆ прибѣ́жище, и҆ ѹ҆твержде́нiе.

Тве́рдостiю дꙋшѝ, мꙋчи́тєльскаѧ прещє́нiѧ претерпѣ́лъ є҆сѝ, мч҃ниче хрⷭ҇то́въ сла́вне, бжⷭ҇твенною си́лою возмога́емь.

Пло́ти твоеѧ̀ расточє́нiѧ, и҆ ѹ҆де́съ ѿсѣче́нiѧ претерпѣ́въ мч҃ниче хрⷭ҇то́въ всехва́льне, твою̀ дꙋ́шꙋ приѡбрѣ́лъ є҆сѝ.

Весели́тсѧ ѡ҆ тебѣ̀ мч҃никѡвъ хрⷭ҇то́выхъ собра́нiе, па́мѧть твою̀ дне́сь соверша́емꙋ ви́дѧще.

Бг҃оро́диченъ:

Марíе, чⷭ҇тое дѣ́вства и҆ честно́е селе́нiе, лю̑тыѧ стрꙋ́пы моегѡ̀ се́рдца и҆сцѣлѝ.

Конда́къ, гла́съ д҃. Подо́бенъ:

Вознесы́йсѧ на крⷭ҇тъ во́лею, тезоимени́томꙋ твоемꙋ̀ но́вомꙋ жи́тельствꙋ, щедрѡ́ты твоѧ̑ да́рꙋй, хрⷭ҇тѐ бж҃е. возвеселѝ си́лою твое́ю вѣ̑рныѧ лю́ди твоѧ̑, побѣ̑ды даѧ̀ на́мъ на сопоста́ты, посо́бiе и҆мꙋ́щымъ твоѐ ѻ҆рꙋ́жiе ми́ра, непобѣди́мꙋю побѣ́дꙋ.

I҆́косъ:

И҆́же до тре́тiѧгѡ нб҃сѐ восхище́нъ бы́сть въ ра́й, и҆ глаго́лы слы́шавъ неизречє́нныѧ и҆ бжⷭ҇твєнныѧ, и҆̀хже не лѣ́ть ѧ҆зы́ки (человѣ́ческими) глаго́лати, что̀ гала́тѡмъ пи́шетъ, ꙗ҆́кѡ рачи́телiе писа́нiй прочто́сте и҆ позна́сте: мнѣ̀, глаго́летъ, хвали́тисѧ да не бꙋ́детъ, то́кмѡ во є҆ди́номъ крⷭ҇тѣ̀ гдⷭ҇ни, на не́мже страда́въ ѹ҆бѝ стра̑сти.  того̀ ѹ҆́бѡ и҆ мы̀ и҆звѣ́стнѡ держи́мъ, крⷭ҇тъ гдⷭ҇ень, хвалꙋ̀ всѝ: є҆́сть бо на́мъ спаси́тельное сiѐ дре́во, ѻ҆рꙋ́жiе ми́ра, непобѣди́маѧ побѣ́да.

Сѣда́ленъ ст҃а́гѡ, гла́съ д҃. Подо́бенъ: Вознесы́йсѧ:

Непобѣди́мь ꙗ҆ви́всѧ во́инъ, ва̑рварскiѧ кѡ́зни побѣди́лъ є҆сѝ, и҆ пострада́въ сла́вне, крѣпча́йше по́лкъ пора́товалъ є҆сѝ неви́димыхъ врагѡ́въ. тѣ́мъ и҆ дiади́мꙋ прiѧ́лъ є҆сѝ побѣ́ды, ѡ҆ на́съ молѧ́сѧ не преста́й, бл҃же́нне нiки́то, вѣ́рою пою́щихъ тѧ̀.

Два́жды.

Сла́ва, и҆ ны́нѣ, пра́здника, гла́съ то́йже:

Просте́ръ мѡѷсе́й рꙋ́цѣ къ высотѣ̀ нбⷭ҇нѣй, проѡбразова́ше крⷭ҇та̀ бжⷭ҇твенное ѻ҆рꙋ́жiе вѣ́рныхъ на не́мже хрⷭ҇то́съ грѣхѝ пригвоздѝ. тѣ́мъ и҆ вра́гъ пла́каше стра́стнѡ, болѣ́знꙋѧ чꙋ́вствы свои́ми, глаго́лаше: древѧно́е мѧ̀ копiѐ прободѐ, посредѣ̀ се́рдца моегѡ̀. хрⷭ҇то́съ всѧ̑ ѿ а҆́дскихъ ѹ҆́зъ рѣши́тъ.

Пѣ́снь д҃. I҆рмо́съ:

Ѹ҆слы́шахъ, гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀.

Горькорѡ́дныѧ преложѝ дре́вомъ мѡѷсе́й и҆сто́чники въ пꙋсты́ни дре́вле крⷭ҇то́мъ, ко благоче́стiю ꙗ҆зы́кѡвъ проѧвлѧ́ѧ преложе́нiе.

Глꙋбинѣ̀ внѣ́дривый сѣкꙋ́щꙋю и҆здадѐ i҆ѻрда́нъ дре́вꙋ, крⷭ҇то́мъ и҆ креще́нiемъ сѣче́нiе ле́сти зна́менꙋѧ.

Свѧще́ннѡ ѡ҆полча́ютсѧ четвероча́стнiи лю́дiе, предходѧ́ще ѻ҆́бразомъ свидѣ́тельства ски́нiи, крⷭ҇тоѻбра́зными чи́нми прославлѧ́емiи.

Чꙋ́днѡ простира́емь, со́лнєчныѧ лꙋчѝ и҆спꙋща́ше крⷭ҇тъ, и҆ повѣ́даша нб҃са̀ сла́вꙋ бг҃а на́шегѡ.

И҆́нъ. I҆рмо́съ:

Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й, гдⷭ҇и.

И҆скꙋ́пленъ кро́вiю влⷣчнею страда́лецъ нiки́та, свою̀ кро́вь  ра́дꙋѧсѧ прино́ситъ хрⷭ҇тꙋ̀: тѣ́мже закала́емь, сла́ва тебѣ̀ бж҃е мо́й, вопiѧ́ше.

Разжига́емь раче́нiемъ влⷣчнимъ, i҆́дѡльскiй, мч҃ниче, попра́лъ є҆сѝ пла́мень, и҆ всю̀ де́мѡнскꙋю крѣ́пость, зовы́й созда́телю: сла́ва си́лѣ твое́й, гдⷭ҇и.

Наслажда́ѧсѧ гдⷭ҇нимъ видѣ́нiемъ, и҆ тогѡ̀ свѣ́тлостiю насыща́ѧсѧ мч҃никъ, стражда̀ не ѡ҆щꙋща́ше, и҆ ра́дꙋѧсѧ зва́ше: сла́ва си́лѣ твое́й, гдⷭ҇и.

Бг҃оро́диченъ:

Ѹ҆краша́емо разли́чнымъ свѣтоли́тiемъ нб҃о ѡ҆дꙋшевле́нное твоѐ, цр҃ѧ̀ црⷭ҇твꙋющихъ, хрⷭ҇тѐ, дв҃а пречⷭ҇таѧ, ны́нѣ ꙗ҆́кѡ бцⷣа сла́витсѧ.

Пѣ́снь є҃. I҆рмо́съ:

Ѽ треблаже́нное дре́во, на не́мже распѧ́сѧ хрⷭ҇то́съ, цр҃ь и҆ гдⷭ҇ь! и҆́мже падѐ дре́вомъ прельсти́вый, тобо́ю прельсти́всѧ, бг҃ꙋ пригвозди́вшꙋсѧ пло́тiю, подаю́щемꙋ ми́ръ дꙋша́мъ на́шымъ.

Тебѐ приснопѣ́тое дре́во, на не́мже простре́сѧ хрⷭ҇то́съ, є҆де́мъ хранѧ́щее ѡ҆браща́ющеесѧ ѻ҆рꙋ́жiе, крⷭ҇те, ѹ҆стыдѣ́сѧ: стра́шный же херꙋвíмъ ѹ҆стꙋпѝ, на тебѣ̀ пригвожде́нномꙋ хрⷭ҇тꙋ̀, подаю́щемꙋ ми́ръ дꙋша́мъ на́шымъ.

Подзе́мныхъ си̑лы проти̑вныѧ крⷭ҇та̀ страша́тсѧ, начерта́ема зна́менiѧ на воздꙋ́сѣ, по немꙋ́же хо́дѧтъ нбⷭ҇ныхъ и҆ земноро́дныхъ ро́ди, колѣ̑на преклонѧ́юще хрⷭ҇тꙋ̀, подаю́щемꙋ ми́ръ дꙋша́мъ на́шымъ.

Зарѧ́ми нетлѣ́нными ꙗ҆́вльсѧ бжⷭ҇твенный крⷭ҇тъ, ѡ҆мрачє́ннымъ ꙗ҆зы́кѡмъ, заблꙋждє́ннымъ въ пре́лести, бжⷭ҇твенный свѣ́тъ ѡ҆блиста́въ, ѹ҆своѧ́етъ на не́мъ пригвожде́нномꙋ хрⷭ҇тꙋ̀, подаю́щемꙋ ми́ръ дꙋша́мъ на́шымъ.

И҆́нъ. I҆рмо́съ:

Ты̀, гдⷭ҇и мо́й, свѣ́тъ въ мíръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнiѧ вѣ́рою воспѣва́ющыѧ тѧ̀.

Кто̀ мо́жетъ и҆зрещѝ твои́хъ, нiки́то, натрижне́нiй,  всехва́льне. вѣнцы̀, ꙗ҆̀же дарова̀ тебѣ̀ хрⷭ҇то́съ, за него̀ пострада́вшꙋ;

Мч҃ницы на землѝ по́двиги сконча́вше, нбⷭ҇ное въ высоча́йшихъ ѿ тебє̀, жизнода́вче, воздаѧ́нiе прiѧ́ша.

Ны́нѣ сiѧ́еши ꙗ҆́кѡ свѣти́ло, ѽ нiки́то всехва́льне. свѣ́тъ вторы́й быва́еши, свѣ́тꙋ вели́комꙋ сла́внѡ предстоѧ̀.

Бг҃оро́диченъ:

Свѣ́тъ безлѣ́тный на́мъ подлѣ́тенъ бы́вшь, родила̀ є҆сѝ, бг҃омт҃и, сꙋ́щымъ во тмѣ̀ житiѧ̀, и҆ мíръ ве́сь просвѣти́ла є҆сѝ.

Пѣ́снь s҃. I҆рмо́съ:

Во́днагѡ sвѣ́рѧ во ѹ҆тро́бѣ, дла̑ни i҆ѡ́на крⷭ҇тови́днѡ распросте́ръ, спаси́тельнꙋю стрⷭ҇ть проѡбража́ше ꙗ҆́вѣ. тѣ́мъ тридне́венъ и҆зше́дъ, премíрное воскрⷭ҇нiе прописа́ше, пло́тiю пригвожде́ннагѡ хрⷭ҇та̀ бг҃а, и҆ тридне́внымъ воскрⷭ҇нiемъ мíръ просвѣ́щшагѡ.

Ста́ростiю преклони́всѧ, и҆ недꙋ́гомъ ѡ҆тѧгче́нъ и҆спра́висѧ, i҆а́кѡвъ рꙋ́цѣ премѣни́въ, дѣ́йствiе ꙗ҆влѧ́ѧ жизноно́снагѡ крⷭ҇та̀: и҆́бо ве́тхость зако́ннагѡ сѣно́внагѡ писа́нiѧ, новописа̀ на се́мъ пло́тiю пригвозди́выйсѧ бг҃ъ, и҆ дꙋшегꙋби́тельный недꙋ́гъ ле́сти ѿгна̀.

На ю҆́ныѧ возложи́въ дла̑ни, бжⷭ҇твенный i҆и҃ль, крⷭ҇тови́днѡ главы̑ ꙗ҆влѧ́ше, ꙗ҆́кѡ старѣ́йшаѧ сла́ва, законослꙋжи́телє лю́дiе. тѣ́мже подмнѣ́всѧ та́кѡ и҆зпрельсти́тисѧ, не и҆змѣнѝ жизноно́снагѡ ѻ҆́браза: превзы́дꙋтъ бо лю́дiе хрⷭ҇то́вы бж҃iи новоꙋтвержде́ннiи, вопiѧ́хꙋ, крⷭ҇то́мъ ѡ҆гражда́еми.

И҆́нъ. I҆рмо́съ:

Пожрꙋ́ ти со гла́сомъ хвале́нiѧ, гдⷭ҇и, цр҃ковь вопiе́тъ тѝ, ѿ бѣсо́вскiѧ кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вiю.

Вожделѣ́въ добро́ты созда́вшагѡ, сла́вне, и҆ ѿтꙋ́дꙋ сiѧ̑нiѧ прiе́мь, мч҃ниче, впери́лсѧ є҆сѝ, и҆ ѡ҆ сме́рти небре́гъ, томꙋ̀ пристꙋпи́лъ є҆сѝ. 

Текꙋ́щихъ по́мысломъ прiе́мь цѣломꙋ́дреннымъ, неистощи̑маѧ, мч҃ниче, предче́ствовавъ, тѣ́ло твоѐ мꙋ́камъ, ѽ нiки́то! съ весе́лiемъ ра́дꙋѧсѧ преда́лъ є҆сѝ.

Бг҃оро́диченъ:

Ꙗ҆́кѡ ꙗ҆́блоко въ дꙋбра́вѣ є҆ди́нꙋ тѧ̀ ѡ҆брѣ́тъ, и҆ чистѣ́йшiй крíнъ, и҆ ѹ҆до́льный цвѣ́тъ, ѽ бг҃омт҃и! жени́хъ мы́сленный въ тѧ̀ всели́сѧ.

Конда́къ ст҃а́гѡ, гла́съ в҃. Подо́бенъ: Вы́шнихъ и҆щѧ̀:

Пре́лести посѣ́къ держа́вꙋ стоѧ́нiемъ твои́мъ, и҆ побѣ́ды прiи́мъ вѣне́цъ во страда́льчествѣхъ твои́хъ, со а҆́гг҃лы, сла́вне, ра́дꙋешисѧ, нiки́то тезоимени́те, съ ни́ми хрⷭ҇та̀ бг҃а молѧ̀ непреста́ннѡ ѡ҆ всѣ́хъ на́съ.

I҆́косъ:

Зна́нiе твоѐ вложи́въ дꙋшѝ мое́й, ѡ҆чи́сти мо́й по́мыслъ, и҆ твои́хъ за́повѣдей дѣ́лателѧ, сп҃се, покажѝ, да возмогꙋ̀ побѣди́ти страсте́й мои́хъ ра̑знаѧ привоста̑нiѧ, побѣди́тельнꙋю по́честь прiе́мъ безстра́стiѧ, моли́твами твоегѡ̀ до́блѧгѡ страстоте́рпца нiки́ты, чл҃вѣколю́бче: и҆́бо са́мъ на́съ воспомина́ти того̀ въ па́мѧти є҆гѡ̀ созва̀, молѧ́сѧ непреста́ннѡ ѡ҆ всѣ́хъ на́съ.

Пѣ́снь з҃. I҆рмо́съ:

Безꙋ́мное велѣ́нiе мꙋчи́телѧ sлочести́вагѡ лю́ди поколеба̀, ды́шꙋщее преще́нiе и҆ sлохꙋле́нiе бг҃оме́рзское: ѻ҆ба́че трѝ ѻ҆́троки не ѹ҆страшѝ ꙗ҆́рость sвѣ́рскаѧ, ни ѻ҆́гнь снѣда́ѧй, но противоды́шꙋщꙋ росоно́сномꙋ дꙋ́хꙋ, со ѻ҆гне́мъ сꙋ́ще поѧ́хꙋ: препѣ́тый ѻ҆тцє́въ и҆ на́съ бж҃е, бл҃гослове́нъ є҆сѝ.

Ѿ дре́ва вкꙋси́въ пе́рвый въ человѣ́цѣхъ, въ тлѣ́нiе всели́сѧ: ѿверже́нiемъ бо жи́зни безче́стнѣйшимъ ѡ҆сꙋди́всѧ, всемꙋ̀ ро́дꙋ тѣлотлѣ́ненъ нѣ́кiй, ꙗ҆́кѡ вре́дъ недꙋ́га преподадѐ: но ѡ҆брѣ́тше земноро́днiи воззва́нiе крⷭ҇тнымъ дре́вомъ, зове́мъ: препѣ́тый ѻ҆тцє́въ и҆ на́съ бж҃е, бл҃гослове́нъ є҆сѝ. 

Разрꙋшѝ повелѣ́нiе бж҃iе преслꙋша́нiе, и҆ дре́во принесѐ сме́рть человѣ́кѡмъ, є҆́же неблаговре́меннѡ прича́стно бы́вшее: во ѹ҆твержде́нiе же sѣлѡ̀ честна́гѡ, ѿтꙋ́дꙋ жи́зни дре́во возбранѧ́емо бѣ̀, є҆́же разбо́йникꙋ sлоꙋме́ршꙋ ѿве́рзе, благоразꙋ́мнѡ зовꙋ́щꙋ: препѣ́тый ѻ҆тцє́въ и҆ на́съ бж҃е, бл҃гослове́нъ є҆сѝ.

Жезла̀ ѡ҆бꙿе́млетъ кра́й i҆ѡ́сифова, бꙋ̑дꙋщаѧ зрѧ̀ i҆и҃ль ца́рствiѧ держа́вное, ꙗ҆́кѡ возꙿимꙋ́ществитъ пресла́вный крⷭ҇тъ, проѧвлѧ́ѧ: се́й бо побѣдоно́снаѧ хвала̀, и҆ свѣ́тъ вѣ́рою зовꙋ́щымъ: препѣ́тый ѻ҆тцє́въ и҆ на́съ бж҃е, бл҃гослове́нъ є҆сѝ.

И҆́нъ. I҆рмо́съ:

Въ пе́щи а҆враа́мстiи ѻ҆́троцы персíдстѣй, любо́вiю благоче́стiѧ па́че, не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.

Ны́нѣ непристꙋ́пною заре́ю ѡ҆сiѧ́емь, мч҃ниче, пою́щыѧ ны́нѣ тво́й пра́здникъ, свѣ́томъ твои́мъ просвѣтѝ, бл҃гослове́нъ є҆сѝ, бж҃е мо́й, зовы́й, и҆ гдⷭ҇и.

Преꙋдиви́шасѧ твоемꙋ̀ мꙋ́жествꙋ вѡ́инства а҆́гг҃льскаѧ, бл҃же́нне, зрѧ́ще терпѣли́внѡ стра́ждꙋща тѧ̀ и҆ глаго́люща: бл҃гослове́нъ є҆сѝ, бж҃е всѣ́хъ и҆ гдⷭ҇и.

Бг҃оро́диченъ:

Съ вы́шнимъ ликостоѧ́нiемъ безпло́тный, ра́дꙋйсѧ бцⷣе чⷭ҇таѧ, гаврiи́лъ веселѧ́сѧ зовѧ́ше тѝ: бл҃гослове́на ты̀ въ жена́хъ є҆сѝ, всенепоро́чнаѧ влⷣчце.

Пѣ́снь и҃. I҆рмо́съ:

Благослови́те ѻ҆́троцы, трⷪ҇цы равночи́сленнiи, содѣ́телѧ ѻ҆ц҃а̀ бг҃а, по́йте снизше́дшее сло́во, и҆ ѻ҆́гнь въ ро́сꙋ претво́ршее, и҆ превозноси́те всѣ̑мъ жи́знь подава́ющаго, дх҃а всест҃а́го, во вѣ́ки.

Возвыша́емꙋ дре́вꙋ ѡ҆кропле́нꙋ кро́вiю, вопло́щшагосѧ сло́ва бг҃а, по́йте нбⷭ҇ныхъ си̑лы: земны́хъ воззва́нiе,  пра́зднꙋюще лю́дiе, поклони́тесѧ хрⷭ҇то́вꙋ крⷭ҇тꙋ̀, и҆́мже мíрꙋ воста́нiе во вѣ́ки.

Земноро́днiи дла́ньми, строи́телiе бл҃года́ти крⷭ҇тъ, на не́мже стоѧ́ше хрⷭ҇то́съ бг҃ъ, возноси́те свѧщеннолѣ́пнѡ и҆ копiѐ, бж҃iѧ сло́ва тѣ́ло пробо́дшее, да ви́дѧтъ ꙗ҆зы́цы всѝ спасе́нiе бж҃iе, сла́вѧще є҆го̀ во вѣ́ки.

Бжⷭ҇твеннымъ сꙋдо́мъ предꙿизбра́ннiи весели́тесѧ, хрⷭ҇тiа́нстiи вѣ́рнiи лю́дiе хвали́тесѧ побѣдоно́снымъ ѻ҆рꙋ́жiемъ, прiе́мше ѿ бг҃а крⷭ҇тъ честны́й: въ се́мъ бо колѣ̑на бра́ней де́рзости и҆́щꙋще, разсыпа́ютсѧ во вѣ́ки.

И҆́нъ. I҆рмо́съ:

Рꙋ́цѣ распросте́ръ данiи́лъ, львѡ́въ зiѧ̑нiѧ въ ро́вѣ затчѐ, ѻ҆́гненнꙋю же си́лꙋ ѹ҆гаси́ша, добродѣ́телiю препоѧ́савшесѧ, благоче́стiѧ рачи́тели ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Всецѣ́лꙋ же́ртвꙋ и҆ прiѧ́тнꙋ тебѐ сама́го прине́слъ є҆сѝ, мч҃ниче непобѣди́ме, и҆ всепло́дiе бы́лъ є҆сѝ бл҃гово́нно влⷣцѣ твоемꙋ̀, распе́ншемꙋсѧ на́съ ра́ди, съ весе́лiемъ вопiѧ̀: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Зако́ннѣ ꙗ҆́кѡ бжⷭ҇твенный хра́брникъ, вра̑жiѧ полкѝ низврати́въ, досто́йнѣ прiѧ́лъ є҆сѝ вѣне́цъ побѣ́ды неꙋвѧда́ющiй ѿ жизноно́сныѧ десни́цы, є҆́йже ны́нѣ предстои́ши, воспѣва́ѧ: благослови́те, всѧ̑ дѣла̀ гдⷭ҇нѧ, гдⷭ҇а.

Возлюби́лъ є҆сѝ безмѣ́рнѡ хрⷭ҇та̀, и҆ тогѡ̀ кро́ви твою̀ кро́вь примѣси́лъ є҆сѝ, и҆ раздроблѧ́емь ра́нами, и҆ разли́чнѡ ѹ҆бива́емь. є҆мꙋ́же и҆ ны́нѣ ꙗ҆́кѡ подо́бникъ сца́рствꙋеши, вопiѧ̀: благослови́те, всѧ̑ дѣла̀ гдⷭ҇нѧ, гдⷭ҇а.

Бг҃оро́диченъ:

Скве́рнꙋ є҆стества̀ на́шегѡ, хрⷭ҇та̀ ро́ждши є҆ди́наго пречⷭ҇таго, ꙗ҆́вѣ ѿмы́ла є҆сѝ, чⷭ҇таѧ бцⷣе всенепоро́чнаѧ, и҆ херꙋвíмъ и҆ серафíмъ была̀ є҆сѝ превы́шше, вопiю́щихъ: бл҃гослови́те, всѧ̑ дѣла̀ гдⷭ҇нѧ, гдⷭ҇а. 

Пѣ́снь ѳ҃. I҆рмо́съ:

Та́инъ є҆сѝ, бцⷣе, ра́й, невоздѣ́ланнѡ возрасти́вшiй хрⷭ҇та̀, и҆́мже крⷭ҇тное живоно́сное на землѝ насади́сѧ дре́во. тѣ́мъ ны́нѣ возноси́мꙋ, покланѧ́ющесѧ є҆мꙋ̀, тѧ̀ велича́емъ.

Да возра́дꙋютсѧ древа̀ дꙋбра̑внаѧ всѧ̑, ѡ҆свѧти́вшꙋсѧ є҆стествꙋ̀ и҆́хъ, ѿ негѡ́же и҆знача́ла насади́шасѧ, хрⷭ҇тꙋ̀ распросте́ршꙋсѧ на дре́вѣ. тѣ́мъ ны́нѣ возноси́мꙋ, покланѧ́ющесѧ є҆мꙋ̀, тѧ̀ велича́емъ.

Свѧще́нный воста̀ ро́гъ, и҆ глава̀ всѣ̑мъ бг҃омꙋ̑дрымъ крⷭ҇тъ, и҆́мже грѣ́шныхъ мы́сленнѡ стира́ютсѧ ро́ги всѝ. тѣ́мъ ны́нѣ возноси́мꙋ, покланѧ́ющесѧ є҆мꙋ̀, тѧ̀ велича́емъ.

И҆́нъ. I҆рмо́съ:

Ка́мень нерꙋкосѣ́чный ѿ несѣко́мыѧ горы̀, тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀. тѣ́мъ, веселѧ́щесѧ, тѧ̀, бцⷣе, велича́емъ.

Всего̀ менѐ сама́го тебѣ̀ приношꙋ̀ бг҃обл҃же́нне нiки́то, да ѡ҆брѧ́щꙋ тѧ̀ предста́телѧ ко влⷣцѣ, спаса́ти могꙋ́ща ѿ всѧ́кагѡ ѡ҆бстоѧ́нiѧ, и҆ спасе́нiѧ бжⷭ҇твеннагѡ хода́таѧ.

Свидѣ́тель и҆́стиннѡ бы́лъ є҆сѝ и҆́стины, страстоте́рпче, ѵ҆поста́снѣй и҆ честнѣ́й ны́нѣ и҆́стинѣ ра́дꙋѧсѧ предстои́ши, по́двигѡвъ натрижне́нiѧ со дерзнове́нiемъ прiе́млѧ.

Ко приста́нищꙋ ти́хомꙋ приста́въ, почѝ ѿ болѣ́зней: и҆ вѣнцено́сецъ ликꙋ́еши въ раѝ съ мч҃ники хрⷭ҇то́выми. тѣ́мъ тѧ̀ ны́нѣ ꙗ҆́кѡ бг҃опросла́вленна всѝ досто́йнѡ сла́вимъ.

Бг҃оро́диченъ:

Зако́нѡвъ є҆сте́ственныхъ кромѣ̀, законода́вца ражда́еши, пло́ть бы́вша невра́щнѡ за бл҃гоꙋтро́бiе неизрече́нное, благослове́ннаѧ чⷭ҇таѧ, во двꙋ́хъ сꙋщества́хъ познава́ема.

Свѣти́ленъ. Подо́бенъ: Жєны̀, ѹ҆слы́шите:

Ѻ҆рꙋ́жiемъ честна́гѡ твоегѡ̀ крⷭ҇та̀ ѡ҆гради́всѧ,  страстоте́рпецъ тво́й, сло́ве, проти̑вныѧ си̑лы крѣ́пкѡ препобѣдѝ, и҆ мꙋчи́тели посрамѝ, и҆ за тѧ̀ пострада̀, и҆ съ тобо́ю, хрⷭ҇тѐ мо́й всецр҃ю̀, нiки́та црⷭ҇твꙋетъ.

Два́жды.

Сла́ва, и҆ ны́нѣ, крⷭ҇та̀:

Крⷭ҇тъ возвыша́етсѧ дне́сь, и҆ мíръ ѡ҆свѧща́етсѧ: чи́ни а҆́гг҃льстiи пою́тъ на́съ ра́ди распе́ншагосѧ, и҆ торжествꙋ́ютъ съ на́ми, и҆ сра́дꙋютсѧ, дв҃дски зовꙋ́ще: содѣ́ла спасе́нiе посредѣ̀ землѝ влⷣко.

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

Дне́сь крⷭ҇тъ хрⷭ҇то́въ * возвыша́етсѧ, * живоно́сное дре́во: * на не́мже пло́тiю пригвозди́сѧ, * всѧ̑ призыва́ѧ.

Стíхъ: Возноси́те гдⷭ҇а бг҃а на́шегѡ, и҆ покланѧ́йтесѧ подно́жiю нѡ́гꙋ є҆гѡ̀, ꙗ҆́кѡ свѧ́то є҆́сть.

Ра́дꙋйсѧ вѣ́рныхъ * хране́нiе бжⷭ҇твенное, * неѡбори́маѧ стѣно̀, * крⷭ҇те гдⷭ҇ень, * и҆́мже ѿ землѝ вознесо́хомсѧ.

Стíхъ: Бг҃ъ же цр҃ь на́шъ пре́жде вѣ́ка, содѣ́ла спасе́нiе посредѣ̀ землѝ.

Прiиди́те ве́селѡ, * цѣлꙋ́емъ всѝ * живоно́сное дре́во, на не́мже распростре́сѧ, * хрⷭ҇то́съ и҆збавле́нiе.

Сла́ва, ст҃а́гѡ, гла́съ s҃:

Дне́сь вселе́ннаѧ всѧ̀ страстоте́рпца ра́дꙋетсѧ страда́нiємъ: и҆ хрⷭ҇то́ва цр҃ковь цвѣ́ты ѹ҆краша́ема, мч҃ниче хрⷭ҇то́въ, вопiе́тъ тѝ: ѹ҆го́дниче хрⷭ҇то́въ и҆ предста́телю теплѣ́йшiй, не преста́й молѧ́сѧ ѡ҆ рабѣ́хъ твои́хъ.

И҆ ны́нѣ, гла́съ то́йже:

Дне́сь са́дъ жи́зни, ѿ земны́хъ незаходи́мыхъ нѣ́дръ происхо́дитъ, на не́мъ пригвожде́ннагѡ хрⷭ҇та̀ и҆звѣствꙋ́етъ воскрⷭ҇нiе, и҆ воздвиза́емый рꙋка́ми свѧще́нническими, тогѡ̀ на нб҃са̀ возвѣща́етъ возноше́нiе: и҆́мже на́ше смѣше́нiе, ѿ є҆́же на зе́млю паде́нiѧ, на нб҃сѣ́хъ жи́тельствꙋетъ. тѣ́мже благода́рственнѣ возопiе́мъ: гдⷭ҇и, вознесы́йсѧ на  не́мъ, и҆ тѣ́мъ совозне́съ на́съ, нбⷭ҇ныѧ твоеѧ̀ ра́дости сподо́би, ꙗ҆́кѡ чл҃вѣколю́бецъ.

На лiтꙋргíи: Бл҃жє́нна пра́здника, пѣ́снь а҃-ѧ, на д҃: и҆ ст҃а́гѡ пѣ́снь s҃-ѧ, на д҃. По вхо́дѣ: Спасѝ на́съ, сн҃е бж҃iй, пло́тiю распны́йсѧ, пою́щыѧ тѝ: а҆ллилꙋ́iа. Си́це пое́мъ и҆ до ѿда́нiѧ. Прокíменъ пра́здника, и҆ до ѿда́нiѧ. И҆ ст҃а́гѡ гла́съ з҃: Возвесели́тсѧ првⷣникъ ѡ҆ гдⷭ҇ѣ, и҆ ѹ҆пова́етъ на него̀. Стíхъ: Ѹ҆слы́ши, бж҃е, гла́съ мо́й: А҆пⷭ҇лъ, къ тiмоѳе́ю, зача́ло сч҃в. А҆ллилꙋ́iа, гла́съ д҃: Првⷣникъ ꙗ҆́кѡ фíнiѯъ процвѣте́тъ: Стíхъ: Насажде́ни въ домꙋ̀ гдⷭ҇ни, во дво́рѣхъ бг҃а на́шегѡ. Е҆ѵⷢ҇лiе матѳе́а, зача́ло л҃s. Прича́стенъ пра́здника, и҆ до ѿда́нiѧ. и҆ ст҃а́гѡ: Въ па́мѧть вѣ́чнꙋю бꙋ́детъ првⷣникъ:



[Зрѝ] Сꙋббѡ́та по воздви́женiи.

А҆пⷭ҇лъ корíнѳѧнѡмъ, зача́ло рк҃є, ѿ полꙋ̀. Е҆ѵⷢ҇лiе ѿ i҆ѡа́нна, зача́ло л҃.

[Зрѝ] Недѣ́лѧ по воздви́женiи.

Прокíменъ пра́здника: А҆пⷭ҇лъ къ гала́тѡмъ, зача́ло с҃г. Е҆ѵⷢ҇лiе ма́рка, зача́ло л҃з. Прича́стенъ днѐ, и҆ пра́здника.

[Зрѝ] Подоба́етъ вѣ́дати, а҆́ще слꙋчи́тсѧ воздви́женiе честна́гѡ крⷭ҇та̀ въ сꙋббѡ́тꙋ:

Недѣ́лѧ по воздви́женiи, чте́тсѧ а҆пⷭ҇лъ и҆ є҆ѵⷢ҇лiе, наꙋ́трiи пра́здника, въ недѣ́лю. Въ предꙿидꙋ́щꙋю же сꙋббѡ́тꙋ, во ѿда́нiе пра́здника, а҆пⷭ҇лъ и҆ є҆ѵⷢ҇лiе, пре́жде сꙋббѡ́тѣ по воздви́женiи, и҆ пото́мъ рѧ́дъ.


