    OCR:

    Библиотека святоотеческой литературы

    http://orthlib.ru






Мѣ́сѧца тогѡ́же въ к҃г-й де́нь.

Зача́тiе честна́гѡ сла́внагѡ прⷪ҇ро́ка, прⷣте́чи и҆ крести́телѧ гдⷭ҇нѧ i҆ѡа́нна.

И҆ ст҃и́телѧ i҆нноке́нтiѧ, митрополíта моско́вскагѡ.

Слꙋ́жба є҆гѡ̀ пи́сана въ приложе́нiи.

Ве́черъ, ѻ҆бы́чнаѧ каѳíсма. На Гдⷭ҇и, воззва́хъ: стiхи̑ры на s҃, гла́съ д҃. Подо́бенъ: Зва́нный свы́ше:

Свѧще́нствꙋѧ бжⷭ҇твенный заха́рiа, * и҆ внꙋ́трь бы́въ бжⷭ҇твеннѣйшагѡ хра́ма, * и҆ люде́й прошє́нiѧ приносѧ̀ * бл҃годѣ́телю и҆ всеще́дромꙋ, * бжⷭ҇твеннѣйшаго а҆́гг҃ла ви́дѣ вопiю́ща є҆мꙋ̀: * моли́тва и҆ моле́нiе твоѐ ѹ҆слы́шасѧ, * дерза́й ста́рче, и҆ не не вѣ́рꙋй мнѣ̀: * возꙿимѣ́еши бо ѻ҆троча̀, * бжⷭ҇твеннаго прⷣте́чꙋ, * въ рожде́нныхъ жена́ми преимꙋ́щаго, * и҆лiино́ю си́лою, * хрⷭ҇тꙋ̀ предше́ствꙋющаго.

Стра́ненъ ꙗ҆влѧ́ешисѧ мнѣ̀ * видѣ́нiемъ и҆ сло́вомъ, * стра́ненъ и҆ глаго́лы и҆ возвѣще́ньми, * заха́рiа противовѣща̀. * а҆́зъ бо спасе́нiѧ лю́демъ прiидо́хъ проси́ти, * а҆ не ча̑да прiѧ́ти, * ꙗ҆́кѡ ты̀ приглаша́еши: * сопроти́вна тѧ̀ ѡ҆брѣта́ю проше́нiй, * и҆ помышлѧ́ю не и҆́стинствовати тѧ̀. * ка́кѡ бо, є҆́же глаго́леши, и҆звѣ́стнѡ ꙗ҆ви́тсѧ; * є҆лiсаве́ть бо непло́ды є҆́сть, * и҆ а҆́зъ же, ꙗ҆́кѡ вѣ́си, ста́рецъ.

Что̀ не вѣ́рꙋеши словесє́мъ мои̑мъ, заха́рiе; * лжи́во благовѣ́щенiе глаго́леши приноси́ти мнѣ̀; * бж҃iй а҆рха́гг҃лъ є҆́смь, * ꙗ҆̀же мѝ повелѣ̑нна сꙋ́ть, * сiѧ̑ тебѣ̀ глаго́лю, съ тобо́ю стоѧ̀: * поне́же не вѣ́ровалъ є҆сѝ, * и҆ не ꙗ҆́тъ вѣ́ры, * бꙋ́деши глꙋ́хъ и҆ безгла́сенъ, * до́ндеже ѹ҆́бѡ ѹ҆́зриши мои́хъ глагѡ́лъ бжⷭ҇твенное сбытiѐ. * є҆гда́ же роди́тъ є҆лiсаве́ть тебѣ̀ * сло́ва гла́съ, вели́каго прⷣте́чꙋ, * ѹ҆ѧснѧ́ющꙋсѧ ѧ҆зы́кꙋ, благослови́ши бг҃а i҆и҃лева. 

Сла́ва, гла́съ s҃. Вѷзантíево:

Ѿ непло́днагѡ дне́сь чре́ва, пло́дъ моли́твы прозѧбѐ i҆ѡа́ннъ предте́ча, весели́сѧ пꙋсты́не, и҆ ликꙋ́й человѣ́чество: се́ бо покаѧ́нiѧ проповѣ́дникъ грѧде́тъ, во чре́вѣ ма́терни воплоща́тисѧ. прiиди́те ра́дꙋющесѧ въ сла́внѣмъ є҆гѡ̀ зача́тiи, празднолю́бцы ликꙋ́имъ вопiю́ще: и҆́же въ рожде́нныхъ жена́ми бо́льшiй сы́й, не преста́й моли́тисѧ, ѡ҆ вѣ́рою соверша́ющихъ бжⷭ҇твенное твоѐ зача́тiе: ꙗ҆́кѡ да ѡ҆брѧ́щемъ ѡ҆чище́нiе грѣхѡ́въ, и҆ ве́лiю ми́лость.

И҆ ны́нѣ, бг҃оро́диченъ: Кто̀ тебѐ не ѹ҆блажи́тъ:

На стiхо́внѣ стiхи̑ры, гла́съ s҃. Подо́бенъ: Всѐ ѿло́жше:

И҆дꙋ́щꙋ во ст҃а̑ѧ ст҃ы́хъ свѧ́то, * свѧще́нномꙋ прⷪ҇ро́кꙋ, * ст҃о́мꙋ ст҃ы́й, ꙗ҆́коже писа́сѧ, * предста́въ а҆́гг҃лъ приглаша́ше, глаго́лѧ: * ѹ҆слы́шасѧ моли́тва твоѧ̀, * и҆ разрѣша́етсѧ ны́нѣ є҆лiсаве́тино непло́дство, * и҆ роди́тъ тебѣ̀, ста́рче, сы́на, * i҆ѡа́нна прⷣте́чꙋ, * свѣти́льника со́лнца, * прⷪ҇ро́ка высоча́йшагѡ, * и҆ гла́съ, и҆зъ дв҃ы бг҃оѻтрокови́цы * сло́ва возсiѧ́вшагѡ.

Стíхъ: И҆ ты̀, ѻ҆троча̀, прⷪ҇ро́къ вы́шнѧгѡ нарече́шисѧ.

Глаго́ли мѝ ꙗ҆́вственнѣйше, * по чемꙋ̀ позна́ю сiѐ; * па́ки ко а҆́гг҃лꙋ бл҃же́ннѣйшiй ста́рецъ речѐ: * ꙗ҆́кѡ ви́диши, и҆спо́лненъ бо днíй є҆́смь, * є҆лiсаве́ть же непло́ды є҆́сть. * ка́кѡ ѹ҆̀бо мнѣ̀ глаго́лы вѣща́еши па́че є҆стества̀; * ѹ҆дивлѧ́юсѧ, * ѿню́дъ не и҆́стинствꙋюща тѧ̀ ны́нѣ помышлѧ́ю, * ѽ человѣ́че! ѿидѝ: * а҆́зъ бо лю́демъ и҆збавле́нiѧ и҆спроша́ю, * а҆ не ѻ҆троча̀ прiѧ́ти, * ве́щь неꙋдобопрiѧ́тнꙋ.

Стíхъ: Слꙋжи́ти є҆мꙋ̀ преподо́бiемъ и҆ пра́вдою предъ ни́мъ, всѧ̑ дни̑ живота̀ на́шегѡ.

Бг҃а вседержи́телѧ а҆рха́гг҃лъ а҆́зъ є҆́смь, * гаврiи́лъ мнѣ̀ и҆́мѧ, * ста́рцꙋ речѐ безтѣле́сный: * и҆ ны́нѣ ѡ҆гло́хни, * и҆ молча́нiю наꙋчи́сѧ, не вѣ́ровавъ мои̑мъ глаго́лѡмъ. *  є҆гда́ же роди́тъ тѝ, * трꙋбꙋ̀ сло́ва сопрꙋ́жница, * дх҃ꙋ ѹ҆ѧснѧ́ющꙋ тво́й ѧ҆зы́къ, * возопiе́ши ꙗ҆́вственнѣйше: прⷪ҇ро́къ высоча́йшагѡ назове́шисѧ, ѽ ѻ҆троча̀! * тогѡ̀ предꙿꙋгото́вати бл҃года́тiю стєзѝ, * ꙗ҆́кѡ благоволѝ.

Сла́ва, гла́съ s҃: Самогла́сенъ:

А҆́гг҃лъ и҆зъ непло́дныхъ ложе́снъ произше́лъ є҆сѝ, крести́телю: ѿ самы́хъ пеле́нъ въ пꙋсты́ню всели́лсѧ є҆сѝ, печа́ть же всѣ́хъ прⷪ҇ро́кѡвъ показа́лсѧ є҆сѝ. є҆го́же бо ѻ҆нѝ многоѻбра́знѡ прови́дѣша, и҆ гада́тельнѣ проповѣ́даша, сего̀ крести́ти во i҆ѻрда́нѣ, ѹ҆досто́илсѧ є҆сѝ. гла́съ же ѹ҆слы́шалъ є҆сѝ ѻ҆ч҃ескiй съ нб҃сѐ свидѣ́тельствꙋющь тогѡ̀ сн҃овство̀: и҆ дх҃а ви́дѣлъ є҆сѝ голꙋби́цы въ ви́дѣ, гла́съ влекíй на креща́емаго. но, ѽ прⷪ҇ро́кѡвъ всѣ́хъ вы́шшiй! не преста́й моли́тисѧ ѡ҆ на́съ, вѣ́рнѡ твою̀ соверша́ющихъ па́мѧть.

И҆ ны́нѣ, бг҃оро́диченъ:

Никто́же притека́ѧй къ тебѣ̀, посра́мленъ ѿ тебє̀ и҆схо́дитъ, пречⷭ҇таѧ бцⷣе дв҃о: но про́ситъ бл҃года́ти, и҆ прiе́млетъ дарова́нiе, къ поле́зномꙋ проше́нiю.

Тропа́рь, гла́съ д҃:

Пе́рвѣе неражда́ющаѧ непло́ды возвесели́сѧ: се́ бо зачала̀ є҆сѝ сл҃нца свѣти́льника ꙗ҆́вѣ, просвѣща́ти и҆мꙋ́ща всю̀ вселе́ннꙋю, слѣпото́ю недꙋ́гꙋющꙋю. ликꙋ́й, заха́рiе, вопiѧ̀ со дерзнове́нiемъ: прⷪ҇ро́къ вы́шнѧгѡ є҆́сть, хотѧ́й роди́тисѧ.

Сла́ва, и҆ ны́нѣ, бг҃оро́диченъ: Е҆́же ѿ вѣ́ка ѹ҆тае́ное:

На повече́рiи, по трист҃о́мъ, конда́къ прⷣте́чи.



На ѹ҆́трени, по а҃-й стiхоло́гiи сѣда́ленъ, гла́съ є҃.

Подо́бенъ: Собезнача́льное сло́во:

Е҆лiсаве́ть непло́дствiѧ свободи́сѧ: дв҃а же, па́ки дв҃а пребы́сть, є҆гда̀ гла́сомъ гаврiи́ловымъ во чре́вѣ зача́тъ. но во ѹ҆тро́бѣ предꙿигра́етъ, и҆́же во чре́вѣ  дѣ́вственнѣмъ бг҃а предꙿꙋвѣ́давъ и҆ влⷣкꙋ, прⷣте́ча i҆ѡа́ннъ, во спасе́нiе на́ше воплоща́ема.

Два́жды.

Сла́ва, и҆ ны́нѣ:

Ра́дꙋйсѧ, горо̀ ст҃а́ѧ и҆ бг҃охо́днаѧ: ра́дꙋйсѧ, ѡ҆дꙋшевле́ннаѧ кꙋпино̀ и҆ неѡпа́льнаѧ: ра́дꙋйсѧ, є҆ди́не къ бг҃ꙋ мíра мо́сте, преводѧ́щiй смє́ртныѧ къ вѣ́чнѣй жи́зни: ра́дꙋйсѧ, нетлѣ́ннаѧ ѻ҆трокови́це, неискꙋсомꙋ́жнѡ ро́ждшаѧ спасе́нiе дꙋ́шъ на́шихъ.

По в҃-й стiхоло́гiи сѣда́ленъ, гла́съ д҃. Поⷣ: Ско́рѡ предварѝ:

Го́рлица пꙋстынолю́бнаѧ, свѧще́нный крести́тель, проповѣ́давый покаѧ́нiе, и҆ ꙗ҆ви́вый хрⷭ҇та̀ бы́вша чл҃вѣ́ка, всѣ́хъ грѣша́щихъ роди́сѧ предста́тель, всѣ̑мъ ѡ҆бꙋрева́ємымъ помощствꙋ́ѧ неѿстꙋ́пнѣ: тогѡ̀ мольба́ми, хрⷭ҇тѐ, спасѝ мíръ тво́й.

Два́жды.

Сла́ва, и҆ ны́нѣ, бг҃оро́диченъ:

Е҆ди́на ро́ждшаѧ творца̀ всѣ́хъ, є҆ди́на ѹ҆краси́вшаѧ человѣ́чество ржⷭ҇тво́мъ твои́мъ, пречⷭ҇таѧ, и҆зба́ви мѧ̀ сѣте́й льсти́вагѡ велiа́ра, поста́ви мѧ̀ на ка́мени хрⷭ҇то́выхъ хотѣ́нiй, того̀ молѧ́щи прилѣ́жнѣ, є҆го́же воплоти́ла є҆сѝ.

Ѻ҆́ба канѡ́на ѻ҆ктѡ́иха безъ мч҃ничнѡвъ: и҆ ст҃а́гѡ на s҃.

I҆ѡа́нна дамаски́на.

Гла́съ д҃. Пѣ́снь а҃. I҆рмо́съ:

Ꙗ҆́кѡ по сꙋ́хꙋ, пѣшеше́ствовавъ i҆и҃ль, по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь, пои́мъ, вопiѧ́ше.

Непло́дствꙋющiѧ дꙋшѝ моеѧ̀ помышлє́нiѧ неплѡ́днаѧ и҆сто́ргни, непло́дныѧ прозѧбе́нiе, благохвали́ти начина́ющꙋ, твоѐ во ѹ҆тро́бѣ ма́терни ст҃о́е зача́тiе.

Свѧще́нный заха́рiа въ хра́мъ вше́дъ, ви́дѣ бжⷭ҇твеннаго а҆́гг҃ла, є҆мꙋ̀ ꙗ҆́вѣ возвѣща́юща: сы́на въ ста́рости, свѧще́нниче, прiи́меши прⷣте́чꙋ. 

Свѣти́льникъ сл҃нца сла́вы свѣтоза́ренъ, во чре́вѣ зачина́етсѧ возсiѧ́ти ма́терни, и҆́мже тма̀ разрѣша́етсѧ страсте́й, и҆ непло́дствiѧ ѹ҆́зы вели́кiй прⷣте́ча.

Бг҃оро́диченъ:

Во чре́вѣ твое́мъ влⷣкꙋ, въ ма́терни носи́ма, бцⷣе пречⷭ҇таѧ, чре́вѣ ви́дѣвъ, взыгра́сѧ ꙗ҆́вѣ i҆ѡа́ннъ, ꙗ҆́кѡ сꙋ́щiй тогѡ̀ прⷣте́ча.

Катава́сiа: Ѿве́рзꙋ ѹ҆ста̀ моѧ̑:

Пѣ́снь г҃. I҆рмо́съ:

Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ѹ҆тверди́вый на́съ на ка́мени и҆сповѣ́данiѧ твоегѡ̀.

Непло́ды дне́сь пло́дъ свѧще́нный зачина́етъ, и҆́же напослѣ́докъ всѐ непло́дiе дꙋ́шъ сѣки́рою мы́сленною ѿсѣщѝ хотѧ́щъ, бл҃года́тiю.

Ѡ҆гло́хнꙋвъ внꙋ́трь хра́ма, заха́рiе вели́кiй, гла́съ сло́ва возвѣще́нiемъ стра́шнымъ прiе́млетъ, и҆ свѣ́тлѡ велича́етъ гдⷭ҇а бл҃гоꙋтро́бнаго.

Показа́вый стезю̀ тве́рдꙋ вѣ̑рнымъ покаѧ́нiѧ, повелѣ́нiемъ а҆́гг҃ла во чре́вѣ ма́терни прозѧбѐ, бжⷭ҇твеннымъ совѣ́томъ па́че наде́жди, сла́вный прⷣте́ча.

Бг҃оро́диченъ:

Во чре́вѣ носи́маго хрⷭ҇та̀ дв҃ы ꙗ҆́кѡ позна̀, и҆́же и҆зъ непло́дове, взыгра́сѧ, провозвѣща́ѧ ра́дость прише́дшꙋю на зе́млю, сѣ́тованiѧ всѧ̑ и҆зба́вити.

Сѣда́ленъ, гла́съ д҃. Подо́бенъ: Ѹ҆диви́сѧ i҆ѡ́сифъ.

Кадѧ́щꙋ въ хра́мѣ заха́рiи свѧще́нномꙋ, гаврiи́лъ съ нб҃сѐ предста̀, глаго́лѧ къ немꙋ̀: ꙗ҆́кѡ въ ста́рости твое́й возꙿимѣ́еши пло́дъ бл҃госла́венъ: и҆ непло́дство пе́рвое є҆лiсаве́ти ны́нѣ разрѣши́тсѧ а҆́бiе, и҆ непло́дства рожде́нiе. и҆ заче́нши роди́тъ проповѣ́дника i҆и҃сова же и҆ прⷣте́чꙋ. тѣ́хъ мольба́ми, сп҃се мíра, спасѝ дꙋ́шы на́шѧ.

Два́жды. 

Сла́ва, и҆ ны́нѣ, бг҃оро́диченъ:

Чи́стаѧ, всенепоро́чнаѧ, и҆ неискꙋсобра́чнаѧ, є҆ди́на безлѣ́тнаго сн҃а и҆ сло́во бж҃iе въ лѣ́тѣ ро́ждшаѧ, того̀ со ст҃ы́ми и҆ честны́ми а҆пⷭ҇лы, мч҃ники и҆ прⷪ҇рѡ́ки, и҆ прпⷣбными, молѝ дарова́ти на́мъ ѡ҆чище́нiе, и҆ ве́лiю ми́лость.

Пѣ́снь д҃. I҆рмо́съ:

Хрⷭ҇то́съ моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆ гдⷭ҇ѣ пра́зднꙋющи.

Гла́съ а҆́гг҃ловъ тѧ̀, сꙋ́щѡ а҆́гг҃ла хрⷭ҇то́ва прише́ствiѧ, свѧще́нникꙋ свѧще́ннѡ провозвѣстѝ, и҆зъ чре́ва непло́днагѡ прозѧба́ти, бл҃же́нне прⷣте́че.

Пре́жде безча́днаѧ и҆ неражда́ющаѧ ны́нѣ весели́сѧ непло́ды, ꙗ҆́кѡ хрⷭ҇то́ва крести́телѧ и҆ прⷣте́ча плодороди́ши всесла́внѡ, є҆лiсаве́то досточꙋ́днаѧ.

Сѣки́рою, прⷣте́че, твоеѧ̀ моли́твы, страсте́й мои́хъ те́рнiе, и҆ помышле́нiй и҆сто́ргни преткновє́нiѧ, и҆ плодоно́сенъ мо́й ѹ҆́мъ добродѣ́тельми, всебл҃же́нне, сотворѝ.

Бг҃оро́диченъ:

Чре́во тѧ̀ ноша́ше всѧ̑ носѧ́щаго дв҃ы, є҆гда̀ крести́тель во ѹ҆тро́бѣ носи́мь тебѣ̀ поклони́сѧ, хрⷭ҇тѐ, и҆ и҆гра́ѧ веселѧ́шесѧ.

Пѣ́снь є҃. I҆рмо́съ:

Бж҃iимъ свѣ́томъ твои́мъ, бл҃же, ѹ҆́тренюющихъ тѝ дꙋ́шы любо́вiю ѡ҆зарѝ, молю́сѧ, тѧ̀ вѣ́дѣти, сло́ве бж҃iй, и҆́стиннаго бг҃а, ѿ мра́ка грѣхо́внагѡ взыва́юща.

И҆дꙋ́щꙋ внꙋ́трь ст҃и́лища, и҆ закѡ́нныѧ творцꙋ̀ слꙋ̑жбы приносѧ́щꙋ, ꙗ҆ви́сѧ прⷪ҇ро́кꙋ ст҃ы́й а҆́гг҃лъ, возвѣща́ѧ прⷣте́чи бжⷭ҇твенное зача́тiе.

Ка́кѡ бꙋ́детъ сiѐ мнѣ̀ ꙗ҆вле́нно; є҆́смь бо ста́рецъ, ꙗ҆́кѡ ви́диши, и҆ непло́днꙋ сопрꙋ́жницꙋ и҆́мамъ, речѐ заха́рiа ко а҆рха́гг҃лꙋ: є҆стества̀ проти́вныѧ мнѣ̀ глаго́леши глаго́лы.

Къ са́ррѣ воззрѝ а҆враа́мовѣ, и҆ ви́ждь, ка́кѡ ѻ҆на̀  i҆саа́ка къ ста́рости родѝ, человѣ́че, и҆ глаго́лємымъ пра́веднѡ вѣ́рꙋй, ста́рцꙋ приглаша́ше вели́кiй а҆́гг҃лъ.

Бг҃оро́диченъ:

Бл҃гослове́нна въ жена́хъ ты̀, бг҃ора́дованнаѧ, ꙗ҆́вѣ є҆лiсаве́ть вопiѧ́ше тебѣ̀, є҆гда̀ ражда́ющꙋ безмꙋ́жнѡ позна́ тѧ, є҆ди́нꙋ по ржⷭ҇твѣ̀ нетлѣ́ннꙋ пребы́вшꙋ.

Пѣ́снь s҃. I҆рмо́съ:

Жите́йское мо́ре, воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ, вопiю́ ти: возведѝ ѿ тлѝ живо́тъ мо́й, многоми́лостиве.

Сомнѣ́нно и҆́мамъ помышле́нiе а҆́зъ, и҆ не вѣ́рꙋю словесє́мъ твои̑мъ, а҆рха́гг҃лꙋ речѐ свѧще́нникъ: люде́й бо спасе́нiѧ, не ѿ мои́хъ чре́слъ плода̀ прошꙋ̀.

Созда́тель є҆стества̀, а҆́гг҃лѡвъ цр҃ь, слꙋжи́тель ѿвѣща̀, прише́ствiѧ своегѡ̀ а҆́гг҃ла, благоволѝ роди́ти тебѣ̀, мои̑мъ словесє́мъ не не вѣ́рꙋй, человѣ́че.

Ви́дъ тво́й ѻ҆́гненъ, и҆ взо́ръ тво́й стра́шенъ, и҆ чꙋ́днѡ сло́во твоѐ, заха́рiа речѐ слꙋжи́телю: но ѹ҆́бѡ не вѣ́рꙋю тебѣ̀, па́че є҆стества̀ глаго́лющꙋ мѝ стра̑нныѧ глаго́лы.

Бг҃оро́диченъ:

Свѣти́льникъ сл҃нца, во ѻ҆́блацѣ ма́терни ѹ҆тро́бѣ скрыва́ема позна́въ, сы́й въ те́мнѣмъ ложесна̀ селе́нiи, поклони́сѧ ра́дꙋѧсѧ, и҆ и҆гра́ше.

Конда́къ, гла́съ а҃. Подо́бенъ: Ли́къ а҆́гг҃льскiй:

Весели́тсѧ свѣ́тлѡ заха́рiа вели́кiй, со всесла́вною є҆лiсаве́тiю сопрꙋ́жницею, досто́йнѡ зачина́юще i҆ѡа́нна прⷣте́чꙋ, є҆го́же а҆рха́гг҃лъ благовѣстѝ ра́дꙋѧсѧ, и҆ человѣ́цы достодо́лжнѡ почти́мъ, ꙗ҆́кѡ таи́нника благода́ти.

I҆́косъ:

Свѧще́нное є҆ѵⷢ҇лiе разгне́мъ, є҆́же лꙋка̀ на́мъ написа̀ свѧще́нный и҆ чꙋ́дный, и҆ прⷣте́чево ѹ҆́зримъ зача́тiе  свѣ́тлое и҆ честно́е. глаго́летъ бо: ꙗ҆́кѡ вни́де ста́рецъ и҆ пра́ведный заха́рiа во ст҃а̑ѧ ст҃ы́хъ, є҆́же покади́ти во вре́мѧ чреды̀, предста̀ є҆мꙋ̀ гаврiи́лъ благовѣствꙋ́ѧ, и҆ глаго́лѧ: возꙿимѣ́еши сы́на, свѧщеннонача́льниче, въ ста́рости, прⷪ҇ро́ка же и҆ прⷣте́чꙋ, гла́са же и҆ проповѣ́дника, и҆ свѣти́льника присносвѣ́тлаго, и҆ таи́нника благода́ти.

Пѣ́снь з҃. I҆рмо́съ:

Росода́тельнꙋ ѹ҆́бѡ пе́щь содѣ́ла а҆́гг҃лъ преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нiе бж҃iе, мꙋчи́телѧ ѹ҆вѣща̀ вопи́ти: бл҃гослове́нъ є҆сѝ, бж҃е ѻ҆тє́цъ на́шихъ.

Не вѣ́ровавъ мои̑мъ глаго́лѡмъ, ѡ҆глохнове́нiе прiимѝ ꙗ҆вле́ннѣйше: и҆ ражда́емь є҆гда̀ ѹ҆́зриши гла́съ сло́ва, воспрiимѝ гла́съ, бл҃гослове́нъ є҆сѝ, вопiѧ̀, i҆и҃левъ бж҃е.

Лꙋнѣ̀ є҆лiсаве́ти примѣша́ѧсѧ многосвѣ́тлый ꙗ҆́кѡ со́лнце, заха́рiа свѣтоно́сна свѣти́льника свѣ́та породѝ, свѣтѧ́ща на́мъ сꙋ́щымъ во тмѣ̀ страсте́й держи̑мымъ лю́тѣ.

И҆гра̑нiѧ ꙗ҆́кѡ глаго́лы ѹ҆потреби́въ, хрⷭ҇тѐ, вели́кiй прⷣте́ча, поклони́сѧ тебѣ̀ во чре́вѣ дѣ́вственнѣмъ, са́мъ носи́мь ѹ҆тро́бою є҆лiсаве́тиною, i҆и҃се: ѻ҆тцє́въ на́шихъ, бж҃е, бл҃гослове́нъ є҆сѝ.

Бг҃оро́диченъ:

Лꙋна̀ є҆лiсаве́ть внꙋ́трь носѧ́щи sвѣздꙋ̀ бжⷭ҇твеннагѡ прⷣте́чꙋ, поклони́сѧ свѣ́тломꙋ ѻ҆́блакꙋ марíи, сл҃нце носѧ́щей хрⷭ҇та̀, плотоноси́ма ѿ неѧ̀ на спасе́нiе на́ше.

Пѣ́снь и҃. I҆рмо́съ:

И҆зъ пла́мене прпⷣбнымъ ро́сꙋ и҆сточи́лъ є҆сѝ, и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ во всѧ̑ вѣ́ки.

Женихо́въ дрꙋ́гъ предꙿꙋготовлѧ́етсѧ, гла́съ же сло́ва нача́ло прiе́млетъ, и҆ въ непло́днѣй ны́нѣ ѹ҆тро́бѣ пита́етсѧ, всецр҃ѧ̀ вели́кiй во́инъ.

Неплѡ́днымъ сердца́мъ дѣ́латель процвѣтѐ, страсте́й  сѣки́ра ѹ҆жѐ кꙋе́тсѧ, теле́цъ честны́й воздержа́нiѧ пита́етсѧ, прⷣте́ча вели́кiй, лю́дiе весели́тесѧ.

Ѹ҆́зы ꙗ҆́коже дре́вле непло́дныѧ, моегѡ̀ помышле́нiѧ си́це ѡ҆камене́нiе разрѣшѝ, крести́телю: и҆ плоды̀ покаѧ́нiѧ мѧ̀ сотворѝ возраща́ти, и҆ жи́ти во вѣ́ки.

Бг҃оро́диченъ:

Чревоно́снꙋю тѧ̀, ѻ҆трокови́це, ꙗ҆́кѡ є҆лiсаве́ть ви́дѣ, бжⷭ҇твеннѣ возра́довасѧ, внꙋ́трь є҆ѧ̀ младе́нцꙋ взыгра́вшꙋсѧ, ꙗ҆́кѡ позна́вшꙋ своего̀ влⷣкꙋ.

Пѣ́снь ѳ҃. I҆рмо́съ:

Бг҃а человѣ́кѡмъ не возмо́жно ви́дѣти, на него́же не смѣ́ютъ чи́ни а҆́гг҃льстiи взира́ти: тобо́ю бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно. є҆го́же велича́юще, съ нбⷭ҇ными вѡ́и тѧ̀ ѹ҆бл҃жа́емъ.

Хрⷭ҇то́въ вели́кiй и҆ бжⷭ҇твенный прⷣте́ча, непло́днаѧ ны́нѣ врата̀ ѿве́рзъ, водворѧ́етсѧ, ꙗ҆́кѡ въ ца́рскихъ, въ бокꙋ̀ ма́тере: да ꙗ҆́кѡ во́инъ произы́детъ, всецр҃ѧ̀ пꙋти̑ ѹ҆готовлѧ́ѧ.

Бж҃iй прⷪ҇ро́че ста́рче ликꙋ́й, роди́ши бо сы́на, є҆гѡ́же бо́льшiй въ человѣ́цѣхъ не воста̀, i҆ѡа́нна гдⷭ҇нѧ прⷣте́чꙋ: взыгра́й є҆лiсаве́ть, землѧ̀ всѧ̀ ра́дꙋйсѧ, хвалꙋ̀ всѣ́хъ творцꙋ̀ бг҃ꙋ приносѧ́щи.

На́съ вѣ́рою благохва́лѧщихъ тѧ̀, помѧнѝ ны́нѣ гдⷭ҇ень прⷪ҇ро́че, и҆ прⷣте́че, ѿ дꙋше́вныхъ страсте́й и҆збавлѧ́ѧ: спаса́й ны̀ ѿ бѣ́дъ, къ нбⷭ҇нѣй стезѝ пꙋтево́ждствꙋѧ бг҃олѣ́пнѡ, приснобл҃же́нне.

Бг҃оро́диченъ:

Чи́стꙋю мт҃рь ꙗ҆́вѣ позна́ тѧ, непло́дныхъ ѹ҆́зъ є҆лiсаве́ть, ꙗ҆́кѡ ѡ҆щꙋтѝ разрѣше́нꙋ себѐ, и҆ носѧ́щꙋ прⷣте́чꙋ, во ѹ҆тро́бѣ твое́й все́льшагосѧ, чⷭ҇таѧ дв҃о марiа́мь бг҃ора́дованнаѧ.

Свѣти́ленъ. Подо́бенъ: Со ѹ҆чєникѝ:

Прⷣте́чево сла́вное зача́тiе предвозвѣща́етъ и҆зъ дв҃ы  хотѧ́щаго роди́тисѧ цр҃ѧ̀: ꙗ҆́кѡ се́й ѿ є҆лiсаве́ти непло́дныѧ и҆ безча́дныѧ, ста́рца же и҆ i҆ере́а заха́рiи вели́кагѡ: и҆́хже моли́твами, и҆ бг҃оро́дицы, и҆ i҆ѡа́нна крⷭ҇ти́телѧ твоегѡ̀, гдⷭ҇и, спасѝ и҆ ѹ҆ще́дри всѧ̑.

Два́жды.

Сла́ва, и҆ ны́нѣ, бг҃оро́диченъ:

Сотворѝ ꙗ҆́кѡ и҆́стиннѡ съ тобо́ю вели̑чiѧ сн҃ъ предвѣ́чный, совѣ́томъ ѻ҆ч҃ескимъ: жи́знь бо безсме́ртнꙋю безстра́стнѡ родила̀ є҆сѝ, и҆ пребыла̀ є҆сѝ ꙗ҆́кѡ пре́жде ржⷭ҇тва̀, мт҃рскихъ и҆збѣ́гши, и҆ дв҃а по ржⷭ҇твѣ̀ пребыла̀ є҆сѝ, дв҃о.

На хвали́техъ стiхи̑ры, на д҃, гла́съ д҃. Поⷣ: Нбⷭ҇ныхъ чинѡ́въ:

Весели́тсѧ тва́рь въ зача́тiи твое́мъ, * прⷪ҇ро́че и҆ предте́че, * крⷭ҇ти́телю i҆ѡа́нне: * бжⷭ҇твенное бо твоѐ рожде́нiе * предзнаменꙋ́етъ на́мъ влⷣчнее ржⷭ҇тво̀. * и҆ сегѡ̀ ра́ди согла́снѡ * сꙋ́щiи на землѝ досто́йнѡ восхвалѧ́емъ тѧ̀.

Ꙗ҆́кѡ чꙋ́дное свидѣ́тельство * ѡ҆брѣ́тъ а҆́гг҃лъ, зача́тiе непло́дныѧ, * марíи приво́дитъ, ко ѹ҆вѣре́нiю приносѧ̀. * тѣ́мъ и҆ мы̀ є҆лiсаве́ти непло́дствiе * и҆ заха́рiю сопрꙋ́жника є҆ѧ̀, * и҆ i҆ѡа́нна восхва́лимъ.

Бг҃оꙋстро́енный свѣти́льникъ * присносꙋ́щнагѡ свѣ́та, жениха̀ дрꙋ́гъ, * сл҃нца сла́вы вели́кiй свѣтоно́сецъ, * живы́й гла́съ бж҃iѧ сло́ва, * прⷣте́ча прише́ствiѧ гдⷭ҇нѧ, * а҆́гг҃льскимъ приглаше́нiемъ ны́нѣ зачина́етсѧ.

Же́ртвенникъ бжⷭ҇твенный благово́нiѧ хрⷭ҇то́ва, * ѡ҆деснꙋ́ю стоѧ́нiе прiи́мъ, * и҆ зна́нiе є҆гѡ̀ благово́нствꙋѧ, * знамена́тельнѣ познава́ешисѧ, прⷣте́че: * предста́тельствомъ а҆́гг҃ловымъ, * ѡ҆деснꙋ́ю ст҃ы́хъ проѡбразꙋ́емь.

Сла́ва, и҆ ны́нѣ, гла́съ s҃. Самогла́сенъ:

Е҆лiсаве́ть зача́тъ прⷣте́чꙋ бл҃года́ти, дв҃а же гдⷭ҇а сла́вы. цѣлова́стѣсѧ ѻ҆́бѣ ма́тєри, и҆ младе́нецъ взыгра́сѧ: внꙋ́трь бо ра́бъ хвалѧ́ше влⷣкꙋ. ѹ҆диви́вшисѧ ма́ти  предте́чева, нача́тъ вопи́ти: ѿкꙋ́дꙋ мнѣ̀ сiѐ, да мт҃и гдⷭ҇а моегѡ̀ прiи́де ко мнѣ̀; да спасе́тъ лю́ди ѿча̑ѧнныѧ, и҆мѣ́ѧй ве́лiю ми́лость.

Славосло́вiе вели́кое, и҆ тропа́рь ст҃а́гѡ. Сла́ва, и҆ ны́нѣ, бг҃оро́диченъ: Е҆́же ѿ вѣ́ка ѹ҆тае́нное: Е҆ктєнiѝ, и҆ прѡ́чаѧ.

Ѡ҆ Славосло́вiи же вели́комъ да не почꙋди́шисѧ: возмо́жно ѹ҆́бѡ є҆́сть, ꙗ҆́коже ѹ҆ста́въ и҆зꙿѧвлѧ́етъ, и҆ ѻ҆смогла́сникꙋ пѣва́емꙋ, и҆ Гдⷭ҇еви пои́мъ: глаго́лемꙋ, сотвори́ти и҆ вели́кое славосло́вiе.

На лiтꙋргíи: Бл҃жє́нна ѿ канѡ́на, пѣ́снь г҃-ѧ, и҆ s҃-ѧ. Прокíменъ, гла́съ з҃: Возвесели́тсѧ првⷣникъ ѡ҆ гдⷭ҇ѣ, и҆ ѹ҆пова́етъ на него̀. Стíхъ: Ѹ҆слы́ши, бж҃е, гла́съ мо́й: А҆пⷭ҇лъ, къ гала́тѡмъ, зача́ло с҃_i, ѿ полꙋ̀: Бра́тiе, а҆враа́мъ два̀ сы́на и҆мѣ̀: А҆ллилꙋ́iа, гла́съ д҃: Првⷣникъ ꙗ҆́кѡ фíнiѯъ процвѣте́тъ: Е҆ѵⷢ҇лiе лꙋкѝ, зача́ло в҃: Во вре́мѧ ѻ҆́но, бы́сть во дни̑ и҆́рѡда царѧ̀: Коне́цъ: Поноше́нiе моѐ въ человѣ́цѣхъ. Прича́стенъ: Въ па́мѧть вѣ́чнꙋю бꙋ́детъ првⷣникъ:




