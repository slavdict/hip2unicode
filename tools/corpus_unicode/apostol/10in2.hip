    OCR:

    Библиотека святоотеческой литературы

    http://orthlib.ru



(л. ѻ҃ѳ)

Знамєна́нiѧ i҆ѡа́нновы є҆пiсто́лiи вторы́ѧ.

[а҃] Ѡ҆ проглаше́нiи, ѡ҆ пе́рвѣмъ житiѝ въ любвѝ бж҃iей, вѣ́рою благоче́стною, и҆ неприло́жнꙋ грѣсѣ̀.

[а҃] Въ не́мже, ꙗ҆́кѡ не подоба́етъ є҆ретiка̀ въ до́мъ прiима́ти, и҆лѝ цѣлова́ти ѡ҆ грѣсѣ̀.

[в҃] Ѡ҆ ѡ҆бѣща́нiи прише́ствiѧ є҆гѡ̀, и҆ ѡ҆ ѹ҆пова́нiи на по́льзꙋ.

Сказа́нiе втора́гѡ собо́рнагѡ посла́нiѧ ст҃а́гѡ i҆ѡа́нна бг҃осло́ва.

(сꙋ\б) Сiѐ ꙗ҆́кѡ ста́рецъ пи́шетъ господы́ни и҆ ча́дѡмъ є҆ѧ̀. непщева́нiе же посла́нiю сiѐ є҆́сть: Ви́дѧ ча̑да є҆ѧ̀ до́брѣ ходѧ́ща въ вѣ́рѣ, и҆ мно́ги лестцы̀ ѡ҆бходѧ́щихъ, и҆ глаго́лющихъ не бы́ти прише́ствiю хрⷭ҇то́вꙋ во пло́ти: пи́шетъ посла́нiе сiѐ, и҆ пе́рвѣе ѹ҆́бѡ хва́литъ ча̑да є҆ѧ̀. Та́же ѹ҆чѧ̀ не но́вꙋ бы́ти є҆́же по на́мъ та́инствꙋ, па́ки пи́шетъ ѡ҆ любвѝ, и҆ да пребыва́ютъ во ѹ҆че́нiи пре́даннѣмъ и҆̀мъ ѿ негѡ̀. И҆ про́чее ѹ҆чи́тъ а҆нтíхрiстꙋ бы́ти, глаго́лющемꙋ, не прише́дша хрⷭ҇та̀ во пло́ти. Завѣщава́етъ же, ꙗ҆́кѡ таковы́хъ ни є҆ди́нагѡ прiима́ти въ до́мъ, нижѐ глаго́лати таковы̑мъ, ра́доватисѧ. И҆ си́це скончава́етъ посла́нiе. (л. ѻ҃ѳ ѡ҆б.)

СОБО́РНОЕ ПОСЛА́НIЕ ВТОРО́Е

СТ҃А́ГѠ А҆ПО́СТОЛА I҆ѠА́ННА БГ҃ОСЛО́ВА.

Глава̀ пе́рваѧ.

(заⷱ ѻ҃є) [а҃] сⷯ а҃ Ста́рецъ и҆збра́ннѣй господы́нѣ, и҆ ча́дѡмъ є҆ѧ̀, и҆̀хже а҆́зъ люблю̀ вои́стиннꙋ: и҆ не а҆́зъ то́чiю, но и҆ всѝ разꙋмѣ́вшiи и҆́стинꙋ: в҃ За и҆́стинꙋ пребыва́ющꙋю въ на́съ, и҆ съ на́ми бꙋ́детъ во вѣ́ки. г҃ Да бꙋ́детъ съ ва́ми бл҃года́ть, ми́лость, ми́ръ ѿ бг҃а ѻ҆ц҃а̀, и҆ ѿ гдⷭ҇а i҆и҃са хрⷭ҇та̀ сн҃а ѻ҆́ч҃а, во и҆́стинѣ и҆ любвѝ. д҃ Возра́довахсѧ sѣлѡ̀, ꙗ҆́кѡ ѡ҆брѣто́хъ ѿ ча̑дъ твои́хъ ходѧ́щѧ во и҆́стинѣ, ꙗ҆́коже за́повѣдь прiѧ́хомъ ѿ ѻ҆ц҃а̀. є҃ И҆ ны́нѣ молю́ тѧ, госпожѐ, не ꙗ҆́кѡ за́повѣдь пишꙋ̀ тебѣ̀ но́вꙋ, но ю҆́же и҆́мамы и҆спе́рва, да лю́бимъ дрꙋгъдрꙋ́га. s҃ И҆ сiѧ̀ є҆́сть любы̀, да хо́димъ по за́повѣдемъ є҆гѡ̀. сiѧ̀ є҆́сть за́повѣдь, ꙗ҆́коже слы́шасте и҆спе́рва, да въ не́й хо́дите. з҃ Занѐ мно́зи лестцы̀ внидо́ша въ мíръ, не и҆сповѣ́дающе i҆и҃са хрⷭ҇та̀ прише́дша во пло́ти: се́й є҆́сть льсте́цъ и҆ а҆нтíхрiстъ. и҃ Блюди́те себѐ, да не (л. п҃) погꙋбитѐ ꙗ҆̀же дѣ́ласте дѡ́браѧ, но да мздꙋ̀ соверше́ннꙋ воспрiи́мете. ѳ҃ Всѧ́къ престꙋпа́ѧй, и҆ не пребыва́ѧй во ѹ҆че́нiи хрⷭ҇то́вѣ, бг҃а не и҆́мать: пребыва́ѧй же во ѹ҆че́нiи хрⷭ҇то́вѣ, се́й и҆ ѻ҆ц҃а̀ и҆ сн҃а и҆́мать. [а҃] _i҃ А҆́ще кто̀ прихо́дитъ къ ва́мъ, и҆ сегѡ̀ ѹ҆че́нiѧ не прино́ситъ, не прiе́млите є҆го̀ въ до́мъ, и҆ ра́доватисѧ є҆мꙋ̀ не глаго́лите. а҃_i Глаго́лѧй бо є҆мꙋ̀ ра́доватисѧ, соѡбща́етсѧ дѣлѡ́мъ є҆гѡ̀ sлы́мъ. [в҃] в҃_i Мнѡ́га и҆мѣ́хъ писа́ти ва́мъ, и҆ не восхотѣ́хъ хартiе́ю и҆ черни́ломъ: но надѣ́юсѧ прiитѝ къ ва́мъ, и҆ ѹ҆сты̀ ко ѹ҆стѡ́мъ глаго́лати, да ра́дость ва́ша бꙋ́детъ и҆спо́лнена. г҃_i Цѣлꙋ́ютъ тѧ̀ ча́да сестры̀ твоеѧ̀ и҆збра́нныѧ. а҆ми́нь.

Коне́цъ пѧткꙋ̀.

Коне́цъ собо́рнагѡ посла́нiѧ i҆ѡа́ннова втора́гѡ, и҆мꙋ́щагѡ въ себѣ̀ главꙋ̀ а҃: зача́ло цр҃ко́вное а҃: стiхѡ́въ г҃_i: знамена́нiй че́рныхъ в҃: послѣ́дꙋющее и҆̀мъ червле́ное а҃.


