    OCR:

    Библиотека святоотеческой литературы

    http://orthlib.ru



(л. п҃ ѡ҆б.)

Знамєна́нiѧ i҆ѡа́нновы є҆пiсто́лiи г҃-ѧ.

[а҃] Моли́тва ѡ҆ соверше́нiи, и҆ ѡ҆ похвалѣ̀, и҆ ѡ҆ и҆сповѣ́данiи, и҆ ѡ҆ страннолю́бiи бра́тiи хрⷭ҇та̀ ра́ди.

[а҃] Въ не́мже ѡ҆ развраще́нiи льстѝ, и҆ братоненавидѣ́нiи.

[в҃] Ѡ҆ дими́трiи, є҆мꙋ́же свидѣ́тельствꙋетъ ѡ҆ добродѣ́тели.

[г҃] Ѡ҆ прише́ствiи къ ни́мъ вско́рѣ на по́льзꙋ.

Сказа́нiе i҆ѡа́ннова тре́тiѧгѡ посла́нiѧ.

Е҆́сть посла́нiе сiѐ ѡ҆ страннолю́бiи. И҆ пе́рвѣе ѹ҆́бѡ хва́литъ га́iа, свидѣ́тельствꙋема ѿ всѣ́хъ ѡ҆ страннолю́бiи: и҆ мо́литъ є҆го̀ въ таково́мъ и҆зволе́нiи пребыва́ти, и҆ прiима́ти и҆ провожда́ти бра́тiю. Па́ки же прино́съ є҆гѡ̀ хва́литъ. Ѹ҆корѧ́етъ же дiотрефи́са, ꙗ҆́кѡ ни са́мъ дае́тъ ни́щымъ, но и҆ и҆ны̑мъ возбранѧ́етъ, и҆ мно́гѡ блꙋдѧ́ща. Таковы́хъ же глаго́летъ чꙋ́ждихъ бы́ти ѿ и҆́стины, и҆ не вѣ́дѣти бг҃а. Дими́трiа же прiима́ти, свидѣ́тельствꙋѧ є҆гѡ̀ дѡ́браѧ дѣла̀. (л. п҃а)

СОБО́РНОЕ ПОСЛА́НIЕ ТРЕ́ТIЕ

СТ҃А́ГѠ А҆ПО́СТОЛА I҆ѠА́ННА БГ҃ОСЛО́ВА.

Глава̀ пе́рваѧ.

(заⷱ ѻ҃s) [а҃] сⷯ а҃ Ста́рецъ га́iеви возлю́бленномꙋ, є҆го́же а҆́зъ люблю̀ вои́стиннꙋ. в҃ Возлю́бленне, па́че всѣ́хъ молю́сѧ ѡ҆ тебѣ̀, спѣ́ѧтисѧ тебѣ̀, здра́вствовати, ꙗ҆́коже спѣ́етсѧ тѝ дꙋша̀. г҃ Возра́довахсѧ sѣлѡ̀ прише́дшымъ бра́тiѧмъ, и҆ свидѣ́тельствꙋющымъ твою̀ и҆́стинꙋ, ꙗ҆́коже ты̀ во и҆́стинѣ хо́диши. д҃ Бо́льши сеѧ̀ не и҆́мамъ ра́дости, да слы́шꙋ моѧ̀ ча̑да во и҆́стинѣ ходѧ́щѧ. є҃ Возлю́бленне, вѣ́рнѡ твори́ши, є҆́же а҆́ще дѣ́лаеши въ бра́тiю, и҆ въ стра̑нныѧ: s҃ И҆̀же свидѣ́тельствоваша ѡ҆ твое́й любвѝ предꙿ цр҃ковiю, и҆̀хже предпосла́въ досто́йнѡ бг҃ꙋ, до́брѣ твори́ши. з҃ Ѡ҆ и҆́мени бо є҆гѡ̀ и҆зыдо́ша, ничто́же прiе́млюще ѿ ꙗ҆зы̑къ. и҃ Мы̀ ѹ҆̀бо до́лжни є҆смы̀ прiима́ти таковы́хъ, да поспѣ́шницы бꙋ́демъ и҆́стинѣ. [а҃] ѳ҃ Писа́хъ (л. п҃а ѡ҆б.) цр҃кви: но первстволю́бецъ и҆́хъ дiотрефи́съ не прiе́млетъ на́съ. _i҃ Сегѡ̀ ра́ди а҆́ще прiидꙋ̀, воспомѧнꙋ̀ є҆мꙋ̀ дѣла̀, ꙗ҆̀же твори́тъ, словесы̀ лꙋка́выми ѹ҆корѧ́ѧ на́съ: и҆ недово́ленъ быва́ѧ ѡ҆ си́хъ, ни са́мъ прiе́млетъ бра́тiю, и҆ хотѧ́щымъ возбранѧ́етъ, и҆ ѿ цр҃кве и҆зго́нитъ. а҃_i Возлю́бленне, не ѹ҆подоблѧ́йсѧ sло́мꙋ, но бл҃го́мꙋ. бл҃готворѧ́й ѿ бг҃а є҆́сть: а҆ sлотворѧ́й, не ви́дѣ бг҃а. [в҃] в҃_i Дими́трiеви свидѣ́тельствовасѧ ѿ всѣ́хъ, и҆ ѿ са́мыѧ и҆́стины: и҆ мы́ же свидѣ́тельствꙋемъ, и҆ вѣ́сте, ꙗ҆́кѡ свидѣ́тельство на́ше и҆́стинно є҆́сть. [г҃] г҃_i Мнѡ́га и҆мѣ́хъ писа́ти, но не хощꙋ̀ черни́ломъ и҆ тро́стiю писа́ти тебѣ̀. д҃_i Ѹ҆пова́ю же а҆́бiе ви́дѣти тѧ̀, и҆ ѹ҆сты̀ ко ѹ҆стѡ́мъ глаго́лати. є҃_i Ми́ръ тебѣ̀. цѣлꙋ́ютъ тѧ̀ дрꙋ́зи: цѣлꙋ́й дрꙋ́ги по и҆́мени. а҆ми́нь.

Коне́цъ понедѣ́льникꙋ сы́рномꙋ.

Коне́цъ посла́нiѧ i҆ѡа́ннова тре́тiѧгѡ, и҆мꙋ́щагѡ въ себѣ̀ главꙋ̀ а҃: цр҃ко́вное зача́ло а҃: стiхѡ́въ є҃_i: знамена́нiй че́рныхъ г҃: послѣ́дꙋющее же и҆̀мъ червле́ное а҃.