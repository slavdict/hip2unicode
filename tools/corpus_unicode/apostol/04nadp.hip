    OCR:

    Библиотека святоотеческой литературы

    http://orthlib.ru



(л. s҃)

Надписа́нiе гла́въ а҆пⷭ҇льскихъ дѣѧ́нiй, писмены̀ на знаменова́нное. є҆́же ѹ҆́бѡ черни́ломъ, то̀ показꙋ́етъ главы̑: червле́нiи же, ча́стнаѧ въ ни́хъ сꙋ́щихъ дѣѧ́нiй раздѣлє́нiѧ.

[а҃] Ѹ҆че́нiе ѡ҆ хрⷭ҇то́вѣ воскрⷭ҇нiи и҆ ѡ҆ ꙗ҆вле́нiи ко ѹ҆ченикѡ́мъ, и҆ ѡ҆ ѡ҆бѣща́нiи да́ра ст҃а́гѡ дх҃а, и҆ ѡ҆ видѣ́нiи вознесе́нiѧ хрⷭ҇то́ва, и҆ ѡ҆ сла́вномъ второ́мъ є҆гѡ̀ прише́ствiи.

[в҃] Петро́ва бесѣ́да къ вѣ́ровавшымъ, ѡ҆ сме́рти и҆ ѡ҆ ѿверже́нiи i҆ꙋ́ды преда́телѧ.

[а҃] Въ не́мже и҆ ѡ҆ введе́нiи матѳíевѣ, и҆ ѡ҆жре́бiеномꙋ бл҃года́тiю и҆ моли́твою.

[г҃] Ѡ҆ сше́ствiи ст҃а́гѡ дх҃а на вѣ́ровавшыѧ, бы́вшемъ въ де́нь пентико́стiи.

[а҃] Въ не́мже ѹ҆че́нiе петро́во ѡ҆ се́мъ ѿ прорѡ́къ.

[в҃] Ѡ҆ стрⷭ҇ти и҆ ѡ҆ воскрⷭ҇нiи, и҆ ѡ҆ вознесе́нiи хрⷭ҇то́вѣ, и҆ ѡ҆ да́рѣ ст҃а́гѡ дх҃а. (л. s҃ ѡ҆б.)

[г҃] Ѡ҆ вѣ́рѣ та́мѡ сꙋ́щихъ, и҆ ѡ҆ спасе́нiи кр҃ще́нiемъ.

[д҃] Ѡ҆ є҆дине́нiи и҆ ѡ҆ ѡ҆бще́нiи по́льзы, и҆ ѡ҆ приложе́нiи вѣ́рꙋющихъ.

[д҃] Ѡ҆ и҆сцѣле́нiи ѡ҆ хрⷭ҇тѣ̀ роди́вшасѧ хро́ма, и҆ ѡ҆ петро́вѣ ѹ҆че́нiи, и҆ ѡ҆бличе́нiи млⷭ҇тыни свидѣ́нiѧ на спасе́нiе и҆́хъ.

[а҃] Въ не́мже и҆ наше́ствiе а҆рхiере́ємъ за́вистiю бы́вшагѡ дѣ́ла, и҆ сꙋ́дъ чꙋдесѐ, и҆ и҆сповѣ́данiе петро́во си́лы i҆и҃съ хрⷭ҇то́вы и҆ бл҃года́ти.

[в҃] Ѡ҆ запреще́нiи а҆рхiере́йстѣмъ ко а҆пⷭ҇лѡмъ, ꙗ҆́кѡ неподо́бно дерза́ти ѡ҆ и҆́мени хрⷭ҇то́вѣ, и҆ ѡ҆ ѿпꙋще́нiи а҆пⷭ҇льстѣ.

[г҃] Бл҃гохвале́нiе ѡ҆ цр҃кви, и҆ вѣ́рнѣ терпѣ́нiи а҆пⷭ҇льстѣ.

[є҃] Ѡ҆ є҆динодꙋ́шнѣй ѻ҆́бщинѣ всѣ́хъ вѣ́ровавшихъ.

[а҃] Въ не́мже ѡ҆ а҆на́нiи и҆ сапфѵ́рѣ, и҆ ѡ҆ го́рцѣй и҆́хъ сме́рти.

[s҃] Ꙗ҆́кѡ а҆пⷭ҇лѡмъ ввє́рженымъ бы́вшымъ въ темницꙋ̀, а҆́гг҃лъ гдⷭ҇нь но́щiю и҆зведѐ, повелѣ́въ невозбра́ннѡ и҆́мъ проповѣ́дати i҆и҃са.

[а҃] Въ не́мже, ꙗ҆́кѡ второ́е а҆рхiере́ємъ па́ки є҆́мшымъ ѧ҆̀, ꙗ҆́кѡ ѡ҆ то́мъ ктомꙋ̀ не ѹ҆чи́ти, би́вше пꙋсти́ша ѧ҆̀.

[в҃] Гамалiи́ловъ ра́зꙋмъ вѣ́ренъ ѡ҆ а҆по́столѣхъ, съ при́тчами нѣ́кiими и҆ ѹ҆каза́нiи.

[з҃] Ѡ҆ ѡ҆свѧще́нiи седмѝ дiа́кѡнъ.

[и҃] Жидо́вское воста́нiе и҆ ѡ҆болга́нiе на стефа́на, и҆ бесѣ́да є҆гѡ̀ ѡ҆ завѣ́тѣ бж҃iи, и҆́же ко а҆враа́мꙋ, и҆ ѡ҆ ѻ҆боюна́десѧте патрiа́рсѣхъ.

[а҃] Въ не́мже ѡ҆ гла́дѣ жи́тнѣ, и҆ ѡ҆ позна́нiи сынѡ́въ i҆а́кѡвль, и҆ ѡ҆ ѡ҆бѣ́тѣ мѡѷсе́ови, и҆ ѡ҆ ꙗ҆вле́нiи къ немꙋ̀ на горѣ̀ сiна́йстѣй.

[в҃] Ѡ҆ и҆схо́дѣ i҆и҃левѣ, и҆ ѡ҆ сотворе́нiи тельца̀, до лѣ́тъ соломѡ́нихъ, и҆ цр҃ко́внагѡ зда́нiѧ.

[г҃] И҆сповѣ́данiе вы́ше нбⷭ҇ныѧ сла́вы i҆и҃съ хрⷭ҇то́вы ꙗ҆́вльшiѧсѧ є҆мꙋ̀, є҆ѧ́же ра́ди и҆ побiе́нъ бы́сть ка́менiемъ стефа́нъ, благоче́стнѡ ѹ҆́спе.

[ѳ҃] Ѡ҆ гоне́нiи цр҃ко́внѣмъ ѿ са́ѵла, и҆ ѡ҆ погребе́нiи стефа́новѣ. (л. з҃)

[а҃] Въ не́мже ѡ҆ фiлíппѣ а҆пⷭ҇лѣ, мнѡ́ги и҆сцѣли́вшемъ въ самарíи.

[_i҃] Ѡ҆ сíмѡнѣ волхвѣ̀, вѣ́ровавшемъ и҆ крⷭ҇ти́вшемсѧ со и҆нѣ́ми мно́гими.

[а҃] Въ не́мже ѡ҆ петро́вѣ и҆ i҆ѡа́нновѣ къ ни́мъ посла́нiи, и҆ ѡ҆ сше́ствiи ст҃а́гѡ дх҃а на кре́щшыѧсѧ.

[а҃_i] Ꙗ҆́кѡ не на мздѣ̀, ни лицемѣ́рѡмъ, но ст҃ы̑мъ, вѣ́рою дае́тсѧ прича́стiе ст҃а́гѡ дх҃а.

[а҃] Въ не́мже ѡ҆ лицемѣ́рiи сíмѡновѣ, и҆ лꙋка́вомъ є҆гѡ̀ по́мыслѣ.

[в҃_i] Ꙗ҆́кѡ бл҃ги̑мъ и҆ вѣ̑рнымъ поспѣшествꙋ́етъ бг҃ъ во спасе́нiе, ꙗ҆́вѣ ѿ бесѣ́ды бы́вшiѧ на ка́женицѣ.

[г҃_i] Ѡ҆ бж҃iи съ нб҃сѐ зва́нiи па́ѵла на а҆пⷭ҇льство хрⷭ҇то́во.

[а҃] Въ не́мже ѡ҆ и҆сцѣле́нiи и҆ кр҃ще́нiи па́ѵловѣ ѿ а҆на́нiи, по ѿкрове́нiю бж҃iю: и҆ ѡ҆ де́рзости є҆гѡ̀, и҆ бесѣ́дѣ варна́вли ко а҆пⷭ҇лѡмъ.

[д҃_i] Ѡ҆ є҆не́и разсла́бленнѣмъ, и҆ и҆сцѣлѣ́вшемъ въ лѵ́дѣ петро́мъ.

[а҃] Въ не́мже ѡ҆ тавíѳѣ вдоволю́бицѣ, ю҆́же пе́тръ воскресѝ ѿ ме́ртвыхъ моли́твою во i҆ѻппíи.

[є҃_i] Ѡ҆ корни́лiи, є҆ли́кѡ къ немꙋ̀ а҆́гг҃лъ глаго́ла, и҆ є҆ли́кѡ па́ки къ петрꙋ̀ съ нб҃сѐ ѡ҆ зва́нiи ꙗ҆зы́къ рече́но бы́сть.

[а҃] Въ не́мже, ꙗ҆́кѡ призва̀ петра̀, и҆ прiи́де къ корни́лiю.

[в҃] Па́ки ѡ҆ бесѣ́дѣ, и҆́хже а҆́гг҃лъ свидѣ́тельствова, и҆ повѣствова̀ къ корни́лiю.

[г҃] Петро́во ѹ҆че́нiе во хрⷭ҇та̀, и҆ да́ръ ст҃а́гѡ дх҃а, и҆̀же ѿ ꙗ҆зы̑къ вѣ́ровавшымъ.

[s҃_i] Ꙗ҆́кѡ пе́тръ по рѧ́дꙋ всѧ̀ бы̑вшаѧ повѣствꙋ́етъ а҆пⷭ҇лѡмъ прѣ́вшымсѧ съ ни́мъ.

[а҃] Тогда̀ и҆ варна́вꙋ ѿпꙋстѝ во а҆нтiохíю къ бра́тiи.

[з҃_i] Проро́чество а҆га́вово ѡ҆ гла́дѣ вселе́нстѣмъ, и҆ ѡ҆ плодоно́сiи къ сꙋ́щей бра́тiи во а҆нтiохíи.

[и҃_i] I҆а́кѡва а҆по́стола ѹ҆бiе́нiе ѿ и҆́рѡда.

[а҃] Въ не́мже петро́во ꙗ҆́тiе ѿ и҆́рѡда, и҆ ка́кѡ а҆́гг҃лъ бж҃iимъ повелѣ́нiемъ и҆зведѐ є҆го̀ и҆зꙿ темни́цы: пе́тръ же показа́всѧ но́щiю бра́тiи, ѿи́де. (л. з҃ ѡ҆б.)

[в҃] Въ не́мже и҆ ѡ҆ мꙋче́нiи стра́жстѣ, пото́мъ и҆ ѡ҆ поги́бели нечести́вагѡ и҆́рѡда.

[ѳ҃_i] Ѿпꙋще́нiе варна́вле и҆ па́ѵле ѿ ст҃а́гѡ дх҃а въ кѵ́пръ, и҆ є҆ли̑ка сотвори́ста и҆́менемъ i҆и҃съ хрⷭ҇то́вымъ, на волхва̀ є҆ллѵ́мꙋ корена́тца.

[к҃] Па́ѵлово свѣ́тлое ѹ҆че́нiе во хрⷭ҇та̀, ѿ зако́на же и҆ ѿ прорѡ́къ повѣствова́нiе є҆ѵⷢ҇льское.

[а҃] Въ не́мже, ꙗ҆́кѡ ѡ҆бличе́нiе слове́сно.

[в҃] Ѡ҆ преложе́нiи проповѣ́давшихъ во ꙗ҆зы́цѣхъ: гоне́нiе же и҆́хъ тꙋ̀, и҆ ѡ҆ ѿше́ствiи во i҆конíю.

[к҃а] Ка́кѡ во i҆конíи проповѣ́даша хрⷭ҇та̀, мнѡ́гимъ же вѣ́ровавшымъ, и҆ и҆згна́ни бы́ша а҆пⷭ҇ли.

[к҃в] Ѡ҆ и҆сцѣлѣ́вшемъ рожде́нѣ хромцѣ̀ въ лѵ́стрѣхъ а҆пⷭ҇лома, и҆ за то̀ мни́ма бѣ́ста бг҃а ѿ тозе́мєцъ.

[а҃] Въ не́мже и҆ ѡ҆ побiе́нiи ка́менiемъ а҆пⷭ҇лъ ѿ гра́жданъ.

[к҃г] Ꙗ҆́кѡ не подоба́етъ ѡ҆брѣ́зоватисѧ вѣ́рꙋющымъ ѿ ꙗ҆зы̑къ, ѹ҆че́нiемъ и҆ сꙋдо́мъ а҆пⷭ҇льскимъ.

[а҃] Въ не́мже посла́нiе и҆́хъ къ ꙗ҆зы́кѡмъ ѡ҆ сохране́нiихъ.

[в҃] Прерѣка́нiе па́ѵле къ варна́вѣ, ма́рка ра́ди.

[к҃д] Ѡ҆ ѹ҆че́нiи тiмоѳе́а, и҆ ѡ҆ ѿше́ствiи па́ѵловѣ въ македо́нiю по ѿкрове́нiю.

[а҃] Въ не́мже ѡ҆ вѣ́рѣ, и҆ ѡ҆ спасе́нiи нѣ́кiѧ жены̀ i҆ꙋде́аныни: и҆ ѡ҆ и҆сцѣлѣ́вшей рабы́ни, и҆мꙋ́щей дꙋ́хъ пытли́въ, є҆ѧ́же ра́ди госпо́дiе є҆ѧ̀ би́ша па́ѵла.

[в҃] Ѡ҆ бы́вшемъ тꙋ̀ трꙋ́сѣ и҆ чꙋдесѝ, ка́кѡ вѣ́рова темни́чный стра́жъ въ тꙋ̀ но́щь, и҆ крести́сѧ со всѣ́мъ до́момъ свои́мъ.

[г҃] Ꙗ҆́кѡ ѹ҆молє́на бы́вша а҆по́стола тꙋ̀, тогда̀ и҆зыдо́ста и҆зꙿ темни́цы.

[к҃є] Ѡ҆ распрѣ́нiи бы́вшемъ въ солꙋ́нѣ проповѣ́данiѧ ра́ди: бѣжа́нiе же па́ѵле въ бе́рiю, и҆ ѿтꙋ́дꙋ во а҆ѳи́ны.

[к҃s] Ѡ҆ тре́бищномъ писа́нiи во а҆ѳи́нѣхъ, и҆ ѡ҆ фiлосо́фстѣмъ проповѣ́данiи, и҆ ѡ҆ благоче́стiи па́ѵловѣ. (л. и҃)

[к҃з] Ѡ҆ а҆кѵ́лѣ и҆ прискíллѣ, и҆ ѡ҆ непокоре́нiи корíнѳѧнъ: ѡ҆ благоволе́нiи же бж҃iи, и҆ проповѣ́данiи, и҆ ѡ҆ ѿкрове́нiи па́ѵлꙋ.

[а҃] Въ не́мже ѡ҆ крíспѣ старѣ́йшинѣ собо́ра, вѣ́ровавшемъ со и҆нѣ́ми нѣ́кiими, и҆ крⷭ҇ти́вшемсѧ.

[в҃] Ꙗ҆́кѡ распрѣ́нiю воздви́гшꙋсѧ въ корíнѳѣ, па́ѵелъ ѿи́де: прише́дъ же во є҆фе́съ, и҆ побесѣ́довавъ и҆зы́де.

[г҃] Ѡ҆ а҆поллѡ́сѣ, мꙋ́жѣ слове́снѣ и҆ вѣ́рнѣ.

[к҃и] Ѡ҆ креще́нiи, и҆ ѡ҆ да́рѣ ст҃а́гѡ дх҃а, да́ннѣмъ моли́твою па́ѵлею вѣ́ровавшымъ во є҆фе́сѣ, и҆ ѡ҆ и҆сцѣле́нiи лю́дстѣ.

[а҃] Въ не́мже и҆ ѡ҆ сынѣ́хъ ске́ѵиныхъ, ꙗ҆́кѡ не подоба́етъ начина́ти невѣ̑рнымъ и҆ недостѡ́йнымъ сꙋ́щымъ вѣ́ры: и҆ ѡ҆ и҆сповѣ́данiи вѣ́ровавшихъ.

[в҃] Ѡ҆ распрѣ́нiи бы́вшемъ въ є҆фе́сѣ на а҆по́столы ѿ дими́трiа сребросѣ́чца.

[к҃ѳ] Ѡ҆бхожде́нiе па́ѵлово.

[а҃] Въ не́мже и҆ ѡ҆ сме́рти и҆ ѡ҆ воскрⷭ҇нiи є҆ѵтѵ́ховѣ моли́твою въ трѡа́дѣ, и҆ ѹ҆че́нiе па́стырско къ є҆фе́сскимъ попѡ́мъ.

[в҃] Въ не́мже пла́ванiе па́ѵле ѿ є҆фе́са до кесарíи палестíнскiѧ.

[л҃] Проро́чество а҆га́вово ѡ҆ приклю́чшихсѧ па́ѵлꙋ во i҆ерꙋсали́мѣ.

[л҃а] Поꙋче́нiе i҆а́кѡвле къ па́ѵлꙋ, ꙗ҆́коже не мнѣ́ти не ѡ҆ставлѧ́юща жидѡ́мъ ѡ҆брѣ́зоватисѧ.

[л҃в] Ѡ҆ бы́вшемъ безчи́нiи на па́ѵла во i҆ерꙋсали́мѣ: и҆ ка́кѡ є҆го̀ ты́сѧщникъ ѿѧ́тъ ѿ i҆ꙋдє́й.

[а҃] Въ не́мже па́ѵлово ѹ҆строе́нiе себѐ ра́ди, и҆ зва́нiе є҆гѡ̀ на а҆по́стольство.

[в҃] Въ ни́хже а҆на́нiа къ па́ѵлꙋ въ дама́сцѣ, и҆ ѡ҆ ꙗ҆вле́нiи и҆ гла́сѣ бж҃iи, бы́вшемъ тогда̀ въ це́ркви къ немꙋ̀.

[г҃] Ꙗ҆́кѡ хотѧ̀ ѡ҆ си́хъ па́ѵелъ бiе́нъ бы́ти, ре́къ: ꙗ҆́кѡ ри́млѧнинъ є҆́смь, ѡ҆сла́бленъ бы́сть.

[л҃г] Е҆ли́кѡ па́ѵелъ вше́дъ въ со́нмище пострада̀, и҆ речѐ а҆́бiе: i҆и҃льтѧнинъ є҆́смь.

[л҃д] Ѡ҆ совѣ́тѣ бы́вшемъ на па́ѵла ѿ жидѡ́въ, и҆ ѡ҆ и҆сповѣ́данiи. є҆гѡ̀ къ лѷсíю. (л. и҃ ѡ҆б.)

[а҃] Въ не́мже, ꙗ҆́кѡ по́сланъ бы́сть па́ѵелъ ко кнѧ́зю въ кесарíю съ во́ины и҆ кни́гами.

[л҃є] Тертѵ́ллово ѡ҆клевета́нiе на па́ѵла, и҆ ѿвѣ́тъ па́ѵловъ предꙿ воево́дою.

[л҃s] Ѡ҆ фи́лiѯовѣ и҆змѣне́нiи, и҆ ѡ҆ фи́стовѣ введе́нiи, ѡ҆ и҆спыта́нiи же па́ѵловѣ, и҆ ѡ҆ ѡ҆ставле́нiи.

[л҃з] А҆грíппово и҆ вернiкíино прише́ствiе, и҆ вопроше́нiе ѡ҆ па́ѵлѣ.

[а҃] Въ не́мже ѿвѣ́тъ па́ѵловъ ѡ҆ зако́нѣ и҆ вѣ́рѣ є҆гѡ̀, и҆ ѡ҆ воззва́нiи є҆гѡ̀ во благовѣствова́нiе.

[в҃] Ꙗ҆́кѡ ничи́мже ѡ҆би́дитъ i҆ꙋдє́й па́ѵелъ, а҆грíппа речѐ фи́стꙋ.

[л҃ѳ] Пла́ванiе па́ѵле въ ри́мъ бѣда́ми мно́гими и҆ вели́кими и҆спо́лненно.

[а҃] Въ не́мже и҆ ѹ҆че́нiе па́ѵле къ сꙋ́щымъ съ ни́мъ, ѡ҆ ѹ҆пова́нiи спасе́нiѧ.

[в҃] Морска́ѧ бѣда̀ па́ѵлѧ, и҆ ка́кѡ спасе́нъ бы́сть въ мелiтíйстѣмъ ѡ҆то́цѣ: и҆ коли́ка чꙋдеса̀ сотворѝ въ не́мъ па́ѵелъ.

[л҃ѳ] Ка́кѡ ѿ мелíта въ ри́мъ прiи́де па́ѵелъ.

[м҃] Ѡ҆ бесѣ́дѣ па́ѵли, ꙗ҆̀же въ ри́мѣ, ко i҆ꙋде́ємъ.



Гла́въ ѹ҆́бѡ всѣ́хъ, м҃, послѣ́дꙋющихъ же и҆̀мъ л҃є, ꙗ҆̀же и҆́мꙋтъ зна́мєнiѧ червлє́наѧ i҆сто́рiй дѣѧ́нiй а҆по́стольскихъ. (л. ѳ҃)



Сказа́нiе и҆звѣ́стное посла́нiѧмъ напи́саннымъ въ кни́зѣ се́й.

Пе́рвое, дѣѧ̑нiѧ ст҃ы́хъ а҆пⷭ҇лъ.

Пото́мъ посла́нiй собо́рныхъ, се́дмь:

I҆а́кѡвле собо́рное посла́нiе, є҆ди́но.

Петро́ва собѡ́рнаѧ посла̑нiѧ, два̀.

I҆ѡа́ннова собѡ́рнаѧ посла̑нiѧ, трѝ.

I҆ꙋ́дино собо́рное посла́нiе, є҆ди́но.

Ст҃а́гѡ а҆пⷭ҇ла па́ѵла посла̑нiѧ разли́чна сꙋ́ть д҃_i.

Къ ри́млѧнѡмъ посла́нiе, є҆ди́но. а҃

Къ корíнѳѧнѡмъ посла̑нiѧ, два̀. в҃ г҃

Къ гала́тѡмъ посла́нiе, є҆ди́но. д҃

Къ є҆фесе́ємъ посла́нiе, є҆ди́но. є҃

Къ фiлiпписíємъ посла́нiе, є҆ди́но. s҃

Къ колосса́ємъ посла́нiе, є҆ди́но. з҃

Къ солꙋ́нѧнѡмъ посла̑нiѧ, два̀. и҃ ѳ҃

Къ тiмоѳе́ю посла̑нiѧ, два̀. _i҃ а҃_i

Къ тíтꙋ посла́нiе, є҆ди́но. в҃_i

Къ фiлимо́нꙋ посла́нiе, є҆ди́но. г҃_i

Ко є҆вре́ємъ посла́нiе, є҆ди́но. д҃_i



Въ лѣ́то #sч҃а, ѡ҆главле́нъ бы́сть а҆пⷭ҇лъ ѿ и҆са́iи мона́ха, и҆ ѿкры́ты бы́ша сꙋббѡ́ты, и҆ недѣ̑ли, и҆ понедѣ́льники, и҆ вто́рники, и҆ срєды̀, и҆ четверткѝ, и҆ пѧткѝ, дабы̀ разꙋ́мно бы́ло на́скорѣ и҆зꙿѡбрѣ́тенiе, та́кожде и҆ по мцⷭ҇амъ а҆по́столы ст҃ы̑мъ: и҆ посла̑нiѧ ѿкꙋ́дꙋ пи́сана, и҆ ки́мъ напи́сана бы́ша.


