    OCR:

    Библиотека святоотеческой литературы

    http://orthlib.ru



(л. рч҃г ѡ҆б.)

Знамєна́нiѧ къ фiлимо́нꙋ є҆пiсто́лiи.

[а҃] Похвале́нiе къ фiлимо́нꙋ, и҆ благодаре́нiе ѡ҆ не́мъ.

[в҃] Ѹ҆строе́нiе ѻ҆ни́сiма ѹ҆бо́гагѡ раба̀, и҆ моле́нiе ѡ҆ не́мъ спасе́нꙋ бы́вшꙋ вѣ́рою.

Сказа́нiе къ фiлимо́нꙋ посла́нiѧ ст҃а́гѡ а҆пⷭ҇ла па́ѵла

Сiѐ посыла́етъ ѿ ри́ма. Вина́ же посла́нiѧ сiѧ̀: ѻ҆ни́сiмъ ра́бъ фiлимо́новъ бѣжа̀, и҆ пристꙋ́пль ко а҆пⷭ҇лꙋ, наꙋче́нъ бы́сть ѿ негѡ̀, и҆ бы́сть є҆мꙋ̀ потре́бенъ въ слꙋже́нiе. Ѡ҆ се́мъ ѹ҆́бѡ пи́шетъ къ фiлимо́нꙋ, прика́зываѧ є҆мꙋ̀ ѻ҆ни́сiма, да прилѣжи́тъ ѡ҆ не́мъ и҆́скреннѡ: и҆ не мнѣ́ти є҆го̀ ктомꙋ̀ а҆́ки раба̀, но ꙗ҆́коже бра́та. Завѣщава́етъ же є҆мꙋ̀ и҆ ѻ҆би́тель пригото́вити є҆мꙋ̀, да а҆́ще та́мѡ по́йдетъ, ѡ҆брѧ́щетъ гдѣ̀ пребꙋ́детъ. И҆ та́кѡ скончава́етъ посла́нiе.

Вѣ́домо же да бꙋ́детъ, ꙗ҆́кѡ се́й ѻ҆ни́сiмъ свидѣ́тельствꙋ сподо́бисѧ, си́рѣчь мꙋче́нiю, въ ри́мстѣмъ гра́дѣ: тертѵ́ллꙋ ѹ҆́бѡ ѻ҆́бласть держа́щꙋ, го́леней сокрꙋше́нiе, и҆ ме́чное претерпѣ̀ мꙋче́нiе. (л. рч҃д)

КЪ ФIЛИМО́НꙊ ПОСЛА́НIЕ

СТ҃А́ГѠ А҆ПО́СТОЛА ПА́ѴЛА.

Глава̀ пе́рваѧ.

(заⷱ) сⷯ а҃ Па́ѵелъ{Мѣ́сѧца ное́мврiа к҃в. На па́мѧть ст҃а́гѡ а҆пⷭ҇ла фiлимо́на.} ю҆́зникъ i҆и҃съ хрⷭ҇то́въ и҆ тiмоѳе́й бра́тъ фiлимо́нꙋ возлю́бленномꙋ и҆ споспѣ́шникꙋ на́шемꙋ, в҃ И҆ а҆пфíи сестрѣ̀ возлю́бленнѣй, и҆ а҆рхíппꙋ сово́инственникꙋ на́шемꙋ, и҆ дома́шнѣй твое́й цр҃кви: г҃ Бл҃года́ть ва́мъ и҆ ми́ръ ѿ бг҃а ѻ҆ц҃а̀ на́шегѡ, и҆ гдⷭ҇а i҆и҃са хрⷭ҇та̀. [а҃] д҃ Бл҃годарю̀ бг҃а моего̀, всегда̀ па́мѧть ѡ҆ тебѣ̀ творѧ̀ въ моли́твахъ мои́хъ, є҃ Слы́шавъ любо́вь твою̀ и҆ вѣ́рꙋ, ю҆́же и҆́маши ко гдⷭ҇ꙋ i҆и҃сꙋ, и҆ ко всѣ̑мъ ст҃ы́мъ: s҃ Ꙗ҆́кѡ да ѻ҆бще́нiе твоеѧ̀ вѣ́ры дѣ́йственно бꙋ́детъ, въ ра́зꙋмѣ всѧ́кагѡ бла́га є҆́же въ ва́съ, ѡ҆ хрⷭ҇тѣ̀ i҆и҃сѣ. з҃ Ра́дость (л. рч҃д ѡ҆б.) бо и҆́мамъ мно́гꙋ, и҆ ѹ҆тѣше́нiе ѡ҆ любвѝ твое́й, ꙗ҆́кѡ ѹ҆трѡ́бы ст҃ы́хъ почи́ша тобо́ю, бра́те. и҃ Сегѡ̀ ра́ди мно́гое дерзнове́нiе и҆мѣ́ѧ во хрⷭ҇тѣ̀ повелѣва́ти тебѣ̀, є҆́же потре́бно є҆́сть: ѳ҃ Любве́ же ра́ди па́че молю̀, тако́въ сы́й, ꙗ҆́коже па́ѵелъ ста́рецъ, ны́нѣ же и҆ ю҆́зникъ i҆и҃са хрⷭ҇та̀: [в҃] _i҃ Молю́ тѧ ѡ҆ мое́мъ ча́дѣ, є҆го́же роди́хъ во ѹ҆́захъ мои́хъ ѻ҆ни́сiма: а҃_i И҆ногда̀ тебѣ̀ непотре́бнаго, ны́нѣ же тебѣ̀ и҆ мнѣ̀ бл҃гопотре́бна: в҃_i Е҆го́же возпосла́хъ тѝ, ты́ же є҆го̀, си́рѣчь мою̀ ѹ҆тро́бꙋ, прiимѝ. г҃_i Е҆го́же а҆́зъ хотѣ́хъ ѹ҆ себѐ держа́ти, да въ тебѐ мѣ́сто послꙋ́житъ мѝ во ѹ҆́захъ благовѣствова́нiѧ. д҃_i Безꙿ твоеѧ́ же во́ли ничто́же восхотѣ́хъ сотвори́ти: да не а҆́ки по нꙋ́жди бл҃го́е твоѐ бꙋ́детъ, но по во́ли. є҃_i Не́гли бо ра́ди сегѡ̀ разлꙋчи́сѧ на ча́съ, да вѣ́чна того̀ прiи́меши: s҃_i Не ктомꙋ̀ а҆́ки раба̀, но вы́ше раба̀, бра́та возлю́бленна, па́че же мнѣ̀, кольми́ же па́че тебѣ̀, и҆ по пло́ти, и҆ ѡ҆ гдⷭ҇ѣ. з҃_i А҆́ще ѹ҆́бѡ и҆́маши менѐ ѻ҆́бщника, прiимѝ сего̀ ꙗ҆́коже менѐ. и҃_i А҆́ще же въ чесо́мъ ѡ҆би́дѣ тебѐ, и҆лѝ до́лженъ є҆́сть, мнѣ̀ сiѐ вмѣнѝ. ѳ҃_i А҆́зъ па́ѵелъ написа́хъ рꙋко́ю мое́ю, а҆́зъ возда́мъ: да не рекꙋ̀ тебѣ̀, ꙗ҆́кѡ и҆ са́мъ себе́ ми є҆сѝ до́лженъ. к҃ Е҆́й, бра́те, а҆́зъ @да полꙋчꙋ̀, є҆́же прошꙋ̀ ѹ҆ тебѐ@{@да по́льзꙋюсѧ тобо́ю@} ѡ҆ гдⷭ҇ѣ: ѹ҆поко́й мою̀ ѹ҆тро́бꙋ ѡ҆ гдⷭ҇ѣ. к҃а Надѣ́ѧвсѧ послꙋша́нiю твоемꙋ̀ написа́хъ тебѣ̀, вѣ́дый, ꙗ҆́кѡ и҆ па́че є҆́же глаго́лю, сотвори́ши. к҃в Кꙋ́пнѡ же и҆ ѹ҆гото́ви мѝ ѻ҆би́тель: ѹ҆пова́ю бо, ꙗ҆́кѡ моли́твами ва́шими дарова́нъ бꙋ́дꙋ ва́мъ. к҃г Цѣлꙋ́етъ тѧ̀ є҆пафра́съ сплѣ́нникъ мо́й, ѡ҆ хрⷭ҇тѣ̀ (л. рч҃є) i҆и҃сѣ: к҃д Ма́рко, а҆рiста́рхъ, дима́съ, лꙋка̀, споспѣ́шницы моѝ. к҃є Бл҃года́ть гдⷭ҇а на́шегѡ i҆и҃са хрⷭ҇та̀ со дх҃омъ ва́шимъ. а҆ми́нь.

Коне́цъ посла́нiѧ, є҆́же къ фiлимо́нꙋ и҆ а҆пфíи, гдⷭ҇и́нѡмъ ѻ҆ни́сiмѡвымъ, и҆ а҆рхíппꙋ дiа́конꙋ колосса́йскiѧ цр҃кве: напи́сано бы́сть ѿ ри́ма, чрезꙿ ѻ҆ни́сiма раба̀: и҆́мать въ себѣ̀ главꙋ̀, а҃: стiхѡ́въ, к҃є: знамена́нiй че́рныхъ, в҃: безꙿ червле́ныхъ.


