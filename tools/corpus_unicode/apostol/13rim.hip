    OCR:

    Библиотека святоотеческой литературы

    http://orthlib.ru



(л. п҃д ѡ҆б.)

Знамєна́нiѧ къ ри́млѧнѡмъ є҆пiсто́лiи па́ѵловы.

[а҃] Е҆ѵⷢ҇льское ѹ҆че́нiе, ѡ҆ сꙋ́щихъ внѣ̀ бл҃года́ти хрⷭ҇то́вы, и҆ ѡ҆ сꙋ́щихъ во бл҃года́ти: и҆ ѡ҆ ѹ҆пова́нiи и҆ житiѝ дх҃о́внѣмъ.

[в҃] Пе́рвѣе ѹ҆́бѡ по предписа́нiю ѡ҆ сꙋдѣ̀ сꙋ́щемъ на ꙗ҆зы́ки, и҆ не хранѧ́щихъ є҆сте́ственныхъ.

[г҃] Ѡ҆ сꙋдѣ̀ сꙋ́щемъ на i҆и҃лѧ, не хранѧ́щемъ зако́нныхъ.

[д҃] Ѡ҆ предвлады́чествѣ i҆и҃левѣ, не ѹ҆лꙋча́ющемъ ѡ҆бѣтова́нiѧ.

[є҃] Ѡ҆ бл҃года́ти, є҆́юже то́кмѡ человѣ́цы ѡ҆правда́ни быва́ютъ: и҆ не по ро́дꙋ разли́чнѡ, но по да́рꙋ бж҃iю, равноче́стнѡ по а҆враа́млю ѻ҆́бразꙋ.

[s҃] Ѡ҆ ѹ҆пова́нiи щади́мѣмъ.

[з҃] Ѡ҆ ввожде́нiи сꙋ́щемъ на спасе́нiе на́ше чл҃вѣ́ка i҆и҃са хрⷭ҇та̀, за ѿпа́дшаго и҆спе́рва земна́го а҆да́ма.

[и҃] Ѡ҆ вѣ́рѣ сꙋ́щей до́лжнѣ, и҆ ѡ҆ дѣѧ́нiи бла́зѣ.

[ѳ҃] Ѡ҆ совокꙋпле́нiи благода́тнѣ, и҆ житiѝ.

[_i҃] Ѡ҆ зако́нѣ ѡ҆сꙋжде́нiи грѣха̀ ра́ди.

[а҃_i] Ѡ҆ творѧ́щихъ по́хоти съ человѣ́ческимъ є҆стество́мъ, и҆ не си́льное беззако́нное снѧ́тiе.

[в҃_i] Ѡ҆ совлече́нiи плотски́хъ страсте́й, и҆ согла́сiи є҆́же ко ст҃о́мꙋ дх҃ꙋ.

[г҃_i] Ѡ҆ совокꙋпле́нiи и҆ ѡ҆ соблюда́емѣи сла́вѣ ст҃ы̑мъ.

[д҃_i] Ѡ҆ до́лжнѣй любвѝ къ бг҃ꙋ.

[є҃_i] Ѡ҆ ѿпаде́нiи i҆и҃лѧ ѿри́нꙋтагѡ, и҆ ѡ҆ зва́нiи и҆́стиннагѡ и҆збра́ннагѡ, вкꙋ́пѣ со ꙗ҆зы́ки.

[s҃_i] Ꙗ҆́кѡ по невѣ́рствiю ѿпаде́нiе, за ѡ҆ставле́нiе є҆́же въ невѣ́жствiи, и҆ ѡ҆ неключи́мѣмъ проповѣ́данiи. (л. п҃є)

[з҃_i] Ѡ҆ ра́зꙋмѣ, и҆́мже ѿве́ржени бы́ша, ꙗ҆́кѡ да послѣ́днiи прiи́дꙋтъ ре́вностiю предпочте́ныхъ ꙗ҆зы̑къ, и҆ соꙋчине́ныхъ къ вѣ́рномꙋ i҆и҃лю.

[и҃_i] Ѹ҆че́нiе ѡ҆ добродѣ́тели, ꙗ҆́же къ бг҃ꙋ и҆ человѣ́кѡмъ.

[а҃] Въ не́мже и҆ ѡ҆ є҆диномы́слiи, є҆́же къ себѣ̀.

[в҃] Ѡ҆ слꙋ́жбѣ бж҃iи.

[г҃] Ѡ҆ неsло́бствѣ къ проти̑внымъ.

[д҃] Ѡ҆ покоре́нiи влады́чествiѧмъ.

[є҃] Ѡ҆ цѣломꙋ́дрiи и҆ кро́тости.

[s҃] Ѡ҆ несва́рнѣ со́вѣсти, бра́шенъ ра́ди и҆ днѐ.

[з҃] Ѡ҆ подо́бiи хрⷭ҇то́ва неsло́бiѧ.

[ѳ҃_i] Ѡ҆ слꙋ́жбѣ є҆гѡ̀, бы́вшей на восто́цѣ и҆ на за́падѣ.

[а҃] Въ не́мже ѡ҆ ми́лостыни начина́етъ.

Сказа́нiе, є҆́же къ ри́млѧнѡмъ посла́нiѧ ст҃а́гѡ а҆пⷭ҇ла па́ѵла.

(нлⷣѧ) Сiѐ посыла́етъ ѿ корíнѳа, не ѹ҆̀ є҆щѐ ви́дѣвъ ри́млѧны слы́шѧ же ѡ҆ ни́хъ, и҆ жела́ѧ ви́дѣти и҆̀хъ: и҆ пе́рвѣе ѹ҆́бѡ хва́литъ вѣ́рꙋ и҆́хъ, возвѣща́емꙋ ви́дѧ всю́дꙋ. Пото́мъ же сказꙋ́етъ мно́гажды себѐ восхотѣ́вша и҆тѝ въ ри́мъ, жела́нiемъ є҆́же наꙋчи́ти и҆ ѹ҆тверди́ти и҆̀хъ: и҆ ѹ҆̀бо не возмо́же и҆тѝ. И҆ та́кѡ про́чее ѹ҆чи́тельно посла́нiе твори́тъ ѡ҆ зва́нiи ꙗ҆зы̑къ: и҆ ꙗ҆́кѡ ѡ҆брѣ́занiе до вре́мене бы́сть, и҆ ны́нѣ преста̀: и҆ ꙗ҆́кѡ хрⷭ҇то́мъ разрѣши́сѧ грѣхопаде́нiе а҆да́мово, сѣ́нь зако́на пре́йде. И҆ ѹ҆̀бо зва́нiе ꙗ҆зы́кѡвъ лѣ́потно бы́ти ѹ҆строѧ́етъ, си́це сказа́въ, всѣ́мъ человѣ́кѡмъ є҆стество́мъ всажде́нꙋ бы́ти зако́нꙋ: и҆ всѣ̑мъ безꙿ ѹ҆че́нiѧ є҆стества̀ и҆ ѿ (л. п҃є ѡ҆б.) сама́гѡ созда́нiѧ мощѝ познава́ти бг҃а. Тѣ́мже и҆ въ лѣ́потꙋ вино́вны твори́тъ є҆́ллины, ꙗ҆́кѡ ѹ҆́бѡ бг҃ꙋ ѡ҆бꙿѧ́вльшꙋ и҆̀мъ ѿ сотворе́нiѧ мíра, є҆́же ѡ҆ себѣ̀ ра́зꙋмъ, и҆ присносꙋ́щныѧ си́лы своеѧ̀, є҆́же є҆́сть сло́во є҆гѡ̀: ѡ҆ не́мже и҆ и҆́мже всѧ̑ сотвори́лъ. Ѻ҆́нѣхъ же не позна́вшихъ є҆го̀ ѿ тва́рей бы́ти бг҃а си́хъ содѣ́телѧ, творе́нiѧ же є҆гѡ̀ ѡ҆боготвори́вшѧ, и҆ тва́ри па́че, не́жели томꙋ̀ послꙋжи́вшѧ. Вино́вны же твори́тъ i҆ꙋдє́и, ꙗ҆́кѡ не сохрани́вшѧ зако́на, но и҆ па́че престꙋпле́нiемъ зако́на бг҃а безче́ствовавшѧ. И҆ та́кѡ ѻ҆бои́мъ, i҆ꙋде́ємъ же и҆ є҆́ллинѡмъ, бо́льшема заключа́етъ, и҆ ѡ҆блича́етъ ѡ҆ беззако́нiи, да пока́жетъ, ꙗ҆́кѡ ра́вни бы́вше грѣ́шницы, ра́внѣ всѝ, ꙗ҆́кѡ пови́нни, и҆зба́вителю моли́тисѧ. Е҆гда́ же благода́ть и҆ и҆збавле́нiе ра́внѡ i҆ꙋде́ємъ бы́сть и҆ ꙗ҆зы́кѡмъ, въ лѣ́потꙋ и҆ призва́нiе бы́сть ꙗ҆зы́кѡвъ. Зва́нiю же ꙗ҆зы́кѡвъ бы́вшꙋ, ѿ нꙋ́жди преста̀ ѡ҆брѣ́занiе и҆ зако́ннаѧ сѣ́нь. А҆вра́мъ бо, речѐ, не во ѡ҆брѣ́занiи, но пре́жде ѡ҆брѣ́занiѧ ѡ҆правда́всѧ, преименова́сѧ и҆́менемъ а҆враа́мъ, ꙗ҆́кѡ ѻ҆те́цъ мно́гихъ ꙗ҆зы́кѡвъ хотѧ́ше бы́ти по вѣ́рѣ, ꙗ҆́же въ неѡбрѣ́занiи. прiѧ́тъ же по ѡ҆правда́нiи и҆ ѡ҆брѣ́занiе пло́ти, да зна́менiе бꙋ́детъ ражда́ємымъ ѿ негѡ̀ по пло́ти. Преста́ти же ѡ҆брѣ́занiю, є҆гда̀ ꙗ҆зы́цы бꙋ́дꙋтъ ча́да а҆враа́млѧ, начина́ющымъ ходи́ти по вѣ́рѣ а҆враа́мовѣ, въ не́йже ѡ҆правда́сѧ є҆гда̀ бѣ̀ въ неѡбрѣ́занiи: си́хъ бо ра́ди преименова́сѧ а҆враа́мъ. По нꙋ́жди же прише́дшымъ зна́мєнанымъ, преста́ти зна́менаномꙋ. А҆́ще ѹ҆́бѡ ꙗ҆зы́цы нꙋ́дѧтсѧ ѡ҆брѣ́затисѧ, да преста́нꙋтъ и҆ ѿ и҆́мене а҆враа́мова, и҆ да и҆менꙋ́етсѧ а҆вра́мъ. А҆́ще ли же а҆враа́мъ ѿ бг҃а преименова́сѧ, не подоба́етъ ѡ҆брѣ́затисѧ ꙗ҆зы́кѡмъ, но нижѐ тѣ̑мъ, и҆̀же є҆щѐ по пло́ти i҆ꙋде́ємъ, да бꙋ́детъ и҆́мѧ и҆звѣ́стно, и҆ ѻ҆ц҃ъ мнѡ́гимъ ꙗ҆зы́кѡмъ зове́тсѧ. И҆́бо не тре́бѣ и҆́мать про́чее кто̀ ѡ҆брѣ́затисѧ, дово́ленъ вѣ́рою а҆враа́млею, нижѐ и҆́ныѧ зако́нныѧ сѣ́ни: не ѿ си́хъ бо, но ѿ вѣ́ры ѡ҆правда́етсѧ всѧ́къ, ꙗ҆́коже и҆ а҆враа́мъ. Сiѧ̀ си́це ѹ҆стро́ивъ, сказꙋ́етъ па́ки, ꙗ҆́кѡ и҆́накѡ не бꙋ́детъ и҆збавле́нiѧ и҆ (л. п҃s) бл҃года́ти i҆и҃леви и҆ ꙗ҆зы́кѡмъ, а҆́ще не разрѣши́тсѧ дре́внiй грѣ́хъ а҆да́мовъ, и҆́же на всѣ́хъ бы́вшiй: и҆нѣ́мъ же семꙋ̀ не мощѝ ѡ҆чи́ститисѧ, речѐ, то́чiю i҆и҃съ хрⷭ҇то́мъ сн҃омъ бж҃iимъ, и҆́мже и҆ и҆зꙿ нача́ла клѧ́тва бы́сть: не бо̀ мо́щно бѧ́ше и҆но́мꙋ разрьши́ти прегрѣше́нiе. Та́же пи́шетъ: ꙗ҆́кѡ и҆́накѡ сiѐ не бꙋ́детъ, а҆́ще не въ тѣ́ло ѡ҆блече́тсѧ сн҃ъ бж҃iй, и҆ бꙋ́детъ чл҃вѣ́къ: да сiѐ привне́съ за всѣ́хъ, всѧ̑ свободи́тъ ѿ сме́рти, и҆ ꙗ҆́коже є҆ди́нымъ чл҃вѣ́комъ грѣ́хъ въ мíръ вни́де, та́коже є҆ди́нымъ человѣ́комъ i҆и҃съ хрⷭ҇то́мъ бл҃года́ть бꙋ́детъ. И҆ про́чее ꙗ҆́кѡ до́бръ строи́тель, i҆ꙋдє́и ѹ҆́бѡ ѹ҆тѣша́етъ, ꙗ҆́кѡ не престꙋ́пницы бꙋ́дете зако́на, а҆́ще во хрⷭ҇та̀ вѣ́рꙋете: сꙋ́щымъ же ѿ ꙗ҆зы̑къ повелѣва́етъ, не возвыша́тисѧ на i҆и҃лѧ, но вѣ́дѣти, занѐ ꙗ҆́кѡ вѣ̑тви на ко́рени, си́це на ѻ҆́нѣхъ присади́шасѧ. По си́хъ же ѹ҆тѣ́шитєльна словеса̀ во ѻ҆бы́чаехъ наказа́въ, скончава́етъ посла́нiе. (л. п҃s ѡ҆б.)

КЪ РИ́МЛѦНѠМЪ ПОСЛА́НIЕ

СТ҃А́ГѠ А҆ПО́СТОЛА ПА́ѴЛА.

Глава̀ пе́рваѧ.

(заⷱ ѻ҃ѳ) [а҃] сⷯ а҃ Па́ѵелъ ра́бъ i҆и҃съ хрⷭ҇то́въ, зва́нъ а҆пⷭ҇лъ, и҆збра́нъ въ благовѣ́стiе бж҃iе, в҃ Е҆́же пре́жде ѡ҆бѣща̀ проро́ки свои́ми въ писа́нiихъ ст҃ы́хъ, г҃ Ѡ҆ сн҃ѣ свое́мъ, бы́вшемъ ѿ сѣ́мене дв҃дова по пло́ти, д҃ Нарече́ннѣмъ сн҃ѣ бж҃iи въ си́лѣ, по дх҃ꙋ свѧты́ни, и҆зꙿ воскрⷭ҇нiѧ ѿ ме́ртвыхъ i҆и҃са хрⷭ҇та̀ гдⷭ҇а на́шегѡ, є҃ И҆́мже прiѧ́хомъ бл҃года́ть и҆ а҆пⷭ҇льство въ послꙋша́нiе вѣ́ры во всѣ́хъ ꙗ҆зы́цѣхъ, ѡ҆ и҆́мени є҆гѡ̀: s҃ Въ ни́хже є҆стѐ и҆ вы̀ зва́ни i҆и҃сꙋ хрⷭ҇тꙋ̀. з҃ Всѣ́мъ сꙋ́щымъ въ ри́мѣ, возлю́блєннымъ бг҃ꙋ, зва̑ннымъ ст҃ы̑мъ:

(заⷱ) Бл҃года́ть* ва́мъ и҆ ми́ръ ѿ бг҃а ѻ҆ц҃а̀ на́шегѡ, и҆ гдⷭ҇а i҆и҃са хрⷭ҇та̀. (л. п҃з)

Престꙋпѝ вто́рникꙋ.

и҃ Пе́рвое ѹ҆́бѡ бл҃годарю̀ бг҃а моего̀ i҆и҃сомъ хрⷭ҇то́мъ ѡ҆ всѣ́хъ ва́съ, ꙗ҆́кѡ вѣ́ра ва́ша возвѣща́етсѧ во все́мъ мíрѣ. ѳ҃ Свидѣ́тель бо мѝ є҆́сть бг҃ъ, є҆мꙋ́же слꙋжꙋ̀ дх҃омъ мои́мъ, во благовѣствова́нiи сн҃а є҆гѡ̀, ꙗ҆́кѡ безпреста́ни па́мѧть ѡ҆ ва́съ творю̀: _i҃ Всегда̀ въ моли́твахъ мои́хъ молѧ́сѧ, а҆́ще ѹ҆́бѡ когда̀ поспѣ́шенъ бꙋ́дꙋ во́лею бж҃iею прiитѝ къ ва́мъ. а҃_i Жела́ю бо ви́дѣти ва́съ, да нѣ́кое пода́мъ ва́мъ дарова́нiе дх҃о́вное ко ѹ҆тверже́нiю ва́шемꙋ: в҃_i Сiе́ же є҆́сть соꙋтѣ́шитисѧ въ ва́съ вѣ́рою ѻ҆́бщею ва́шею же и҆ мое́ю.

Коне́цъ сꙋббѡ́тѣ. Чтѝ вто́рникꙋ:

г҃_i Не хощꙋ́ же не вѣ́дѣти ва́мъ бра́тiе, ꙗ҆́кѡ мно́жицею восхотѣ́хъ прiитѝ къ ва́мъ, и҆ возбране́нъ бы́хъ досе́лѣ, да нѣ́кiй пло́дъ и҆мѣ́ю и҆ въ ва́съ, ꙗ҆́коже и҆ въ про́чихъ ꙗ҆зы́цѣхъ. д҃_i Е҆́ллинѡмъ же и҆ ва́рварѡмъ, мꙋ̑дрымъ же и҆ неразꙋ̑мнымъ до́лженъ є҆́смь. є҃_i Та́кѡ є҆́сть є҆́же по моемꙋ̀ ѹ҆се́рдiю, и҆ ва́мъ сꙋ́щымъ въ ри́мѣ благовѣсти́ти. s҃_i Не стыжꙋ́сѧ бо бл҃говѣствова́нiемъ хрⷭ҇то́вымъ: си́ла бо бж҃iѧ є҆́сть во спасе́нiе всѧ́комꙋ вѣ́рꙋющемꙋ, i҆ꙋде́ови же пре́жде, и҆ є҆́ллинꙋ. з҃_i Пра́вда бо бж҃iѧ въ не́мъ ꙗ҆влѧ́етсѧ ѿ вѣ́ры въ вѣ́рꙋ, ꙗ҆́коже є҆́сть пи́сано: пра́ведный же ѿ вѣ́ры жи́въ бꙋ́детъ.

Коне́цъ вто́рникꙋ.

(заⷱ п҃) [в҃] и҃_i Ѿкрыва́етсѧ бо гнѣ́въ бж҃iй съ нб҃сѐ, на всѧ́кое нече́стiе и҆ непра́вдꙋ человѣ́ческꙋю, содержа́щихъ (л. п҃з ѡ҆б.) и҆́стинꙋ въ непра́вдѣ. ѳ҃_i Зане́же @разꙋ́мное бж҃iе@{@є҆́же возмо́жно разꙋмѣ́ти ѡ҆ бз҃ѣ@}, ꙗ҆́вѣ є҆́сть въ ни́хъ: бг҃ъ бо ꙗ҆ви́лъ є҆́сть и҆̀мъ. к҃ Неви̑димаѧ бо є҆гѡ̀, ѿ созда́нiѧ мíра, творе́ньми помышлѧ́єма, ви̑дима сꙋ́ть, и҆ присносꙋ́щнаѧ си́ла є҆гѡ̀ и҆ бжⷭ҇тво̀: во є҆́же бы́ти и҆̀мъ безꙿѿвѣ́тнымъ. к҃а Зане́же разꙋмѣ́вше бг҃а, не ꙗ҆́кѡ бг҃а просла́виша, и҆лѝ бл҃годари́ша: но ѡ҆сꙋети́шасѧ помышле́нiи свои́ми, и҆ ѡ҆мрачи́сѧ неразꙋ́мное и҆́хъ се́рдце. к҃в Глаго́лющесѧ бы́ти мꙋ́дры, ѡ҆бꙿюродѣ́ша: к҃г И҆ и҆змѣни́ша сла́вꙋ нетлѣ́ннагѡ бг҃а, въ подо́бiе ѻ҆́браза тлѣ́нна человѣ́ка, и҆ пти́цъ, и҆ четверонѡ́гъ, и҆ га̑дъ. к҃д Тѣ́мже и҆ предадѐ и҆̀хъ бг҃ъ въ по́хотехъ серде́цъ и҆́хъ въ нечистотꙋ̀, во є҆́же скверни́тисѧ тѣлесє́мъ и҆́хъ въ себѣ̀ самѣ́хъ. к҃є И҆̀же премѣни́ша и҆́стинꙋ бж҃iю во лжꙋ̀, и҆ почто́ша и҆ послꙋжи́ша тва́ри па́че творца̀, и҆́же є҆́сть блгⷭ҇ве́нъ во вѣ́ки, а҆ми́нь. к҃s Сегѡ̀ ра́ди предадѐ и҆̀хъ бг҃ъ въ стра̑сти безче́стiѧ: и҆ жєны́ бо и҆́хъ и҆змѣни́ша є҆сте́ственнꙋю подо́бꙋ въ презꙿесте́ственнꙋю. к҃з Та́кожде и҆ мꙋ́жи, ѡ҆ста́вльше є҆сте́ственнꙋю подо́бꙋ же́нска по́ла, разжего́шасѧ по́хотiю свое́ю дрꙋ́гъ на дрꙋ́га, мꙋ́жи на мꙋже́хъ стꙋ́дъ содѣва́юще, и҆ возме́здiе є҆́же подоба́ше пре́лести и҆́хъ, въ себѣ̀ воспрiе́млюще.

Коне́цъ средѣ̀.

(заⷱ п҃а) к҃и И҆ ꙗ҆́коже не и҆скꙋси́ша и҆мѣ́ти бг҃а въ ра́зꙋмѣ, сегѡ̀ ра́ди предадѐ ѧ҆̀ бг҃ъ въ неискꙋ́сенъ ѹ҆́мъ, твори́ти неподѡ́бнаѧ: к҃ѳ И҆спо́лнены всѧ́кiѧ непра́вды, (л. п҃и) блꙋже́нiѧ, лꙋка́вства, лихоима́нiѧ, sло́бы: и҆спо́лнены за́висти, ѹ҆бíйства, рве́нiѧ, льстѝ, sлонра́вiѧ: шепотникѝ, л҃ Клеветникѝ, богоме́рзски, досади́тели, велича́вы, го́рды, ѡ҆брѣта́тели sлы́хъ, роди́телємъ непокори́вы, л҃а Неразꙋ́мны, непримири́тельны, нелюбо́вны, неклѧтвохрани́тельны, неми́лостивны. л҃в Нѣ́цыи же и҆ ѡ҆правда́нiе бж҃iе разꙋмѣ́вше, ꙗ҆́кѡ такѡва́ѧ творѧ́щiи досто́йни сме́рти сꙋ́ть, не то́чiю са́ми творѧ́тъ, но и҆ соизволѧ́ютъ творѧ́щымъ.

Глава̀ втора́ѧ.

сⷯ а҃ Сегѡ̀ ра́ди безꙿѿвѣ́тенъ є҆сѝ, ѽ чл҃вѣ́че, всѧ́къ сꙋдѧ́й: и҆́мже бо сꙋдо́мъ сꙋ́диши дрꙋ́га, себѐ ѡ҆сꙋжда́еши: та̑ѧжде бо твори́ши сꙋдѧ́й. в҃ Вѣ́мы же, ꙗ҆́кѡ сꙋ́дъ бж҃iй є҆́сть пои́стиннѣ на творѧ́щихъ такѡва́ѧ. г҃ Помышлѧ́еши ли же сiѧ̑, ѽ чл҃вѣ́че! сꙋдѧ́й такѡва́ѧ творѧ́щымъ, и҆ творѧ̀ са́мъ. та̑ѧжде, ꙗ҆́кѡ ты̀ и҆збѣжи́ши ли сꙋда̀ бж҃iѧ; д҃ И҆лѝ ѡ҆ бога́тствѣ бл҃гости є҆гѡ̀, и҆ кро́тости и҆ долготерпѣ́нiи неради́ши, невѣ́дый, ꙗ҆́кѡ бл҃гость бж҃iѧ на покаѧ́нiе тѧ̀ веде́тъ; є҃ По жесто́кости же твое́й, и҆ непока́ѧнномꙋ се́рдцꙋ, собира́еши себѣ̀ гнѣ́въ въ де́нь гнѣ́ва, и҆ ѿкрове́нiѧ пра́веднагѡ сꙋда̀ бж҃iѧ. s҃ И҆́же возда́стъ коемꙋ́ждо по дѣлѡ́мъ є҆гѡ̀: з҃ Ѻ҆́вымъ ѹ҆́бѡ по терпѣ́нiю дѣ́ла бл҃га́гѡ, сла́вꙋ и҆ че́сть и҆ нетлѣ́нiе и҆́щꙋщымъ, живо́тъ вѣ́чный: и҃ А҆ и҆̀же по рве́нiю противлѧ́ющымсѧ ѹ҆́бѡ и҆́стинѣ, повинꙋ́ющымсѧ же непра́вдѣ, ꙗ҆́рость и҆ гнѣ́въ. (л. п҃и ѡ҆б.) ѳ҃ Ско́рбь и҆ тѣснота̀ на всѧ́кꙋ дꙋ́шꙋ человѣ́ка творѧ́щагѡ sло́е, i҆ꙋде́а же пре́жде и҆ є҆́ллина.

Коне́цъ четверткꙋ̀.

(заⷱ) [г҃] _i҃ Сла́ва же и҆ че́сть и҆ ми́ръ всѧ́комꙋ дѣ́лающемꙋ бл҃го́е, i҆ꙋде́еви же пре́жде и҆ є҆́ллинꙋ. а҃_i Нѣ́сть бо на лица̀ зрѣ́нiѧ ѹ҆ бг҃а. в҃_i Е҆ли́цы бо  @беззако́ннѡ@{@безꙿ зако́на@} согрѣши́ша, @беззако́ннѡ@{@безꙿ зако́на@} и҆ поги́бнꙋтъ: и҆ є҆ли́цы въ зако́нѣ согрѣши́ша, зако́номъ сꙋ́дъ прiи́мꙋтъ. г҃_i Не слы́шателiе бо зако́на пра́ведни предꙿ бг҃омъ, но творцы̀ зако́на, сíи ѡ҆правдѧ́тсѧ.

(заⷱ п҃в) д҃_i Е҆гда́ бо* ꙗ҆зы́цы не и҆мꙋ́ще зако́на, є҆стество́мъ закѡ́ннаѧ творѧ́тъ: сíи зако́на не и҆мꙋ́ще, са́ми себѣ̀ сꙋ́ть зако́нъ: є҃_i И҆̀же ꙗ҆влѧ́ютъ дѣ́ло зако́нное напи́сано въ сердца́хъ свои́хъ, спослꙋшествꙋ́ющи и҆̀мъ со́вѣсти, и҆ междꙋ̀ собо́ю помыслѡ́мъ, ѡ҆сꙋжда́ющымъ и҆лѝ ѿвѣща́ющымъ, s҃_i Въ де́нь є҆гда̀ сꙋ́дитъ бг҃ъ та̑йнаѧ человѣ́кѡмъ, по бл҃говѣ́стiю моемꙋ̀, i҆и҃сомъ хрⷭ҇то́мъ.

Коне́цъ недѣ́ли.

з҃_i Сѐ ты̀ i҆ꙋде́й и҆менꙋ́ешисѧ, и҆ почива́еши на зако́нѣ, и҆ хва́лишисѧ ѡ҆ бз҃ѣ: и҃_i И҆ разꙋмѣ́еши во́лю, и҆ разсꙋжда́еши лꙋ̑чшаѧ, наꙋча́емь ѿ зако́на. ѳ҃_i Ѹ҆пова́ѧ же себѐ вожда̀ бы́ти слѣпы̑мъ, свѣ́та сꙋ́щымъ во тмѣ̀, к҃ Наказа́телѧ безꙋ̑мнымъ, ѹ҆чи́телѧ младе́нцємъ, и҆мꙋ́ща ѻ҆́бразъ ра́зꙋма и҆ и҆́стины въ зако́нѣ: (л. п҃ѳ) к҃а Наꙋча́ѧ ѹ҆̀бо и҆на́го, себе́ ли не ѹ҆чи́ши; к҃в Проповѣ́даѧ не кра́сти, кра́деши; глаго́лѧ не прелюбы̀ твори́ти, прелюбы̀ твори́ши; гнꙋша́ѧсѧ i҆́дѡлъ, ст҃а̑ѧ кра́деши, к҃г И҆́же въ зако́нѣ хва́лишисѧ, престꙋпле́нiемъ зако́на бг҃а безче́ствꙋеши. к҃д И҆́мѧ бо бж҃iе ва́ми хꙋ́литсѧ во ꙗ҆зы́цѣхъ, ꙗ҆́коже є҆́сть пи́сано. к҃є Ѡ҆брѣ́занiе ѹ҆̀бо по́льзꙋетъ, а҆́ще зако́нъ твори́ши: а҆́ще же зако́на престꙋ́пникъ є҆сѝ, ѡ҆брѣ́занiе твоѐ неѡбрѣ́занiе бы́сть. к҃s А҆́ще ѹ҆̀бо неѡбрѣ́занiе ѡ҆правда́нiе зако́на сохрани́тъ, не неѡбрѣ́занiе ли є҆гѡ̀ во ѡ҆брѣ́занiе вмѣни́тсѧ, к҃з И҆ ѡ҆сꙋ́дитъ є҆́же ѿ є҆стества̀ неѡбрѣ́занiе зако́нъ соверша́ющее, тебѐ, и҆́же писа́нiемъ и҆ ѡ҆брѣ́занiемъ сꙋ́ща престꙋ́пника зако́на.

(заⷱ п҃г) к҃и Не бо̀ и҆́же ꙗ҆́вѣ i҆ꙋде́й є҆́сть, ни є҆́же ꙗ҆́вѣ во пло́ти, ѡ҆брѣ́занiе: к҃ѳ Но и҆́же вта́йнѣ i҆ꙋде́й, и҆ ѡ҆брѣ́занiе се́рдца дх҃омъ, а҆ не писа́нiемъ: є҆мꙋ́же похвала̀ не ѿ человѣ̑къ, но ѿ бг҃а.

Коне́цъ пѧткꙋ̀.

Глава̀ тре́тiѧ.

[д҃] сⷯ а҃ Что̀ @ѹ҆̀бо ли́шше i҆ꙋде́ю@{@ко́е ѹ҆̀бо преимꙋ́щество i҆ꙋде́а@}; и҆лѝ ка́ѧ по́льза ѡ҆брѣ́занiѧ; в҃ Мно́гѡ по всѧ́комꙋ ѻ҆́бразꙋ: *пе́рвѣе ѹ҆́бѡ, ꙗ҆́кѡ ввѣ́рена бы́ша и҆̀мъ словеса̀ бж҃iѧ. г҃ Что́ бо, а҆́ще не вѣ́роваша нѣ́цыи; є҆да̀ ѹ҆́бѡ невѣ́рствiе и҆́хъ вѣ́рꙋ бж҃iю ѹ҆праздни́тъ; д҃ Да не бꙋ́детъ: да бꙋ́детъ же бг҃ъ и҆́стиненъ, всѧ́къ же (л. п҃ѳ ѡ҆б.) человѣ́къ ло́жъ, ꙗ҆́коже є҆́сть пи́сано: ꙗ҆́кѡ да ѡ҆правди́шисѧ во словесѣ́хъ твои́хъ, и҆ побѣди́ши внегда̀ сꙋди́ти тѝ. є҃ А҆́ще ли непра́вда на́ша бж҃iю пра́вдꙋ составлѧ́етъ, что̀ рече́мъ; є҆да́ ли непра́веденъ бг҃ъ, наносѧ́й гнѣ́въ; [по человѣ́кꙋ глаго́лю,] s҃ Да не бꙋ́детъ: поне́же ка́кѡ сꙋди́ти и҆́мать бг҃ъ мíрꙋ; з҃ А҆́ще ѹ҆́бѡ и҆́стина бж҃iѧ въ мое́й лжѝ и҆збы́точествова въ сла́вꙋ є҆гѡ̀: что̀ є҆щѐ и҆ а҆́зъ ꙗ҆́кѡ грѣ́шникъ ѡ҆сꙋжда́юсѧ; и҃ И҆ не [ꙗ҆́коже хꙋ́лимсѧ, и҆ ꙗ҆́коже глаго́лютъ нѣ́цыи на́съ глаго́лати:] ꙗ҆́кѡ сотвори́мъ sла̑ѧ, да прiи́дꙋтъ блага̑ѧ: и҆́хже сꙋ́дъ пра́веденъ є҆́сть. [є҃] ѳ҃ Что̀ ѹ҆̀бо; преимѣ́емъ ли; ника́коже: @предꙿꙋкори́хомъ бо@{@пре́жде бо ѡ҆бвине́ни є҆смы̀@} i҆ꙋдє́и же и҆ є҆́ллины *всѧ̀ подꙿ грѣхо́мъ бы́ти, _i҃ Ꙗ҆́коже є҆́сть пи́сано: ꙗ҆́кѡ нѣ́сть пра́веденъ никто́же. а҃_i Нѣ́сть разꙋмѣва́ѧй, и҆ нѣ́сть взыска́ѧй бг҃а. в҃_i Всѝ ѹ҆клони́шасѧ, вкꙋ́пѣ непотре́бни бы́ша: нѣ́сть творѧ́й бл҃госты́ню, нѣ́сть да́же до є҆ди́нагѡ. г҃_i Гро́бъ ѿве́рстъ горта́нь и҆́хъ, ѧ҆зы́ки свои́ми льща́хꙋ: ꙗ҆́дъ а҆́спiденъ подꙿ ѹ҆стна́ми и҆́хъ: д҃_i И҆́хже ѹ҆ста̀ клѧ́твы и҆ го́рести пѡ́лна сꙋ́ть. є҃_i Ско́ры но́ги и҆́хъ пролiѧ́ти кро́вь: s҃_i Сокрꙋше́нiе и҆ ѡ҆sлобле́нiе на пꙋте́хъ и҆́хъ: з҃_i И҆ пꙋтѝ ми́рнагѡ не позна́ша. (пнⷣе) и҃_i Нѣ́сть стра́ха бж҃iѧ предꙿ ѻ҆чи́ма и҆́хъ.

Коне́цъ понедѣ́льникꙋ.

(заⷱ п҃д) ѳ҃_i Вѣ́мы же, ꙗ҆́кѡ є҆ли̑ка зако́нъ глаго́летъ, сꙋ́щымъ въ зако́нѣ глаго́летъ: да всѧ́ка ѹ҆ста̀ заградѧ́тсѧ, и҆ пови́ненъ бꙋ́детъ ве́сь мíръ бг҃ови. к҃ Занѐ ѿ дѣ́лъ (л. ч҃) зако́на не ѡ҆правди́тсѧ всѧ́ка пло́ть предꙿ ни́мъ: зако́номъ бо позна́нiе грѣха̀. к҃а Ны́нѣ же кромѣ̀ зако́на пра́вда бж҃iѧ ꙗ҆ви́сѧ, свидѣ́тельствꙋема ѿ зако́на и҆ прорѡ́къ: к҃в Пра́вда же бж҃iѧ вѣ́рою i҆и҃съ хрⷭ҇то́вою, во всѧ̀ и҆ на всѣ́хъ вѣ́рꙋющихъ. нѣ́сть бо ра́знствiѧ: к҃г Вси́ бо согрѣши́ша, и҆ лише́ни сꙋ́ть сла́вы бж҃iѧ, к҃д Ѡ҆правда́еми тꙋ́не бл҃года́тiю є҆гѡ̀, и҆збавле́нiемъ є҆́же ѡ҆ хрⷭ҇тѣ̀ i҆и҃сѣ. к҃є Е҆го́же предположѝ бг҃ъ ѡ҆чище́нiе вѣ́рою въ кро́ви є҆гѡ̀, въ ꙗ҆вле́нiе пра́вды своеѧ̀, за ѿпꙋще́нiе пре́жде бы́вшихъ грѣхѡ́въ: к҃s Въ долготерпѣ́нiи бж҃iи, и҆ въ показа́нiе пра́вды є҆гѡ̀ въ ны́нѣшнее вре́мѧ, во є҆́же бы́ти є҆мꙋ̀ пра́веднꙋ, и҆ ѡ҆правда́ющꙋ сꙋ́щаго ѿ вѣ́ры i҆и҃совы.

Коне́цъ сꙋббѡ́тѣ.

к҃з Гдѣ̀ ѹ҆̀бо похвала̀; ѿгна́сѧ. кото́рымъ зако́номъ; дѣ́лы ли; нѝ, но зако́номъ вѣ́ры.

(заⷱ п҃є) к҃и Мы́слимъ ѹ҆̀бо вѣ́рою ѡ҆правда́тисѧ человѣ́кꙋ, безꙿ дѣ́лъ зако́на. к҃ѳ И҆лѝ i҆ꙋде́євъ бг҃ъ то́кмѡ, а҆ не и҆ ꙗ҆зы́кѡвъ; є҆́й и҆ ꙗ҆зы́кѡвъ. л҃ Поне́же є҆ди́нъ бг҃ъ, и҆́же ѡ҆правди́тъ ѡ҆брѣ́занiе ѿ вѣ́ры, и҆ неѡбрѣ́занiе вѣ́рою. л҃а Зако́нъ ли ѹ҆̀бо разорѧ́емъ вѣ́рою; да не бꙋ́детъ: но зако́нъ ѹ҆твержда́емъ.

Глава̀ четве́ртаѧ.

сⷯ а҃ Что̀ ѹ҆̀бо рече́мъ, а҆враа́ма ѻ҆ц҃а̀ на́шего ѡ҆брѣстѝ по пло́ти; в҃ А҆́ще бо а҆враа́мъ ѿ дѣ́лъ ѡ҆правда́сѧ, и҆́мать похвалꙋ̀, но не ѹ҆ бг҃а. (л. ч҃ ѡ҆б.) г҃ Что́ бо писа́нiе глаго́летъ; вѣ́рова же а҆враа́мъ бг҃ови, и҆ вмѣни́сѧ є҆мꙋ̀ въ пра́вдꙋ.

Коне́цъ сꙋббѡ́тѣ.

(заⷱ п҃s) д҃ Дѣ́лающемꙋ же мзда̀ не вмѣнѧ́етсѧ по бл҃года́ти, но по до́лгꙋ. є҃ А҆ не дѣ́лающемꙋ, вѣ́рꙋющемꙋ же во ѡ҆правда́ющаго нечести́ва, вмѣнѧ́етсѧ вѣ́ра є҆гѡ̀ въ пра́вдꙋ. s҃ Ꙗ҆́коже и҆ дв҃дъ глаго́летъ блаже́нство человѣ́ка, є҆мꙋ́же вмѣнѧ́етъ бг҃ъ пра́вдꙋ безꙿ дѣ́лъ зако́на: з҃ Бл҃же́ни, и҆́хже ѿпꙋсти́шасѧ беззакѡ́нiѧ, и҆ и҆́хже прикры́шасѧ грѣсѝ. и҃ Бл҃же́нъ мꙋ́жъ, є҆мꙋ́же не вмѣни́тъ гдⷭ҇ь грѣха̀. ѳ҃ Блаже́нство ѹ҆̀бо сiѐ, на ѡ҆брѣ́занiе ли, и҆лѝ на неѡбрѣ́занiе; глаго́лемъ бо: ꙗ҆́кѡ вмѣни́сѧ а҆враа́мꙋ вѣ́ра въ пра́вдꙋ. _i҃ Ка́кѡ ѹ҆̀бо вмѣни́сѧ є҆мꙋ̀; во ѡ҆брѣ́занiи ли сꙋ́щꙋ, и҆лѝ въ неѡбрѣ́занiи; не во ѡ҆брѣ́занiи, но въ неѡбрѣ́занiи. а҃_i И҆ зна́менiе прiѧ́тъ ѡ҆брѣ́занiѧ, печа́ть пра́вды вѣ́ры, ꙗ҆́же въ неѡбрѣ́занiи: ꙗ҆́кѡ бы́ти є҆мꙋ̀ ѻ҆ц҃ꙋ̀ всѣ́хъ вѣ́рꙋющихъ въ неѡбрѣ́занiи, во є҆́же вмѣни́тисѧ и҆ тѣ̑мъ въ пра́вдꙋ: в҃_i И҆ ѻ҆ц҃ꙋ̀ ѡ҆брѣ́занiѧ не сꙋ́щымъ то́чiю ѿ ѡ҆брѣ́занiѧ, но и҆ ходѧ́щымъ въ стопа́хъ вѣ́ры, ꙗ҆́же въ неѡбрѣ́занiи ѻ҆ц҃а̀ на́шегѡ а҆враа́ма.

Коне́цъ вто́рникꙋ.

(заⷱ п҃з) г҃_i Не зако́номъ бо* ѡ҆бѣтова́нiе а҆враа́мꙋ, и҆лѝ сѣ́мени є҆гѡ̀, є҆́же бы́ти є҆мꙋ̀ наслѣ́дникꙋ мíрови, (л. ч҃а) но пра́вдою вѣ́ры. д҃_i А҆́ще бо сꙋ́щiи ѿ зако́на наслѣ́дницы: и҆спраздни́сѧ вѣ́ра, и҆ разори́сѧ ѡ҆бѣтова́нiе. є҃_i Зако́нъ бо гнѣ́въ содѣ́ловаетъ: и҆дѣ́же бо нѣ́сть зако́на, тꙋ̀ ни престꙋпле́нiѧ. s҃_i Сегѡ̀ ра́ди ѿ вѣ́ры, да по бл҃года́ти, во є҆́же бы́ти и҆звѣ́стнꙋ ѡ҆бѣтова́нiю всемꙋ̀ сѣ́мени, не то́чiю сꙋ́щемꙋ ѿ зако́на: но и҆ сꙋ́щемꙋ ѿ вѣ́ры а҆враа́мовы, и҆́же є҆́сть ѻ҆ц҃ъ всѣ́мъ на́мъ. з҃_i Ꙗ҆́коже є҆́сть пи́сано: ꙗ҆́кѡ ѻ҆ц҃а̀ мнѡ́гимъ ꙗ҆зы́кѡмъ положи́хъ тѧ̀, прѧ́мѡ є҆мꙋ́же вѣ́рова бг҃ꙋ, животворѧ́щемꙋ мє́ртвыѧ, и҆ нарица́ющꙋ не сꙋ̑щаѧ ꙗ҆́кѡ сꙋ̑щаѧ. и҃_i И҆́же па́че ѹ҆пова́нiѧ во ѹ҆пова́нiе вѣ́рова, во є҆́же бы́ти є҆мꙋ̀ ѻ҆ц҃ꙋ̀ мнѡ́гимъ ꙗ҆зы́кѡмъ, по рече́нномꙋ: та́кѡ бꙋ́детъ сѣ́мѧ твоѐ. ѳ҃_i И҆ не и҆знемо́гъ вѣ́рою, ни ѹ҆смотрѣ̀ своеѧ̀ пло́ти ѹ҆жѐ ѹ҆мерщвле́ныѧ, столѣ́тенъ нѣ́гдѣ сы́й, и҆ ме́ртвости ложе́снъ са́рриныхъ. к҃ Во ѡ҆бѣтова́нiи же бж҃iи не ѹ҆сꙋмнѣ́сѧ невѣ́рованiемъ: но возмо́же вѣ́рою, да́въ сла́вꙋ бг҃ови. к҃а И҆ и҆звѣ́стенъ бы́въ, ꙗ҆́кѡ є҆́же ѡ҆бѣща̀, си́ленъ є҆́сть и҆ сотвори́ти. к҃в Тѣ́мже и҆ вмѣни́сѧ є҆мꙋ̀ въ пра́вдꙋ. к҃г Не пи́сано же бы́сть за того̀ є҆ди́наго то́чiю, ꙗ҆́кѡ вмѣни́сѧ є҆мꙋ̀: к҃д Но и҆ за ны̀, и҆̀мже хо́щетъ вмѣни́тисѧ, вѣ́рꙋющымъ во воскр҃си́вшаго i҆и҃са хрⷭ҇та̀ гдⷭ҇а на́шего и҆зꙿ ме́ртвыхъ, к҃є И҆́же пре́данъ бы́сть за прегрѣшє́нiѧ на́ша, и҆ воста̀ за ѡ҆правда́нiе на́ше.

Коне́цъ средѣ̀. (л. ч҃а ѡ҆б.)

Глава̀ пѧ́таѧ.

(заⷱ п҃и) [s҃] сⷯ а҃ Ѡ҆правди́вшесѧ ѹ҆̀бо вѣ́рою, ми́ръ и҆́мамы къ бг҃ꙋ гдⷭ҇емъ на́шимъ i҆и҃съ хрⷭ҇то́мъ. в҃ И҆́мже и҆ приведе́нiе ѡ҆брѣто́хомъ вѣ́рою во благода́ть сiю̀, въ не́йже стои́мъ, и҆ хва́лимсѧ ѹ҆пова́нiемъ сла́вы бж҃iѧ. г҃ Не то́чiю же, но и҆ хва́лимсѧ въ ско́рбехъ, вѣ́дѧще, ꙗ҆́кѡ ско́рбь терпѣ́нiе содѣ́ловаетъ: д҃ Терпѣ́нiе же и҆скꙋ́сство, и҆скꙋ́сство же ѹ҆пова́нiе: є҃ Ѹ҆пова́нiе же не посрами́тъ: ꙗ҆́кѡ любы̀ бж҃iѧ и҆злiѧ́сѧ въ сердца̀ на́ша, дх҃омъ ст҃ы́мъ да́ннымъ на́мъ.

(заⷱ) s҃ Е҆ще́ бо хрⷭ҇то́съ* сꙋ́щымъ на́мъ немощны̑мъ, по вре́мени за нечести́выхъ ѹ҆́мре. з҃ Е҆два́ бо за пра́ведника кто̀ ѹ҆́мретъ, за бл҃га́го бо не́гли кто̀ и҆ де́рзнетъ ѹ҆мре́ти. и҃ Составлѧ́етъ же свою̀ любо́вь въ на́съ бг҃ъ, ꙗ҆́кѡ є҆щѐ грѣ́шникѡмъ сꙋ́щымъ на́мъ, хрⷭ҇то́съ за ны̀ ѹ҆́мре: ѳ҃ Мно́гѡ же ѹ҆̀бо па́че ѡ҆правда́ни бы́вше ны́нѣ кро́вiю є҆гѡ̀, спасе́мсѧ и҆́мъ ѿ гнѣ́ва.

(заⷱ п҃ѳ) _i҃ А҆́ще бо** вразѝ бы́вше, примири́хомсѧ бг҃ꙋ сме́ртiю сн҃а є҆гѡ̀, мно́жае па́че примири́вшесѧ, спасе́мсѧ въ животѣ̀ є҆гѡ̀.

Коне́цъ недѣ́ли. (л. ч҃в)

Не то́чiю же, но и҆ хва́лимсѧ ѡ҆ бз҃ѣ гдⷭ҇емъ на́шимъ i҆и҃съ хрⷭ҇то́мъ, и҆́мже ны́нѣ примире́нiе прiѧ́хомъ.

Коне́цъ г҃-мꙋ часꙋ̀.

[з҃] в҃_i Сегѡ̀ ра́ди, ꙗ҆́коже є҆ди́нѣмъ человѣ́комъ грѣ́хъ въ мíръ вни́де, и҆ грѣхо́мъ сме́рть: и҆ та́кѡ сме́рть во всѧ̀ человѣ́ки вни́де, въ не́мже всѝ согрѣши́ша. г҃_i До зако́на бо грѣ́хъ бѣ̀ въ мíрѣ: грѣ́хъ же не вмѣнѧ́шесѧ, не сꙋ́щꙋ зако́нꙋ. д҃_i Но ца́рствова сме́рть ѿ а҆да́ма да́же до мѡѷсе́а, и҆ надꙿ несогрѣ́шшими, по подо́бiю престꙋпле́нiѧ а҆да́мова, и҆́же є҆́сть ѻ҆́бразъ бꙋ́дꙋщагѡ. є҃_i Но не ꙗ҆́коже прегрѣше́нiе, та́кѡ и҆ да́ръ. а҆́ще бо прегрѣше́нiемъ є҆ди́нагѡ мно́зи ѹ҆мро́ша: мно́жае па́че бл҃года́ть бж҃iѧ и҆ да́ръ, благода́тiю є҆ди́нагѡ человѣ́ка i҆и҃са хрⷭ҇та̀, во мно́гихъ преизли́шествова. s҃_i И҆ не ꙗ҆́коже є҆ди́нѣмъ согрѣ́шшимъ, дарова́нiе: грѣ́хъ бо и҆зꙿ є҆ди́нагѡ во ѡ҆сꙋжде́нiе, да́ръ же ѿ мно́гихъ прегрѣше́нiй, во ѡ҆правда́нiе.

Коне́цъ четверткꙋ̀.

(заⷱ ч҃) з҃_i А҆́ще бо є҆ди́нагѡ прегрѣше́нiемъ, сме́рть ца́рствова є҆ди́нѣмъ: мно́жае па́че и҆збы́токъ благода́ти, и҆ да́ръ пра́вды прiе́млюще, въ жи́зни воцарѧ́тсѧ є҆ди́нѣмъ i҆и҃съ хрⷭ҇то́мъ. и҃_i Тѣ́мже ѹ҆́бѡ ꙗ҆́коже є҆ди́нагѡ прегрѣше́нiемъ во всѧ̀ человѣ́ки вни́де ѡ҆сꙋжде́нiе: та́коже и҆ є҆ди́нагѡ ѡ҆правда́нiемъ во всѧ̀ человѣ́ки вни́де ѡ҆правда́нiе жи́зни. ѳ҃_i Ꙗ҆́коже бо ѡ҆слꙋша́нiемъ є҆ди́нагѡ человѣ́ка грѣ́шни бы́ша мно́зи: си́це и҆ (л. ч҃в ѡ҆б.) послꙋша́нiемъ є҆ди́нагѡ пра́ведни бꙋ́дꙋтъ мно́зи. к҃ Зако́нъ же привни́де, да ѹ҆мно́житсѧ прегрѣше́нiе: и҆дѣ́же бо ѹ҆мно́жисѧ грѣ́хъ, преизбы́точьствова бл҃года́ть. к҃а Да ꙗ҆́коже ца́рствова грѣ́хъ во сме́рть, та́коже и҆ бл҃года́ть воцр҃и́тсѧ пра́вдою, въ жи́знь вѣ́чнꙋю, i҆и҃съ хрⷭ҇то́мъ гдⷭ҇емъ на́шимъ.

Глава̀ шеста́ѧ.

сⷯ а҃ Что̀ ѹ҆̀бо рече́мъ; пребꙋ́демъ ли во грѣсѣ̀, да благода́ть преꙋмно́житсѧ; да не бꙋ́детъ. в҃ И҆̀же бо ѹ҆мро́хомъ грѣхꙋ̀, @ка́кѡ па́ки ѡ҆живе́мъ ѡ҆ не́мъ@{@ка́кѡ є҆щѐ жи́ти бꙋ́демъ въ не́мъ;@};

Коне́цъ пѧткꙋ̀.

(заⷱ ч҃а) [и҃] г҃ И҆лѝ не разꙋмѣ́ете, ꙗ҆́кѡ є҆ли́цы во хрⷭ҇та̀ i҆и҃са крⷭ҇ти́хомсѧ, въ сме́рть є҆гѡ̀ крⷭ҇ти́хомсѧ; д҃ Спогребо́хомсѧ ѹ҆̀бо є҆мꙋ̀ кр҃ще́нiемъ въ сме́рть: да ꙗ҆́коже воста̀ хрⷭ҇то́съ ѿ ме́ртвыхъ сла́вою ѻ҆́ч҃ею, та́кѡ и҆ мы̀ во ѡ҆бновле́нiи жи́зни *ходи́ти на́чнемъ. є҃ А҆́ще бо **соѻбра́зни* бы́хомъ подо́бiю сме́рти є҆гѡ̀, то и҆ воскресе́нiю бꙋ́демъ. s҃ Сiѐ вѣ́дѧще, ꙗ҆́кѡ ве́тхiй на́шъ человѣ́къ съ ни́мъ распѧ́тсѧ, да ѹ҆праздни́тсѧ тѣ́ло грѣхо́вное, ꙗ҆́кѡ ктомꙋ̀ не рабо́тати на́мъ грѣхꙋ̀. з҃ Ѹ҆ме́рый бо ѡ҆правди́сѧ ѿ грѣха̀. и҃ А҆́ще ли ѹ҆мро́хомъ со хрⷭ҇то́мъ, вѣ́рꙋемъ, ꙗ҆́кѡ и҆ жи́ви бꙋ́демъ съ ни́мъ: ѳ҃ Вѣ́дѧще, ꙗ҆́кѡ хрⷭ҇то́съ воста̀ ѿ ме́ртвыхъ, ктомꙋ̀ ѹ҆жѐ не ѹ҆мира́етъ, сме́рть є҆мꙋ̀ (л. ч҃г) ктомꙋ̀ не ѡ҆блада́етъ. _i҃ Е҆́же бо ѹ҆́мре, грѣхꙋ̀ ѹ҆́мре є҆ди́ною: а҆ є҆́же живе́тъ, бг҃ови живе́тъ.

(заⷱ ч҃в) а҃_i Та́коже и҆ вы̀ помышлѧ́йте себѐ, мє́ртвымъ ѹ҆́бѡ бы́ти грѣхꙋ̀, живы̑мъ же бг҃ови, ѡ҆ хрⷭ҇тѣ̀ i҆и҃сѣ гдⷭ҇ѣ на́шемъ.

Коне́цъ вели́кой сꙋббѡ́тѣ.

в҃_i Да не ца́рствꙋетъ ѹ҆̀бо грѣ́хъ въ ме́ртвеннѣмъ ва́шемъ тѣ́лѣ, во є҆́же послꙋ́шати є҆гѡ̀ въ по́хотехъ є҆гѡ̀: г҃_i Нижѐ представлѧ́йте ѹ҆́ды ва́шѧ ѻ҆рꙋ̑жiѧ непра́вды грѣхꙋ̀: но представлѧ́йте себѐ бг҃ови, ꙗ҆́кѡ ѿ ме́ртвыхъ жи́вы, и҆ ѹ҆́ды ва́шѧ ѻ҆рꙋ̑жiѧ пра́вды бг҃ови. д҃_i Грѣ́хъ бо ва́ми да не ѡ҆блада́етъ: нѣ́сте бо подꙿ зако́номъ, но подꙿ блгⷣтiю. є҃_i Что̀ ѹ҆̀бо; согрѣши́мъ ли, занѐ нѣ́смы подꙿ зако́номъ, но подꙿ бл҃года́тiю; да не бꙋ́детъ. s҃_i Не вѣ́сте ли, ꙗ҆́кѡ є҆мꙋ́же представлѧ́ете себѐ рабы̑ въ послꙋша́нiе, рабѝ є҆стѐ, є҆гѡ́же послꙋ́шаете, и҆лѝ грѣха̀ въ сме́рть, и҆лѝ послꙋша́нiѧ въ пра́вдꙋ; з҃_i Бл҃годари́мъ ѹ҆̀бо бг҃а, ꙗ҆́кѡ бѣ́сте рабѝ грѣхꙋ̀, послꙋ́шасте же ѿ се́рдца, во́ньже и҆ преда́стесѧ ѻ҆́бразъ ѹ҆че́нiѧ.

Коне́цъ сꙋббѡ́тѣ.

(заⷱ ч҃г) и҃_i Свобо́ждшесѧ* же ѿ грѣха̀, порабо́тистесѧ пра́вдѣ. ѳ҃_i Человѣ́ческо глаго́лю, за не́мощь пло́ти ва́шеѧ: ꙗ҆́коже ѹ҆́бѡ предста́висте ѹ҆́ды ва́шѧ рабы̀ (л. ч҃г ѡ҆б.) нечистотѣ̀, и҆ беззако́нiю въ беззако́нiе: та́кѡ ны́нѣ предста́вите ѹ҆́ды ва́шѧ рабы̀ пра́вдѣ во ст҃ы́ню. к҃ Е҆гда́ бо рабѝ бѣ́сте грѣха̀, свобо́дни бѣ́сте ѿ пра́вды. (втоⷬ҇) к҃а Кíй ѹ҆̀бо тогда̀ и҆мѣ́сте пло́дъ, ѡ҆ ни́хже ны́нѣ стыдите́сѧ; кончи́на бо ѻ҆́нѣхъ, сме́рть. к҃в Ны́нѣ же свобо́ждшесѧ ѿ грѣха̀, порабо́щшесѧ же бг҃ови, и҆́мате пло́дъ ва́шъ во ст҃ы́ню, кончи́нꙋ же жи́знь вѣ́чнꙋю. к҃г Ѻ҆бро́цы бо грѣха̀ сме́рть: дарова́нiе же бж҃iе, живо́тъ вѣ́чный, ѡ҆ хрⷭ҇тѣ̀ i҆и҃сѣ гдⷭ҇ѣ на́шемъ.

Коне́цъ недѣ́ли.

Глава̀ седма́ѧ.

(заⷱ ч҃д) [ѳ҃] сⷯ а҃ И҆лѝ не разꙋмѣ́ете бра́тiе, [вѣ́дꙋщымъ бо зако́нъ глаго́лю,] ꙗ҆́кѡ зако́нъ ѡ҆блада́етъ надꙿ чл҃вѣ́комъ, во є҆ли́ко вре́мѧ живе́тъ; в҃ И҆́бо мꙋжа́таѧ жена̀ жи́вꙋ мꙋ́жꙋ привѧ́зана є҆́сть зако́номъ: а҆́ще ли же ѹ҆́мретъ мꙋ́жъ є҆ѧ̀, разрѣши́тсѧ ѿ зако́на мꙋ́жескагѡ. г҃ Тѣ́мже ѹ҆̀бо жи́вꙋ сꙋ́щꙋ мꙋ́жꙋ, прелюбодѣ́йца быва́етъ, а҆́ще бꙋ́детъ мꙋ́жеви и҆но́мꙋ. а҆́ще ли ѹ҆́мретъ мꙋ́жъ є҆ѧ̀, свобо́дна є҆́сть ѿ зако́на, не бы́ти є҆́й прелюбодѣ́йцѣ, бы́вшей мꙋ́жꙋ и҆но́мꙋ. д҃ Тѣ́мже бра́тiе моѧ̀, и҆ вы̀ ѹ҆мро́сте зако́нꙋ тѣ́ломъ хрⷭ҇то́вымъ, во є҆́же бы́ти ва́мъ и҆но́мꙋ, воста́вшемꙋ и҆зꙿ ме́ртвыхъ, да пло́дъ принесе́мъ бг҃ови. є҃ Е҆гда́ бо бѣ́хомъ во пло́ти, стра̑сти грѣхѡ́вныѧ, ꙗ҆̀же зако́номъ, дѣ́йствовахꙋ во ѹ҆́дѣхъ (л. ч҃д) на́шихъ, во є҆́же пло́дъ твори́ти сме́рти. s҃ Ны́нѣ же ѹ҆праздни́хомсѧ ѿ зако́на, ѹ҆ме́рше и҆́мже держи́ми бѣ́хомъ: ꙗ҆́кѡ рабо́тати на́мъ [бг҃ови] во ѡ҆бновле́нiи дх҃а, а҆ не въ ве́тхости пи́смене. [_i҃] з҃ Что̀ ѹ҆̀бо рече́мъ; зако́нъ ли грѣ́хъ; да не бꙋ́детъ. но грѣха̀ не зна́хъ, то́чiю зако́номъ: по́хоти же не вѣ́дахъ, а҆́ще не зако́нъ глаго́лаше: не похо́щеши. и҃ Винꙋ́ же прiе́мъ грѣ́хъ за́повѣдiю, содѣ́ла во мнѣ̀ всѧ́кꙋ по́хоть: безꙿ зако́на бо грѣ́хъ ме́ртвъ є҆́сть. ѳ҃ А҆́зъ же живѧ́хъ кромѣ̀ зако́на и҆ногда̀: прише́дши же за́повѣди, грѣ́хъ ѹ҆́бѡ ѡ҆живѐ, _i҃ А҆́зъ же ѹ҆мро́хъ: и҆ ѡ҆брѣ́тесѧ мѝ за́повѣдь, ꙗ҆́же въ живо́тъ, сiѧ̀ въ сме́рть. а҃_i Грѣ́хъ бо винꙋ̀ прiе́мъ за́повѣдiю, прельсти́ мѧ, и҆ то́ю ѹ҆мертви́ мѧ. в҃_i Тѣ́мже ѹ҆̀бо зако́нъ свѧ́тъ, и҆ за́повѣдь свѧта̀, и҆ пра́ведна и҆ блага̀. г҃_i Благо́е ли ѹ҆̀бо бы́сть мнѣ̀ сме́рть; да не бꙋ́детъ: но грѣ́хъ, да ꙗ҆ви́тсѧ грѣ́хъ, бл҃ги́мъ мѝ содѣва́ѧ сме́рть: да бꙋ́детъ по премно́гꙋ грѣ́шенъ грѣ́хъ за́повѣдiю.

Коне́цъ понедѣ́льникꙋ.

(заⷱ ч҃є) д҃_i Вѣ́мы бо, ꙗ҆́кѡ зако́нъ дꙋхо́венъ є҆́сть: а҆́зъ же пло́тѧнъ є҆́смь, про́данъ подꙿ грѣ́хъ. є҃_i Е҆́же бо содѣва́ю, не разꙋмѣ́ю: не є҆́же бо хощꙋ̀, сiѐ творю̀: но є҆́же ненави́ждꙋ, то̀ содѣ́ловаю. s҃_i А҆́ще ли є҆́же не хощꙋ̀, сiѐ творю̀, хвалю̀ зако́нъ ꙗ҆́кѡ до́бръ. [а҃_i] з҃_i Ны́нѣ же не ктомꙋ̀ а҆́зъ сiѐ содѣва́ю, но живы́й во мнѣ̀ грѣ́хъ. и҃_i Вѣ́мъ бо, ꙗ҆́кѡ не живе́тъ во мнѣ̀, си́рѣчь (л. ч҃д ѡ҆б.) въ пло́ти мое́й, до́брое: є҆́же бо хотѣ́ти, прилѣжи́тъ мѝ: а҆ є҆́же содѣ́ѧти до́брое, не ѡ҆брѣта́ю. ѳ҃_i Не є҆́же бо хощꙋ̀ до́брое, творю̀: но є҆́же не хощꙋ̀ sло́е, сiѐ содѣва́ю. к҃ А҆́ще ли є҆́же не хощꙋ̀ а҆́зъ, сiѐ творю̀: ѹ҆жѐ не а҆́зъ сiѐ творю̀, но живы́й во мнѣ̀ грѣ́хъ. к҃а Ѡ҆брѣта́ю ѹ҆̀бо зако́нъ, хотѧ́щꙋ мѝ твори́ти до́брое, ꙗ҆́кѡ мнѣ̀ sло́е прилѣжи́тъ. к҃в Соꙋслажда́юсѧ бо зако́нꙋ бж҃iю по внꙋ́треннемꙋ человѣ́кꙋ. к҃г Ви́ждꙋ же и҆́нъ зако́нъ во ѹ҆́дѣхъ мои́хъ, проти́вꙋ вою́ющъ зако́нꙋ ѹ҆ма̀ моегѡ̀, и҆ плѣнѧ́ющъ мѧ̀ зако́номъ грѣхо́внымъ, сꙋ́щимъ во ѹ҆́дѣхъ мои́хъ. к҃д Ѻ҆каѧ́ненъ а҆́зъ человѣ́къ: кто́ мѧ и҆зба́витъ ѿ тѣ́ла сме́рти сеѧ̀; к҃є Благодарю̀ бг҃а моего̀ i҆и҃съ хрⷭ҇то́мъ гдⷭ҇емъ на́шимъ. тѣ́мже ѹ҆̀бо са́мъ а҆́зъ ѹ҆мо́мъ мои́мъ рабо́таю зако́нꙋ бж҃iю, пло́тiю же зако́нꙋ грѣхо́вномꙋ.

Глава̀ ѻ҆сма́ѧ.

сⷯ а҃ Ни є҆ди́но ѹ҆̀бо ны́нѣ ѡ҆сꙋжде́нiе сꙋ́щымъ ѡ҆ хрⷭ҇тѣ̀ i҆и҃сѣ, не по пло́ти ходѧ́щымъ, но по дꙋ́хꙋ.

(заⷱ ч҃s) в҃ Зако́нъ бо дх҃а жи́зни ѡ҆ хрⷭ҇тѣ̀ i҆и҃сѣ, свободи́лъ мѧ̀ є҆́сть ѿ зако́на грѣхо́внагѡ и҆ сме́рти.

Коне́цъ вто́рникꙋ.

(заⷱ) [в҃_i] Немощно́е бо* зако́на, въ не́мже немоществова́ше пло́тiю, бг҃ъ сн҃а своего̀ посла̀ въ подо́бiи пло́ти (л. ч҃є) грѣха̀, и҆ ѡ҆ грѣсѣ̀ ѡ҆сꙋдѝ грѣ́хъ во пло́ти: д҃ Да ѡ҆правда́нiе зако́на и҆спо́лнитсѧ въ на́съ, не по пло́ти ходѧ́щихъ, но по дꙋ́хꙋ. є҃ Сꙋ́щiи бо по пло́ти, плотска̑ѧ мꙋ́дрствꙋютъ: а҆ и҆̀же по дꙋ́хꙋ, дꙋхѡ́внаѧ. s҃ Мꙋдрова́нiе бо плотско́е, сме́рть є҆́сть: а҆ мꙋдрова́нiе дꙋхо́вное, живо́тъ и҆ ми́ръ. з҃ Занѐ мꙋдрова́нiе плотско́е, вражда̀ на бг҃а: зако́нꙋ бо бж҃iю не покорѧ́етсѧ, ниже́ бо мо́жетъ.

(заⷱ) и҃ Сꙋ́щiи же во пло́ти бг҃ꙋ ѹ҆годи́ти не мо́гꙋтъ. ѳ҃ Вы́ же нѣ́сте во пло́ти, но въ дꙋ́сѣ: поне́же дх҃ъ бж҃iй живе́тъ въ ва́съ.

Коне́цъ деке́мврiю.

а҆́ще ли кто̀ дх҃а хрⷭ҇то́ва не и҆́мать, се́й нѣ́сть є҆гѡ́въ. _i҃ А҆́ще ли хрⷭ҇то́съ въ ва́съ, пло́ть ѹ҆́бѡ мертва̀ грѣха̀ ра́ди: дꙋ́хъ же живе́тъ пра́вды ра́ди. а҃_i А҆́ще ли же дх҃ъ воскреси́вшагѡ i҆и҃са ѿ ме́ртвыхъ живе́тъ въ ва́съ, воздви́гiй хрⷭ҇та̀ и҆зꙿ ме́ртвыхъ, ѡ҆животвори́тъ и҆ ме́ртвєннаѧ тѣлеса̀ ва́ша, живꙋ́щимъ дх҃омъ є҆гѡ̀ въ ва́съ. в҃_i Тѣ́мже ѹ҆̀бо бра́тiе, до́лжни є҆смы̀ не пло́ти, є҆́же по пло́ти жи́ти. г҃_i А҆́ще бо по пло́ти живетѐ, и҆́мате ѹ҆мре́ти: а҆́ще ли дх҃омъ дѣѧ̑нiѧ плотска́ѧ ѹ҆мерщвлѧ́ете, жи́ви бꙋ́дете.

Коне́цъ средѣ̀.

(заⷱ ч҃з) д҃_i Е҆ли́цы бо* дх҃омъ бж҃iимъ во́дѧтсѧ, сíи сꙋ́ть сн҃ове бж҃iи.

Коне́цъ i҆аннꙋа́рiю. (л. ч҃є ѡ҆б.)

є҃_i Не прiѧ́сте бо дх҃а рабо́ты па́ки въ боѧ́знь: но прiѧ́сте дх҃ъ сыноположе́нiѧ, ѡ҆ не́мже вопiе́мъ: а҆́вва ѻ҆́ч҃е. s҃_i Са́мый дх҃ъ послꙋшествꙋ́етъ дх҃ови на́шемꙋ, ꙗ҆́кѡ є҆смы̀ ча́да бж҃iѧ. з҃_i А҆́ще же ча́да, и҆ наслѣ́дницы: наслѣ́дницы ѹ҆́бѡ бг҃ꙋ, снаслѣ́дницы же хрⷭ҇тꙋ̀: поне́же съ ни́мъ стра́ждемъ, да и҆ съ ни́мъ просла́вимсѧ. [г҃_i] и҃_i Непщꙋ́ю бо, ꙗ҆́кѡ недосто́йны стра́сти ны́нѣшнѧгѡ вре́мене къ хотѧ́щей сла́вѣ ꙗ҆ви́тисѧ въ на́съ. ѳ҃_i Ча́ѧнiе бо тва́ри, ѿкрове́нiе сн҃ѡ́въ бж҃iихъ ча́етъ. к҃ Сꙋетѣ́ бо тва́рь повинꙋ́сѧ не во́лею, но за повинꙋ́вшаго ю҆̀ на ѹ҆пова́нiи, к҃а Ꙗ҆́кѡ и҆ сама̀ тва́рь свободи́тсѧ ѿ рабо́ты и҆стлѣ́нiѧ, въ свобо́дꙋ сла́вы ча̑дъ бж҃iихъ.

Коне́цъ сꙋббѡ́тѣ.

(заⷱ ч҃и) к҃в Вѣ́мы бо, ꙗ҆́кѡ всѧ̀ тва́рь съ на́ми совоздыха́етъ, и҆ сболѣ́знꙋетъ да́же до ны́нѣ: к҃г Не то́чiю же, но и҆ са́ми нача́токъ дх҃а и҆мꙋ́ще, и҆ мы̀ са́ми въ себѣ̀ воздыха́емъ, всыновле́нiѧ ча́юще, и҆збавле́нiѧ тѣ́лꙋ на́шемꙋ. к҃д Ѹ҆пова́нiемъ бо спасо́хомсѧ. ѹ҆пова́нiе же ви́димое, нѣ́сть ѹ҆пова́нiе: є҆́же бо ви́дитъ кто̀, что̀ и҆ ѹ҆пова́етъ; к҃є А҆́ще ли є҆гѡ́же не ви́димъ, надѣ́емсѧ, терпѣ́нiемъ жде́мъ. к҃s Си́це же и҆ дх҃ъ спосо́бствꙋетъ на́мъ въ не́мощехъ на́шихъ: ѡ҆ чесо́мъ бо помо́лимсѧ, ꙗ҆́коже подоба́етъ, не вѣ́мы: но са́мъ дх҃ъ хода́тайствꙋетъ ѡ҆ на́съ воздыха́нiи неизглаго́ланными. к҃з И҆спыта́ѧй же сердца̀ вѣ́сть, что́ (л. ч҃s) є҆сть мꙋдрова́нiе дх҃а, ꙗ҆́кѡ по бг҃ꙋ @приповѣ́дꙋетъ@{@хода́тайствꙋетъ@} ѡ҆ ст҃ы́хъ.

Коне́цъ четверткꙋ̀.

(заⷱ ч҃ѳ) к҃и Вѣ́мы же, ꙗ҆́кѡ лю́бѧщымъ бг҃а всѧ̑ поспѣшествꙋ́ютъ во благо́е, сꙋ́щымъ по предꙿꙋвѣ́дѣнiю зва̑ннымъ. к҃ѳ И҆̀хже бо предꙿꙋвѣ́дѣ, [тѣ́хъ] и҆ предꙿꙋста́ви соѻбра̑знымъ бы́ти ѻ҆́бразꙋ сн҃а своегѡ̀, ꙗ҆́кѡ бы́ти є҆мꙋ̀ перворо́днꙋ во мно́гихъ бра́тiѧхъ. л҃ А҆ и҆̀хже предꙿꙋста́ви, тѣ́хъ и҆ призва̀: а҆ и҆̀хже призва̀, си́хъ и҆ ѡ҆правда̀: а҆ и҆̀хже ѡ҆правда̀, си́хъ и҆ просла́ви. л҃а Что̀ ѹ҆̀бо рече́мъ къ си̑мъ; а҆́ще бг҃ъ по на́съ, кто̀ на ны̀; л҃в И҆́же ѹ҆́бѡ своегѡ̀ сн҃а не пощадѣ̀, но за ны̀ всѧ̑ пре́далъ є҆́сть є҆го̀: ка́кѡ ѹ҆́бѡ не и҆ съ ни́мъ всѧ̑ на́мъ да́рствꙋетъ; л҃г Кто̀ пое́млетъ на и҆збра̑нныѧ бж҃iѧ; бг҃ъ ѡ҆правда́ѧй: л҃д Кто̀ ѡ҆сꙋжда́ѧй; хрⷭ҇то́съ i҆и҃съ ѹ҆ме́рый, па́че же и҆ воскресы́й, и҆́же и҆ є҆́сть ѡ҆деснꙋ́ю бг҃а, и҆́же и҆ хода́тайствꙋетъ ѡ҆ на́съ: [д҃_i] л҃є Кто́ ны разлꙋчи́тъ ѿ любвѐ бж҃iѧ; ско́рбь ли, и҆лѝ тѣснота̀, и҆лѝ гоне́нiе, и҆лѝ гла́дъ, и҆лѝ нагота̀, и҆лѝ бѣда̀, и҆лѝ ме́чь; ꙗ҆́коже є҆́сть пи́сано: л҃s Ꙗ҆́кѡ тебѐ ра́ди ѹ҆мерщвлѧ́еми є҆смы̀ ве́сь де́нь, вмѣни́хомсѧ ꙗ҆́коже ѻ҆́вцы заколе́нiѧ. л҃з Но ѡ҆ си́хъ всѣ́хъ препобѣжда́емъ за возлю́бльшаго ны̀. л҃и И҆звѣсти́хсѧ бо, ꙗ҆́кѡ ни сме́рть, ни живо́тъ, ни а҆́гг҃ли, ни нача̑ла, нижѐ си̑лы, ни настоѧ̑щаѧ, ни грѧдꙋ̑щаѧ, л҃ѳ Ни высота̀, ни глꙋбина̀, (л. ч҃s ѡ҆б.) ни и҆́на тва́рь ка́ѧ возмо́жетъ на́съ разлꙋчи́ти ѿ любвѐ бж҃iѧ, ꙗ҆́же ѡ҆ хрⷭ҇тѣ̀ i҆и҃сѣ гдⷭ҇ѣ на́шемъ.

Коне́цъ великомꙋ́ченикѡмъ.

Глава̀ девѧ́таѧ.

(заⷱ р҃) [є҃_i] сⷯ а҃ И҆́стинꙋ глаго́лю ѡ҆ хрⷭ҇тѣ̀, не лгꙋ̀, послꙋшествꙋ́ющи мѝ со́вѣсти мое́й дх҃омъ ст҃ы́мъ, в҃ Ꙗ҆́кѡ ско́рбь мѝ є҆́сть ве́лiѧ, и҆ непрестаю́щаѧ болѣ́знь се́рдцꙋ моемꙋ̀. г҃ Моли́лъ бы́хъ бо сѧ са́мъ а҆́зъ ѿлꙋче́нъ бы́ти ѿ хрⷭ҇та̀ по бра́тiи мое́й, сро́дницѣхъ мои́хъ по пло́ти, д҃ И҆̀же сꙋ́ть i҆и҃льте, и҆́хже (срⷣе) всыновле́нiе, и҆ сла́ва, и҆ завѣ́ти, и҆ законоположе́нiе, и҆ слꙋже́нiе, и҆ ѡ҆бѣтова̑нiѧ: є҃ И҆́хже ѻ҆ц҃ы̀, и҆ ѿ ни́хже хрⷭ҇то́съ по пло́ти, сы́й надꙿ всѣ́ми бг҃ъ, бл҃гослове́нъ во вѣ́ки, а҆ми́нь.

Коне́цъ сꙋббѡ́тѣ.

(заⷱ р҃а) s҃ Не та́коже,* ꙗ҆́кѡ ѿпадѐ сло́во бж҃iе: не вси́ бо сꙋ́щiи ѿ i҆и҃лѧ, сíи i҆и҃ль: з҃ Ни занѐ сꙋ́ть сѣ́мѧ а҆враа́мле, всѝ ча̑да: но ѡ҆ i҆саа́цѣ, речѐ, нарече́тсѧ тѝ сѣ́мѧ. и҃ Си́рѣчь, не ча̑да плотска̑ѧ, сiѧ̀ ча̑да бж҃iѧ, но ча̑да ѡ҆бѣтова́нiѧ, причита́ютсѧ въ сѣ́мѧ: ѳ҃ Ѡ҆бѣтова́нiѧ бо сло́во сiѐ: на сiѐ вре́мѧ прiидꙋ̀, и҆ бꙋ́детъ са́ррѣ сы́нъ. _i҃ Не то́чiю же, но и҆ реве́кка ѿ є҆ди́нагѡ ло́жа i҆саа́ка ѻ҆ц҃а̀ на́шегѡ и҆мꙋ́щи. а҃_i Не ѹ҆́бѡ (л. ч҃з) ро́ждшымсѧ, ни сотво́ршымъ чесо̀ бла́го и҆лѝ sло̀ да по и҆збра́нiю предложе́нiе бж҃iе пребꙋ́детъ, в҃_i Не ѿ дѣ́лъ, но ѿ призыва́ющагѡ, рече́сѧ є҆́й: ꙗ҆́кѡ бо́лiй порабо́таетъ ме́ньшемꙋ. г҃_i Ꙗ҆́коже є҆́сть пи́сано: i҆а́кѡва возлюби́хъ, и҆са́ѵа же возненави́дѣхъ. д҃_i Что̀ ѹ҆̀бо рече́мъ; є҆да̀ непра́вда ѹ҆ бг҃а; да не бꙋ́детъ. є҃_i Мѡѷсе́ови бо глаго́летъ: поми́лꙋю, є҆го́же а҆́ще поми́лꙋю: и҆ ѹ҆ще́дрю, є҆го́же а҆́ще ѹ҆ще́дрю. s҃_i Тѣ́мже ѹ҆̀бо ни хотѧ́щагѡ, ни текꙋ́щагѡ, но ми́лꙋющагѡ бг҃а. з҃_i Глаго́летъ бо писа́нiе фараѡ́нови: ꙗ҆́кѡ на и҆́стое сiѐ воздвиго́хъ тѧ̀, ꙗ҆́кѡ да покажꙋ̀ тобо́ю си́лꙋ мою̀: и҆ ꙗ҆́кѡ да возвѣсти́тсѧ и҆́мѧ моѐ по все́й землѝ.

(заⷱ р҃в) и҃_i Тѣ́мже ѹ҆̀бо, є҆го́же хо́щетъ, ми́лꙋетъ: а҆ є҆го́же хо́щетъ, ѡ҆жесточа́етъ. ѳ҃_i Рече́ши же мѝ ѹ҆̀бо: чесѡ̀ ра́ди ѹ҆́бѡ ѹ҆корѧ́етъ; во́ли бо є҆гѡ̀ кто̀ проти́витисѧ мо́жетъ;

Коне́цъ пѧткꙋ̀.

к҃ Тѣ́мже ѹ҆̀бо, ѽ человѣ́че! ты̀ кто̀ є҆сѝ, проти́въ ѿвѣща́ѧй бг҃ови; є҆да̀ рече́тъ зда́нiе созда́вшемꙋ є҆̀: почто́ мѧ сотвори́лъ є҆сѝ та́кѡ; к҃а И҆лѝ не и҆́мать вла́сти скꙋде́льникъ на бре́нiи, ѿ тогѡ́же смѣше́нiѧ сотвори́ти, ѻ҆́въ ѹ҆́бѡ сосꙋ́дъ въ че́сть, ѻ҆́въ же не въ че́сть; к҃в А҆́ще ли же хотѧ̀ бг҃ъ показа́ти гнѣ́въ сво́й, и҆ ꙗ҆ви́ти си́лꙋ свою̀, пренесѐ во мно́зѣ долготерпѣ́нiи сосꙋ́ды гнѣ́ва соверше́ны въ поги́бель: к҃г И҆ да ска́жетъ бога́тство сла́вы своеѧ̀ на сосꙋ́дѣхъ (л. ч҃з ѡ҆б.) ми́лости, ꙗ҆̀же предꙿꙋгото́ва въ сла́вꙋ: к҃д И҆̀хже и҆ призва̀ на́съ, не то́чiю ѿ i҆ꙋдє́й, но и҆ ѿ ꙗ҆зы̑къ. к҃є Ꙗ҆́коже и҆ во i҆ѡсíи глаго́летъ: нарекꙋ̀ не лю́ди моѧ̀ лю́ди моѧ̀, и҆ невозлю́бленꙋю возлю́бленꙋ. к҃s И҆ бꙋ́детъ на мѣ́стѣ, и҆дѣ́же рече́сѧ и҆̀мъ: не лю́дiе моѝ є҆стѐ вы̀, та́мѡ нарекꙋ́тсѧ сы́нове бг҃а жива́гѡ. к҃з И҆са́iа же вопiе́тъ ѡ҆ i҆и҃ли: а҆́ще бꙋ́детъ число̀ сынѡ́въ i҆и҃левыхъ, ꙗ҆́кѡ песо́къ морскíй, ѡ҆ста́нокъ спасе́тсѧ. к҃и Сло́во бо скончава́ѧ и҆ сокраща́ѧ въ пра́вдѣ, ꙗ҆́кѡ сло́во сокраще́но сотвори́тъ гдⷭ҇ь на землѝ. к҃ѳ И҆ ꙗ҆́коже проречѐ и҆са́iа: а҆́ще не бы̀ гдⷭ҇ь саваѡ́ѳъ ѡ҆ста́вилъ на́мъ сѣ́мене, ꙗ҆́коже содо́мъ ѹ҆́бѡ бы́ли бы́хомъ, и҆ ꙗ҆́коже гомо́ррꙋ ѹ҆подо́билисѧ бы́хомъ. [s҃_i] л҃ Что̀ ѹ҆̀бо рече́мъ; ꙗ҆́кѡ ꙗ҆зы́цы не гонѧ́щiи пра́вдꙋ, постиго́ша пра́вдꙋ: пра́вдꙋ же, ꙗ҆́же ѿ вѣ́ры. л҃а I҆и҃ль же гонѧ̀ зако́нъ пра́вды, въ зако́нъ пра́вды не пости́же. л҃в Чесѡ̀ ра́ди; занѐ не ѿ вѣ́ры, но ѿ дѣ́лъ зако́на: преткнꙋ́шасѧ бо ѡ҆ ка́мень претыка́нiѧ. л҃г Ꙗ҆́коже є҆́сть пи́сано: сѐ полага́ю въ сiѡ́нѣ ка́мень претыка́нiѧ, и҆ ка́мень собла́зна: и҆ всѧ́къ вѣ́рꙋѧй во́нь, не постыди́тсѧ.

Коне́цъ понедѣ́льникꙋ.

Глава̀ десѧ́таѧ.

(заⷱ р҃г) сⷯ а҃ Бра́тiе, бл҃говоле́нiе ѹ҆́бѡ моегѡ̀ се́рдца, и҆ моли́тва ꙗ҆́же къ бг҃ꙋ, по i҆и҃ли є҆́сть во спасе́нiе. в҃ Свидѣ́тельствꙋю бо и҆̀мъ, ꙗ҆́кѡ ре́вность (л. ч҃и) бж҃iю и҆́мꙋтъ, но не по ра́зꙋмꙋ. г҃ Не разꙋмѣ́юще бо бж҃iѧ пра́вды, и҆ свою̀ пра́вдꙋ и҆́щꙋще поста́вити, пра́вдѣ бж҃iей не повинꙋ́шасѧ. д҃ Кончи́на бо зако́на хрⷭ҇то́съ, въ пра́вдꙋ всѧ́комꙋ вѣ́рꙋющемꙋ. є҃ Мѡѷсе́й бо пи́шетъ пра́вдꙋ, ю҆́же ѿ зако́на: ꙗ҆́кѡ сотвори́вый та̑ чл҃вѣ́къ, жи́въ бꙋ́детъ въ ни́хъ. s҃ А҆ ꙗ҆́же ѿ вѣ́ры пра́вда, си́це глаго́летъ: да не рече́ши въ се́рдцы твое́мъ: кто̀ взы́детъ на нб҃о; си́рѣчь хрⷭ҇та̀ свестѝ. з҃ И҆лѝ кто̀ сни́детъ въ бе́зднꙋ; си́рѣчь хрⷭ҇та̀ ѿ ме́ртвыхъ возвестѝ. и҃ Но что̀ глаго́летъ писа́нiе; бли́зъ тѝ глаго́лъ є҆́сть во ѹ҆стѣ́хъ твои́хъ, и҆ въ се́рдцѣ твое́мъ: си́рѣчь, глаго́лъ вѣ́ры, є҆го́же проповѣ́даемъ. ѳ҃ Ꙗ҆́кѡ а҆́ще и҆сповѣ́си ѹ҆сты̀ твои́ми гдⷭ҇а i҆и҃са, и҆ вѣ́рꙋеши въ се́рдцѣ твое́мъ, ꙗ҆́кѡ бг҃ъ того̀ воздви́же и҆зꙿ ме́ртвыхъ, спасе́шисѧ. _i҃ Се́рдцемъ бо вѣ́рꙋетсѧ въ пра́вдꙋ: ѹ҆сты́ же и҆сповѣ́дꙋетсѧ во спасе́нiе.

Коне́цъ недѣ́ли.

(заⷱ р҃д) а҃_i Глаго́летъ бо писа́нiе: всѧ́къ вѣ́рꙋѧй во́нь, не постыди́тсѧ. в҃_i Нѣ́сть бо ра́знствiѧ i҆ꙋде́еви же и҆ є҆́ллинꙋ: то́й бо бг҃ъ всѣ́хъ, @богатѧ́й@{@бога́тъ сы́й@} во всѣ́хъ призыва́ющихъ є҆го̀. г҃_i Всѧ́къ бо, и҆́же а҆́ще призове́тъ и҆́мѧ гдⷭ҇не, спасе́тсѧ. д҃_i Ка́кѡ ѹ҆̀бо призовꙋ́тъ, въ него́же не вѣ́роваша; ка́кѡ же ѹ҆вѣ́рꙋютъ, є҆гѡ́же не ѹ҆слы́шаша; ка́кѡ же ѹ҆слы́шатъ, безꙿ проповѣ́дающагѡ; є҃_i Ка́кѡ же проповѣ́дѧтъ, а҆́ще не по́слани (л. ч҃и ѡ҆б.) бꙋ́дꙋтъ; ꙗ҆́коже є҆́сть пи́сано: ко́ль красны̀ но́ги благовѣствꙋ́ющихъ ми́ръ, благовѣствꙋ́ющихъ бл҃га̑ѧ. s҃_i Но не всѝ послꙋ́шаша бл҃говѣствова́нiѧ: и҆са́iа бо глаго́летъ: гдⷭ҇и, кто̀ вѣ́рова слꙋ́хꙋ на́шемꙋ; з҃_i Тѣ́мже ѹ҆́бѡ вѣ́ра ѿ слꙋ́ха: слꙋ́хъ же глаго́ломъ бж҃iимъ. и҃_i Но глаго́лю, є҆да̀ не слы́шаша; @тѣ́мже ѹ҆́бѡ@{@но па́че@} во всю̀ зе́млю и҆зы́де вѣща́нiе и҆́хъ, и҆ въ концы̀ вселе́нныѧ глаго́лы и҆́хъ. ѳ҃_i Но глаго́лю, є҆да̀ не разꙋмѣ̀ i҆и҃ль; пе́рвый мѡѷсе́й глаго́летъ: а҆́зъ раздражꙋ̀ вы̀ *не ѡ҆ ꙗ҆зы́цѣ, но ѡ҆ ꙗ҆зы́цѣ неразꙋ́мнѣ прогнѣ́ваю ва́съ. к҃ И҆са́iа же дерза́етъ и҆ глаго́летъ: ѡ҆брѣто́хсѧ не и҆́щꙋщымъ менѐ, ꙗ҆вле́нъ бы́хъ не вопроша́ющымъ ѡ҆ мнѣ̀. к҃а Ко i҆и҃лю же глаго́летъ: ве́сь де́нь воздѣ́хъ рꙋ́цѣ моѝ къ лю́демъ непокори́вымъ и҆ прерѣка́ющымъ.

Глава̀ перваѧна́десѧть.

[з҃_i] сⷯ а҃ Глаго́лю ѹ҆̀бо: є҆да̀ ѿри́нꙋ бг҃ъ лю́ди своѧ̀; да не бꙋ́детъ: и҆́бо и҆ а҆́зъ i҆и҃льтѧнинъ є҆́смь, ѿ сѣ́мене а҆враа́млѧ, колѣ́на венiамíнова. в҃ Не ѿри́нꙋ бг҃ъ люде́й свои́хъ, и҆̀хже пре́жде разꙋмѣ̀.

Коне́цъ вто́рникꙋ.

(заⷱ р҃є) И҆лѝ не вѣ́сте ѡ҆ и҆лiѝ, что̀ глаго́летъ писа́нiе; ꙗ҆́кѡ **приповѣ́дꙋетъ бг҃ови на i҆и҃лѧ*, глаго́лѧ: г҃ Гдⷭ҇и, проро́ки твоѧ̀ и҆зби́ша, и҆ ѻ҆лтарѝ твоѧ̀ раскопа́ша: и҆ а҆́зъ ѡ҆ста́хъ є҆ди́нъ, и҆ и҆́щꙋтъ дꙋ́шꙋ (л. ч҃ѳ) мою̀ [и҆зꙿѧ́ти]. д҃ Но что̀ глаго́летъ є҆мꙋ̀ бж҃е́ственный ѿвѣ́тъ; ѡ҆ста́вихъ себѣ̀ се́дмь ты́сѧщъ мꙋже́й, и҆̀же не преклони́ша колѣ̑на предꙿ ваа́ломъ. є҃ Та́кѡ ѹ҆̀бо и҆ въ ны́нѣшнее вре́мѧ, ѡ҆ста́нокъ по и҆збра́нiю благода́ти бы́сть. s҃ А҆́ще ли по бл҃года́ти, то не ѿ дѣ́лъ: занѐ бл҃года́ть, ѹ҆жѐ не быва́етъ благода́ть. а҆́ще ли ѿ дѣ́лъ, ктомꙋ̀ нѣ́сть благода́ть: зане́ бо дѣ́ло, ѹ҆жѐ нѣ́сть дѣ́ло. з҃ Что̀ ѹ҆̀бо; є҆гѡ́же и҆ска́ше i҆и҃ль, сегѡ̀ не полꙋчѝ, а҆ и҆збра́нiе полꙋчѝ: про́чiи же ѡ҆слѣпи́шасѧ. и҃ Ꙗ҆́коже є҆́сть пи́сано: @дадѐ и҆̀мъ бг҃ъ дꙋ́хъ ѹ҆миле́нiѧ@{@дадѐ и҆̀мъ бг҃ъ дх҃а нечꙋ́вствiѧ@}, ѻ҆́чи не ви́дѣти, и҆ ѹ҆́ши не слы́шати, да́же до дне́шнѧгѡ днѐ. ѳ҃ И҆ дв҃дъ глаго́летъ: да бꙋ́детъ трапе́за и҆́хъ въ сѣ́ть и҆ въ ло́въ и҆ въ собла́знъ, и҆ въ воздаѧ́нiе и҆̀мъ. _i҃ Да помрача́тсѧ ѻ҆́чи и҆́хъ є҆́же не ви́дѣти, и҆ хребе́тъ и҆́хъ вы́нꙋ слѧца́й. а҃_i Глаго́лю ѹ҆̀бо, є҆да̀ согрѣши́ша, да ѿпадꙋ́тъ; да не бꙋ́детъ: но тѣ́хъ паде́нiемъ, спасе́нiе ꙗ҆зы́кѡмъ, во є҆́же раздражи́ти и҆̀хъ. в҃_i А҆́ще ли же прегрѣше́нiе и҆́хъ бога́тство мíрꙋ, и҆ ѿпаде́нiе и҆́хъ бога́тство ꙗ҆зы́кѡмъ: кольмѝ па́че и҆сполне́нiе и҆́хъ;

Коне́цъ средѣ̀.

(заⷱ р҃s) г҃_i Ва́мъ бо глаго́лю ꙗ҆зы́кѡмъ, поне́же ѹ҆̀бо є҆́смь а҆́зъ ꙗ҆зы́кѡмъ а҆пⷭ҇лъ, слꙋ́жбꙋ мою̀ прославлѧ́ю: д҃_i А҆́ще ка́кѡ раздражꙋ̀ мою̀ пло́ть, и҆ спасꙋ̀ нѣ̑кiѧ ѿ ни́хъ. є҃_i А҆́ще бо ѿложе́нiе и҆́хъ, примире́нiе мíрꙋ: что̀ прiѧ́тiе, ра́звѣ жи́знь и҆зꙿ ме́ртвыхъ; s҃_i А҆́ще ли (л. ч҃ѳ ѡ҆б.) нача́токъ ст҃ъ, то и҆ примѣше́нiе: и҆ а҆́ще ко́рень ст҃ъ, то и҆ вѣ̑тви. з҃_i А҆́ще ли нѣ́цыи ѿ вѣ́твей ѿломи́шасѧ, ты́ же ди́вiѧ ма́слина сы́й, прицѣпи́лсѧ є҆сѝ въ ни́хъ, и҆ прича́стникъ ко́рене и҆ ма́сти ма́слинныѧ бы́лъ є҆сѝ. и҃_i Не хвали́сѧ на вѣ̑тви. а҆́ще ли же хва́лишисѧ, не ты̀ ко́рень но́сиши, но ко́рень тебѐ. ѳ҃_i Рече́ши ѹ҆́бѡ: ѿломи́шасѧ вѣ́тви, да а҆́зъ прицѣплю́сѧ. к҃ До́брѣ: невѣ́рiемъ ѿломи́шасѧ, ты́ же вѣ́рою стои́ши. не высокомꙋ́дрствꙋй, но бо́йсѧ. к҃а А҆́ще бо бг҃ъ є҆сте́ственныхъ вѣ́твей не пощадѣ̀: да не ка́кѡ и҆ тебѐ не пощади́тъ. к҃в Ви́ждь ѹ҆̀бо бл҃гость и҆ непощадѣ́нiе бж҃iе: на ѿпа́дшихъ ѹ҆́бѡ непощадѣ́нiе, а҆ на тебѣ̀ бл҃гость бж҃iѧ, а҆́ще пребꙋ́деши въ бл҃гости: а҆́ще ли же нѝ, то и҆ ты̀ ѿсѣ́ченъ бꙋ́деши. к҃г И҆ ѻ҆ни́ же, а҆́ще не пребꙋ́дꙋтъ въ невѣ́рствiи, прицѣпѧ́тсѧ: си́ленъ бо є҆́сть бг҃ъ па́ки прицѣпи́ти и҆̀хъ. к҃д А҆́ще бо ты̀ ѿ є҆сте́ственныѧ ѿсѣ́ченъ ди́вiѧ ма́слины, и҆ чрезꙿ є҆стество̀ прицѣпи́лсѧ є҆сѝ къ до́брѣй ма́слинѣ: кольмѝ па́че сíи, и҆̀же по є҆стествꙋ̀, прицѣпѧ́тсѧ свое́й ма́слинѣ.

Коне́цъ четверткꙋ̀.

(заⷱ р҃з) к҃є Не бо̀ хощꙋ̀ ва́съ не вѣ́дѣти та́йны сеѧ̀, бра́тiе, [да не бꙋ́дете ѡ҆ себѣ̀ мꙋ́дри,] ꙗ҆́кѡ ѡ҆слѣпле́нiе ѿ ча́сти i҆и҃леви бы́сть, до́ндеже и҆сполне́нiе ꙗ҆зы́кѡвъ вни́детъ. к҃s И҆ та́кѡ ве́сь i҆и҃ль спасе́тсѧ, ꙗ҆́коже є҆́сть пи́сано: прiи́детъ ѿ сiѡ́на и҆збавлѧ́ѧй, и҆ (л. р҃) ѿврати́тъ нече́стiе ѿ i҆а́кѡва. к҃з И҆ се́й и҆̀мъ ѿ менѐ завѣ́тъ, є҆гда̀ ѿимꙋ̀ грѣхѝ и҆́хъ. к҃и По благовѣствова́нiю ѹ҆́бѡ, вразѝ ва́съ ра́ди: по и҆збра́нiю же, возлю́блени ѻ҆ц҃ъ ра́ди. к҃ѳ Нераска́ѧнна бо дарова̑нiѧ, и҆ зва́нiе бж҃iе. л҃ Ꙗ҆́коже бо и҆ вы̀ и҆ногда̀ проти́вистесѧ бг҃ови, ны́нѣ же поми́ловани бы́сте @си́хъ противле́нiемъ@{@си́хъ ра́ди противле́нiѧ@}. л҃а Та́кожде и҆ сíи ны́нѣ проти́вишасѧ *ва́шей ми́лости, да и҆ тíи поми́ловани бꙋ́дꙋтъ. (че\к) л҃в Затвори́ бо бг҃ъ всѣ́хъ въ противле́нiе, да всѣ́хъ поми́лꙋетъ. л҃г Ѽ глꙋбина̀ бога́тства, и҆ премꙋ́дрости, и҆ ра́зꙋма бж҃iѧ! ꙗ҆́кѡ неиспы́тани сꙋ́дове є҆гѡ̀, и҆ неизслѣ́довани пꙋтiѐ є҆гѡ̀. л҃д Кто́ бо разꙋмѣ̀ ѹ҆́мъ гдⷭ҇нь; и҆лѝ кто̀ совѣ́тникъ є҆мꙋ̀ бы́сть; л҃є И҆лѝ кто̀ пре́жде дадѐ є҆мꙋ̀, и҆ возда́стсѧ є҆мꙋ̀; л҃s Ꙗ҆́кѡ и҆зꙿ тогѡ̀, и҆ тѣ́мъ, и҆ въ не́мъ всѧ́чєскаѧ: томꙋ̀ сла́ва во вѣ́ки, а҆ми́нь.

Коне́цъ пѧткꙋ̀.

Глава̀ втораѧна́десѧть.

(заⷱ р҃и) [и҃_i] сⷯ а҃ Молю̀ ѹ҆̀бо ва́съ, бра́тiе, щедро́тами бж҃iими, предста́вите тѣлеса̀ ва́ша же́ртвꙋ жи́вꙋ, ст҃ꙋ, благоꙋго́днꙋ бг҃ови, слове́сное слꙋже́нiе ва́ше: в҃ И҆ не соѡбразꙋ́йтесѧ вѣ́кꙋ семꙋ̀, но преѡбразꙋ́йтесѧ ѡ҆бновле́нiемъ ѹ҆ма̀ ва́шегѡ, во є҆́же и҆скꙋша́ти ва́мъ, что́ є҆сть во́лѧ бж҃iѧ, бл҃га́ѧ, и҆ ѹ҆го́днаѧ, и҆ соверше́ннаѧ; г҃ Глаго́лю ѹ҆́бѡ бл҃года́тiю да́вшеюсѧ (л. р҃ ѡ҆б.) мнѣ̀, всѧ́комꙋ сꙋ́щемꙋ въ ва́съ, не мꙋ́дрствовати па́че, є҆́же подоба́етъ мꙋ́дрствовати: но мꙋ́дрствовати въ цѣломꙋ́дрiи, коемꙋ́ждо ꙗ҆́коже бг҃ъ раздѣли́лъ є҆́сть мѣ́рꙋ вѣ́ры.

Коне́цъ сꙋббѡ́тѣ.

(заⷱ р҃ѳ) [а҃] д҃ Ꙗ҆́коже бо во є҆ди́номъ тѣлесѝ, мно́ги ѹ҆́ды и҆́мамы, ѹ҆́ды же всѝ не то́жде и҆́мꙋтъ дѣ́ланiе: є҃ Та́кожде мно́зи є҆ди́но тѣ́ло є҆смы̀ ѡ҆ хрⷭ҇тѣ̀, а҆ по є҆ди́номꙋ дрꙋгъдрꙋ́гꙋ ѹ҆́ди.

Престꙋпѝ понедѣ́льникꙋ.

(заⷱ р҃_i) s҃ И҆мꙋ́ще же* дарова̑нiѧ по бл҃года́ти да́ннѣй на́мъ разли́чна: а҆́ще проро́чество, по мѣ́рѣ вѣ́ры: з҃ А҆́ще ли слꙋже́нiе, въ слꙋже́нiи: а҆́ще ѹ҆чѧ́й, во ѹ҆че́нiи: и҃ А҆́ще ѹ҆тѣша́ѧй, во ѹ҆тѣше́нiи: подава́ѧй, въ простотѣ̀: @предстоѧ́й@{@нача́льствꙋѧй@}, со тща́нiемъ: ми́лꙋѧй, съ до́брымъ и҆зволе́нiемъ. [в҃] ѳ҃ Любы̀ нелицемѣ́рна, ненави́дѧщи sло́е, прилѣплѧ́ющисѧ бл҃го́мꙋ. _i҃ Братолю́бiемъ дрꙋ́гъ ко дрꙋ́гꙋ любе́зни, че́стiю дрꙋгъдрꙋ́га бо́льша творѧ́ще. а҃_i Тща́нiемъ не лѣни́ви, дх҃омъ горѧ́ще, гдⷭ҇ви рабо́тающе. в҃_i Ѹ҆пова́нiемъ ра́дꙋющесѧ, скѡ́рби терпѧ́ще, въ мл҃твѣ пребыва́юще. г҃_i Тре́бованiємъ ст҃ы́хъ прiѡбща́ющесѧ, страннолю́бiѧ держа́щесѧ. д҃_i Бл҃гословлѧ́йте гонѧ́щыѧ вы̀: блгⷭ҇ви́те, а҆ не клени́те.

Коне́цъ недѣ́ли. (л. р҃а)

Чтѝ понедѣ́льникꙋ:

є҃_i Ра́доватисѧ съ ра́дꙋющимисѧ, и҆ пла́кати съ пла́чꙋщими. s҃_i То́жде дрꙋ́гъ ко дрꙋ́гꙋ мꙋ́дрствꙋюще, не высѡ́каѧ мꙋ́дрствꙋюще, но смире́нными ведꙋ́щесѧ, не быва́йте мꙋ́дри ѡ҆ себѣ̀. [г҃] з҃_i Ни є҆ди́номꙋ же sла̀ за sло̀ воздаю́ще, промышлѧ́юще дѡ́браѧ предꙿ всѣ́ми чл҃вѣ́ки. и҃_i А҆́ще возмо́жно, є҆́же ѿ ва́съ, со всѣ́ми человѣ́ки ми́ръ и҆мѣ́йте. ѳ҃_i Не себѐ ѿмща́юще возлю́бленнiи, но дади́те мѣ́сто гнѣ́вꙋ: пи́сано бо є҆́сть: мнѣ̀ ѿмще́нiе, а҆́зъ возда́мъ, глаго́летъ гдⷭ҇ь. к҃ А҆́ще ѹ҆̀бо а҆́лчетъ вра́гъ тво́й, ѹ҆хлѣ́би є҆го̀: а҆́ще ли жа́ждетъ, напо́й є҆го̀. сiе́ бо творѧ̀, ѹ҆́глiе ѻ҆́гнено собира́еши на главꙋ̀ є҆гѡ̀. к҃а Не побѣжде́нъ быва́й ѿ sла̀, но побѣжда́й благи́мъ sло́е.

Коне́цъ понедѣ́льникꙋ.

Глава̀ третiѧна́десѧть.

(заⷱ ра҃_i) [д҃] сⷯ а҃ Всѧ́ка дꙋша̀ власте́мъ предержа́щымъ да повинꙋ́етсѧ. нѣ́сть бо вла́сть а҆́ще не ѿ бг҃а: сꙋ́щыѧ же вла̑сти ѿ бг҃а ѹ҆чинены̀ сꙋ́ть. в҃ Тѣ́мже противлѧ́ѧйсѧ вла́сти, бж҃iю повелѣ́нiю противлѧ́етсѧ: противлѧ́ющiисѧ же, себѣ̀ грѣ́хъ прiе́млютъ. г҃ Кнѧ́зи бо не сꙋ́ть боѧ́знь дѡ́брымъ дѣлѡ́мъ, но sлы̑мъ. хо́щеши же ли не боѧ́тисѧ вла́сти; бл҃го́е творѝ, и҆ и҆мѣ́ти бꙋ́деши похвалꙋ̀ ѿ негѡ̀. д҃ Бж҃iй бо слꙋга̀ є҆́сть, тебѣ̀ во благо́е. а҆́ще (л. р҃а ѡ҆б.) ли sло́е твори́ши, бо́йсѧ: не бо @безꙿ ѹ҆ма̀@{@всꙋ́е@} ме́чь но́ситъ: бж҃iй бо слꙋга̀ є҆́сть, ѿмсти́тель въ гнѣ́въ sло́е творѧ́щемꙋ. є҃ Тѣ́мже потре́ба повинова́тисѧ не то́кмѡ за гнѣ́въ, но и҆ за со́вѣсть. s҃ Сегѡ́ бо ра́ди и҆ да̑ни даетѐ: слꙋжи́тели бо бж҃iи сꙋ́ть во и҆́стое сiѐ пребыва́юще. з҃ Воздади́те ѹ҆̀бо всѣ̑мъ дѡ́лжнаѧ: є҆мꙋ́же ѹ҆́бѡ ѹ҆ро́къ, ѹ҆ро́къ: а҆ є҆мꙋ́же да́нь, да́нь: а҆ є҆мꙋ́же стра́хъ, стра́хъ: и҆ є҆мꙋ́же че́сть, че́сть. и҃ Ни є҆ди́номꙋ же ничи́мже до́лжни быва́йте, то́чiю є҆́же люби́ти дрꙋгъдрꙋ́га: любѧ́й бо дрꙋ́га, зако́нъ и҆спо́лни. ѳ҃ Е҆́же бо, не прелюбы̀ сотвори́ши, не ѹ҆бiе́ши, не ѹ҆кра́деши, не лжесвидѣ́тельствꙋеши, не похо́щеши: и҆ а҆́ще ка́ѧ и҆́на за́повѣдь, въ се́мъ словесѝ соверша́етсѧ: во є҆́же возлю́биши и҆́скреннѧго твоего̀ ꙗ҆́коже са́мъ себѐ. _i҃ Любы̀ и҆́скреннемꙋ sла̀ не твори́тъ: и҆сполне́нiе ѹ҆̀бо зако́на любы̀ є҆́сть.

Коне́цъ сꙋббѡ́тѣ.

а҃_i И҆ сiѐ вѣ́дѧще вре́мѧ, ꙗ҆́кѡ ча́съ ѹ҆жѐ на́мъ ѿ сна̀ воста́ти.

(заⷱ рв҃_i) [є҃] Ны́нѣ бо ближа́йшее на́мъ спасе́нiе, не́жели є҆гда̀ вѣ́ровахомъ. в҃_i Но́щь ѹ҆́бѡ пре́йде, а҆ де́нь прибли́жисѧ: ѿложи́мъ ѹ҆̀бо дѣла̀ тє́мнаѧ, и҆ ѡ҆блече́мсѧ во ѻ҆рꙋ́жiе свѣ́та. г҃_i Ꙗ҆́кѡ во днѝ бл҃гоѻбра́знѡ да хо́димъ, не козлогласова́нiи и҆ пiѧ́нствы, не любодѣѧ́нiи и҆ стꙋдодѣѧ́нiи, не рве́нiемъ и҆ за́вистiю: (л. р҃в) д҃_i Но ѡ҆блецы́тесѧ гдⷭ҇емъ на́шимъ i҆и҃съ хрⷭ҇то́мъ, и҆ пло́ти ѹ҆го́дiѧ не твори́те въ по́хоти.

Глава̀ четвертаѧна́десѧть.

[s҃] сⷯ а҃ И҆знемога́ющаго же въ вѣ́рѣ прiе́млите, не въ сомнѣ́нiе помышле́нiй. в҃ Ѻ҆́въ бо вѣ́рꙋетъ ꙗ҆́сти всѧ̑, а҆ и҆знемога́ѧй sє́лiѧ да ꙗ҆́стъ. г҃ Ꙗ҆ды́й не ꙗ҆дꙋ́щаго да не ѹ҆корѧ́етъ: и҆ не ꙗ҆ды́й ꙗ҆дꙋ́щаго да не ѡ҆сꙋжда́етъ: бг҃ъ бо є҆го̀ прiѧ́тъ. д҃ Ты̀ кто̀ є҆сѝ сꙋдѧ́й чꙋжде́мꙋ рабꙋ̀; своемꙋ̀ гдⷭ҇еви стои́тъ, и҆лѝ па́даетъ, ста́нетъ же: си́ленъ бо є҆́сть бг҃ъ поста́вити є҆го̀.

Коне́цъ недѣ́ли, и҆ ржⷭ҇твꙋ̀ i҆ѡа́нна.

є҃ Ѻ҆́въ ѹ҆́бѡ разсꙋжда́етъ де́нь чрезꙿ де́нь: ѻ҆́въ же сꙋ́дитъ на всѧ́къ де́нь. кíйждо свое́ю мы́слiю да и҆звѣствꙋ́етсѧ.

(заⷱ рг҃_i) s҃ Мꙋ́дрствꙋѧй де́нь, гдⷭ҇еви мꙋ́дрствꙋетъ: и҆ не мꙋ́дрствꙋѧй де́нь, гдⷭ҇еви не мꙋ́дрствꙋетъ. ꙗ҆ды́й, гдⷭ҇еви ꙗ҆́стъ, благодари́тъ бо бг҃а: и҆ не ꙗ҆ды́й, гдⷭ҇еви не ꙗ҆́стъ, и҆ благодари́тъ бг҃а. з҃ Никто́же бо на́съ себѣ̀ живе́тъ, и҆ никто́же себѣ̀ ѹ҆мира́етъ. и҃ А҆́ще ѹ҆́бѡ живе́мъ, гдⷭ҇еви живе́мъ: а҆́ще же ѹ҆мира́емъ, гдⷭ҇еви ѹ҆мира́емъ: а҆́ще ѹ҆̀бо живе́мъ, а҆́ще ѹ҆мира́емъ, гдⷭ҇ни є҆смы̀. (л. р҃в ѡ҆б.)

(заⷱ рд҃_i) ѳ҃ На сiе́ бо хрⷭ҇то́съ и҆ ѹ҆́мре, и҆ воскр҃се, и҆ ѡ҆живѐ, да и҆ ме́ртвыми и҆ живы́ми ѡ҆блада́етъ.

Коне́цъ сꙋббѡ́тѣ, и҆ за ѹ҆поко́й.

_i҃ Ты́ же почто̀ ѡ҆сꙋжда́еши бра́та твоего̀; и҆лѝ ты̀ что̀ ѹ҆ничижа́еши бра́та твоего̀; вси́ бо предста́немъ сꙋди́щꙋ хрⷭ҇то́вꙋ. а҃_i Пи́сано бо є҆́сть: живꙋ̀ а҆́зъ, глаго́летъ гдⷭ҇ь, ꙗ҆́кѡ мнѣ̀ поклони́тсѧ всѧ́ко колѣ́но, и҆ всѧ́къ ꙗ҆зы́къ и҆сповѣ́стсѧ бг҃ови. в҃_i Тѣ́мже ѹ҆̀бо кíйждо на́съ ѡ҆ себѣ̀ сло́во да́стъ бг҃ꙋ. г҃_i Не ктомꙋ̀ ѹ҆̀бо дрꙋгъдрꙋ́га ѡ҆сꙋжда́емъ: но сiѐ па́че сꙋди́те, є҆́же не полага́ти претыка́нiѧ бра́тꙋ, и҆лѝ собла́зна. д҃_i Вѣ́мъ, и҆ и҆звѣще́нъ є҆́смь ѡ҆ хрⷭ҇тѣ̀ i҆и҃сѣ, ꙗ҆́кѡ ничто́же скве́рно са́мо собо́ю, то́чiю помышлѧ́ющемꙋ что̀ скве́рно бы́ти, ѻ҆́номꙋ скве́рно є҆́сть. є҃_i А҆́ще ѹ҆́бѡ бра́шна ра́ди бра́тъ тво́й скорби́тъ, ѹ҆жѐ не по любвѝ хо́диши: не бра́шномъ твои́мъ того̀ погꙋблѧ́й, за него́же хрⷭ҇то́съ ѹ҆́мре. s҃_i Да не хꙋ́литсѧ ѹ҆̀бо ва́ше благо́е. з҃_i Нѣ́сть бо црⷭ҇тво бж҃iе бра́шно и҆ питiѐ, но пра́вда, и҆ ми́ръ, и҆ ра́дость ѡ҆ дс҃ѣ ст҃ѣ: и҃_i И҆́же бо си́ми слꙋ́житъ хрⷭ҇то́ви, бл҃гоꙋго́денъ є҆́сть бг҃ови, и҆ и҆скꙋ́сенъ человѣ́кѡмъ.

Коне́цъ вто́рникꙋ.

(заⷱ рє҃_i) ѳ҃_i Тѣ́мже ѹ҆̀бо ми́ръ* возлю́бимъ, и҆ ꙗ҆̀же къ созда́нiю дрꙋ́гъ ко дрꙋ́гꙋ. к҃ Не бра́шна ра́ди разорѧ́й (л. р҃г) дѣ́ло бж҃iе: всѧ́ бо чи́ста, но sло̀ человѣ́кꙋ претыка́нiемъ ꙗ҆дꙋ́щемꙋ. к҃а Добро̀ не ꙗ҆́сти мѧ́съ, нижѐ пи́ти вiна̀, ни ѡ҆ не́мже бра́тъ тво́й претыка́етсѧ, и҆лѝ соблазнѧ́етсѧ, и҆лѝ и҆знемога́етъ. к҃в Ты̀ вѣ́рꙋ и҆́маши, ѡ҆ себѣ̀ са́мъ и҆мѣ́й предꙿ бг҃омъ: блаже́нъ не ѡ҆сꙋжда́ѧй себѐ, ѡ҆ не́мже и҆скꙋша́етсѧ. к҃г А҆ сомнѧ́ѧйсѧ, а҆́ще ꙗ҆́стъ, ѡ҆сꙋжда́етсѧ, занѐ не ѿ вѣ́ры: всѧ́ко же, є҆́же не ѿ вѣ́ры, грѣ́хъ є҆́сть. к҃д Могꙋ́щемꙋ же ва́съ ѹ҆тверди́ти по бл҃говѣствова́нiю моемꙋ̀, и҆ проповѣ́данiю i҆и҃съ хрⷭ҇то́вꙋ, по ѿкрове́нiю та́йны, лѣ́ты вѣ́чными ѹ҆молча́нныѧ, к҃є Ꙗ҆́вльшiѧсѧ же ны́нѣ писа́нiи проро́ческими, по повелѣ́нiю вѣ́чнагѡ бг҃а, въ послꙋша́нiе вѣ́ры, во всѣ́хъ ꙗ҆зы́цѣхъ позна́вшiѧсѧ, к҃s Е҆ди́номꙋ премꙋ́дромꙋ бг҃ꙋ, i҆и҃съ хрⷭ҇то́мъ, є҆мꙋ́же сла́ва во вѣ́ки. а҆ми́нь.

Коне́цъ сꙋббѡ́тѣ.

Глава̀ пѧтаѧна́десѧть.

(заⷱ рs҃_i) [з҃] сⷯ а҃ До́лжни є҆смы̀ мы̀ си́льнiи не́мѡщи немощны́хъ носи́ти, и҆ не себѣ̀ ѹ҆гожда́ти. в҃ Кíйждо же ва́съ бли́жнемꙋ да ѹ҆гожда́етъ во благо́е къ созда́нiю. г҃ И҆́бо и҆ хрⷭ҇то́съ не себѣ̀ ѹ҆годѝ, но ꙗ҆́коже є҆́сть пи́сано: поношє́нiѧ поносѧ́щихъ тебѣ̀, нападо́ша на мѧ̀. д҃ Е҆ли̑ка бо преднапи́сана бы́ша, въ на́ше наказа́нiе преднаписа́шасѧ, да терпѣ́нiемъ и҆ ѹ҆тѣше́нiемъ писа́нiй, ѹ҆пова́нiе и҆́мамы. є҃ Бг҃ъ же (л. р҃г ѡ҆б.) терпѣ́нiѧ и҆ ѹ҆тѣше́нiѧ, да да́стъ ва́мъ то́жде мꙋ́дрствовати дрꙋ́гъ ко дрꙋ́гꙋ, ѡ҆ хрⷭ҇тѣ̀ i҆и҃сѣ: s҃ Да є҆динодꙋ́шнѡ є҆ди́ными ѹ҆сты̀ сла́вите бг҃а, и҆ ѻ҆ц҃а̀ гдⷭ҇а на́шегѡ i҆и҃са хрⷭ҇та̀.

(заⷱ рз҃_i) з҃ Тѣ́мже прiе́млите дрꙋгъдрꙋ́га, ꙗ҆́коже и҆ хрⷭ҇то́съ прiѧ́тъ ва́съ во сла́вꙋ бж҃iю.

Коне́цъ недѣ́ли.

и҃ Глаго́лю же, хрⷭ҇та̀ i҆и҃са слꙋжи́телѧ бы́вша ѡ҆брѣ́занiѧ по и҆́стинѣ бж҃iей, во є҆́же ѹ҆тверди́ти ѡ҆бѣтова̑нiѧ ѻ҆ц҃є́въ: ѳ҃ А҆ ꙗ҆зы́кѡмъ по ми́лости, просла́вити бг҃а, ꙗ҆́коже є҆́сть пи́сано: сегѡ̀ ра́ди и҆сповѣ́мсѧ тебѣ̀ во ꙗ҆зы́цѣхъ гдⷭ҇и, и҆ и҆́мени твоемꙋ̀ пою̀. _i҃ И҆ па́ки глаго́летъ: возвесели́тесѧ ꙗ҆зы́цы съ людьмѝ є҆гѡ̀. а҃_i И҆ па́ки: хвали́те гдⷭ҇а всѝ ꙗ҆зы́цы, и҆ похвали́те є҆го̀ всѝ лю́дiе. в҃_i И҆ па́ки и҆са́iа глаго́летъ: бꙋ́детъ ко́рень i҆ессе́овъ, и҆ востаѧ́й владѣ́ти надꙿ ꙗ҆зы́ки, на того̀ ꙗ҆зы́цы ѹ҆пова́ютъ. г҃_i Бг҃ъ же ѹ҆пова́нiѧ, да и҆спо́лнитъ ва́съ всѧ́кiѧ ра́дости и҆ ми́ра въ вѣ́рѣ, и҆збы́точествовати ва́мъ во ѹ҆пова́нiи, си́лою дх҃а ст҃а́гѡ. д҃_i И҆звѣще́нъ же є҆́смь бра́тiе моѧ̀, и҆ са́мъ а҆́зъ ѡ҆ ва́съ, ꙗ҆́кѡ и҆ са́ми вы̀ по́лни є҆стѐ бла́гости, и҆спо́лнени всѧ́кагѡ ра́зꙋма, могꙋ́ще и҆ и҆ны́ѧ наꙋчи́ти. [ѳ҃_i] є҃_i Де́рзѣе же писа́хъ ва́мъ бра́тiе моѧ̀, ѿ ча́сти, ꙗ҆́кѡ воспомина́ѧ ва́мъ, за благода́ть да́ннꙋю мѝ ѿ бг҃а: (пѧ\к) s҃_i Во є҆́же бы́ти мѝ слꙋжи́телю i҆и҃съ хрⷭ҇то́вꙋ во ꙗ҆зы́цѣхъ, свѧщеннодѣ́йствꙋющꙋ (л. р҃д) благовѣствова́нiе бж҃iе, да бꙋ́детъ приноше́нiе є҆́же ѿ ꙗ҆зы̑къ благопрiѧ́тно, и҆ ѡ҆свѧще́нно дх҃омъ ст҃ы́мъ.

Коне́цъ средѣ̀.

(заⷱ ри҃_i) з҃_i И҆́мамъ ѹ҆̀бо похвалꙋ̀ ѡ҆ хрⷭ҇тѣ̀ i҆и҃сѣ, ꙗ҆́же къ бг҃ꙋ. и҃_i Не смѣ́ю бо глаго́лати что̀, и҆́хже не содѣ́ѧ хрⷭ҇то́съ мно́ю, въ послꙋша́нiе ꙗ҆зы́кѡвъ, сло́вомъ и҆ дѣ́ломъ, ѳ҃_i Въ си́лѣ зна́менiй и҆ чꙋде́съ, си́лою дх҃а бж҃iѧ: ꙗ҆́коже мѝ ѿ i҆ерꙋсали́ма и҆ ѻ҆́крестъ да́же до i҆ллѷрíка и҆спо́лнити благовѣствова́нiе хрⷭ҇то́во. к҃ Си́це же потща́хсѧ благовѣсти́ти, не и҆дѣ́же и҆менова́сѧ хрⷭ҇то́съ, да не на чꙋже́мъ ѡ҆снова́нiи сози́ждꙋ: к҃а Но ꙗ҆́коже є҆́сть пи́сано: и҆̀мже не возвѣсти́сѧ ѡ҆ не́мъ, ѹ҆́зрѧтъ: и҆ и҆̀же не слы́шаша, ѹ҆разꙋмѣ́ютъ. к҃в Тѣ́мже и҆ возбране́нъ бы́хъ мно́гажды прiитѝ къ ва́мъ. к҃г Ны́нѣ же ктомꙋ̀ мѣ́ста не и҆мы́й въ страна́хъ си́хъ, жела́нiе же и҆мы́й прiитѝ къ ва́мъ ѿ мно́гихъ лѣ́тъ: к҃д Ꙗ҆́кѡ а҆́ще поидꙋ̀ во i҆спа́нiю, прiидꙋ̀ къ ва́мъ. ѹ҆пова́ю бо ми́мѡ грѧды́й ви́дѣти ва́съ, и҆ ва́ми проводи́тисѧ та́мѡ, а҆́ще ва́съ пре́жде ѿ ча́сти насы́щꙋсѧ. к҃є Ны́нѣ же грѧдꙋ̀ во i҆ерꙋсали́мъ, слꙋжѧ́й ст҃ы́мъ. к҃s Бл҃говоли́ша бо македо́нiа и҆ а҆ха́iа ѡ҆бще́нiе нѣ́кое сотвори́ти къ ни́щымъ ст҃ы́мъ, живꙋ́щымъ во i҆ерꙋсали́мѣ. к҃з Благоволи́ша бо, и҆ до́лжни и҆̀мъ сꙋ́ть: а҆́ще бо въ дꙋхо́вныхъ и҆́хъ прича́стники бы́ша ꙗ҆зы́цы, до́лжни сꙋ́ть и҆ въ плотски́хъ послꙋжи́ти и҆̀мъ. к҃и Сiѐ ѹ҆̀бо сконча́въ, и҆ запечатлѣ́въ и҆̀мъ пло́дъ (л. р҃д ѡ҆б.) се́й, поидꙋ̀ ва́ми во i҆спа́нiю. к҃ѳ Вѣ́мъ же, ꙗ҆́кѡ грѧды́й къ ва́мъ во и҆сполне́нiи благослове́нiѧ благовѣ́стiѧ хрⷭ҇то́ва прiидꙋ̀.

Коне́цъ четверткꙋ̀.

(заⷱ рѳ҃_i) л҃ Молю́ же вы̀ бра́тiе, гдⷭ҇емъ на́шимъ i҆и҃съ хрⷭ҇то́мъ, и҆ любо́вiю дх҃а, споспѣ́шствꙋйте мѝ въ мл҃твахъ ѡ҆ мнѣ̀ къ бг҃ꙋ: л҃а Да и҆зба́влюсѧ ѿ противлѧ́ющихсѧ во i҆ꙋде́и, и҆ да слꙋ́жба моѧ̀ ꙗ҆́же во i҆ерꙋсали́мѣ благопрiѧ́тна бꙋ́детъ ст҃ы̑мъ. л҃в Да съ ра́достiю прiидꙋ̀ къ ва́мъ во́лею бж҃iею, и҆ ѹ҆поко́юсѧ съ ва́ми. л҃г Бг҃ъ же ми́ра со всѣ́ми ва́ми, а҆ми́нь.

Коне́цъ сꙋббѡ́тѣ.

Глава̀ шестаѧна́десѧть.

(заⷱ р҃к) [а҃] сⷯ а҃ Врꙋча́ю же ва́мъ* фíвꙋ сестрꙋ̀ на́шꙋ, сꙋ́щꙋ слꙋжи́тельницꙋ це́ркве, ꙗ҆́же въ кегхре́ехъ: в҃ Да прiи́мете ю҆̀ ѡ҆ гдⷭ҇ѣ досто́йнѣ ст҃ы̑мъ, и҆ споспѣ́шствꙋйте є҆́й, ѡ҆ не́йже а҆́ще ѿ ва́съ потре́бꙋетъ ве́щи: и҆́бо сiѧ̀ застꙋ́пница мнѡ́гимъ бы́сть, и҆ самомꙋ̀ мнѣ̀. г҃ Цѣлꙋ́йте прiскíллꙋ и҆ а҆кѵ́лꙋ, споспѣ̑шника моѧ̀ ѡ҆ хрⷭ҇тѣ̀ i҆и҃сѣ: д҃ И҆̀же по дꙋшѝ мое́й своѧ̀ вы́ѧ положи́ша: и҆̀хже не а҆́зъ є҆ди́нъ благодарю̀, но и҆ всѧ̀ це́ркви ꙗ҆зы́чєскiѧ: и҆ дома́шнюю и҆́хъ це́рковь. є҃ Цѣлꙋ́йте є҆пене́та возлю́бленнаго мѝ, (л. р҃є) и҆́же є҆́сть нача́токъ а҆ха́iи во хрⷭ҇та̀. s҃ Цѣлꙋ́йте марiа́мъ, ꙗ҆́же мно́гѡ трꙋди́сѧ ѡ҆ на́съ. з҃ Цѣлꙋ́йте а҆ндронíка и҆ i҆ꙋнíю, сро́дники моѧ̀ и҆ сплѣ́нники моѧ̀, и҆̀же сꙋ́ть наро́читы во а҆пⷭ҇лѣхъ, и҆̀же и҆ пре́жде менѐ вѣ́роваша во хрⷭ҇та̀. и҃ Цѣлꙋ́йте а҆мплíа возлю́бленнаго мѝ ѡ҆ гдⷭ҇ѣ. ѳ҃ Цѣлꙋ́йте ѹ҆рва́на, споспѣ́шника на́шего ѡ҆ хрⷭ҇тѣ̀, и҆ стахѵ́а возлю́бленнаго мѝ. _i҃ Цѣлꙋ́йте а҆пе́ллiа и҆скꙋ́сна ѡ҆ хрⷭ҇тѣ̀. цѣлꙋ́йте сꙋ́щыѧ ѿ а҆рiстовꙋ́ла. а҃_i Цѣлꙋ́йте и҆родiѡ́на сро́дника моего̀. цѣлꙋ́йте и҆̀же ѿ наркíсса, сꙋ́щыѧ ѡ҆ гдⷭ҇ѣ. в҃_i Цѣлꙋ́йте трѷфе́нꙋ и҆ трѷфѡ́сꙋ, трꙋжда́ющыѧсѧ ѡ҆ гдⷭ҇ѣ. цѣлꙋ́йте персíдꙋ возлю́бленнꙋю, ꙗ҆́же мно́гѡ трꙋди́сѧ ѡ҆ гдⷭ҇ѣ. г҃_i Цѣлꙋ́йте рꙋ́фа и҆збра́ннаго ѡ҆ гдⷭ҇ѣ, и҆ мт҃рь є҆гѡ̀ и҆ мою̀. д҃_i Цѣлꙋ́йте а҆сѷгкрíта, фле́гонта, є҆́рма, патро́ва, є҆рмíа, и҆ сꙋ́щꙋю съ ни́ми бра́тiю. є҃_i Цѣлꙋ́йте фiлоло́га и҆ i҆ꙋлíю, нире́а и҆ сестрꙋ̀ є҆гѡ̀, и҆ ѻ҆лѷмпа́на, и҆ сꙋ́щыѧ съ ни́ми всѧ̀ ст҃ы́ѧ. s҃_i Цѣлꙋ́йте дрꙋ́гъ дрꙋ́га лобза́нiемъ ст҃ы́мъ. цѣлꙋ́ютъ вы̀ всѧ̀ цр҃кви хрⷭ҇то́вы.

Коне́цъ пѧткꙋ̀.

(заⷱ рк҃а) з҃_i Молю́ же вы̀ бра́тiе, блюди́тесѧ ѿ творѧ́щихъ ра̑спри и҆ раздо́ры, кромѣ̀ ѹ҆че́нiѧ, є҆мꙋ́же вы̀ наꙋчи́стесѧ, и҆ ѹ҆клони́тесѧ ѿ ни́хъ. и҃_i Таковíи бо гдⷭ҇ви на́шемꙋ i҆и҃сꙋ хрⷭ҇тꙋ̀ не рабо́таютъ, но своемꙋ̀ чре́вꙋ: и҆̀же бл҃ги́ми словесы̀ и҆ бл҃гослове́нiемъ прельща́ютъ сердца̀ неsло́бивыхъ. ѳ҃_i Ва́ше бо послꙋша́нiе (л. р҃є ѡ҆б.) ко всѣ̑мъ дости́же: ра́дꙋюсѧ же є҆́же ѡ҆ ва́съ. хощꙋ́ же ва́съ мꙋ̑дрымъ ѹ҆́бѡ бы́ти во благо́е, просты̑мъ же въ sло́е. к҃ Бг҃ъ же ми́ра да сокрꙋши́тъ сатанꙋ̀ подꙿ но́ги ва́шѧ вско́рѣ. благода́ть гдⷭ҇а на́шегѡ i҆и҃са хрⷭ҇та̀ съ ва́ми, а҆ми́нь. к҃а Цѣлꙋ́етъ ва́съ тiмоѳе́й споспѣ́шникъ мо́й, и҆ лꙋкíй, и҆ i҆а́сѡнъ, и҆ сѡсiпа́тръ, сро́дницы моѝ. к҃в Цѣлꙋ́ю вы̀ и҆ а҆́зъ те́ртiй, написа́вый посла́нiе сiѐ ѡ҆ гдⷭ҇ѣ. к҃г Цѣлꙋ́етъ вы̀ га́iе страннопрiи́мецъ мо́й, и҆ цр҃кве всеѧ̀. цѣлꙋ́етъ вы̀ є҆ра́стъ строи́тель гра́дскiй, и҆ кꙋа́ртъ бра́тъ. к҃д Бл҃года́ть гдⷭ҇а на́шегѡ i҆и҃са хрⷭ҇та̀ со всѣ́ми ва́ми. а҆ми́нь.

Коне́цъ понедѣ́льникꙋ.

Коне́цъ посла́нiѧ къ ри́млѧнѡмъ, є҆́же написа́сѧ въ корíнѳѣ, и҆ посла́сѧ фíвою, дiаконíссою цр҃кве сꙋ́щiѧ въ кегхре́ехъ: И҆́мать въ себѣ̀ гла́въ, s҃_i: А҆ зача̑лъ цр҃ко́вныхъ, м҃д: Стiхѡ́въ _ꙋл҃г: Знамена́нiй че́рныхъ, ѳ҃_i: послѣ́дꙋющихъ и҆̀мъ червле́ныхъ и҃.


