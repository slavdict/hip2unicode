    OCR:

    Библиотека святоотеческой литературы

    http://orthlib.ru



(л. рѻ҃є)

Знамєна́нiѧ в҃ є҆пiсто́лiи къ солꙋ́нѧнѡмъ.

[а҃] Похвала̀ солꙋ́нѧнѡмъ ѡ҆ вѣ́рѣ и҆ любвѝ и҆ терпѣ́нiи.

[в҃] Ѡ҆ ѻ҆́бщей кончи́нѣ, и҆ ѡ҆ а҆нтíхрiстѣ, и҆́же тогда̀ по́сланъ бꙋ́детъ на ѡ҆бличе́нiе i҆ꙋде́ємъ не вѣ́ровавшымъ хрⷭ҇тꙋ̀.

[г҃] Бл҃годаре́нiе къ бг҃ꙋ ѡ҆ призва́нiи и҆́хъ.

[а҃] Въ не́мже бѣжде́нiе пребыва́нiѧ, и҆ моли́тва ко гдⷭ҇ꙋ i҆и҃сꙋ хрⷭ҇тꙋ̀ ѡ҆ ѹ҆твержде́нiи и҆́хъ.

[д҃] Завѣща́нiе, ꙗ҆́кѡ да мо́лѧтсѧ ѡ҆ не́мъ, да сло́во є҆ѵⷢ҇льское тече́тъ.

[а҃] Въ не́мже моли́тва ѡ҆ ни́хъ въ любо́вь бж҃iю.

[є҃] Моле́нiе дѣ́ланiѧ, и҆ ѿлꙋче́нiе sлодѣ́латєль.

[s҃] Моле́нiе ѡ҆ ми́рѣ, и҆́же ѿ бг҃а. (л. рѻ҃є ѡ҆б.)

Сказа́нiе къ солꙋ́нѧнѡмъ втора́гѡ посла́нiѧ ст҃а́гѡ а҆пⷭ҇ла па́ѵла.

Сiѐ посыла́етъ ѿ ри́ма, вина́ же посла́нiѧ сiѧ̀: нѣ́цыи ѿ ѳессалонiкíи пра́здни и҆ безчи́нни, ѡ҆бходѧ́ще бра́тiю прельща́хꙋ, ꙗ҆́кѡ ѹ҆жѐ прише́ствiю гдⷭ҇ню наста́вшꙋ. Прельща́хꙋ же слы́шащихъ, ꙗ҆́кѡ а҆пⷭ҇лꙋ сказꙋ́ющꙋ сiѐ, и҆ ѿ дх҃а слы́шавше. Сiѧ̑ ѹ҆́бѡ ѹ҆вѣ́дѣвъ а҆пⷭ҇лъ, пи́шетъ посла́нiе сiѐ. И҆ пе́рвѣе ѹ҆́бѡ хва́литъ вѣ́рꙋ и҆́хъ растѧ́щꙋ, и҆ ꙗ҆́кѡ ѡ҆ ни́хъ хвалѧ́шесѧ до́блественнѣ терпѧ́щихъ скѡ́рби за хрⷭ҇та̀. Ѹ҆тѣша́етъ же и҆̀хъ, ꙗ҆́кѡ ѿмще́нiю хотѧ́щꙋ бы́ти и҆̀мъ ѿ бг҃а на ѡ҆би́дѧщыѧ и҆̀хъ. Та́же ѡ҆ прише́ствiи гдⷭ҇ни ѹ҆чи́тъ, не послꙋ́шати и҆̀мъ ни є҆ди́номꙋ, нижѐ смꙋща́тисѧ, нижѐ дх҃омъ, нижѐ а҆́ки самомꙋ̀ списа́вшꙋ, нижѐ ѿню́дъ мнѣ́ти наста́вшее прише́ствiе є҆гѡ̀. Не пре́жде бо бы́ти є҆мꙋ̀, а҆́ще не ѿстꙋпле́нiе пре́жде прiи́детъ, и҆ пото́мъ а҆нтíхрiстъ сы́нъ поги́бельный, є҆гѡ́же прише́ствiе въ зна́менiихъ и҆ чꙋдесѣ́хъ ло́жныхъ, по дѣ́йствꙋ сатанинꙋ̀ бы́ти сказꙋ́етъ. Та́же завѣща́въ и҆̀мъ стоѧ́ти до́блественнѣ, и҆ держа́ти преда́нiе, и҆̀мже наꙋче́ни бы́ша ѿ негѡ̀. Повелѣва́етъ ни є҆ди́но соѻбще́нiе и҆мѣ́ти съ ходѧ́щими безчи́ннѡ, но ѿгна́ти и҆̀хъ: бы́ти бо речѐ лꙋка́вымъ, и҆ льсти́вымъ, сказа̀ сицевы́хъ. Ѿню́дъ же повелѣва́етъ не послꙋ́шающаго слове́съ є҆гѡ̀, сего̀ и҆зꙿ цр҃кве и҆згна́ти. И҆ про́чее помо́льсѧ ѡ҆ ми́рѣ и҆́хъ, скончава́етъ посла́нiе, цѣлова́нiе свое́ю рꙋко́ю написа́въ, є҆́же зна́менiю бы́ти всѧ́кагѡ посла́нiѧ сказꙋ́етъ. (л. рѻ҃s)

КЪ СОЛꙊ́НѦНѠМЪ ВТОРО́Е

ПОСЛА́НIЕ СТ҃А́ГѠ А҆ПО́СТОЛА ПА́ѴЛА.

Глава̀ пе́рваѧ.

(заⷱ сѻ҃д) [а҃] сⷯ а҃ Па́ѵелъ и҆ сiлꙋа́нъ и҆ тiмоѳе́й, цр҃кви солꙋ́нстѣй, ѡ҆ бз҃ѣ ѻ҆ц҃ѣ̀ на́шемъ, и҆ гдⷭ҇ѣ i҆и҃сѣ хрⷭ҇тѣ̀: в҃ Бл҃года́ть ва́мъ и҆ ми́ръ, ѿ бг҃а ѻ҆ц҃а̀ на́шегѡ, и҆ гдⷭ҇а i҆и҃са хрⷭ҇та̀. г҃ Бл҃годари́ти до́лжни є҆смы̀ бг҃а всегда̀ ѡ҆ ва́съ бра́тiе, ꙗ҆́коже досто́йно є҆́сть, ꙗ҆́кѡ превозраста́етъ вѣ́ра ва́ша, и҆ мно́житсѧ любо́вь є҆ди́нагѡ коегѡ́ждо всѣ́хъ ва́съ дрꙋ́гъ ко дрꙋ́гꙋ: д҃ Ꙗ҆́кѡ самѣ́мъ на́мъ хвали́тисѧ ѡ҆ ва́съ въ цр҃квахъ бж҃iихъ, ѡ҆ терпѣ́нiи ва́шемъ, и҆ вѣ́рѣ, во всѣ́хъ гоне́нiихъ ва́шихъ и҆ ско́рбехъ, и҆̀хже прiе́млете: є҃ Показа́нiе пра́веднагѡ сꙋда̀ бж҃iѧ, во є҆́же сподо́битисѧ ва́мъ црⷭ҇твiѧ бж҃iѧ, є҆гѡ́же ра́ди и҆ стра́ждете. s҃ А҆́ще ѹ҆́бѡ пра́ведно ѹ҆ бг҃а, возда́ти ско́рбь ѡ҆скорблѧ́ющымъ ва́съ: з҃ А҆ ва́мъ ѡ҆скорблѧ́ємымъ ѿра́дꙋ съ на́ми, во ѿкрове́нiи гдⷭ҇а i҆и҃са съ нб҃сѐ, со а҆́гг҃лы си́лы своеѧ̀, и҃ Во ѻ҆гнѝ пла́меннѣ (л. рѻ҃s ѡ҆б.) даю́щагѡ ѿмще́нiе невѣ́дꙋщымъ бг҃а, и҆ не послꙋ́шающымъ благовѣствова́нiѧ гдⷭ҇а на́шегѡ i҆и҃са хрⷭ҇та̀. ѳ҃ И҆̀же мꙋ́кꙋ прiи́мꙋтъ, поги́бель вѣ́чнꙋю, ѿ лица̀ гдⷭ҇нѧ, и҆ ѿ сла́вы крѣ́пости є҆гѡ̀: _i҃ Е҆гда̀ прiи́детъ просла́витисѧ во ст҃ы́хъ свои́хъ, и҆ ди́венъ бы́ти во всѣ́хъ вѣ́ровавшихъ.

(заⷱ) Ꙗ҆́кѡ ѹ҆вѣ́рисѧ свидѣ́тельство на́ше въ ва́съ въ де́нь ѻ҆́нъ.

Коне́цъ понедѣ́льникꙋ.

а҃_i За є҆́же и҆ мо́лимсѧ всегда̀ ѡ҆ ва́съ, да вы̀ сподо́битъ зва́нiю бг҃ъ на́шъ, и҆ и҆спо́лнитъ всѧ́ко бл҃говоле́нiе бла́гости, и҆ дѣ́ло вѣ́ры въ си́лѣ: в҃_i Ꙗ҆́кѡ да просла́витсѧ и҆́мѧ гдⷭ҇а на́шегѡ i҆и҃са хрⷭ҇та̀ въ ва́съ, и҆ вы̀ въ не́мъ, по бл҃года́ти бг҃а на́шегѡ и҆ гдⷭ҇а i҆и҃са хрⷭ҇та̀.

Глава̀ втора́ѧ.

(заⷱ сѻ҃є) [в҃] сⷯ а҃ Мо́лимъ же вы̀ бра́тiе,* ѡ҆ прише́ствiи гдⷭ҇а на́шегѡ i҆и҃са хрⷭ҇та̀, и҆ на́шемъ собра́нiи ѡ҆ не́мъ, в҃ Не ско́рѡ подвиза́тисѧ ва́мъ ѿ ѹ҆ма̀, ни ѹ҆жаса́тисѧ, нижѐ дх҃омъ, нижѐ сло́вомъ, ни посла́нiемъ а҆́ки ѿ на́съ по́сланнымъ, ꙗ҆́кѡ ѹ҆жѐ настои́тъ де́нь хрⷭ҇то́въ.

Коне́цъ вто́рникꙋ. (л. рѻ҃з)

г҃ Да никто́же ва́съ прельсти́тъ ни по є҆ди́номꙋ же ѻ҆́бразꙋ: ꙗ҆́кѡ а҆́ще не прiи́детъ ѿстꙋпле́нiе пре́жде, и҆ ѿкры́етсѧ человѣ́къ беззако́нiѧ, сы́нъ поги́бели, д҃ Проти́вникъ, и҆ превозносѧ́йсѧ па́че всѧ́кагѡ глаго́лемагѡ бо́га и҆лѝ чти́лища: ꙗ҆́коже є҆мꙋ̀ сѣ́сти въ цр҃кви бж҃iей а҆́ки бо́гꙋ, показꙋ́ющꙋ себѐ ꙗ҆́кѡ бо́гъ є҆́сть. є҃ Не по́мните ли, ꙗ҆́кѡ є҆щѐ живы́й ѹ҆ ва́съ, сiѧ̑ глаго́лахъ ва́мъ; s҃ И҆ ны́нѣ ѡ҆держа́щее вѣ́сте, во є҆́же ꙗ҆ви́тисѧ є҆мꙋ̀ въ своѐ є҆мꙋ̀ вре́мѧ. з҃ Та́йна бо ѹ҆жѐ дѣ́етсѧ беззако́нiѧ, то́чiю держѧ́й ны́нѣ, до́ндеже ѿ среды̀ бꙋ́детъ: и҃ И҆ тогда̀ ꙗ҆ви́тсѧ беззако́нникъ, є҆го́же гдⷭ҇ь i҆и҃съ ѹ҆бiе́тъ дх҃омъ ѹ҆́стъ свои́хъ, и҆ ѹ҆праздни́тъ ꙗ҆вле́нiемъ прише́ствiѧ своегѡ̀: ѳ҃ Е҆гѡ́же є҆́сть прише́ствiе по дѣ́йствꙋ сатанинꙋ̀, во всѧ́кой си́лѣ, и҆ зна́менiихъ и҆ чꙋдесѣ́хъ ло́жныхъ: _i҃ И҆ во всѧ́кой льстѝ непра́вды въ погиба́ющихъ, занѐ любвѐ и҆́стины не прiѧ́ша во є҆́же спасти́сѧ и҆̀мъ. а҃_i И҆ сегѡ̀ ра́ди по́слетъ и҆̀мъ бг҃ъ дѣ́йство льстѝ, во є҆́же вѣ́ровати и҆̀мъ лжѝ: в҃_i Да сꙋ́дъ прiи́мꙋтъ всѝ невѣ́ровавшiи и҆́стинѣ, но благоволи́вше въ непра́вдѣ.

Коне́цъ средѣ̀.

(заⷱ сѻ҃s) [г҃] г҃_i Мы́ же до́лжни є҆смы̀ благодари́ти бг҃а всегда̀ ѡ҆ ва́съ, бра́тiе возлю́блєннаѧ ѿ гдⷭ҇а: ꙗ҆́кѡ и҆збра́лъ є҆́сть ва́съ бг҃ъ ѿ нача́ла во спасе́нiе, во ст҃ы́ни дх҃а и҆ вѣ́ры и҆́стины: д҃_i Въ не́же призва̀ ва́съ (л. рѻ҃з ѡ҆б.) бл҃говѣствова́нiемъ на́шимъ, въ полꙋче́нiе сла́вы гдⷭ҇а на́шегѡ i҆и҃са хрⷭ҇та̀. [а҃] є҃_i Тѣ́мже ѹ҆́бѡ бра́тiе, сто́йте, и҆ держи́те преда̑нiѧ, и҆̀мже наꙋчи́стесѧ, и҆лѝ сло́вомъ, и҆лѝ посла́нiемъ на́шимъ. s҃_i Са́мъ же гдⷭ҇ь на́шъ i҆и҃съ хрⷭ҇то́съ, и҆ бг҃ъ и҆ ѻ҆ц҃ъ на́шъ, возлюби́вый на́съ, и҆ да́вый ѹ҆тѣше́нiе вѣ́чно, и҆ ѹ҆пова́нiе бла́го въ бл҃года́ти: з҃_i Да ѹ҆тѣ́шитъ сердца̀ ва́ша, и҆ да ѹ҆тверди́тъ @ @{@ва́съ@} во всѧ́комъ сло́вѣ и҆ дѣ́лѣ бла́зѣ.

Глава̀ тре́тiѧ.

[д҃] сⷯ а҃ Про́чее же моли́тесѧ ѡ҆ на́съ бра́тiе, да сло́во гдⷭ҇не тече́тъ и҆ сла́витсѧ, ꙗ҆́коже и҆ въ ва́съ: в҃ И҆ да и҆зба́вимсѧ ѿ sлы́хъ и҆ лꙋка́выхъ человѣ̑къ: не всѣ́хъ бо є҆́сть вѣ́ра. (срⷣе) г҃ Вѣ́ренъ є҆́сть гдⷭ҇ь, и҆́же ѹ҆тверди́тъ вы̀, и҆ сохрани́тъ ѿ лꙋка́вагѡ. д҃ Ѹ҆пова́емъ же на гдⷭ҇а ѡ҆ ва́съ, ꙗ҆́кѡ ꙗ҆̀же повелѣва́емъ ва́мъ, и҆ творитѐ, и҆ сотворитѐ. [а҃] є҃ Гдⷭ҇ь же да и҆спра́витъ сердца̀ ва́ша въ любо́вь бж҃iю, и҆ въ терпѣ́нiе хрⷭ҇то́во.

Коне́цъ четверткꙋ̀.

(заⷱ сѻ҃з) [є҃] s҃ Повелѣва́емъ же ва́мъ бра́тiе ѡ҆ и҆́мени гдⷭ҇а на́шегѡ i҆и҃са хрⷭ҇та̀, ѿлꙋча́тисѧ ва́мъ ѿ всѧ́кагѡ бра́та, безчи́ннѡ ходѧ́ща, а҆ не по преда́нiю, є҆́же прiѧ́ша ѿ на́съ. з҃ Са́ми бо вѣ́сте, ка́кѡ лѣ́по є҆́сть ва́мъ подо́битисѧ на́мъ, ꙗ҆́кѡ не безчи́нновахомъ ѹ҆ ва́съ, и҃ Ни тꙋ́не хлѣ́бъ ꙗ҆до́хомъ ѹ҆ когѡ̀: но въ трꙋдѣ̀ и҆ по́двизѣ, но́щь и҆ де́нь дѣ́лающе, да не (л. рѻ҃и) ѡ҆тѧгчи́мъ никогѡ́же ѿ ва́съ. ѳ҃ Не ꙗ҆́кѡ не и҆́мамы вла́сти, но ꙗ҆́кѡ да себѐ ѻ҆́бразъ да́мы ва́мъ, во є҆́же ѹ҆подо́битисѧ на́мъ. _i҃ И҆́бо є҆гда̀ бѣ́хомъ ѹ҆ ва́съ, сiѐ завѣщава́хомъ ва́мъ: ꙗ҆́кѡ а҆́ще не хо́щетъ кто̀ дѣ́лати, нижѐ да ꙗ҆́стъ. а҃_i Слы́шимъ бо нѣ́кiѧ безчи́ннѡ ходѧ́щыѧ ѹ҆ ва́съ, ничто́же дѣ́лающыѧ, но лꙋка́внѡ ѡ҆бходѧ́щыѧ. в҃_i Таковы̑мъ запреща́емъ, и҆ мо́лимъ ѡ҆ гдⷭ҇ѣ на́шемъ i҆и҃сѣ хрⷭ҇тѣ̀, да съ безмо́лвiемъ дѣ́лающе сво́й хлѣ́бъ ꙗ҆дѧ́тъ. г҃_i Вы́ же бра́тiе, не стꙋжа́йте сѝ до́брое творѧ́ще. д҃_i А҆́ще ли же кто̀ не послꙋ́шаетъ словесѐ на́шегѡ, посла́нiемъ сего̀ назна́менꙋйте, и҆ не примѣша́йтесѧ є҆мꙋ̀, да посрами́тсѧ. є҃_i И҆ не а҆́ки врага̀ и҆мѣ́йте є҆го̀, но наказꙋ́йте ꙗ҆́коже бра́та. s҃_i Са́мъ же гдⷭ҇ь ми́ра, да да́стъ ва́мъ ми́ръ всегда̀, во всѧ́комъ ѻ҆́бразѣ. гдⷭ҇ь со всѣ́ми ва́ми. з҃_i Цѣлова́нiе мое́ю рꙋко́ю па́ѵлею, є҆́же є҆́сть зна́менiе, во всѧ́комъ посла́нiи, си́це пишꙋ̀: и҃_i Бл҃года́ть гдⷭ҇а на́шегѡ i҆и҃са хрⷭ҇та̀ со всѣ́ми ва́ми. а҆ми́нь.

Коне́цъ пѧткꙋ̀.

Коне́цъ втора́гѡ посла́нiѧ, є҆́же къ ѳессалонíкѡмъ: напи́сано бы́сть ѿ а҆ѳи́нъ: и҆́мать въ себѣ̀ главы̑, г҃: зача́лъ цр҃ко́вныхъ, є҃: стiхѡ́въ м҃г: знамена́нiй че́рныхъ, s҃: послѣ́дꙋющихъ же и҆̀мъ червле́ныхъ в҃.


