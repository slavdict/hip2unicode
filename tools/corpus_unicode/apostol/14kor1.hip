    OCR:

    Библиотека святоотеческой литературы

    http://orthlib.ru



(л. р҃s)

Знамєна́нiѧ пе́рвагѡ посла́нiѧ къ корíнѳѧнѡмъ.

[а҃] Ѡ҆ є҆́же не бы́ти ра́спрѣ дрꙋ́гꙋ со дрꙋ́гомъ ѿ славолю́бiѧ, є҆́же ѡ҆ человѣ́честѣй мꙋ́дрости.

[а҃] Въ не́мже ѡ҆ бж҃iей премꙋ́дрости.

[в҃] Ѡ҆ слꙋже́нiихъ.

[г҃] Ѡ҆ є҆́же не досто́итъ сꙋди́ти ѹ҆чи́телей.

[д҃] Ѡ҆ є҆́же не досто́итъ горди́тисѧ.

[в҃] Ѡ҆ блꙋдницѣ́хъ и҆ ѡ҆ блꙋдѣ̀, и҆ ѡ҆ соѻбща́ющихсѧ и҆̀мъ.

[г҃] Ѡ҆ є҆́же не подоба́етъ прѣ́тисѧ предꙿ невѣ́рными.

[а҃] Въ не́мже, ꙗ҆́кѡ не подоба́етъ блꙋда̀ твори́ти.

[д҃] Ѡ҆ жени́твѣ, и҆ вдовствѣ̀, и҆ безбра́чiи.

[а҃] Въ не́мже, ꙗ҆́кѡ не подоба́етъ разлꙋча́тисѧ мꙋ́жємъ ѿ же́нъ, и҆ жена́мъ ѿ мꙋже́й, а҆́ще и҆ невѣ́рни сꙋ́ть.

[в҃] Ѡ҆ чистотѣ̀ и҆ двоебра́чiи.

[є҃] Ѡ҆ разли́чiи бра́шенъ, и҆ ѡ҆ ѿстꙋпле́нiи бѣсо́вскагѡ чти́лища.

[а҃] Въ не́мже ѡ҆ схожде́нiи.

[в҃] Ѡ҆ є҆́же є҆гѡ̀ многоѻбра́знѣмъ схожде́нiи.

[г҃] Ѡ҆ є҆́же не соѡбща́тисѧ де́мѡнѡмъ.

[s҃] Ѡ҆ бл҃гоѻбра́зiи мꙋже́й и҆ же́нъ въ мл҃твахъ и҆ прⷪ҇ро́чествахъ.

[з҃] Ѡ҆ соѻбще́нiи бг҃олѣ́пномъ.

[и҃] Ѡ҆ разли́чiи дарова́нiй и҆ строе́нiй.

[а҃] Въ не́мже ѡ҆ любвѝ вели́комъ дарова́нiи.

[в҃] Ѡ҆ проро́чествѣ.

[ѳ҃] Ѡ҆ собо́рнѣмъ воскресе́нiи тѣле́съ.

[а҃] Въ не́мже ѡ҆ хрⷭ҇то́вѣ и҆справле́нiи и҆ строе́нiи.

[в҃] Ѡ҆ подо́бiи востаю́щихъ растꙋ́щихъ сѣ́менъ.

[г҃] Ѡ҆ и҆змѣне́нiи въ сла́вꙋ и҆ си́лꙋ. (л. р҃s ѡ҆б.)

Сказа́нiе къ корíнѳѧнѡмъ пе́рвагѡ посла́нiѧ ст҃а́гѡ а҆пⷭ҇ла па́ѵла.

Сiѐ посыла́етъ ѿ є҆фе́са а҆сíйскагѡ, ви́дѣвъ ѹ҆жѐ и҆̀хъ и҆ наꙋчи́въ, и҆ воспомина́етъ и҆̀мъ посла́нiемъ си́мъ. И҆звѣ́тъ же посла́нiѧ се́й є҆́сть: корíнѳѧне ѿ любопрѣ́нiѧ води́ми, раздѣлѧ́хꙋсѧ ра́зꙋмы, и҆ бѣ́ша про́чыѧ въ ни́хъ раско́лы: и҆ сꙋ́щымъ раско́лѡмъ, презира́хꙋ пое́мшаго ма́чехꙋ свою̀. И҆нíи же хотѧ́хꙋ ѡ҆ставлѧ́ти жєны̀ своѧ̀, и҆звѣ́томъ воздержа́нiѧ. Нѣ́цыи же въ тре́бищахъ i҆́дѡльскихъ ꙗ҆дѧ́хꙋ, ꙗ҆́кѡ непови̑ннымъ сꙋ́щымъ i҆дѡложе́ртвєннымъ. И҆нíи же и҆ны́хъ ѹ҆́бѡ ѹ҆ничижа́хꙋ, а҆ гл҃ющихъ разли́чными ѧ҆зы́ки хвалѧ́хꙋ, и҆ коне́чнѣ прельща́хꙋсѧ: и҆ ѡ҆ та́инствѣ воскрⷭ҇нiѧ, гл҃юще не воста́ти пло́ти се́й. Си̑мъ всѣ̑мъ въ корíнѳѣ дви̑жимымъ, пи́шꙋтъ лю́дiе ко а҆пⷭ҇лꙋ, и҆ про́чее проти́вꙋ всѣ́хъ тѣ́хъ восписꙋ́етъ. И҆ пе́рвѣе ѹ҆́бѡ свидѣ́тельствꙋетъ и҆̀мъ, ꙗ҆́кѡ и҆ мꙋ́дри и҆ разꙋ́мни сꙋ́ть, не хва́литъ же и҆̀хъ творѧ́щихъ раско́лы, и҆ совѣ́тꙋетъ не въ сло́вѣ, но въ дѣ́лѣ и҆ си́лѣ добродѣ́тель мнѣ́ти бы́ти. Та́же запрети́въ пои́мшемꙋ ма́чехꙋ, и҆ поꙋчи́въ не и҆мѣ́ти тѧжбы̀ дрꙋ́гъ ко дрꙋ́гꙋ, ѿвѣщава́етъ про́чее ѡ҆ ни́хже писа́ша, ѡ҆ жени́твѣ ѹ҆́бѡ ѹ҆чѧ̀, не распрѧ́жнꙋ бы́ти спрѧже́нiю, и҆ на вре́мѧ то́чiю воздержа́тисѧ мл҃твы ра́ди. А҆ за є҆́же люби́ти и҆̀мъ воздержа́нiе, пи́шетъ ѡ҆ дѣ́вствѣ, ꙗ҆́кѡ не по нꙋ́жди, но по и҆зволе́нiю семꙋ̀ бы́ти подоба́етъ. Та́же ѡ҆ i҆дѡложе́ртвенныхъ завѣщава́етъ, да не надыма́ютсѧ ра́зꙋмомъ, но любо́вiю и҆ смиреномꙋ́дрiемъ да жи́тельствꙋютъ. Возбранѧ́етъ же въ тре́бищахъ i҆́дѡльскихъ пирова́ти, да не соблазнѧ́ютсѧ ма́лiи. Та́же ѡ҆ (л. р҃з) дх҃о́вныхъ дарова́нiихъ, да не ра́знствꙋютъ въ дарова́нiихъ, нижѐ да предпочита́ютъ и҆мꙋ́щаго дарова́нiе сiѐ, ѿ и҆мꙋ́щагѡ ѻ҆́но: всѣ̑мъ бо тогѡ́же дх҃а бы́ти глаго́летъ. И҆ про́чее ѡ҆ воскрⷭ҇нiи ѹ҆чи́тъ, ꙗ҆́кѡ пло́ть востае́тъ: ѹ҆мира́ющи бо тлѣ́нна, востаю́щи же нетлѣ́нна по бл҃года́ти гдⷭ҇ни. Воскрⷭ҇нiе же составлѧ́етъ тѣ́мъ, ꙗ҆́кѡ и҆ хрⷭ҇то́съ воскре́се. И҆ коне́цъ, ѹ҆чи́тєльна словеса̀ ко и҆справле́нiю нра́вѡвъ пи́шетъ: и҆ ѡ҆ млⷭ҇тыни є҆́же ко ст҃ы́мъ завѣщава́етъ, и҆ си́це скончава́етъ посла́нiе. (л. р҃з ѡ҆б.)

КЪ КОРÍНѲѦНѠМЪ ПЕ́РВОЕ

ПОСЛА́НIЕ СТ҃А́ГѠ А҆ПО́СТОЛА ПА́ѴЛА.

Глава̀ пе́рваѧ.

(заⷱ рк҃в) сⷯ а҃ Па́ѵелъ зва́нъ а҆пⷭ҇лъ i҆и҃съ хрⷭ҇то́въ, во́лею бж҃iею, и҆ сѡсѳе́нъ бра́тъ: в҃ Цр҃кви бж҃iей сꙋ́щей въ корíнѳѣ, ѡ҆свѧщє́ннымъ ѡ҆ хрⷭ҇тѣ̀ i҆и҃сѣ, зва́ннымъ ст҃ы̑мъ, со всѣ́ми призыва́ющими и҆́мѧ гдⷭ҇а на́шегѡ i҆и҃са хрⷭ҇та̀, во всѧ́комъ мѣ́стѣ, тѣ́хъ же и҆ на́шемъ.

(заⷱ рк҃г) г҃ Бл҃года́ть ва́мъ* и҆ ми́ръ ѿ бг҃а ѻ҆ц҃а̀ на́шегѡ, и҆ гдⷭ҇а i҆и҃са хрⷭ҇та̀. д҃ Благодарю̀ бг҃а моего̀ всегда̀ ѡ҆ ва́съ, ѡ҆ бл҃года́ти бж҃iей да́ннѣй ва́мъ ѡ҆ хрⷭ҇тѣ̀ i҆и҃сѣ: є҃ Ꙗ҆́кѡ во все́мъ ѡ҆богати́стесѧ ѡ҆ не́мъ, во всѧ́комъ сло́вѣ, и҆ всѧ́комъ ра́зꙋмѣ, s҃ Ꙗ҆́коже свидѣ́тельство хрⷭ҇то́во и҆звѣсти́сѧ въ ва́съ: з҃ Ꙗ҆́кѡ ва́мъ не лиши́тисѧ ни во є҆ди́номъ дарова́нiи, ча́ющымъ ѿкрове́нiѧ гдⷭ҇а на́шегѡ i҆и҃са хрⷭ҇та̀: и҃ И҆́же и҆ ѹ҆тверди́тъ ва́съ да́же до конца̀ непови́нны, въ де́нь гдⷭ҇а на́шегѡ (л. р҃и) i҆и҃са хрⷭ҇та̀. ѳ҃ Вѣ́ренъ бг҃ъ, и҆́мже зва́ни бы́сте во ѻ҆бще́нiе сн҃а є҆гѡ̀ i҆и҃са хрⷭ҇та̀ гдⷭ҇а на́шегѡ.

Коне́цъ вто́рникꙋ, и҆ сꙋббѡ́тѣ.

(заⷱ рк҃д) [а҃] _i҃ Молю́ же вы̀ бра́тiе, и҆́менемъ гдⷭ҇а на́шегѡ i҆и҃са хрⷭ҇та̀, да то́жде глаго́лете всѝ, и҆ да не сꙋ́ть въ ва́съ ра̑спри: да є҆сте́ же ѹ҆твержде́ни въ то́мже разꙋмѣ́нiи, и҆ въ то́йже мы́сли. а҃_i Возвѣсти́сѧ бо мѝ ѡ҆ ва́съ, бра́тiе моѧ̀, @по́сланными ѿ хло́иса@{@ѿ дома́шнихъ хло́иса@}, ꙗ҆́кѡ рвє́нiѧ въ ва́съ сꙋ́ть. в҃_i Глаго́лю же сѐ, ꙗ҆́кѡ ко́йждо ва́съ глаго́летъ: а҆́зъ ѹ҆́бѡ є҆́смь па́ѵловъ, а҆́зъ же а҆поллѡ́совъ, а҆́зъ же ки́финъ, а҆́зъ же хрⷭ҇то́въ. г҃_i Е҆да̀ раздѣли́сѧ хрⷭ҇то́съ; є҆да̀ па́ѵелъ распѧ́тсѧ по ва́съ; и҆лѝ во и҆́мѧ па́ѵлово крⷭ҇ти́стесѧ; д҃_i Благодарю̀ бг҃а, ꙗ҆́кѡ ни є҆ди́наго ѿ ва́съ крⷭ҇ти́хъ, то́чiю крíспа и҆ га́iа: є҃_i Да никто́же рече́тъ, ꙗ҆́кѡ въ моѐ и҆́мѧ крⷭ҇ти́хъ. s҃_i Крⷭ҇ти́хъ же и҆ стефани́новъ до́мъ: про́чее не вѣ́мъ, а҆́ще кого̀ и҆на́го крⷭ҇ти́хъ. з҃_i Не посла́ бо менѐ хрⷭ҇то́съ крⷭ҇ти́ти, но бл҃говѣсти́ти: не въ премꙋ́дрости сло́ва, да не и҆спраздни́тсѧ крⷭ҇тъ хрⷭ҇то́въ.

(заⷱ рк҃є) [а҃] и҃_i Сло́во бо крⷭ҇тное,* погиба́ющымъ ѹ҆́бѡ ю҆ро́дство є҆́сть, а҆ спаса́ємымъ на́мъ си́ла бж҃iѧ є҆́сть.

Коне́цъ недѣ́ли.

ѳ҃_i Пи́сано бо є҆́сть: погꙋблю̀ премꙋ́дрость премꙋ́дрыхъ, и҆ ра́зꙋмъ разꙋ́мныхъ ѿве́ргꙋ. к҃ Гдѣ̀ премꙋ́дръ; гдѣ̀ (л. р҃и ѡ҆б.) кни́жникъ; гдѣ̀ совопро́сникъ вѣ́ка сегѡ̀; не ѡ҆бꙋи́ ли бг҃ъ премꙋ́дрость мíра сегѡ̀; к҃а Поне́же бо въ премꙋ́дрости бж҃iей не разꙋмѣ̀ мíръ премꙋ́дростiю бг҃а, бл҃гоизво́лилъ бг҃ъ бꙋ́йствомъ про́повѣди спастѝ вѣ́рꙋющихъ. к҃в Поне́же и҆ i҆ꙋде́є зна́менiѧ про́сѧтъ и҆ є҆́ллини премꙋ́дрости и҆́щꙋтъ: к҃г Мы́ же проповѣ́дꙋемъ хрⷭ҇та̀ ра́спѧта, i҆ꙋде́ємъ ѹ҆́бѡ собла́знъ, є҆́ллинѡмъ же безꙋ́мiе: к҃д Самѣ́мъ же зва̑ннымъ, i҆ꙋде́ємъ же и҆ є҆́ллинѡмъ, хрⷭ҇та̀, бж҃iю си́лꙋ и҆ бж҃iю премꙋ́дрость.

Коне́цъ крⷭ҇тꙋ̀.

к҃є Занѐ бꙋ́ее бж҃iе, премꙋ́дрѣе человѣ̑къ є҆́сть: и҆ немощно́е бж҃iе, крѣпча́е человѣ̑къ є҆́сть.

(заⷱ) к҃s Ви́дите бо зва́нiе ва́ше бра́тiе, ꙗ҆́кѡ не мно́зи ли премꙋ́дри по пло́ти; не мно́зи ли си́льни; не мно́зи ли бл҃горо́дни; (сꙋ\б) к҃з Но бꙋ́ѧѧ мíра и҆збра̀ бг҃ъ, да премꙋ́дрыѧ посрами́тъ: и҆ не́мѡщнаѧ мíра и҆збра̀ бг҃ъ, да посрами́тъ крѣ̑пкаѧ: к҃и И҆ хꙋдорѡ́днаѧ мíра, и҆ ѹ҆ничижє́ннаѧ и҆збра̀ бг҃ъ, и҆ не сꙋ́щаѧ, да сꙋ̑щаѧ ѹ҆праздни́тъ: к҃ѳ Ꙗ҆́кѡ да не похва́литсѧ всѧ́ка пло́ть предꙿ бг҃омъ.

Коне́цъ сꙋббѡ́тѣ.

л҃ И҆зꙿ негѡ́же вы̀ є҆стѐ ѡ҆ хрⷭ҇тѣ̀ i҆и҃сѣ, и҆́же бы́сть на́мъ премꙋ́дрость ѿ бг҃а, пра́вда же и҆ ѡ҆свѧще́нiе, и҆ и҆збавле́нiе: л҃а Да, ꙗ҆́коже пи́шетсѧ, хвалѧ́йсѧ, ѡ҆ гдⷭ҇ѣ да хва́литсѧ. (л. р҃ѳ)

Глава̀ втора́ѧ.

сⷯ а҃ И҆ а҆́зъ прише́дъ къ ва́мъ бра́тiе, прiидо́хъ не по превосхо́дномꙋ словесѝ, и҆лѝ премꙋ́дрости, возвѣща́ѧ ва́мъ свидѣ́тельство бж҃iе. в҃ Не сꙋди́хъ бо вѣ́дѣти что̀ въ ва́съ, то́чiю i҆и҃са хрⷭ҇та̀, и҆ сего̀ ра́спѧта.

Коне́цъ вели́комꙋ пѧткꙋ̀.

г҃ И҆ а҆́зъ въ не́мощи, и҆ стра́сѣ, и҆ тре́петѣ мно́зѣ бы́хъ въ ва́съ: д҃ И҆ сло́во моѐ, и҆ про́повѣдь моѧ̀ не въ препрѣ́тельныхъ человѣ́ческiѧ премꙋ́дрости словесѣ́хъ, но въ ꙗ҆вле́нiи дх҃а и҆ си́лы: є҃ Да вѣ́ра ва́ша не въ мꙋ́дрости человѣ́честѣй, но въ си́лѣ бж҃iей бꙋ́детъ.

(заⷱ рк҃s) s҃ Премꙋ́дрость же глаго́лемъ въ соверше́нныхъ: премꙋ́дрость же не вѣ́ка сегѡ̀, ни кнѧзе́й вѣ́ка сегѡ̀ престаю́щихъ: з҃ Но глаго́лемъ премꙋ́дрость бж҃iю въ та́йнѣ сокрове́ннꙋю, и҆́же предꙿꙋста́ви бг҃ъ пре́жде вѣ̑къ въ сла́вꙋ на́шꙋ: и҃ Ю҆́же никто́же ѿ кнѧзе́й вѣ́ка сегѡ̀ разꙋмѣ̀. а҆́ще бо бы́ша разꙋмѣ́ли, не бы́ша гдⷭ҇а сла́вы ра́спѧли. ѳ҃ Но ꙗ҆́коже є҆́сть пи́сано:

(заⷱ рк҃з) И҆́хже ѻ҆́ко не ви́дѣ,* и҆ ѹ҆́хо не слы́ша, и҆ на се́рдце, человѣ́кꙋ не взыдо́ша, ꙗ҆̀же ѹ҆гото́ва бг҃ъ лю́бѧщымъ є҆го̀.

Коне́цъ сꙋббѡ́тѣ.

_i҃ На́мъ же бг҃ъ ѿкры́лъ є҆́сть дх҃омъ свои́мъ: дх҃ъ бо всѧ̑ и҆спытꙋ́етъ, и҆ глꙋбины̑ бж҃iѧ. а҃_i Кто́ бо вѣ́сть ѿ человѣ̑къ, ꙗ҆̀же въ человѣ́цѣ, то́чiю дх҃ъ чл҃вѣ́ка живꙋ́щiй въ не́мъ; та́коже и҆ бж҃iѧ никто́же вѣ́сть, то́чiю дх҃ъ бж҃iй. в҃_i Мы́ же не дꙋ́хъ мíра сегѡ̀ прiѧ́хомъ, но дх҃ъ и҆́же ѿ бг҃а, да вѣ́мы ꙗ҆̀же ѿ бг҃а дарова̑ннаѧ на́мъ. г҃_i Ꙗ҆̀же и҆ глаго́лемъ, не въ наꙋче́ныхъ чл҃вѣ́ческiѧ премꙋ́дрости словесѣ́хъ, но въ наꙋче́ныхъ дх҃а ст҃а́гѡ, дꙋхѡ́внаѧ дꙋхо́вными сразсꙋжда́юще. д҃_i Дꙋше́венъ же человѣ́къ не прiе́млетъ ꙗ҆̀же дх҃а бж҃iѧ: ю҆ро́дство бо є҆мꙋ̀ є҆́сть, и҆ не мо́жетъ разꙋмѣ́ти, занѐ дꙋхо́внѣ востѧзꙋ́етсѧ. є҃_i Дꙋхо́вный же востѧзꙋ́етъ ѹ҆́бѡ всѧ̑, а҆ са́мъ то́й ни ѿ є҆ди́нагѡ востѧзꙋ́етсѧ. s҃_i Кто́ бо разꙋмѣ̀ ѹ҆́мъ гдⷭ҇нь, и҆́же и҆зꙿѧсни́тъ и҆̀; мы́ же ѹ҆́мъ хрⷭ҇то́въ и҆́мамы.

Глава̀ тре́тiѧ.

сⷯ а҃ И҆ а҆́зъ бра́тiе, не мого́хъ ва́мъ глаго́лати ꙗ҆́кѡ дꙋхѡ́внымъ, но ꙗ҆́кѡ плѡ́тѧнымъ, ꙗ҆́кѡ младе́нцємъ ѡ҆ хрⷭ҇тѣ̀. в҃ Млеко́мъ вы̀ напои́хъ, а҆ не бра́шномъ: не ѹ҆́бѡ можа́сте, но ни є҆щѐ мо́жете ны́нѣ: г҃ Е҆ще́ бо пло́тстiи є҆стѐ. и҆дѣ́же бо въ ва́съ за̑висти, и҆ рвє́нiѧ, и҆ ра̑спри, не пло́тстiи ли є҆стѐ, и҆ по человѣ́кꙋ хо́дите; д҃ Е҆гда́ бо глаго́летъ кто̀: а҆́зъ ѹ҆́бѡ є҆́смь па́ѵловъ: дрꙋгíй же, а҆́зъ а҆поллѡ́совъ: не пло́тстiи ли є҆стѐ; [в҃] є҃ Кто̀ ѹ҆́бѡ є҆́сть па́ѵелъ; кто́ же ли а҆поллѡ́съ; но то́чiю слꙋжи́телє, и҆́миже вѣ́ровасте, и҆ комꙋ́ждо ꙗ҆́коже гдⷭ҇ь дадѐ. s҃ А҆́зъ насади́хъ, а҆поллѡ́съ напоѝ: бг҃ъ же возрастѝ. (л. р҃_i) з҃ Тѣ́мже ни насажда́ѧй є҆́сть что̀, ни напаѧ́ѧй, но возраща́ѧй бг҃ъ. и҃ Насажда́ѧй же и҆ напаѧ́ѧй, є҆ди́но є҆ста̀, кíйждо же свою̀ мздꙋ̀ прiи́метъ по своемꙋ̀ трꙋдꙋ̀.

Коне́цъ средѣ̀.

(заⷱ рк҃и) ѳ҃ Бг҃ꙋ бо є҆смы̀ поспѣ́шницы: бж҃iе тѧжа́нiе, бж҃iе зда́нiе є҆стѐ. _i҃ По благода́ти бж҃iей да́ннѣй мнѣ̀, ꙗ҆́кѡ премꙋ́дръ а҆рхiте́ктѡнъ ѡ҆снова́нiе положи́хъ, и҆́нъ же назида́етъ: кíйждо же да блюде́тъ, ка́кѡ назида́етъ. а҃_i Ѡ҆снова́нiѧ бо и҆на́гѡ никто́же мо́жетъ положи́ти па́че лежа́щагѡ, є҆́же є҆́сть i҆и҃съ хрⷭ҇то́съ. в҃_i А҆́ще ли кто̀ назида́етъ на ѡ҆снова́нiи се́мъ, зла́то, сребро̀, ка́менiе честно́е: дрова̀, сѣ́но, тро́стiе: г҃_i Когѡ́ждо дѣ́ло ꙗ҆вле́но бꙋ́детъ, де́нь бо ꙗ҆ви́тъ, занѐ ѻ҆гне́мъ ѿкрыва́етсѧ, и҆ когѡ́ждо дѣ́ло ꙗ҆ково́же є҆́сть, ѻ҆́гнь и҆скꙋ́ситъ. д҃_i И҆ є҆гѡ́же а҆́ще дѣ́ло пребꙋ́детъ, є҆го́же назда̀, мздꙋ̀ прiи́метъ. є҃_i А҆ є҆гѡ́же дѣ́ло сгори́тъ, ѿтщети́тсѧ: са́мъ же спасе́тсѧ, та́кожде ꙗ҆́коже ѻ҆гне́мъ. s҃_i Не вѣ́сте ли, ꙗ҆́кѡ хра́мъ бж҃iй є҆стѐ, и҆ дх҃ъ бж҃iй живе́тъ въ ва́съ; з҃_i А҆́ще кто̀ бж҃iй хра́мъ растли́тъ, растли́тъ сего̀ бг҃ъ: хра́мъ бо бж҃iй ст҃ъ є҆́сть, и҆́же є҆стѐ вы̀.

Коне́цъ недѣ́ли.

(заⷱ рк҃ѳ) и҃_i Никто́же себѐ* да прельща́етъ. а҆́ще кто̀ мни́тсѧ мꙋ́дръ бы́ти въ ва́съ въ вѣ́цѣ се́мъ, бꙋ́й да (л. р҃_i ѡ҆б.) быва́етъ, ꙗ҆́кѡ да премꙋ́дръ бꙋ́детъ. ѳ҃_i Премꙋ́дрость бо мíра сегѡ̀, бꙋ́йство ѹ҆ бг҃а є҆́сть. пи́сано бо є҆́сть: запина́ѧй премꙋ̑дрымъ въ кова́рствѣ и҆́хъ. к҃ И҆ па́ки: гдⷭ҇ь вѣ́сть помышлє́нiѧ @человѣ́ческа@{@мꙋ́дрыхъ@}, ꙗ҆́кѡ сꙋ́ть сꙋ́єтна. к҃а Тѣ́мже никто́же да хва́литсѧ въ человѣ́цѣхъ: всѧ̑ бо ва́ша сꙋ́ть. к҃в А҆́ще па́ѵелъ, и҆лѝ а҆поллѡ́съ, и҆лѝ ки́фа, и҆лѝ мíръ, и҆лѝ живо́тъ, и҆лѝ сме́рть, и҆лѝ настоѧ̑щаѧ, и҆лѝ бꙋ̑дꙋщаѧ, всѧ̑ ва́ша сꙋ́ть. к҃г Вы́ же хрⷭ҇то́вы, хрⷭ҇то́съ же бж҃iй.

Коне́цъ четверткꙋ̀.

Глава̀ четве́ртаѧ.

(заⷱ р҃л) [г҃] сⷯ а҃ Та́кѡ на́съ да непщꙋ́етъ человѣ́къ, ꙗ҆́кѡ слꙋги̑ хрⷭ҇то́вы, и҆ строи́тели та́йнамъ бж҃iимъ. в҃ А҆ є҆́же про́чее и҆́щетсѧ въ строи́телехъ, да вѣ́ренъ кто̀ ѡ҆брѧ́щетсѧ. г҃ Мнѣ́ же не вели́ко є҆́сть, да ѿ ва́съ и҆стѧжꙋ́сѧ, и҆лѝ ѿ человѣ́ческагѡ *днѐ: но ни са́мъ себѐ востѧзꙋ́ю. д҃ Ничесо́же бо себѐ свѣ́мъ: но ни ѡ҆ се́мъ ѡ҆правда́юсѧ: востѧзꙋ́ѧй же мѧ̀ гдⷭ҇ь є҆́сть

(заⷱ) є҃ Тѣ́мже пре́жде вре́мене* ничто́же сꙋди́те, до́ндеже прiи́детъ гдⷭ҇ь, и҆́же во свѣ́тѣ приведе́тъ та̑йнаѧ тмы̀, и҆ ѡ҆бꙿѧви́тъ совѣ́ты сердє́чныѧ: и҆ тогда̀ похвала̀ бꙋ́детъ комꙋ́ждо ѿ бг҃а.

Коне́цъ сꙋббѡ́тѣ. (л. ра҃_i)

[д҃] s҃ Сiѧ̑ же бра́тiе моѧ̀, преѡбрази́хъ на себѐ и҆ а҆поллѡ́са, ва́съ ра́ди: да ѿ на́ю наꙋчите́сѧ, не па́че напи́санныхъ мꙋ́дрствовати, да не є҆ди́нъ по є҆ди́номꙋ гордите́сѧ на дрꙋга́го. з҃ Кто́ бо тѧ̀ разсꙋжда́етъ; что́ же и҆́маши, є҆гѡ́же нѣ́си прiѧ́лъ; а҆́ще же и҆ прiѧ́лъ є҆сѝ, что̀ хва́лишисѧ ꙗ҆́кѡ не прiе́мъ; и҃ Сѐ сы́ти є҆стѐ, сѐ ѡ҆богати́стесѧ, безꙿ на́съ ца́рствовасте: и҆ є҆щѐ ѹ҆́бѡ да воцарите́сѧ, да и҆ мы̀ бы́хомъ съ ва́ми ца́рствовали.

Коне́цъ пѧткꙋ̀.

(заⷱ рл҃а) ѳ҃ Мню́ бо, ꙗ҆́кѡ бг҃ъ ны̀ посла́нники послѣ́днiѧ ꙗ҆вѝ ꙗ҆́кѡ насме́ртники: занѐ позо́ръ бы́хомъ мíрꙋ, и҆ а҆́гг҃лѡмъ, и҆ человѣ́кѡмъ. _i҃ Мы̀ ѹ҆́бѡ бꙋ́и хрⷭ҇та̀ ра́ди, вы́ же мꙋ́дри ѡ҆ хрⷭ҇тѣ̀: мы̀ не́мощни, вы́ же крѣ́пцы: вы̀ сла́вни, мы́ же безче́стни. а҃_i До ны́нѣшнѧгѡ часа̀ и҆ а҆́лчемъ, и҆ жа́ждемъ, и҆ наготꙋ́емъ, и҆ стра́ждемъ, и҆ скита́емсѧ, в҃_i И҆ трꙋжда́емсѧ, дѣ́лающе свои́ми рꙋка́ми: ѹ҆корѧ́еми, бл҃гословлѧ́емъ: гони́ми, терпи́мъ: г҃_i Хꙋ́лими, @ѹ҆тѣша́емсѧ@{@мо́лимъ@}: ꙗ҆́коже ѻ҆тре́би мíрꙋ бы́хомъ, всѣ̑мъ попра́нiе досе́лѣ. д҃_i Не срамлѧ́ѧ ва́съ сiѧ̑ пишꙋ̀, но ꙗ҆́коже ча̑да моѧ̀ возлю́блєннаѧ наказꙋ́ю. є҃_i А҆́ще бо и҆ мно́ги пѣ́стꙋны и҆́мате ѡ҆ хрⷭ҇тѣ̀, но не мно́ги ѻ҆тцы̀: ѡ҆ хрⷭ҇тѣ́ бо i҆и҃сѣ благовѣствова́нiемъ а҆́зъ вы̀ роди́хъ. s҃_i Молю́ же ва́съ: подо́бни мнѣ̀ быва́йте, ꙗ҆́коже а҆́зъ хрⷭ҇тꙋ̀.

Коне́цъ недѣ́ли, и҆ а҆пⷭ҇лѡмъ. (л. ра҃_i ѡ҆б.)

(заⷱ рл҃в) з҃_i Сегѡ̀ ра́ди посла́хъ къ ва́мъ тiмоѳе́а, и҆́же мѝ є҆́сть ча́до возлю́блено и҆ вѣ́рно ѡ҆ гдⷭ҇ѣ: и҆́же ва́мъ воспомѧ́нетъ пꙋти̑ моѧ̀, ꙗ҆̀же ѡ҆ хрⷭ҇тѣ̀ i҆и҃сѣ, ꙗ҆́коже вездѣ̀ и҆ во всѧ́кой цр҃кви ѹ҆чꙋ̀. и҃_i Ꙗ҆́кѡ не грѧдꙋ́щꙋ мѝ къ ва́мъ, разгордѣ́шасѧ нѣ́цыи. ѳ҃_i Прiидꙋ́ же ско́рѡ къ ва́мъ, а҆́ще гдⷭ҇ь восхо́щетъ, и҆ ѹ҆разꙋмѣ́ю не сло́во разгордѣ́вшихсѧ, но си́лꙋ. к҃ Не въ словеси́ бо црⷭ҇тво бж҃iе, но въ си́лѣ. [в҃] к҃а Что̀ хо́щете; съ па́лицею ли прiидꙋ̀ къ ва́мъ, и҆лѝ съ любо́вiю, и҆ дх҃омъ кро́тости;

Глава̀ пѧ́таѧ.

сⷯ а҃ Ѿню́дъ слы́шитсѧ въ ва́съ блꙋже́нiе: и҆ таково̀ блꙋже́нiе, ꙗ҆ково́ же ни во ꙗ҆зы́цѣхъ и҆менꙋ́етсѧ, ꙗ҆́кѡ нѣ́коемꙋ и҆мѣ́ти женꙋ̀ ѻ҆́тчꙋю. в҃ И҆ вы̀ разгордѣ́сте, и҆ не па́че пла́касте, да и҆́зметсѧ ѿ среды̀ ва́съ содѣ́ѧвый дѣ́ло сiѐ. г҃ А҆́зъ ѹ҆̀бо ꙗ҆́кѡ не ѹ҆ ва́съ сы́й тѣ́ломъ, тꙋ́ же живы́й дх҃омъ, ѹ҆жѐ сꙋди́хъ ꙗ҆́кѡ та́мѡ сы́й, содѣ́ѧвшаго си́це сiѐ, д҃ Ѡ҆ и҆́мени гдⷭ҇а на́шегѡ i҆и҃са хрⷭ҇та̀, собра́вшымсѧ ва́мъ и҆ моемꙋ̀ дх҃ꙋ, съ си́лою гдⷭ҇а на́шегѡ i҆и҃са хрⷭ҇та̀, є҃ Преда́ти такова́го сатанѣ̀ во и҆зможде́нiе пло́ти, да дꙋ́хъ спасе́тсѧ въ де́нь гдⷭ҇а на́шегѡ i҆и҃са хрⷭ҇та̀

Коне́цъ сꙋббѡ́тѣ.

s҃ Не добра̀ похвала̀ ва́ша. (л. рв҃_i)

(заⷱ рл҃г) Не вѣ́сте ли, ꙗ҆́кѡ ма́лъ ква́съ всѐ смѣше́нiе ква́ситъ; з҃ Ѡ҆чи́стите ѹ҆̀бо ве́тхiй ква́съ, да бꙋ́дете но́во смѣше́нiе, ꙗ҆́коже є҆стѐ безква́сни: и҆́бо па́сха на́ша за ны̀ пожре́нъ бы́сть хрⷭ҇то́съ. и҃ Тѣ́мже да пра́зднꙋемъ, не въ ква́сѣ ве́тсѣ, ни въ ква́сѣ sло́бы и҆ лꙋка́вства, но въ безква́сiихъ чистоты̀ и҆ и҆́стины.

Престꙋпѝ вели́кой сꙋббѡ́тѣ, въ зача́ла с҃s: Хрⷭ҇то́съ ны̀ и҆скꙋпѝ:

(заⷱ рл҃д) ѳ҃ Писа́хъ ва́мъ* въ посла́нiи, не примѣша́тисѧ блꙋдникѡ́мъ. _i҃ И҆ не всѧ́кѡ блꙋдникѡ́мъ мíра сегѡ̀, и҆лѝ лихои́мцємъ, и҆лѝ хи́щникѡмъ, и҆лѝ i҆дѡлослꙋжи́телємъ: поне́же ѹ҆́бѡ до́лжни є҆стѐ ѿ мíра сегѡ̀ и҆зы́ти. (нлⷣѧ) а҃_i Ны́нѣ же писа́хъ ва́мъ, не примѣша́тисѧ: а҆́ще нѣ́кiй бра́тъ и҆менꙋ́емь бꙋ́детъ блꙋдни́къ, и҆лѝ лихои́мецъ, и҆лѝ i҆дѡлослꙋжи́тель, и҆лѝ досади́тель, и҆лѝ пiѧ́ница, и҆лѝ хи́щникъ: съ таковы́мъ нижѐ ꙗ҆́сти. в҃_i Что́ бо мѝ и҆ внѣ́шнихъ сꙋди́ти; не внꙋ́трєннимъ ли вы̀ сꙋ́дите; Внѣ̑шнимъ же бг҃ъ сꙋ́дитъ: и҆ и҆зми́те sла́го ѿ ва́съ самѣ́хъ.

Глава̀ шеста́ѧ.

[г҃] сⷯ а҃ Смѣ́етъ ли кто̀ ѿ ва́съ, ве́щь и҆мѣ́ѧ ко и҆но́мꙋ, сꙋди́тисѧ ѿ непра́ведныхъ, а҆ не ѿ свѧты́хъ; в҃ Не вѣ́сте ли, ꙗ҆́кѡ ст҃íи мíрови (л. рв҃_i ѡ҆б.) хотѧ́тъ сꙋди́ти; и҆ а҆́ще ва́ми сꙋ́дъ прiи́метъ мíръ, недосто́йни є҆стѐ сꙋди́щємъ хꙋды́мъ: г҃ Не вѣ́сте ли, ꙗ҆́кѡ а҆́ггелѡмъ сꙋди́ти хо́щемъ, а҆ не то́чiю житє́йскимъ; д҃ Житє́йскаѧ бо сꙋди̑ща а҆́ще и҆́мате, ѹ҆ничиже́ныхъ въ цр҃кви, си́хъ посажда́йте. є҃ Къ сра́мꙋ ва́мъ глаго́лю: та́кѡ ли нѣ́сть въ ва́съ мꙋ́дръ ни є҆ди́нъ, и҆́же мо́жетъ разсꙋди́ти междꙋ̀ бра́тiй свои́хъ; s҃ Но бра́тъ съ бра́томъ сꙋ́дитсѧ, и҆ то̀ предꙿ невѣ́рными. з҃ Ѹ҆жѐ ѹ҆́бѡ ѿню́дъ ва́мъ сра́мъ є҆́сть, ꙗ҆́кѡ тѧжбы̑ и҆́мате междꙋ̀ собо́ю. почто̀ не па́че ѡ҆би́дими є҆стѐ; почто̀ не па́че лише́ни быва́ете; и҃ Но вы̀ са́ми ѡ҆би́дите, и҆ лиша́ете, да є҆щѐ бра́тiю. ѳ҃ И҆лѝ не вѣ́сте, ꙗ҆́кѡ непра́ведницы црⷭ҇твiѧ бж҃iѧ не наслѣ́дѧтъ; не льсти́те себѐ, ни блꙋдницы̀, ни i҆дѡлослꙋжи́тели, ни прелюбодѣ́и, ни скверни́тели, ни малакíи, ни мꙋжело́жницы, _i҃ Ни лихои́мцы, ни та́тiе, ни пiѧ́ницы, ни досади́тели, ни хи́щницы црⷭ҇твiѧ бж҃iѧ не наслѣ́дѧтъ. а҃_i И҆ си́ми ѹ҆́бѡ нѣ́цыи бѣ́сте: но ѡ҆мы́стесѧ, но ѡ҆свѧти́стесѧ, но ѡ҆правди́стесѧ и҆́менемъ гдⷭ҇а на́шегѡ i҆и҃са хрⷭ҇та̀, и҆ дх҃омъ бг҃а на́шегѡ.

Коне́цъ понедѣ́льникꙋ.

(заⷱ рл҃є) в҃_i Всѧ̑ мѝ лѣ́ть сꙋ́ть, но не всѧ̑ на по́льзꙋ: всѧ̑ мѝ лѣ́ть сꙋ́ть, но не а҆́зъ ѡ҆блада́нъ бꙋ́дꙋ ѿ когѡ̀. г҃_i Бра̑шна чре́вꙋ, и҆ чре́во бра́шнѡмъ: бг҃ъ же и҆ сiѐ и҆ сiѧ̑ да ѹ҆праздни́тъ: тѣ́ло же не блꙋже́нiю, (л. рг҃_i) но гдⷭ҇ви, и҆ гдⷭ҇ь тѣ́лꙋ. д҃_i Бг҃ъ же и҆ гдⷭ҇а воздви́же, и҆ на́съ воздви́гнетъ си́лою свое́ю. є҃_i Не вѣ́сте ли, ꙗ҆́кѡ тѣлеса̀ ва́ша ѹ҆́дове хрⷭ҇то́вы сꙋ́ть; взе́мъ ли ѹ҆̀бо ѹ҆́ды хрⷭ҇то́вы, сотворю̀ ѹ҆́ды блꙋдни́чи; да не бꙋ́детъ. [а҃] s҃_i И҆лѝ не вѣ́сте, ꙗ҆́кѡ прилѣплѧ́ѧйсѧ сквернодѣ́йцѣ, є҆ди́но тѣ́ло є҆́сть [съ блꙋдодѣ́йцею]; бꙋ́дета бо, речѐ, ѻ҆́ба въ пло́ть є҆ди́нꙋ. з҃_i Прилѣплѧ́ѧйсѧ же гдⷭ҇ви, є҆ди́нъ дх҃ъ є҆́сть съ гдⷭ҇емъ. и҃_i Бѣ́гайте блꙋдодѣѧ́нiѧ: всѧ́къ бо грѣ́хъ, є҆го́же а҆́ще сотвори́тъ чл҃вѣ́къ, кромѣ̀ тѣ́ла є҆́сть: а҆ блꙋдѧ́й, во своѐ тѣ́ло согрѣша́етъ. ѳ҃_i И҆лѝ не вѣ́сте, ꙗ҆́кѡ тѣлеса̀ ва́ша хра́мъ живꙋ́щагѡ въ ва́съ ст҃а́гѡ дх҃а сꙋ́ть, є҆го́же и҆́мате ѿ бг҃а, и҆ нѣ́сте своѝ; к҃ Кꙋ́плени бо є҆стѐ цѣно́ю.

(заⷱ рл҃s) Просла́вите ѹ҆̀бо бг҃а въ тѣлесѣ́хъ ва́шихъ, и҆ въ дꙋша́хъ ва́шихъ, ꙗ҆̀же сꙋ́ть бж҃iѧ.

Коне́цъ недѣ́ли.

Глава̀ седма́ѧ.

[д҃] сⷯ а҃ А҆ ѡ҆ ни́хже писа́сте мѝ, добро̀ человѣ́кꙋ женѣ̀ не прикаса́тисѧ. в҃ Но блꙋдодѣѧ́нiѧ ра́ди, кíйждо свою̀ женꙋ̀ да и҆́мать, и҆ ка́ѧждо жена̀ своего̀ мꙋ́жа да и҆́мать. г҃ Женѣ̀ мꙋ́жъ до́лжнꙋю любо́вь да воздае́тъ, та́кожде и҆ жена̀ мꙋ́жꙋ. д҃ Жена̀ свои́мъ тѣ́ломъ не владѣ́етъ, но мꙋ́жъ: та́кожде и҆ мꙋ́жъ свои́мъ тѣ́ломъ не владѣ́етъ, но жена̀. є҃ Не лиша́йте себѐ дрꙋгъдрꙋ́га, то́чiю по согла́сiю ко (л. рг҃_i) вре́мени, да пребыва́ете въ постѣ̀ и҆ моли́твѣ: и҆ па́ки вкꙋ́пѣ собира́йтесѧ, да не и҆скꙋша́етъ ва́съ сатана̀ невоздержа́нiемъ ва́шимъ. s҃ Сiе́ же глаго́лю по совѣ́тꙋ, а҆ не по повелѣ́нiю. з҃ Хощꙋ́ бо, да всѝ человѣ́цы бꙋ́дꙋтъ ꙗ҆́коже и҆ а҆́зъ: но ко́ждо своѐ дарова́нiе и҆́мать ѿ бг҃а, ѻ҆́въ ѹ҆́бѡ си́це, ѻ҆́въ же си́це. и҃ Глаго́лю же безбра̑чнымъ и҆ вдови́цамъ: добро̀ и҆̀мъ є҆́сть, а҆́ще пребꙋ́дꙋтъ ꙗ҆́коже и҆ а҆́зъ. ѳ҃ А҆́ще ли не ѹ҆держа́тсѧ, да посѧга́ютъ: лꙋ́чше бо є҆́сть жени́тисѧ, не́жели разжиза́тисѧ. [а҃] _i҃ А҆ ѡ҆жени́вшымсѧ завѣщава́ю, не а҆́зъ, но гдⷭ҇ь: женѣ̀ ѿ мꙋ́жа не разлꙋча́тисѧ. а҃_i А҆́ще ли же и҆ разлꙋчи́тсѧ, да пребыва́етъ безбра́чна, и҆лѝ да смири́тсѧ съ мꙋ́жемъ свои́мъ: и҆ мꙋ́жꙋ жены̀ не ѿпꙋща́ти. в҃_i Про́чымъ же а҆́зъ глаго́лю, а҆ не гдⷭ҇ь:

(заⷱ рл҃з) А҆́ще кото́рый бра́тъ женꙋ̀ и҆́мать невѣ́рнꙋ, и҆ та̀ благоволи́тъ жи́ти съ ни́мъ, да не ѡ҆ставлѧ́етъ є҆ѧ̀.

Коне́цъ вто́рникꙋ.

г҃_i И҆ жена̀ а҆́ще и҆́мать мꙋ́жа невѣ́рна, и҆ то́й благоволи́тъ жи́ти съ не́ю, да не ѡ҆ставлѧ́етъ є҆гѡ̀. д҃_i Свѧти́тсѧ бо мꙋ́жъ невѣ́ренъ, ѡ҆ женѣ̀ вѣ́рнѣ, и҆ свѧти́тсѧ жена̀ невѣ́рна, ѡ҆ мꙋ́жи вѣ́рнѣ: и҆на́че бо ча̑да ва́ша нечи́ста бы́ли бы, ны́нѣ же ст҃а сꙋ́ть. є҃_i А҆́ще ли невѣ́рный ѿлꙋча́етсѧ, да разлꙋчи́тсѧ: не порабо́тисѧ бо бра́тъ и҆лѝ сестра̀ въ таковы́хъ: въ ми́ръ бо призва̀ на́съ гдⷭ҇ь бг҃ъ. s҃_i Что́ бо вѣ́си, же́но, (л. рд҃_i) а҆́ще мꙋ́жа спасе́ши; и҆лѝ что̀ вѣ́си, мꙋ́жꙋ, а҆́ще женꙋ̀ спасе́ши; з҃_i То́чiю коемꙋ́ждо ꙗ҆́коже раздѣли́лъ є҆́сть бг҃ъ, кíйждо ꙗ҆́коже при́званъ бы́сть гдⷭ҇емъ, та́кѡ да хо́дитъ: и҆ та́кѡ во всѣ́хъ цр҃квахъ повелѣва́ю. и҃_i Во ѡ҆брѣ́занiи ли кто̀ при́званъ бы́сть; @да не ѿто́ргнетсѧ@{@да не твори́тъ себѣ̀ неѡбрѣ́занiѧ @}: въ неѡбрѣ́занiи ли кто̀ при́званъ бы́сть; да не ѡ҆брѣ́зꙋетсѧ. ѳ҃_i Ѡ҆брѣ́занiе ничто́же є҆́сть, и҆ неѡбрѣ́занiе ничто́же є҆́сть: но соблюде́нiе за́повѣдей бж҃iихъ. к҃ Кíйждо въ зва́нiи, въ не́мже при́званъ бы́сть, въ то́мъ да пребыва́етъ. к҃а Ра́бъ ли при́званъ бы́лъ є҆сѝ; *да не неради́ши: но а҆́ще и҆ мо́жеши свобо́денъ бы́ти, бо́льши порабо́ти себѐ. к҃в При́званный бо ѡ҆ гдⷭ҇ѣ ра́бъ, свобо́дникъ гдⷭ҇нь є҆́сть: та́кожде и҆ при́званный свобо́дникъ, ра́бъ є҆́сть хрⷭ҇то́въ. к҃г Цѣно́ю кꙋ́плени є҆стѐ: не бꙋ́дите рабѝ человѣ́кѡмъ.

(заⷱ рл҃и) [в҃] к҃д Кíйждо въ не́мже при́званъ бы́сть бра́тiе, въ то́мъ да пребыва́етъ предꙿ бг҃омъ.

Коне́цъ средѣ̀.

к҃є Ѡ҆ дѣ́вахъ же повелѣ́нiѧ гдⷭ҇нѧ не и҆́мамъ: совѣ́тъ же даю̀, ꙗ҆́кѡ поми́лованъ ѿ гдⷭ҇а вѣ́ренъ бы́ти. к҃s Мню̀ ѹ҆̀бо сiѐ добро̀ бы́ти за настоѧ́щꙋю нꙋ́ждꙋ: ꙗ҆́кѡ добро̀ человѣ́кꙋ та́кѡ бы́ти. к҃з Привѧза́лъ ли сѧ є҆сѝ женѣ̀; не и҆щѝ разрѣше́нiѧ: ѿрѣши́лъ ли сѧ є҆сѝ жены̀; не и҆щѝ жены̀. к҃и А҆́ще ли же и҆ ѡ҆же́нишисѧ, не согрѣши́лъ є҆сѝ: и҆ а҆́ще посѧ́гнетъ дѣ́ва, не (л. рд҃_i ѡ҆б.) согрѣши́ла є҆́сть. ско́рбь же пло́ти и҆мѣ́ти бꙋ́дꙋтъ таковíи, а҆́зъ же вы̀ щаждꙋ̀. к҃ѳ Сiе́ же глаго́лю бра́тiе, ꙗ҆́кѡ вре́мѧ прекраще́но є҆́сть про́чее, да и҆ и҆мꙋ́щiи жєны̀, ꙗ҆́коже не и҆мꙋ́щiи бꙋ́дꙋтъ. л҃ И҆ пла́чꙋщiисѧ, ꙗ҆́коже не пла́чꙋщiи, и҆ ра́дꙋющiисѧ, ꙗ҆́коже не ра́дꙋющесѧ: и҆ кꙋпꙋ́ющiи, ꙗ҆́кѡ не содержа́ще. л҃а И҆ тре́бꙋющiи мíра сегѡ̀, ꙗ҆́кѡ не тре́бꙋюще: прехо́дитъ бо ѻ҆́бразъ мíра сегѡ̀. л҃в Хощꙋ́ же ва́съ безпеча́льны бы́ти. не ѡ҆жени́выйсѧ пече́тсѧ ѡ҆ гдⷭ҇нихъ, ка́кѡ ѹ҆годи́ти гдⷭ҇ви: л҃г А҆ ѡ҆жени́выйсѧ пече́тсѧ ѡ҆ мiрски́хъ, ка́кѡ ѹ҆годи́ти женѣ̀. раздѣли́сѧ жена̀ и҆ дѣ́ва. л҃д Не посѧ́гшаѧ пече́тсѧ ѡ҆ гдⷭ҇нихъ, да є҆́сть ст҃а̀ и҆ тѣ́ломъ и҆ дх҃омъ: а҆ посѧ́гшаѧ пече́тсѧ ѡ҆ мiрски́хъ, ка́кѡ ѹ҆годи́ти мꙋ́жꙋ.

(заⷱ рл҃ѳ) л҃є Сiе́ же на по́льзꙋ ва́мъ самѣ́мъ глаго́лю, не да сило̀ ва́мъ наложꙋ̀, но къ бл҃гоѻбра́зiю и҆ бл҃гопристꙋпа́нiю гдⷭ҇ви безмо́лвнꙋ.

Коне́цъ четверткꙋ̀.

л҃s А҆́ще ли же кто̀ безꙿѡбрази́ти ѡ҆ дѣ́вѣ свое́й непщꙋ́етъ, а҆́ще є҆́сть превозра́стна, и҆ та́кѡ должна̀ є҆́сть бы́ти: є҆́же хо́щетъ да твори́тъ, не согрѣша́етъ, а҆́ще посѧ́гнетъ. л҃з А҆ и҆́же стои́тъ тве́рдѡ се́рдцемъ, не и҆мы́й нꙋ́жды, вла́сть же и҆́мать ѡ҆ свое́й во́ли, и҆ сѐ разсꙋди́лъ є҆́сть въ се́рдцѣ свое́мъ блюстѝ дѣ́вꙋ свою̀, до́брѣ твори́тъ. л҃и Тѣ́мже и҆ вдаѧ́й бра́кꙋ свою̀ дѣ́вꙋ, до́брѣ твори́тъ: и҆ не (л. рє҃_i) вдаѧ́й, лꙋ́чше твори́тъ. л҃ѳ Жена̀ привѧ́зана є҆́сть зако́номъ, въ є҆ли́ко вре́мѧ живе́тъ мꙋ́жъ є҆ѧ̀. а҆́ще же ѹ҆́мретъ мꙋ́жъ є҆ѧ̀, свобо́дна є҆́сть за него́же хо́щетъ посѧ́гнꙋти, то́чiю ѡ҆ гдⷭ҇ѣ. м҃ Бл҃же́ннѣйша же є҆́сть, а҆́ще та́кѡ пребꙋ́детъ, по моемꙋ̀ совѣ́тꙋ: мню́ бо сѧ и҆ а҆́зъ дх҃а бж҃iѧ и҆мѣ́ти.

Глава̀ ѻ҆сма́ѧ.

[є҃] сⷯ а҃ Ѡ҆ i҆дѡложе́ртвенныхъ же вѣ́мы, ꙗ҆́кѡ всѝ ра́зꙋмъ и҆́мамы: ра́зꙋмъ ѹ҆́бѡ кичи́тъ, а҆ любы̀ созида́етъ. в҃ А҆́ще ли кто̀ мни́тсѧ вѣ́дѣти что̀, не ѹ҆̀ что̀ разꙋмѣ̀, ꙗ҆́коже подоба́етъ разꙋмѣ́ти. г҃ А҆́ще же кто̀ лю́битъ бг҃а, се́й позна́нъ бы́сть ѿ негѡ̀. д҃ Ѡ҆ ꙗ҆де́нiи же i҆дѡложе́ртвенныхъ вѣ́мы, ꙗ҆́кѡ i҆́дѡлъ ничто́же є҆́сть въ мíрѣ, и҆ ꙗ҆́кѡ никто́же бг҃ъ и҆́нъ, то́кмѡ є҆ди́нъ. є҃ А҆́ще бо и҆ сꙋ́ть глаго́лемiи бо́зи и҆лѝ на нб҃сѝ, и҆лѝ на землѝ, [ꙗ҆́коже сꙋ́ть бо́зи мно́зи, и҆ госпо́дiе мно́зи:] s҃ Но на́мъ є҆ди́нъ бг҃ъ ѻ҆ц҃ъ, и҆зꙿ негѡ́же всѧ̑, и҆ мы̀ ѹ҆ негѡ̀: и҆ є҆ди́нъ гдⷭ҇ь i҆и҃съ хрⷭ҇то́съ, и҆́мже всѧ̑, и҆ мы̀ тѣ́мъ. (пнⷣе) з҃ Но не во всѣ́хъ ра́зꙋмъ: нѣ́цыи же со́вѣстiю i҆́дѡльскою, да́же досе́лѣ ꙗ҆́коже i҆дѡложе́ртвенное ꙗ҆дѧ́тъ, и҆ со́вѣсть и҆́хъ немощна̀ сꙋ́щи, скверни́тсѧ.

Коне́цъ пѧткꙋ̀.

(заⷱ р҃м) и҃ Бра́шно же на́съ не поста́витъ предꙿ бг҃омъ: ниже́ бо а҆́ще ꙗ҆́мы, и҆збы́точествꙋемъ, нижѐ а҆́ще не (л. рє҃_i ѡ҆б.) ꙗ҆́мы, лиша́емсѧ. ѳ҃ Блюди́те же, да не ка́кѡ вла́сть ва́ша сiѧ̀ преткнове́нiе бꙋ́детъ немощны̑мъ. _i҃ А҆́ще бо кто̀ ви́дитъ тѧ̀ и҆мꙋ́ща ра́зꙋмъ, въ тре́бищи возлежа́ща, не со́вѣсть ли є҆гѡ̀ немощна̀ сꙋ́щи сози́ждетсѧ i҆дѡложе́ртвєннаѧ ꙗ҆́сти; а҃_i И҆ поги́бнетъ немощны́й бра́тъ въ твое́мъ ра́зꙋмѣ, є҆гѡ́же ра́ди хрⷭ҇то́съ ѹ҆́мре. в҃_i Та́коже согрѣша́юще въ бра́тiю, и҆ бiю́ще и҆́хъ со́вѣсть не́мощнꙋ сꙋ́щꙋ, во хрⷭ҇та̀ согрѣша́ете. г҃_i Тѣ́мже а҆́ще бра́шно соблазнѧ́етъ бра́та моего̀, не и҆́мамъ ꙗ҆́сти мѧ́са во вѣ́ки, да не соблазню̀ бра́та моегѡ̀.

Глава̀ девѧ́таѧ.

сⷯ а҃ Нѣ́смь ли а҆пⷭ҇лъ; нѣ́смь ли свобо́дь; не i҆и҃са хрⷭ҇та́ ли гдⷭ҇а на́шего ви́дѣхъ; не дѣ́ло ли моѐ вы̀ є҆стѐ ѡ҆ гдⷭ҇ѣ; в҃ А҆́ще ѹ҆́бѡ и҆ны̑мъ нѣ́смь а҆пⷭ҇лъ, но ѹ҆́бѡ ва́мъ є҆́смь.

(заⷱ рм҃а) Печа́ть бо моегѡ̀ а҆пⷭ҇льства, вы̀ є҆стѐ ѡ҆ гдⷭ҇ѣ.

Коне́цъ недѣ́ли мѧсопꙋ́стной.

[а҃] г҃ Мо́й ѿвѣ́тъ востѧзꙋ́ющымъ менѐ, се́й є҆́сть: д҃ Е҆да̀ не и҆́мамы вла́сти, ꙗ҆́сти и҆ пи́ти; є҃ Е҆да̀ не и҆́мамы вла́сти, сестрꙋ̀ женꙋ̀ води́ти, ꙗ҆́кѡ и҆ про́чiи а҆пⷭ҇ли и҆ бра́тiѧ гдⷭ҇нѧ, и҆ ки́фа; s҃ И҆лѝ є҆ди́нъ а҆́зъ и҆ варна́ва не и҆́мамы вла́сти є҆́же не дѣ́лати; з҃ Кто̀ во́инствꙋетъ свои́ми ѻ҆бро́ки когда̀; и҆лѝ кто̀ насажда́етъ (л. рs҃_i) вiногра́дъ, и҆ ѿ плода̀ є҆гѡ̀ не ꙗ҆́стъ; и҆лѝ кто̀ пасе́тъ ста́до, и҆ ѿ млека̀ ста́да не ꙗ҆́стъ; и҃ Е҆да̀ по человѣ́кꙋ сiѧ̑ глаго́лю; не и҆ зако́нъ ли сiѧ̑ глаго́летъ; ѳ҃ Въ мѡѷсе́овѣ бо зако́нѣ пи́шетъ: да не загради́ши ѹ҆стнꙋ̀ вола̀ молотѧ́ща. є҆да̀ ѡ҆ воло́вѣхъ ради́тъ бг҃ъ; _i҃ И҆лѝ на́съ ра́ди, всѧ́кѡ глаго́летъ; на́съ бо ра́ди вписа́сѧ, ꙗ҆́кѡ ѡ҆ наде́жди до́лженъ є҆́сть ѡ҆рѧ́й ѡ҆ра́ти: и҆ молотѧ́й, съ наде́ждею своегѡ̀ ѹ҆пова́нiѧ причаща́тисѧ. а҃_i А҆́ще мы̀ дꙋхѡ́внаѧ сѣ́ѧхомъ ва́мъ: вели́ко ли, а҆́ще мы̀ ва́ша тѣлє́снаѧ по́жнемъ; в҃_i А҆́ще и҆нíи вла́сти ва́шеѧ причаща́ютсѧ, не па́че ли мы̀; но не сотвори́хомъ по ѻ҆́бласти се́й, но всѧ̑ терпи́мъ, да не прекраще́нiе ко́е да́мы бл҃говѣствова́нiю хрⷭ҇то́вꙋ.

Коне́цъ недѣ́ли.

(заⷱ рм҃в) г҃_i Не вѣ́сте ли, ꙗ҆́кѡ дѣ́лающiи свѧщє́ннаѧ, ѿ свѧти́лища ꙗ҆дѧ́тъ, и҆ слꙋжа́щiи ѻ҆лтарю̀, со ѻ҆лтаре́мъ сдѣлѧ́ютсѧ; д҃_i Та́кѡ и҆ гдⷭ҇ь повелѣ̀ проповѣ́дающымъ бл҃говѣ́стiе, ѿ бл҃говѣ́стiѧ жи́ти. є҃_i А҆́зъ же ни є҆ди́но сотвори́хъ ѿ си́хъ: не писа́хъ же сiѧ̑, да та́кѡ бꙋ́детъ ѡ҆ мнѣ̀: до́брѣе бо мнѣ̀ па́че ѹ҆мре́ти, не́жели похвалꙋ̀ мою̀ кто̀ да и҆спраздни́тъ. s҃_i А҆́ще бо бл҃говѣствꙋ́ю, нѣ́сть мѝ похвалы̀: нꙋ́жда бо мѝ належи́тъ. го́ре же мнѣ̀ є҆́сть, а҆́ще не бл҃говѣствꙋ́ю. з҃_i А҆́ще ѹ҆́бѡ во́лею сiѐ творю̀, мздꙋ̀ и҆́мамъ: а҆́ще ли нево́лею, строе́нiе мѝ є҆́сть предано̀. и҃_i Ка́ѧ (л. рs҃_i ѡ҆б.) ѹ҆́бѡ мѝ є҆́сть мзда̀; да благовѣствꙋ́ѧй безꙿ мзды̀ положꙋ̀ благовѣ́стiе хрⷭ҇то́во, во є҆́же не твори́ти мѝ по ѻ҆́бласти мое́й въ благовѣствова́нiи.

Коне́цъ понедѣ́льникꙋ.

(заⷱ рм҃г) [в҃] ѳ҃_i Свобо́денъ бо сы́й ѿ всѣ́хъ, всѣ́мъ себѐ порабо́тихъ, да множа́йшыѧ прiѡбрѧ́щꙋ. к҃ Бы́хъ i҆ꙋде́ємъ, ꙗ҆́кѡ i҆ꙋде́й, да i҆ꙋдє́и прiѡбрѧ́щꙋ: подзакѡ́ннымъ, ꙗ҆́кѡ подзако́ненъ, да подзакѡ́нныѧ прiѡбрѧ́щꙋ. к҃а Беззакѡ́ннымъ, ꙗ҆́кѡ беззако́ненъ, [не сы́й беззако́нникъ бг҃ꙋ, но зако́нникъ хрⷭ҇тꙋ̀,] да прiѡбрѧ́щꙋ беззакѡ́нныѧ. к҃в Бы́хъ немѡщны́мъ ꙗ҆́кѡ не́мощенъ, да немѡщны́ѧ прiѡбрѧ́щꙋ: всѣ́мъ бы́хъ всѧ̑, да всѧ́кѡ нѣ̑кiѧ спасꙋ̀. к҃г Сiе́ же творю̀ за благовѣ́стiе, да соѻ́бщникъ є҆мꙋ̀ бꙋ́дꙋ. к҃д Не вѣ́сте ли, ꙗ҆́кѡ текꙋ́щiи въ позо́рищи, всѝ ѹ҆́бѡ текꙋ́тъ, є҆ди́нъ же прiе́млетъ по́честь; та́кѡ тецы́те, да пости́гнете. к҃є Всѧ́къ же подвиза́ѧйсѧ, ѿ всѣ́хъ воздержи́тсѧ: и҆ ѻ҆нѝ ѹ҆́бѡ да и҆стлѣ́ненъ вѣне́цъ прiи́мꙋтъ, мы́ же неистлѣ́ненъ. к҃s А҆́зъ ѹ҆̀бо та́кѡ текꙋ̀, не ꙗ҆́кѡ безвѣ́стнѡ: та́кѡ подвиза́юсѧ, не ꙗ҆́кѡ воздꙋ́хъ бiѧ́й: к҃з Но ѹ҆мерщвлѧ́ю тѣ́ло моѐ и҆ порабоща́ю, да не ка́кѡ и҆ны̑мъ проповѣ́дꙋѧ, са́мъ неключи́мь бꙋ́дꙋ.

Коне́цъ на́вечерiю, є҆гда̀ по́стъ є҆́сть. (л. рз҃_i)

Глава̀ десѧ́таѧ.

(заⷱ) сⷯ а҃ Не хощꙋ́ же ва́съ не вѣ́дѣти, бра́тiе, ꙗ҆́кѡ ѻ҆тцы̀ на́ши всѝ подꙿ ѻ҆́блакомъ бы́ша, и҆ всѝ сквозѣ̀ мо́ре проидо́ша: в҃ И҆ всѝ въ мѡѷсе́а крести́шасѧ во ѻ҆́блацѣ и҆ въ мо́ри: г҃ И҆ всѝ то́жде бра́шно дꙋхо́вное ꙗ҆до́ша: д҃ И҆ всѝ то́жде пи́во дꙋхо́вное пи́ша: пiѧ́хꙋ бо ѿ дꙋхо́внагѡ послѣ́дꙋющагѡ ка́мене, ка́мень же бѣ̀ хрⷭ҇то́съ.

Коне́цъ на́вечерiю, є҆гда̀ нѣ́сть по́стъ, и҆ ѡ҆свѧще́нiю воды̀.

(заⷱ рм҃д) є҃ Но не во множа́йшихъ* и҆́хъ благоволѝ бг҃ъ: пораже́ни бо бы́ша въ пꙋсты́ни. s҃ Сiѧ̑ же ѻ҆́бразы на́мъ бы́ша, ꙗ҆́кѡ не бы́ти на́мъ похотникѡ́мъ sлы́хъ, ꙗ҆́коже и҆ ѻ҆нѝ похотѣ́ша. з҃ Ни i҆дѡлослꙋжи́тели быва́йте, ꙗ҆́коже нѣ́цыи ѿ ни́хъ, ꙗ҆́коже є҆́сть пи́сано: сѣдо́ша лю́дiе ꙗ҆́сти и҆ пи́ти, и҆ воста́ша и҆гра́ти. и҃ Нижѐ соблꙋ́димъ, ꙗ҆́коже нѣ́цыи ѿ ни́хъ соблꙋди́ша, и҆ падо́ша во є҆ди́нъ де́нь два́десѧть трѝ ты́сѧщи. ѳ҃ Ни да и҆скꙋша́имъ хрⷭ҇та̀, ꙗ҆́коже нѣ́цыи ѿ ни́хъ и҆скꙋси́ша, и҆ ѿ sмíй погибо́ша. _i҃ Ни ропщи́те, ꙗ҆́коже нѣ́цыи ѿ ни́хъ ропта́ша, и҆ погибо́ша ѿ всегꙋби́телѧ. а҃_i Сiѧ̑ же всѧ̑ ѻ҆́брази прилꙋча́хꙋсѧ ѻ҆́нѣмъ: пи́сана же бы́ша въ наꙋче́нiе на́ше, въ ни́хже концы̀ вѣ̑къ достиго́ша. (л. рз҃_i ѡ҆б.)

(заⷱ рм҃є) в҃_i Тѣ́мже мнѧ́йсѧ стоѧ́ти, да блюде́тсѧ, да не паде́тъ.

Коне́цъ вто́рникꙋ.

г҃_i И҆скꙋше́нiе ва́съ не дости́же, то́чiю человѣ́ческое: вѣ́ренъ же бг҃ъ, и҆́же не ѡ҆ста́витъ ва́съ и҆скꙋси́тисѧ па́че, є҆́же мо́жете, но сотвори́тъ со и҆скꙋше́нiемъ и҆ и҆збы́тiе, ꙗ҆́кѡ возмощѝ ва́мъ понестѝ. [г҃] д҃ Тѣ́мже бра́тiе моѧ̀ возлю́бленнаѧ, бѣ́гайте ѿ i҆дѡлослꙋже́нiѧ. є҃_i Ꙗ҆́кѡ мꙋ̑дрымъ глаго́лю: сꙋди́те вы̀, є҆́же глаго́лю. s҃_i Ча́ша благослове́нiѧ, ю҆́же благословлѧ́емъ, не ѡ҆бще́нiе ли кро́ве хрⷭ҇то́вы є҆́сть; хлѣ́бъ, є҆го́же ло́мимъ, не ѡ҆бще́нiе ли тѣ́ла хрⷭ҇то́ва є҆́сть; з҃_i Ꙗ҆́кѡ є҆ди́нъ хлѣ́бъ, є҆ди́но тѣ́ло є҆смы̀ мно́зи: вси́ бо ѿ є҆ди́нагѡ хлѣ́ба причаща́емсѧ. и҃_i Ви́дите i҆и҃лѧ по пло́ти: не ꙗ҆дꙋ́щiи ли жє́ртвы, ѻ҆́бщницы ѻ҆лтаре́ви сꙋ́ть; ѳ҃_i Что̀ ѹ҆̀бо глаго́лю; ꙗ҆́кѡ i҆́дѡлъ что́ є҆сть; и҆лѝ i҆дѡложе́ртвенное что́ є҆сть; к҃ Но занѐ ꙗ҆̀же жрꙋ́тъ ꙗ҆зы́цы, бѣсѡ́мъ жрꙋ́тъ, а҆ не бг҃ови: не хощꙋ́ же ва́съ ѻ҆́бщникѡвъ бы́ти бѣсѡ́мъ. к҃а Не мо́жете ча́шꙋ гдⷭ҇ню пи́ти, и҆ ча́шꙋ бѣсо́вскꙋю: не мо́жете трапе́зѣ гдⷭ҇ней причаща́тисѧ, и҆ трапе́зѣ бѣсо́встѣй. к҃в И҆лѝ раздража́емъ гдⷭ҇а; є҆да̀ крѣпча́йши є҆гѡ̀ є҆смы̀;

Коне́цъ средѣ̀.

(заⷱ рм҃s) к҃г Всѧ̑ мѝ* лѣ́ть сꙋ́ть, но не всѧ̑ на по́льзꙋ: всѧ̑ мѝ лѣ́ть сꙋ́ть, но не всѧ̀ назида́ютъ. к҃д Никто́же (л. ри҃_i) своегѡ̀ сѝ да и҆́щетъ, но є҆́же бли́жнѧгѡ ко́йждо. к҃є Всѐ, є҆́же на то́ржищи продае́мое, ꙗ҆ди́те, ничто́же сꙋмнѧ́щесѧ за со́вѣсть. к҃s Гдⷭ҇нѧ бо землѧ̀, и҆ и҆сполне́нiе є҆ѧ̀. к҃з А҆́ще ли кто̀ ѿ невѣ́рныхъ призыва́етъ вы̀, и҆ хо́щете и҆тѝ, всѐ предлага́емое ва́мъ ꙗ҆ди́те, ничто́же сꙋмнѧ́щесѧ за со́вѣсть.

(заⷱ рм҃з) к҃и А҆́ще ли же кто̀ ва́мъ рече́тъ: сiѐ i҆дѡложе́ртвенно є҆́сть: не ꙗ҆ди́те, за ѻ҆́ного повѣ́давшаго и҆ со́вѣсть: гдⷭ҇нѧ бо землѧ̀, и҆ и҆сполне́нiе є҆ѧ̀.

Коне́цъ сꙋббѡ́тѣ.

к҃ѳ Со́вѣсть же глаго́лю не свою̀, но дрꙋга́гѡ: вскꙋ́ю бо свобо́да моѧ̀ сꙋ́дитсѧ ѿ и҆ны́ѧ со́вѣсти; л҃ А҆́ще а҆́зъ бл҃года́тiю причаща́юсѧ, почто̀ хꙋлꙋ̀ прiе́млю, ѡ҆ не́мже а҆́зъ благодарю̀; л҃а А҆́ще ѹ҆̀бо ꙗ҆́сте, а҆́ще ли пiетѐ, а҆́ще ли и҆́но что̀ творитѐ, всѧ̑ въ сла́вꙋ бж҃iю твори́те. л҃в Безпреткнове́ни быва́йте i҆ꙋде́ємъ, и҆ є҆́ллинѡмъ, и҆ це́ркви бж҃iей. л҃г Ꙗ҆́коже и҆ а҆́зъ во все́мъ всѣ̑мъ ѹ҆гожда́ю, не и҆скíй своеѧ̀ по́льзы, но мно́гихъ, да спасꙋ́тсѧ.

Глава̀ перваѧна́десѧть.

сⷯ а҃ Подража́тели мнѣ̀ быва́йте, ꙗ҆́коже и҆ а҆́зъ хрⷭ҇тꙋ̀. [s҃] в҃ Хвалю́ же вы̀ бра́тiе, ꙗ҆́кѡ всѧ̑ моѧ̀ по́мните, и҆ ꙗ҆́коже преда́хъ ва́мъ, преда̑нiѧ держитѐ. г҃ Хощꙋ́ же ва́съ вѣ́дѣти, ꙗ҆́кѡ всѧ́комꙋ мꙋ́жꙋ глава̀, хрⷭ҇то́съ є҆́сть: глава́ же женѣ̀, мꙋ́жъ: (л. ри҃_i ѡ҆б.) глава́ же хрⷭ҇тꙋ̀, бг҃ъ. д҃ Всѧ́къ мꙋ́жъ моли́твꙋ дѣ́ѧй, и҆лѝ проро́чествꙋѧй покры́тою главо́ю, срамлѧ́етъ главꙋ̀ свою̀. є҃ И҆ всѧ́ка жена̀ моли́твꙋ дѣ́ющаѧ, и҆лѝ проро́чествꙋющаѧ ѿкрове́нною главо́ю, срамлѧ́етъ главꙋ̀ свою̀: є҆ди́но бо є҆́сть и҆ то́жде @ @{@є҆́же бы́ти@} ѡ҆стри́женнѣй. s҃ А҆́ще ѹ҆́бѡ не покрыва́етсѧ жена̀, да стриже́тсѧ: а҆́ще ли же сра́мъ женѣ̀ стри́щисѧ и҆лѝ бри́тисѧ, да покрыва́етсѧ. з҃ Мꙋ́жъ бо не до́лженъ є҆́сть покрыва́ти главꙋ̀, ѻ҆́бразъ и҆ сла́ва бж҃iѧ сы́й: жена́ же сла́ва мꙋ́жꙋ є҆́сть.

Коне́цъ четверткꙋ̀.

(заⷱ рм҃и) и҃ Нѣ́сть бо мꙋ́жъ ѿ жены̀, но жена̀ ѿ мꙋ́жа: ѳ҃ И҆́бо не со́зданъ бы́сть мꙋ́жъ жены̀ ра́ди, но жена̀ мꙋ́жа ра́ди. _i҃ Сегѡ̀ ра́ди должна̀ є҆́сть жена̀ вла́сть и҆мѣ́ти на главѣ̀, а҆́гг҃лъ ра́ди. а҃_i Ѻ҆ба́че ни мꙋ́жъ безꙿ жены̀, ни жена̀ безꙿ мꙋ́жа ѡ҆ гдⷭ҇ѣ. в҃_i Ꙗ҆́коже бо жена̀ ѿ мꙋ́жа, си́це и҆ мꙋ́жъ жено́ю: всѧ̑ же ѿ бг҃а. г҃_i Въ ва́съ самѣ́хъ сꙋди́те: лѣ́по ли є҆́сть женѣ̀ ѿкрове́ннѣ бг҃ꙋ моли́тисѧ; д҃_i И҆лѝ и҆ не са́мое є҆стество̀ ѹ҆чи́тъ вы̀, ꙗ҆́кѡ мꙋ́жъ ѹ҆́бѡ а҆́ще власы̀ расти́тъ, безче́стiе є҆мꙋ̀ є҆́сть. є҃_i Жена́ же а҆́ще власы̀ расти́тъ, сла́ва є҆́й є҆́сть: занѐ растѣ́нiе власѡ́въ, вмѣ́стѡ ѡ҆дѣѧ́нiѧ дано̀ бы́сть є҆́й. s҃_i А҆́ще ли кто̀ мни́тсѧ спо́рливъ бы́ти, мы̀ такова́гѡ ѻ҆бы́чаѧ не и҆́мамы, нижѐ цр҃кви бж҃iѧ. [з҃] з҃_i Сiе́ же завѣщава́ѧ, не хвалю̀, ꙗ҆́кѡ не на лꙋ́чшее, но на хꙋ́дшее сбира́етесѧ. (л. рѳ҃_i) и҃_i Пе́рвое ѹ҆́бѡ, сходѧ́щымсѧ ва́мъ въ цр҃ковь, слы́шꙋ въ ва́съ ра̑спри сꙋ́щѧ, и҆ ча́сть нѣ́кꙋю си́хъ вѣ́рꙋю. ѳ҃_i Подоба́етъ бо и҆ є҆ресє́мъ въ ва́съ бы́ти, да и҆скꙋ́снiи ꙗ҆вле́ни быва́ютъ въ ва́съ. к҃ Сходѧ́щымсѧ ѹ҆́бѡ ва́мъ вкꙋ́пѣ, нѣ́сть госпо́дскꙋю ве́черю ꙗ҆́сти: к҃а Ко́ждо бо свою̀ ве́черю предварѧ́етъ въ снѣде́нiе: и҆ ѻ҆́въ ѹ҆́бѡ а҆́лчетъ, ѻ҆́въ же ѹ҆пива́етсѧ. (втоⷬ҇) к҃в Е҆да́ бо домѡ́въ не и҆́мате, во є҆́же ꙗ҆́сти и҆ пи́ти; и҆лѝ ѡ҆ цр҃кви бж҃iей нерадитѐ, и҆ срамлѧ́ете не и҆мꙋ́щыѧ; что̀ ва́мъ рекꙋ̀; похвалю́ ли вы̀ ѡ҆ се́мъ; не похвалю̀.

Коне́цъ пѧткꙋ̀.

(заⷱ рм҃ѳ) к҃г А҆́зъ бо прiѧ́хъ ѿ гдⷭ҇а, є҆́же и҆ преда́хъ ва́мъ: ꙗ҆́кѡ гдⷭ҇ь i҆и҃съ, въ но́щь, въ ню́же пре́данъ быва́ше, прiе́мъ хлѣ́бъ, к҃д И҆ благодари́въ, преломѝ, и҆ речѐ: прiими́те, ꙗ҆ди́те: сiѐ є҆́сть тѣ́ло моѐ, є҆́же за вы̀ ломи́мое: сiѐ твори́те въ моѐ воспомина́нiе. к҃є Та́кожде и҆ ча́шꙋ по ве́чери, глаго́лѧ: сiѧ̀ ча́ша но́вый завѣ́тъ є҆́сть въ мое́й кро́ви: сiѐ твори́те, є҆ли́жды а҆́ще пiе́те, въ моѐ воспомина́нiе. к҃s Е҆ли́жды бо а҆́ще ꙗ҆́сте хлѣ́бъ се́й, и҆ ча́шꙋ сiю̀ пiе́те, сме́рть гдⷭ҇ню возвѣща́ете, до́ндеже ѹ҆́бѡ прiи́детъ. к҃з Тѣ́мже и҆́же а҆́ще ꙗ҆́стъ хлѣ́бъ се́й, и҆лѝ пiе́тъ ча́шꙋ гдⷭ҇ню недосто́йнѣ, пови́ненъ бꙋ́детъ тѣ́лꙋ и҆ кро́ви гдⷭ҇ни. к҃и Да и҆скꙋша́етъ же человѣ́къ себѐ, и҆ та́кѡ ѿ хлѣ́ба да ꙗ҆́стъ, и҆ ѿ ча́ши да пiе́тъ. к҃ѳ Ꙗ҆ды́й бо и҆ пiѧ́й недосто́йнѣ, сꙋ́дъ себѣ̀ ꙗ҆́стъ и҆ пiе́тъ, не разсꙋжда́ѧ (л. рѳ҃_i ѡ҆б.) тѣ́ла гдⷭ҇нѧ. л҃ Сегѡ̀ ра́ди въ ва́съ мно́зи не́мощни и҆ недꙋ́жливи и҆ @спѧ́тъ@{@ѹ҆сыпа́ютъ@} дово́льни.

(заⷱ р҃н) л҃а А҆́ще бо бы́хомъ себѐ разсꙋжда́ли, не бы́хомъ ѡ҆сꙋжде́ни бы́ли. л҃в Сꙋди́ми же ѿ гдⷭ҇а, наказꙋ́емсѧ, да не съ мíромъ ѡ҆сꙋ́димсѧ.

Коне́цъ вели́комꙋ четверткꙋ̀.

л҃г Тѣ́мже бра́тiе моѧ̀, сходѧ́щесѧ ꙗ҆́сти, дрꙋгъдрꙋ́га жди́те. л҃д А҆́ще ли кто̀ а҆́лчетъ, въ домꙋ̀ да ꙗ҆́стъ, да не въ грѣ́хъ схо́дитесѧ. ѡ҆ про́чихъ же, є҆гда̀ прiидꙋ̀, ѹ҆стро́ю.

Глава̀ втораѧна́десѧть.

[и҃] сⷯ а҃ Ѡ҆ дꙋхо́вныхъ же бра́тiе, не хощꙋ̀ ва́съ не вѣ́дѣти. в҃ Вѣ́сте, ꙗ҆́кѡ є҆гда̀ невѣ́рни бѣ́сте, ко i҆́дѡлѡмъ безгла́снымъ ꙗ҆́кѡ ведо́ми ведо́стесѧ. г҃ Тѣ́мже сказꙋ́ю ва́мъ, ꙗ҆́кѡ никто́же дх҃омъ бж҃iимъ глаго́лѧй, рече́тъ а҆на́ѳема i҆и҃са: и҆ никто́же мо́жетъ рещѝ гдⷭ҇а i҆и҃са, то́чiю дх҃омъ ст҃ы́мъ. д҃ Раздѣлє́нiѧ же дарова́нiй сꙋ́ть, а҆ то́йжде дх҃ъ: є҃ И҆ раздѣлє́нiѧ слꙋже́нiй сꙋ́ть, а҆ то́йжде гдⷭ҇ь: s҃ И҆ раздѣлє́нiѧ дѣ́йствъ сꙋ́ть, а҆ то́йжде є҆́сть бг҃ъ, дѣ́йствꙋѧй всѧ̑ во всѣ́хъ.

Коне́цъ понедѣ́льникꙋ.

(заⷱ рн҃а) з҃ Комꙋ́ждо же* дае́тсѧ ꙗ҆вле́нiе дх҃а на по́льзꙋ. и҃ Ѻ҆́вомꙋ бо дх҃омъ дае́тсѧ сло́во премꙋ́дрости: (л. р҃к) и҆но́мꙋ же сло́во ра́зꙋма, ѡ҆ то́мже дс҃ѣ: ѳ҃ Дрꙋго́мꙋ же вѣ́ра, тѣ́мже дх҃омъ: и҆но́мꙋ же дарова̑нiѧ и҆сцѣле́нiй, ѡ҆ то́мже дс҃ѣ. _i҃ Дрꙋго́мꙋ же дѣ̑йствiѧ си́лъ, и҆но́мꙋ же прⷪ҇ро́чество, дрꙋго́мꙋ же разсꙋждє́нiѧ дꙋховѡ́мъ, и҆но́мꙋ же ро́ди ѧ҆зы́кѡвъ, дрꙋго́мꙋ же сказа̑нiѧ ѧ҆зы́кѡвъ. а҃_i Всѧ̑ же сiѧ̑ дѣ́йствꙋетъ є҆ди́нъ и҆ то́йжде дх҃ъ, раздѣлѧ́ѧ вла́стiю коемꙋ́ждо, ꙗ҆́коже хо́щетъ.

Коне́цъ ст҃о́мꙋ.

(заⷱ рн҃в) в҃_i Ꙗ҆́коже бо тѣ́ло є҆ди́но є҆́сть, и҆ ѹ҆́ды и҆́мать мно́ги: вси́ же ѹ҆́ды є҆ди́нагѡ тѣ́ла, мно́зи сꙋ́ще, є҆ди́но сꙋ́ть тѣ́ло, та́кѡ и҆ хрⷭ҇то́съ. г҃_i И҆́бо є҆ди́нѣмъ дх҃омъ мы̀ всѝ во є҆ди́но тѣ́ло крⷭ҇ти́хомсѧ, а҆́ще i҆ꙋдє́и, а҆́ще є҆́ллини, и҆лѝ рабѝ, и҆лѝ свобо́дни: и҆ всѝ є҆ди́нѣмъ дх҃омъ напои́хомсѧ. д҃_i И҆́бо тѣ́ло нѣ́сть є҆ди́нъ ѹ҆́дъ, но мно́зи. є҃_i А҆́ще рече́тъ нога̀, ꙗ҆́кѡ нѣ́смь рꙋка̀, нѣ́смь ѿ тѣ́ла: є҆да̀ сегѡ̀ ра́ди нѣ́сть ѿ тѣ́ла; s҃_i И҆ а҆́ще рече́тъ ѹ҆́хо, ꙗ҆́кѡ нѣ́смь ѻ҆́ко, нѣ́смь ѿ тѣ́ла: є҆да̀ сегѡ̀ ра́ди нѣ́сть ѿ тѣ́ла; а҆́ще всѐ тѣ́ло ѻ҆́ко, гдѣ̀ слꙋ́хъ; з҃_i А҆́ще же всѐ слꙋ́хъ, гдѣ̀ ѹ҆ха́нiе; и҃_i Ны́нѣ же положѝ бг҃ъ ѹ҆́ды, є҆ди́наго коего́ждо и҆́хъ въ тѣлесѝ, ꙗ҆́коже и҆зво́ли. ѳ҃_i А҆́ще ли бы́ша всѝ є҆ди́нъ ѹ҆́дъ, гдѣ̀ тѣ́ло; к҃ Ны́нѣ же мно́зи ѹ҆́бѡ ѹ҆́дове, є҆ди́но же тѣ́ло. к҃а Не мо́жетъ же ѻ҆́ко рещѝ рꙋцѣ̀: не тре́бѣ мѝ є҆сѝ. и҆лѝ па́ки глава̀ нога́ма, не тре́бѣ мѝ є҆стѐ. к҃в Но мно́гѡ (л. р҃к ѡ҆б.) па́че мнѧ́щiисѧ ѹ҆́ди тѣ́ла немощнѣ́йши бы́ти, нꙋ́жнѣйши сꙋ́ть: к҃г И҆ и҆̀хже мни́мъ безче́стнѣйшихъ бы́ти тѣ́ла, си́мъ че́сть мно́жайшꙋю прилага́емъ: к҃д И҆ неблагоѻбра́знiи на́ши, благоѻбра́зiе мно́жайше и҆́мꙋтъ: а҆ благоѻбра́знiи на́ши, не тре́бѣ и҆́мꙋтъ. но бг҃ъ растворѝ тѣ́ло, хꙋдѣ́йшемꙋ бо́льшꙋ да́въ че́сть: к҃є Да не бꙋ́детъ ра́спри въ тѣлесѝ. но @да то́жде въ себѣ̀@{@ да ра́внѡ є҆ди́нъ ѡ҆ дрꙋго́мъ@} пекꙋ́тсѧ ѹ҆́ди. к҃s И҆ а҆́ще стра́ждетъ є҆ди́нъ ѹ҆́дъ, съ ни́мъ стра́ждꙋтъ всѝ ѹ҆́ди: а҆́ще ли же сла́витсѧ є҆ди́нъ ѹ҆́дъ, съ ни́мъ ра́дꙋютсѧ всѝ ѹ҆́ди.

Коне́цъ вто́рникꙋ.

(заⷱ рн҃г) к҃з Вы́ же є҆стѐ тѣ́ло хрⷭ҇то́во, и҆ ѹ҆́ди ѿ ча́сти. к҃и И҆ ѻ҆́вы ѹ҆́бѡ положѝ бг҃ъ въ цр҃кви, пе́рвѣе а҆пⷭ҇лы, второ́е прⷪ҇ро́ки, тре́тiе ѹ҆чи́тели: пото́мже си̑лы, та́же дарова̑нiѧ и҆сцѣле́нiй, застꙋплє́нiѧ, правлє́нiѧ, ро́ди ѧ҆зы́кѡвъ: к҃ѳ Е҆да̀ всѝ а҆пⷭ҇ли; є҆да̀ всѝ прⷪ҇ро́цы; є҆да̀ всѝ ѹ҆чи́тели; є҆да̀ всѝ си̑лы; л҃ Е҆да̀ всѝ дарова̑нiѧ и҆́мꙋтъ и҆сцѣле́нiй; є҆да̀ всѝ ѧ҆зы̑ки глаго́лютъ; є҆да̀ всѝ сказꙋ́ютъ; л҃а Ревнꙋ́йте же дарова́нiй бо́льшихъ: и҆ є҆щѐ по превосхожде́нiю пꙋ́ть ва́мъ показꙋ́ю.

Глава̀ третiѧна́десѧть.

[а҃] сⷯ а҃ А҆́ще ѧ҆зы̑ки человѣ́ческими глаго́лю и҆ а҆́гг҃льскими, любве́ же не и҆́мамъ, бы́хъ [ꙗ҆́кѡ] мѣ́дь звенѧ́щи, и҆лѝ кѷмва́лъ звѧца́ѧй. в҃ И҆ а҆́ще и҆́мамъ проро́чество, и҆ вѣ́мъ та̑йны всѧ̀, и҆ (л. рк҃а) ве́сь ра́зꙋмъ: и҆ а҆́ще и҆́мамъ всю̀ вѣ́рꙋ, ꙗ҆́кѡ и҆ го́ры преставлѧ́ти, любве́ же не и҆́мамъ, ничто́же є҆́смь. г҃ И҆ а҆́ще разда́мъ всѧ̀ и҆мѣ̑нiѧ моѧ̀, и҆ а҆́ще преда́мъ тѣ́ло моѐ во є҆́же сжещѝ є҆̀, любве́ же не и҆́мамъ, ника́ѧ по́льза мѝ є҆́сть.

(заⷱ рн҃д) д҃ Любы̀ долготерпи́тъ, млⷭ҇рдствꙋетъ: любы̀ не зави́дитъ: любы̀ не превозно́ситсѧ, не горди́тсѧ: є҃ Ни безчи́нствꙋетъ, не и҆́щетъ своѧ́ си, не раздража́етсѧ, не мы́слитъ sла̀: s҃ Не ра́дꙋетсѧ ѡ҆ непра́вдѣ, ра́дꙋетсѧ же ѡ҆ и҆́стинѣ: з҃ Всѧ̑ @лю́битъ@{@ покрыва́етъ @}, всемꙋ̀ вѣ́рꙋ є҆́млетъ, всѧ̑ ѹ҆пова́етъ, всѧ̑ терпи́тъ: и҃ Любы̀ николи́же ѿпа́даетъ,

Коне́цъ ст҃ы̑мъ.

а҆́ще же проро́чєствiѧ ѹ҆празднѧ́тсѧ, а҆́ще ли ѧ҆зы́цы ѹ҆мо́лкнꙋтъ, а҆́ще ра́зꙋмъ и҆спраздни́тсѧ. ѳ҃ Ѿча́сти бо разꙋмѣва́емъ, и҆ ѿ ча́сти проро́чествꙋемъ. _i҃ Е҆гда́ же прiи́детъ соверше́нное, тогда̀ є҆́же ѿ ча́сти, ѹ҆праздни́тсѧ.

(заⷱ) а҃_i Е҆гда̀ бѣ́хъ* млⷣнецъ, ꙗ҆́кѡ млⷣнецъ глаго́лахъ, ꙗ҆́кѡ младе́нецъ мꙋ́дрствовахъ, ꙗ҆́кѡ младе́нецъ смышлѧ́хъ: є҆гда́ же бы́хъ мꙋ́жъ, ѿверго́хъ млⷣнчєскаѧ. в҃_i Ви́димъ бо ны́нѣ ꙗ҆́коже зерца́ломъ въ гада́нiи тогда́ же лице́мъ къ лицꙋ̀: ны́нѣ разꙋмѣ́ю ѿ ча́сти тогда́ же позна́ю, ꙗ҆́коже и҆ позна́нъ бы́хъ. г҃_i Ны́нѣ же пребыва́ютъ вѣ́ра, наде́жда, любы̀, трѝ сiѧ̀: бо́льши же си́хъ, любы̀. (л. рк҃а ѡ҆б.)

Глава̀ четвертаѧна́десѧть.

сⷯ а҃ Держи́тесѧ любвѐ: ревнꙋ́йте же дꙋхѡ́внымъ, па́че же да проро́чествꙋете. в҃ Глаго́лѧй бо ѧ҆зы́ки, не человѣ́кѡмъ глаго́летъ, но бг҃ꙋ: никто́же бо слы́шитъ, дх҃омъ же глаго́летъ та̑йны. г҃ Проро́чествꙋѧй же, человѣ́кѡмъ глаго́летъ созида́нiе, и҆ ѹ҆тѣше́нiе, и҆ ѹ҆твержде́нiе. [в҃] д҃ Глаго́лѧй бо ѧ҆зы́ки, себѐ зи́ждетъ: а҆ проро́чествꙋѧй, цр҃ковь зи́ждетъ. є҃ Хощꙋ́ же всѣ́хъ ва́съ глаго́лати ѧ҆зы́ки, па́че же да прорица́ете: бо́лiй бо проро́чествꙋѧй, не́жели глаго́лѧй ѧ҆зы́ки, ра́звѣ а҆́ще кто̀ сказꙋ́етъ, да цр҃ковь созида́нiе прiе́млетъ.

Коне́цъ средѣ̀ и҆ ки́рѷкꙋ.

(заⷱ рн҃є) s҃ Ны́нѣ же бра́тiе, а҆́ще прiидꙋ̀ къ ва́мъ ѧ҆зы́ки глаго́лѧ, кꙋ́ю ва́мъ по́льзꙋ сотворю̀, а҆́ще ва́мъ не глаго́лю и҆лѝ во ѿкрове́нiи, и҆лѝ въ ра́зꙋмѣ, и҆лѝ въ проро́чествiи, и҆лѝ въ наꙋче́нiи; з҃ Ѻ҆ба́че бездꙋ̑шнаѧ гла́съ даю́щаѧ, а҆́ще сопѣ́ль, а҆́ще гꙋ́сли, а҆́ще ра́знствiѧ писка́нiємъ не дадѧ́тъ, ка́кѡ разꙋ́мно бꙋ́детъ писка́нiе, и҆лѝ гꙋде́нiе; и҃ И҆́бо а҆́ще безвѣ́стенъ гла́съ трꙋба̀ да́стъ, кто̀ ѹ҆гото́витсѧ на бра́нь; ѳ҃ Та́кѡ и҆ вы̀ а҆́ще неблагоразꙋ́мно сло́во дадитѐ ѧ҆зы́комъ, ка́кѡ ѹ҆разꙋмѣ́етсѧ глаго́лемое, бꙋ́дете бо въ воздꙋ́хъ глаго́люще. _i҃ Толи́ки ѹ҆́бѡ, а҆́ще ключи́тсѧ, ро́ди гласѡ́въ сꙋ́ть въ мíрѣ, и҆ ни є҆ди́нъ и҆́хъ (л. рк҃в) безгла́сенъ. а҃_i А҆́ще ѹ҆̀бо не ѹ҆вѣ́мъ си́лы гла́са, бꙋ́дꙋ глаго́лющемꙋ и҆ноѧзы́чникъ: и҆ глаго́лющiй, мнѣ̀ и҆ноѧзы́чникъ. в҃_i Та́кѡ и҆ вы̀, поне́же ревни́тели є҆стѐ дх҃овѡ́мъ, ꙗ҆̀же къ созда́нiю цр҃кве @проси́те@{@ и҆щи́те @}, да и҆збы́точествꙋете. г҃_i Тѣ́мже глаго́лѧй ѧ҆зы́комъ, да мо́литсѧ, да сказꙋ́етъ. д҃_i А҆́ще бо молю́сѧ ѧ҆зы́комъ, дх҃ъ мо́й мо́литсѧ, а҆ ѹ҆́мъ мо́й безꙿ плода̀ є҆́сть. є҃_i Что̀ ѹ҆̀бо є҆́сть; помолю́сѧ дх҃омъ, помолю́сѧ же и҆ ѹ҆мо́мъ: воспою̀ дх҃омъ, воспою́ же и҆ ѹ҆мо́мъ. s҃_i Поне́же а҆́ще бл҃гослови́ши дх҃омъ, и҆сполнѧ́ѧй мѣ́сто невѣ́жды, ка́кѡ рече́тъ, а҆ми́нь, по твоемꙋ̀ благодаре́нiю: поне́же не вѣ́сть, что̀ глаго́леши. з҃_i Ты̀ ѹ҆́бѡ до́брѣ бл҃годари́ши: но дрꙋгíй не созида́етсѧ. и҃_i Благодарю̀ бг҃а моего̀, па́че всѣ́хъ ва́съ ѧ҆зы́ки глаго́лѧ: ѳ҃_i Но въ цр҃кви хощꙋ̀ пѧ́ть слове́съ ѹ҆мо́мъ мои́мъ глаго́лати, да и҆ и҆́ны по́льзꙋю, не́жели тмы̑ слове́съ ѧ҆зы́комъ.

Коне́цъ четверткꙋ̀.

(заⷱ рн҃s) к҃ Бра́тiе, не дѣ́ти быва́йте ѹ҆мы̀, но sло́бою младе́нствꙋйте, ѹ҆мы́ же соверше́ни быва́йте. к҃а Въ зако́нѣ пи́шетъ: ꙗ҆́кѡ и҆ны́ми ѧ҆зы́ки, и҆ ѹ҆стны̀ и҆ны́ми возглаго́лю лю́демъ си́мъ: и҆ ни та́кѡ послꙋ́шаютъ менѐ, глаго́летъ гдⷭ҇ь. к҃в Тѣ́мже ѧ҆зы́цы въ зна́менiе сꙋ́ть, не вѣ́рꙋющымъ, но невѣ̑рнымъ: а҆ проро́чество, не невѣ̑рнымъ, но вѣ́рꙋющымъ. к҃г А҆́ще ѹ҆́бѡ сни́детсѧ цр҃ковь всѧ̀ вкꙋ́пѣ, и҆ всѝ ѧ҆зы́ки глаго́лютъ: вни́дꙋтъ же и҆ неразꙋ́мивiи, и҆лѝ (л. рк҃в) невѣ́рнiи, не рекꙋ́тъ ли, ꙗ҆́кѡ бѣснꙋ́етесѧ: к҃д А҆́ще же всѝ проро́чествꙋютъ, вни́детъ же нѣ́кiй невѣ́ренъ, и҆лѝ невѣ́жда: ѡ҆блича́етсѧ всѣ́ми, и҆ и҆стѧзꙋ́етсѧ ѿ всѣ́хъ. (срⷣе) к҃є И҆ си́це та̑йнаѧ се́рдца є҆гѡ̀ ꙗ҆влє́на быва́ютъ: и҆ та́кѡ па́дъ ни́цъ, покло́нитсѧ бг҃ови, возвѣща́ѧ, ꙗ҆́кѡ вои́стиннꙋ бг҃ъ съ ва́ми є҆́сть.

Коне́цъ сꙋббѡ́тѣ.

(заⷱ рн҃з) к҃s Что̀ ѹ҆̀бо є҆́сть бра́тiе; є҆гда̀ схо́дитесѧ, ко́ждо ва́съ ѱало́мъ и҆́мать, ѹ҆че́нiе и҆́мать, ѧ҆зы́къ и҆́мать, ѿкрове́нiе и҆́мать, сказа́нiе и҆́мать: всѧ̑ же къ созда́нiю да быва́ютъ. к҃з А҆́ще ѧ҆зы́комъ кто̀ глаго́летъ, по двѣма̀, и҆лѝ мно́жае по трiе́мъ, и҆ по ча́сти, и҆ є҆ди́нъ да сказꙋ́етъ. к҃и А҆́ще ли не бꙋ́детъ сказа́тель, да молчи́тъ въ цр҃кви, себѣ́ же да глаго́летъ и҆ бг҃ови. к҃ѳ Прⷪ҇ро́цы же два̀ и҆лѝ трiѐ да глаго́лютъ, и҆ дрꙋзíи да разсꙋжда́ютъ. л҃ А҆́ще ли и҆но́мꙋ ѿкры́етсѧ сѣдѧ́щꙋ, пе́рвый да молчи́тъ. л҃а Мо́жете бо всѝ по є҆ди́номꙋ проро́чествовати, да всѝ ѹ҆ча́тсѧ, и҆ всѝ ѹ҆тѣша́ютсѧ. л҃в И҆ дꙋ́си проро́честiи, проро́кѡмъ повинꙋ́ютсѧ. л҃г Нѣ́сть бо нестрое́нiѧ бг҃ъ, но ми́ра, ꙗ҆́кѡ во всѣ́хъ цр҃квахъ ст҃ы́хъ. л҃д Жєны̀ ва́шѧ въ цр҃квахъ да молча́тъ, не повелѣ́сѧ бо и҆̀мъ глаго́лати, но повинова́тисѧ, ꙗ҆́коже и҆ зако́нъ глаго́летъ. л҃є А҆́ще ли чесомꙋ̀ наꙋчи́тисѧ хотѧ́тъ, въ домꙋ̀ свои́хъ мꙋже́й да вопроша́ютъ: сра́мно бо є҆́сть женѣ̀ въ цр҃кви глаго́лати. л҃s И҆лѝ ѿ ва́съ сло́во бж҃iе (л. рк҃г) и҆зы́де; и҆лѝ въ ва́съ є҆ди́ныхъ дости́же; л҃з А҆́ще кто̀ мни́тсѧ проро́къ бы́ти и҆лѝ дꙋхо́венъ, да разꙋмѣ́етъ, ꙗ҆̀же пишꙋ̀ ва́мъ, занѐ гдⷭ҇ни сꙋ́ть за́пѡвѣди. л҃и А҆́ще ли кто̀ не разꙋмѣ́етъ, да не разꙋмѣва́етъ. л҃ѳ Тѣ́мже, бра́тiе моѧ̀, ревнꙋ́йте є҆́же проро́чествовати: и҆ є҆́же глаго́лати ѧ҆зы́ки не возбранѧ́йте. м҃ Всѧ̑ же благоѻбра́знѡ и҆ по чи́нꙋ да быва́ютъ.

Коне́цъ пѧткꙋ̀.

Глава̀ пѧтаѧна́десѧть.

(заⷱ рн҃и) [ѳ҃] сⷯ а҃ Сказꙋ́ю же ва́мъ бра́тiе, благовѣствова́нiе, є҆́же благовѣсти́хъ ва́мъ, є҆́же и҆ прiѧ́сте, въ не́мже и҆ стоитѐ: в҃ И҆́мже и҆ спаса́етесѧ, ка́цѣмъ сло́вомъ благовѣсти́хъ ва́мъ, а҆́ще содержитѐ, ра́звѣ а҆́ще не всꙋ́е вѣ́ровасте. г҃ Преда́хъ бо ва́мъ и҆спе́рва, є҆́же и҆ прiѧ́хъ, ꙗ҆́кѡ хрⷭ҇то́съ ѹ҆́мре грѣ̑хъ на́шихъ ра́ди, по писа́нiємъ, д҃ И҆ ꙗ҆́кѡ погребе́нъ бы́сть, и҆ ꙗ҆́кѡ воста̀ въ тре́тiй де́нь, по писа́нiємъ. є҃ И҆ ꙗ҆́кѡ ꙗ҆ви́сѧ ки́фѣ, та́же є҆динона́десѧтимъ. s҃ Пото́мъ же ꙗ҆ви́сѧ бо́ле пѧтѝ сѡ́тъ бра́тiѧмъ є҆ди́ною, ѿ ни́хже мно́жайшiи пребыва́ютъ досе́лѣ, нѣ́цыи же и҆ почи́ша. з҃ Пото́мъ же ꙗ҆ви́сѧ i҆а́кѡвꙋ: та́же а҆пⷭ҇лѡмъ всѣ́мъ. и҃ Послѣди́ же всѣ́хъ, ꙗ҆́кѡ нѣ́коемꙋ и҆́звергꙋ, ꙗ҆ви́сѧ и҆ мнѣ̀. ѳ҃ А҆́зъ бо є҆́смь мнíй а҆пⷭ҇лѡвъ, и҆́же нѣ́смь досто́инъ нарещи́сѧ а҆пⷭ҇лъ, занѐ гони́хъ цр҃ковь бж҃iю. _i҃ Бл҃года́тiю же (л. рк҃г ѡ҆б.) бж҃iею є҆́смь, є҆́же є҆́смь, и҆ бл҃года́ть є҆гѡ̀, ꙗ҆́же во мнѣ̀, не тща̀ бы́сть, но па́че всѣ́хъ и҆́хъ потрꙋди́хсѧ: не а҆́зъ же, но благода́ть бж҃iѧ, ꙗ҆́же со мно́ю. а҃_i А҆́ще ѹ҆́бѡ а҆́зъ, а҆́ще ли ѻ҆нѝ, та́кѡ проповѣ́дꙋемъ, и҆ та́кѡ вѣ́ровасте.

Коне́цъ недѣ́ли.

(заⷱ рн҃ѳ) [а҃] в҃_i А҆́ще же хрⷭ҇то́съ проповѣ́дꙋетсѧ, ꙗ҆́кѡ и҆зꙿ ме́ртвыхъ воста̀, ка́кѡ глаго́лютъ нѣ́цыи въ ва́съ, ꙗ҆́кѡ воскрⷭ҇нiѧ ме́ртвыхъ нѣ́сть; г҃_i И҆ а҆́ще воскрⷭ҇нiѧ ме́ртвыхъ нѣ́сть, то̀ ни хрⷭ҇то́съ воста̀. д҃_i А҆́ще же хрⷭ҇то́съ не воста̀, тщѐ ѹ҆̀бо проповѣ́данiе на́ше, тща́ же и҆ вѣ́ра ва́ша. є҃_i Ѡ҆брѣта́емсѧ же и҆ лжесвидѣ́телє бж҃iи, ꙗ҆́кѡ послꙋшествова́хомъ на бг҃а, ꙗ҆́кѡ воскресѝ хрⷭ҇та̀, є҆гѡ́же не воскресѝ, а҆́ще ѹ҆́бѡ ме́ртвiи не востаю́тъ: s҃_i А҆́ще бо ме́ртвiи не востаю́тъ, то̀ ни хрⷭ҇то́съ воста̀. з҃_i А҆́ще же хрⷭ҇то́съ не воста̀, сꙋ́етна вѣ́ра ва́ша, є҆щѐ є҆стѐ во грѣсѣ́хъ ва́шихъ. и҃_i Ѹ҆̀бо и҆ ѹ҆ме́ршiи ѡ҆ хрⷭ҇тѣ̀, погибо́ша. ѳ҃_i И҆ а҆́ще въ животѣ̀ се́мъ ѹ҆пова́юще є҆смы̀ во хрⷭ҇та̀ то́чiю, ѻ҆каѧ́ннѣйши всѣ́хъ человѣ̑къ є҆смы̀.

Коне́цъ понедѣ́льникꙋ.

(заⷱ р҃ѯ) к҃ Ны́нѣ же хрⷭ҇то́съ* воста̀ ѿ ме́ртвыхъ, нача́токъ ѹ҆ме́ршымъ бы́сть: к҃а Поне́же бо чл҃вѣ́комъ сме́рть бы́сть, и҆ чл҃вѣ́комъ воскрⷭ҇нiе ме́ртвыхъ. к҃в Ꙗ҆́коже бо ѡ҆ а҆да́мѣ всѝ ѹ҆мира́ютъ, та́кожде и҆ ѡ҆ хрⷭ҇тѣ̀ всѝ ѡ҆живꙋ́тъ. к҃г Ко́ждо же во свое́мъ чинꙋ̀: (л. рк҃д) нача́токъ хрⷭ҇то́съ, пото́мъ же хрⷭ҇тꙋ̀ вѣ́ровавшiи, въ прише́ствiи є҆гѡ̀. к҃д Та́же кончи́на, є҆гда̀ преда́стъ црⷭ҇тво бг҃ꙋ и҆ ѻ҆ц҃ꙋ̀: є҆гда̀ и҆спраздни́тъ всѧ́ко нача́льство, и҆ всѧ́кꙋ вла́сть и҆ си́лꙋ. к҃є Подоба́етъ бо є҆мꙋ̀ ца́рствовати, до́ндеже положи́тъ всѧ̀ врагѝ подꙿ нога́ма свои́ма. к҃s Послѣ́днiй же вра́гъ и҆спраздни́тсѧ сме́рть: к҃з Всѧ̑ бо покорѝ подꙿ но́зѣ є҆гѡ̀, внегда́ же рещѝ, ꙗ҆́кѡ всѧ̑ покорє́на сꙋ́ть є҆мꙋ̀, ꙗ҆́вѣ ꙗ҆́кѡ ра́звѣ поко́ршагѡ є҆мꙋ̀ всѧ̑. к҃и Е҆гда́ же покори́тъ є҆мꙋ̀ всѧ́чєскаѧ, тогда̀ и҆ са́мъ сн҃ъ покори́тсѧ поко́ршемꙋ є҆мꙋ̀ всѧ́чєскаѧ, да бꙋ́детъ бг҃ъ всѧ́чєскаѧ во всѣ́хъ.

Коне́цъ мє́ртвымъ.

к҃ѳ Поне́же

(заⷱ рѯ҃а) Что̀ сотворѧ́тъ крестѧ́щiисѧ ме́ртвыхъ ра́ди; а҆́ще ѿню́дъ ме́ртвiи не востаю́тъ, что̀ и҆ креща́ютсѧ ме́ртвыхъ ра́ди; л҃ Почто́ же и҆ мы̀ бѣды̑ прiе́млемъ на всѧ́къ ча́съ; л҃а По всѧ̀ днѝ ѹ҆мира́ю, та́кѡ мѝ ва́ша похвала̀ бра́тiе, ю҆́же и҆́мамъ ѡ҆ хрⷭ҇тѣ̀ i҆и҃сѣ гдⷭ҇ѣ на́шемъ. л҃в А҆́ще бо по человѣ́кꙋ со sвѣ́ремъ борѧ́хсѧ въ є҆фе́сѣ, ка́ѧ мѝ по́льза, а҆́ще ме́ртвiи не востаю́тъ; да ꙗ҆́мы и҆ пiе́мъ, ѹ҆́трѣ бо ѹ҆́мремъ. л҃г Не льсти́тесѧ: тлѧ́тъ ѻ҆бы́чаи бла́ги бесѣ́ды sлы̑. л҃д И҆стрезви́тесѧ пра́веднѡ, и҆ не согрѣша́йте: невѣ́дѣнiе бо бж҃iе нѣ́цыи и҆́мꙋтъ: къ сра́мꙋ ва́мъ глаго́лю. [в҃] л҃є Но рече́тъ нѣ́кто: ка́кѡ воста́нꙋтъ ме́ртвiи; ко́имъ же тѣ́ломъ прiи́дꙋтъ; л҃s Безꙋ́мне, (л. рк҃д ѡ҆б.) ты̀ є҆́же сѣ́еши, не ѡ҆живе́тъ, а҆́ще не ѹ҆́мретъ. л҃з И҆ є҆́же сѣ́еши, не тѣ́ло бꙋ́дꙋщее сѣ́еши, но голо̀ зе́рно, а҆́ще слꙋчи́тсѧ, пшени́цы и҆лѝ и҆но́го ѿ про́чихъ: л҃и Бг҃ъ же дае́тъ є҆мꙋ̀ тѣ́ло, ꙗ҆́коже восхо́щетъ, и҆ коемꙋ́ждо сѣ́мени своѐ тѣ́ло.

Коне́цъ вто́рникꙋ.

(заⷱ рѯ҃в) л҃ѳ Не всѧ́ка пло́ть, та́ же пло́ть: но и҆́на ѹ҆́бѡ пло́ть человѣ́кѡмъ, и҆́на же пло́ть скотѡ́мъ, и҆́на же ры́бамъ, и҆́на же пти́цамъ. м҃ И҆ тѣлеса̀ нбⷭ҇наѧ, и҆ тѣлеса̀ земна́ѧ: но и҆́на ѹ҆́бѡ нбⷭ҇нымъ сла́ва, и҆ и҆́на земны̑мъ. м҃а И҆́на сла́ва со́лнцꙋ, и҆ и҆́на сла́ва лꙋнѣ̀, и҆ и҆́на сла́ва sвѣзда́мъ: sвѣзда́ бо ѿ sвѣзды̀ ра́знствꙋетъ во сла́вѣ. м҃в Та́кожде и҆ воскрⷭ҇нiе ме́ртвыхъ: сѣ́етсѧ въ тлѣ́нiе, востае́тъ въ нетлѣ́нiи: м҃г Сѣ́етсѧ не въ че́сть, востае́тъ въ сла́вѣ: сѣ́етсѧ въ не́мощи, востае́тъ въ си́лѣ: м҃д Сѣ́етсѧ тѣ́ло дꙋше́вное, востае́тъ тѣ́ло дх҃о́вное: є҆́сть тѣ́ло дꙋше́вное, и҆ є҆́сть тѣ́ло дх҃о́вное. м҃є Та́кѡ и҆ пи́сано є҆́сть: бы́сть пе́рвый чл҃вѣ́къ а҆да́мъ въ дꙋ́шꙋ жи́вꙋ, послѣ́днiй а҆да́мъ, въ дх҃ъ животворѧ́щъ.

Коне́цъ сꙋббѡ́тѣ.

м҃s Но не пре́жде дх҃о́вный, но дꙋше́вный: пото́мъ же дх҃о́вный.

(заⷱ рѯ҃г) м҃з Пе́рвый* человѣ́къ ѿ землѝ пе́рстенъ, вторы́й чл҃вѣ́къ гдⷭ҇ь съ нб҃сѐ. м҃и Ꙗ҆ко́въ пе́рстный, таковѝ и҆ пе́рстнiи: и҆ ꙗ҆ко́въ нбⷭ҇ный, та́цы же и҆ нбⷭ҇нiи. (л. рк҃є) м҃ѳ И҆ ꙗ҆́коже ѡ҆блеко́хомсѧ во ѻ҆́бразъ пе́рстнагѡ, да ѡ҆блече́мсѧ и҆ во ѻ҆́бразъ нбⷭ҇нагѡ. н҃ Сiе́ же глаго́лю, бра́тiе, ꙗ҆́кѡ пло́ть и҆ кро́вь црⷭ҇твiѧ бж҃iѧ наслѣ́дити не мо́гꙋтъ, нижѐ тлѣ́нiе нетлѣ́нiѧ наслѣ́дствꙋетъ. [г҃] н҃а Сѐ та́йнꙋ ва́мъ глаго́лю: вси́ бо не ѹ҆́спнемъ, вси́ же и҆змѣни́мсѧ, н҃в Вско́рѣ, во мгнове́нiи ѻ҆́ка, въ послѣ́днѣй трꙋбѣ̀: вострꙋ́битъ бо, и҆ ме́ртвiи воста́нꙋтъ нетлѣ́нни, и҆ мы̀ и҆змѣни́мсѧ. н҃г Подоба́етъ бо тлѣ́нномꙋ семꙋ̀ ѡ҆блещи́сѧ въ нетлѣ́нiе, и҆ ме́ртвенномꙋ семꙋ̀ ѡ҆блещи́сѧ въ безсме́ртiе. н҃д Е҆гда́ же тлѣ́нное сiѐ ѡ҆блече́тсѧ въ нетлѣ́нiе, и҆ сме́ртное сiѐ ѡ҆блече́тсѧ въ безсме́ртiе, тогда̀ бꙋ́детъ сло́во напи́санное: поже́рта бы́сть сме́рть побѣ́дою. (че\к) н҃є Гдѣ́ ти сме́рте, жа́ло; гдѣ́ ти а҆́де, побѣ́да; н҃s Жа́ло же сме́рти, грѣ́хъ: си́ла же грѣха̀, зако́нъ. н҃з Бг҃ꙋ же благодаре́нiе, да́вшемꙋ на́мъ побѣ́дꙋ гдⷭ҇емъ на́шимъ i҆и҃съ хрⷭ҇то́мъ.

Коне́цъ мє́ртвымъ.

(заⷱ рѯ҃д) н҃и Тѣ́мже, бра́тiе моѧ̀ возлю́блєннаѧ, тве́рди быва́йте, непостꙋ́пни, и҆збы́точествꙋюще въ дѣ́лѣ гдⷭ҇ни всегда̀: вѣ́дѧще, ꙗ҆́кѡ трꙋ́дъ ва́шъ нѣ́сть то́щъ предꙿ гдⷭ҇емъ.

Глава̀ шестаѧна́десѧть.

сⷯ а҃ Ѡ҆ ми́лостыни же, ꙗ҆́же ко ст҃ы̑мъ, ꙗ҆́коже ѹ҆стро́ихъ цр҃квамъ галатíйскимъ, та́кѡ и҆ вы̀ сотворѧ́йте. в҃ По є҆ди́нѣй ѿ сꙋббѡ́тъ (л. рк҃є ѡ҆б.) ко́ждо ва́съ да полага́етъ ѹ҆ себѐ, сохранѧ́ѧ є҆́же а҆́ще что̀ бл҃го поспѣши́тсѧ: да не є҆гда̀ прiидꙋ̀, тогда̀ собра̑нiѧ быва́ютъ. г҃ Е҆гда́ же прiидꙋ̀, и҆̀хже а҆́ще и҆скꙋ́сите посла́ньми, си́хъ послю̀ ѿнестѝ блгⷣть ва́шꙋ во i҆ерꙋсали́мъ.

Коне́цъ сꙋббѡ́тѣ.

(заⷱ рѯ҃є) д҃ А҆́ще же досто́йно бꙋ́детъ и҆ мнѣ̀ и҆тѝ, со мно́ю по́йдꙋтъ. є҃ Прiидꙋ́ же къ ва́мъ, є҆гда̀ македо́нiю прейдꙋ̀: [македо́нiю бо прохождꙋ̀.] s҃ Ѹ҆ ва́съ же, а҆́ще слꙋчи́тсѧ мнѣ̀, пребꙋ́дꙋ, и҆лѝ и҆ ѡ҆зимѣ́ю, да вы́ мѧ прово́дите, а҆́може а҆́ще поидꙋ̀. з҃ Не хощꙋ́ бо ва́съ ны́нѣ въ мимохожде́нiи ви́дѣти: ѹ҆пова́ю же вре́мѧ нѣ́кое пребы́ти ѹ҆ ва́съ, а҆́ще гдⷭ҇ь повели́тъ. и҃ Пребꙋ́дꙋ же во є҆фе́сѣ до пентiко́стiи: ѳ҃ Две́рь бо мѝ ѿве́рзесѧ вели́ка и҆ поспѣ́шна, и҆ сопроти́внiи мно́зи. _i҃ А҆́ще же прiи́детъ тiмоѳе́й, блюди́те, да безꙿ стра́ха бꙋ́детъ ѹ҆ ва́съ: дѣ́ло бо гдⷭ҇не дѣ́лаетъ, ꙗ҆́коже и҆ а҆́зъ. а҃_i Да никто́же ѹ҆̀бо є҆го̀ ѹ҆ничижи́тъ: проводи́те же є҆го̀ съ ми́ромъ, да прiи́детъ ко мнѣ̀: ждꙋ́ бо є҆го̀ съ бра́тiею. в҃_i Ѡ҆ а҆поллѡ́сѣ же бра́тѣ, мно́гѡ моли́хъ є҆го̀, да прiи́детъ къ ва́мъ съ бра́тiею: и҆ всѧ́кѡ не бѣ̀ во́лѧ, да ны́нѣ прiи́детъ: прiи́детъ же, є҆гда̀ ѹ҆праздни́тсѧ.

Коне́цъ средѣ̀.

(заⷱ рѯ҃s) г҃_i Бо́дрствꙋйте,* сто́йте въ вѣ́рѣ, мꙋжа́йтесѧ ѹ҆твержда́йтесѧ. д҃_i Всѧ̑ ва́мъ любо́вiю да быва́ютъ. (л. рк҃s) є҃_i Молю́ же вы̀ бра́тiе: вѣ́сте до́мъ стефани́новъ, ꙗ҆́кѡ є҆́сть нача́токъ а҆ха́iи, и҆ въ слꙋже́нiе ст҃ы̑мъ ѹ҆чини́ша себѐ: s҃_i Да и҆ вы̀ повинꙋ́йтесѧ таковы̑мъ, и҆ всѧ́комꙋ споспѣ́шствꙋющꙋ и҆ трꙋжда́ющꙋсѧ. з҃_i Возра́довахсѧ же ѡ҆ прише́ствiи стефани́новѣ, и҆ фꙋртꙋна́товѣ, и҆ а҆ха́iковѣ, ꙗ҆́кѡ ва́ше лише́нiе сíи и҆спо́лниша. и҃_i Поко́иша бо мо́й дꙋ́хъ и҆ ва́шъ: познава́йте ѹ҆̀бо таковы̑ѧ. ѳ҃_i Цѣлꙋ́ютъ вы̀ цр҃кви а҆сíйскiѧ. цѣлꙋ́ютъ вы̀ ѡ҆ гдⷭ҇ѣ мно́гѡ а҆кѵ́ла и҆ прiскíлла, съ дома́шнею и҆́хъ цр҃ковiю. к҃ Цѣлꙋ́ютъ вы̀ бра́тiѧ всѧ̀. цѣлꙋ́йте дрꙋгъдрꙋ́га лобза́нiемъ ст҃ы́мъ. к҃а Цѣлова́нiе мое́ю рꙋко́ю па́ѵлею. к҃в А҆́ще кто̀ не лю́битъ гдⷭ҇а i҆и҃са хрⷭ҇та̀, да бꙋ́детъ про́клѧтъ: @мара́н а҆ѳа̀@{@гдⷭ҇ь на́шъ прiи́де@ [сѵ́рскiй гла́съ].}. к҃г Бл҃года́ть гдⷭ҇а на́шегѡ i҆и҃са хрⷭ҇та̀ съ ва́ми: к҃д И҆ любы̀ моѧ̀ со всѣ́ми ва́ми, ѡ҆ хрⷭ҇тѣ̀ i҆и҃сѣ, а҆ми́нь.

Коне́цъ недѣ́ли.

Коне́цъ пе́рвагѡ посла́нiѧ къ корíнѳѧнѡмъ, є҆́же написа́сѧ ѿ фiлȋппъ, стефани́номъ, и҆ фꙋртꙋна́томъ, и҆ а҆ха́iкомъ, и҆ тiмоѳе́емъ: и҆́мать въ себѣ̀ гла́въ, s҃_i: зача́лъ цр҃ко́вныхъ м҃з: стiхѡ́въ _ꙋл҃з: знамена́нiй че́рныхъ, ѳ҃: послѣ́дꙋющихъ же и҆̀мъ червле́ныхъ, є҃_i.


