    OCR:

    Библиотека святоотеческой литературы

    http://orthlib.ru



По бл҃гослове́нiю Ст҃ѣ́йшагѡ Патрiа́рха Моско́вскагѡ и҆ всеѧ̀ Рꙋсѝ Пíмена

(л. а҃)

Сказа́нiе ст҃а́гѡ є҆пiфа́нiа, є҆пⷭ҇кпа кѵ́прскагѡ, ѡ҆ двꙋна́десѧти ст҃ы́хъ а҆пⷭ҇лѣхъ, гдѣ̀ кíйждо и҆́хъ проповѣ́да, и҆ ка́кѡ сконча́сѧ, и҆ ст҃а́ѧ и҆́хъ тѣлеса̀ гдѣ̀ положе́на сꙋ́ть.

[а҃] Ст҃ы́й пе́тръ, бра́тъ а҆ндре́а первозва́ннагѡ, ѿ гра́да несла́вна и҆ хꙋ́да, и҆́менемъ виѳсаíды, сы́нъ i҆ѡ́нинъ, ѿ пле́мене сѷмеѡ́нѧ, и҆́же ѹ҆́бѡ є҆́сть ны́нѣ пе́рвый и҆ верхо́вный а҆пⷭ҇лѡмъ, и҆ преизѧ́щный хрⷭ҇то́въ рачи́тель, ꙗ҆́кѡ ꙗ҆влѧ́етсѧ є҆пiсто́лiами свои́ми. И҆ проповѣ́да пе́рвѣе во i҆ꙋде́и, та́же во а҆нтiохíи, и҆ въ по́нтѣ, и҆ въ галатíи, и҆ каппадокíи, во а҆сíи же и҆ въ вiѳѷнíи, и҆ во i҆талíи, и҆ во i҆ллѷрíцѣ, є҆ѵⷢ҇лiе гдⷭ҇а на́шегѡ i҆и҃са хрⷭ҇та̀: сни́де же и҆ до ри́ма, и҆ сíмѡнꙋ волхвꙋ̀ ѡ҆бѣща́вшꙋ предꙿ царе́мъ ѡ҆бличи́ти петра̀, не сꙋ́щꙋ пои́стиннѣ слꙋ́житъ бг҃ꙋ: глаго́лаше бо въ ма́лѣ на нб҃са̀ взы́ти, и҆ ꙗ҆́вѣ предꙿ всѣ́ми низложи́ти петра̀. И҆ дню̀ нарече́ннꙋ, и҆ держа́вномꙋ нерѡ́нꙋ на таково́е позо́рище со мно́гими прише́дшꙋ: сíмѡнъ же ѡ҆гла́вiе даѳíново на главѣ̀ свое́й положѝ, и҆ строе́нiи бѣсо́вскими и҆ пѣ́сньми себѐ ѡ҆гради́въ, восхище́нъ и҆дѧ́ше къ воздꙋ́хꙋ.

Ст҃ы́й же пе́тръ, протѧ́гъ прпⷣбнiи своѝ рꙋ́цѣ, помоли́сѧ, и҆ речѐ: Гдⷭ҇и, просла́ви и҆́мѧ твоѐ ст҃о́е, и҆ бѣсо́вскаѧ мечта̑нiѧ да раста́ютсѧ. И҆ къ сíмѡнꙋ воззрѣ́въ, ве́лiимъ гла́сомъ речѐ: Предꙿ лице́мъ всѣ́хъ на землѝ зрѧ́щихъ, ты̀ па́дъ разсѧ́дисѧ. И҆ а҆́бiе сло́вомъ тогѡ̀, бѣ́сове ꙗ҆́кѡ ѿ ѻ҆гнѧ̀ ѿбѣго́ша, и҆ а҆пⷭ҇ловымъ гла́сомъ на зе́млю є҆го̀ пꙋсти́ша, и҆ па́дъ ве́сь сокрꙋши́сѧ. Послѣди́ же въ ри́мѣ ст҃ы́й пе́тръ при нерѡ́нѣ царѣ̀ про́пѧтъ бы́сть стремгла́въ, самомꙋ̀ та́кѡ и҆зво́льшꙋ: и҆ погребе́нъ бы́сть въ то́мже ри́мѣ, мцⷭ҇а i҆ꙋ́нiа въ к҃ѳ де́нь. (л. а҃ ѡ҆б.)

[в҃] А҆ндре́й первозва́нный, бра́тъ петро́въ, проповѣ́да є҆ѵⷢ҇лiе хрⷭ҇то́во вiѳѷнíи, по́нтꙋ и҆ а҆рме́нiи, скѵ́ѳѡмъ, и҆ согда́ємъ, и҆ горсíнѡмъ: проповѣ́да же и҆ въ севастопо́ли вели́цѣмъ, и҆дѣ́же є҆́сть по́лкъ а҆ссѷрíйскъ, и҆ а҆ѯа́рови, и҆ сꙋлiмíни, и҆ ѳарсѵ́си, и҆дѣ́же живꙋ́тъ мꙋ́ри, и҆ сше́дъ да́же до є҆лла́ды, и҆ въ па́трѣхъ а҆ха́йскихъ на крⷭ҇тѣ̀ ра́спѧтъ бы́сть ѿ є҆геа́та царѧ̀ тѵ́рска, и҆ сконча́сѧ та́мѡ, и҆ погребе́нъ бы́сть.

[г҃] I҆а́кѡвъ зеведе́овъ, бра́тъ i҆ѡа́нна є҆ѵⷢ҇лíста, ѻ҆бѣмана́десѧте колѣ́нома разсѣ́ѧнома проповѣ́да є҆ѵⷢ҇лiе хрⷭ҇то́во: ѿ и҆́рѡда же тетра́рха i҆ꙋде́йска, благодерзнꙋ́тiѧ ра́ди, ѹ҆бiе́нъ бы́сть мече́мъ, и҆ тꙋ̀ погребе́нъ бы́сть во i҆ꙋде́и.

[д҃] I҆ѡа́ннъ бл҃говѣ́стникъ и҆ бг҃осло́въ, бра́тъ i҆а́кѡвль, возлегíй на пе́рсехъ хрⷭ҇то́выхъ, во а҆сíи проповѣ́да є҆ѵⷢ҇лiе хрⷭ҇то́во, ѿ траiа́на же царѧ̀ ри́мска въ заточе́нiе по́сланъ бы́сть въ па́томскiй ѻ҆́стровъ, словесѐ ра́ди гдⷭ҇нѧ: и҆ тꙋ̀ написа̀ є҆ѵⷢ҇лiе, и҆ вдадѐ є҆̀ га́iю страннопрiи́мцꙋ. по сконча́нiи же траiа́на возврати́сѧ ѿ ѻ҆́строва во є҆фе́съ, и҆ тꙋ̀ жи́ва себѐ погребѐ, сы́й лѣ́тъ ста̀ и҆ два́десѧти, бж҃iею во́лею.

[є҃] Фiлíппъ же а҆пⷭ҇лъ, се́й бѣ̀ ѿ виѳсаíды, ве́си петро́вы и҆ а҆ндре́евы, въ го́рнѣй же фрѷгíи проповѣ́да є҆ѵⷢ҇лiе хрⷭ҇то́во: во i҆ерапо́ли же ра́спѧтъ бы́сть стремгла́въ при дометiа́нѣ, и҆ тꙋ̀ погребе́нъ бы́сть сла́внѡ свои́ми є҆мꙋ̀.

[s҃] Варѳоломе́й же ѿ галаа́ды, i҆ндíанѡмъ проповѣ́да є҆ѵⷢ҇лiе хрⷭ҇то́во: є҆́же ѿ матѳе́а ст҃о́е бл҃говѣствова́нiе дадѐ и҆̀мъ, въ сво́й и҆̀мъ ѧ҆зы́къ написа́въ: во а҆лфенíйстѣмъ же гра́дѣ, въ вели́цѣй а҆рме́нiи, ра́спѧтъ бы́сть стремгла́въ, и҆ тꙋ̀ погребе́нъ бы́сть, во а҆лва́нѣ вели́кихъ ра́менъ.

[з҃] Ѳѡма́ же а҆пⷭ҇лъ, [ꙗ҆́коже преда́нiе пи́шетъ,] бѣ̀ ѿ панеа́да гра́да галiле́йска, па́рѳѡмъ же и҆ ми́дѡмъ проповѣ́да є҆ѵⷢ҇лiе хрⷭ҇то́во, пе́рсѡмъ же и҆ герма́нѡмъ, и҆ ѵ҆рка́нѡмъ и҆ i҆ндíанѡмъ, и҆ ва́ктрѡмъ и҆ ма́ргѡмъ: и҆ ѿ ни́хъ ко́пiи прободе́нъ сконча́сѧ, и҆ погребе́нъ бы́сть во гра́дѣ каламíйстѣмъ сла́внѡ. (л. в҃)

[и҃] Матѳе́й же є҆ѵⷢ҇лíстъ бѧ́ше ѿ i҆ерⷭ҇ли́ма, и҆ тꙋ̀ написа̀ є҆ѵⷢ҇лiе хрⷭ҇то́во є҆вре́йскимъ ѧ҆зы́комъ, и҆ преложѝ є҆̀ i҆ѡа́ннъ бг҃осло́въ ѿ є҆вре́йска ѧ҆зы́ка въ гре́ческiй ѧ҆зы́къ: во i҆ерапо́ли же партíи мече́мъ прободе́нъ сконча́сѧ, и҆ погребе́нъ бы́сть сла́внѡ. написа̀ житiѐ своѐ, ꙗ҆́кѡ бы́сть ста́рѣй мытарє́мъ, а҆ во и҆збра́нiи а҆по́столъ бы́сть, и҆ пе́рвый писе́цъ ст҃ы́мъ та́йнамъ гдⷭ҇а на́шегѡ i҆и҃са хрⷭ҇та̀.

[ѳ҃] I҆а́кѡвъ а҆лфе́овъ, и҆́же и҆ бра́тъ матѳе́евъ, кꙋ́пнѡ бо а҆лфе́а и҆мꙋ́ще ѻ҆ц҃а̀, то́й ꙗ҆зы́кѡмъ хрⷭ҇та̀ проповѣ́давъ, сѣ́мѧ бжⷭ҇твенно и҆менова́нiемъ ѡ҆богати́сѧ: и҆ ꙗ҆́кѡ къ проповѣ́данiю подви́жесѧ, и҆ ненака́занныѧ собо́ры крѣ́пкѡ ѡ҆блича́ѧ, на крⷭ҇тѣ̀ повѣ́шенъ, бг҃ꙋ дх҃ъ предадѐ.

[_i҃] I҆ꙋ́да i҆а́кѡвль, и҆́же въ лꙋкинѣ̀ благовѣ́стiи, и҆ въ дѣѧ́нiихъ i҆ꙋ́да, матѳе́емъ же и҆ ма́ркомъ ѳадде́й и҆ леѵе́й нарече́нный, бра́тъ по пло́ти ꙗ҆́вльсѧ гдⷭ҇а на́шегѡ i҆и҃са хрⷭ҇та̀: то́й въ месопота́мiи проповѣ́давъ благовѣ́стiе, послѣдѝ ѿ невѣ́рныхъ повѣ́шенъ на дре́вѣ, и҆ ѿ ни́хъ сострѣ́лѧнъ сконча́сѧ.

[а҃_i] Сíмѡнъ зилѡ́тъ, и҆́же ѿ ка́ны галiле́йскiѧ, и҆́же во i҆ѡа́нновѣ благовѣствова́нiи наѳана́илъ, то́й всю̀ маѵрiтанíю и҆ а҆фрiкíйскꙋю странꙋ̀ проше́дъ, та́же во врита́нiю доше́дъ, и҆ хрⷭ҇та̀ проповѣ́давъ, ра́спѧтъ сконча́сѧ.

[в҃_i] Матѳíй же, є҆ди́нъ сы́й ѿ седми́десѧтихъ ѹ҆чени̑къ, є҆го́же ꙗ҆вѝ гдⷭ҇ь на́шъ по воскресе́нiи и҆зꙿ ме́ртвыхъ, и҆́же причте́нъ бы́сть къ є҆динона́десѧтимъ а҆пⷭ҇лѡмъ, во i҆ꙋ́ды мѣ́сто i҆скарiѡ́тскагѡ, проповѣ́да є҆ѵⷢ҇лiе гдⷭ҇а на́шегѡ i҆и҃са хрⷭ҇та̀ во внѣ́шней є҆ѳiо́пiи, и҆ тꙋ̀ мꙋ́кꙋ прiѧ́тъ ѿ є҆ѳiо́плѧнъ, на i҆и҃совѣ приста́нищи.

Па́ѵелъ же, повнегда̀ прiѧ́ти є҆мꙋ̀ вла́сть ѿ а҆рхiере́а, и҆дꙋ́щꙋ є҆мꙋ̀ въ дама́скъ, погꙋбле́нiю преда́ти всѧ̑ нарица́ющыѧ и҆́мѧ i҆и҃съ хрⷭ҇то́во, и҆ приближа́ющꙋсѧ є҆мꙋ̀ къ дама́скꙋ, и҆ а҆́бiе свѣ́томъ нбⷭ҇нымъ ѡ҆блиста́емь, и҆ слы́ша гла́съ глаго́лющъ є҆мꙋ̀, ꙗ҆́кѡ невозмо́жно є҆́сть є҆мꙋ̀, чл҃вѣ́кꙋ сꙋ́щꙋ, ѡ҆долѣ́ти си́лѣ бж҃iей. и҆ та́мѡ рече́но є҆мꙋ̀, да и҆́детъ въ дама́скъ, ко ѹ҆ч҃нкꙋ̀ (л. в҃ ѡ҆б.) хрⷭ҇то́вꙋ а҆на́нiи, и҆́же и҆ крестѝ є҆го̀: и҆ ѿ тогѡ̀ часа̀ вни́де во а҆пⷭ҇льство, и҆ бы́сть хрⷭ҇тꙋ̀ сосꙋ́дъ и҆збра́нный, и҆ ꙗ҆́кѡ нѣ́который крила́тъ, всю̀ вселе́ннꙋю ѡ҆бте́къ ѹ҆ловѝ: наче́нъ же ѿ i҆ерⷭ҇ли́ма, до́йде до i҆ллѷрíка, и҆ i҆талíи, и҆ i҆спа́нiи, проповѣ́да є҆ѵⷢ҇лiе хрⷭ҇то́во. И҆ посе́мъ прише́дъ въ ри́мъ, и҆ мно́зѣхъ поꙋчи́въ та́мѡ, и҆ повелѣ́нiемъ ке́саревымъ ѹ҆сѣ́ченъ бы́сть внѣ̀ гра́да. Та́кѡ сконча́сѧ бл҃же́нный па́ѵелъ: и҆ на є҆ди́номъ мѣ́стѣ съ петро́мъ, положе́на бы́ша ѻ҆бою̀ тѣлеса̀.


