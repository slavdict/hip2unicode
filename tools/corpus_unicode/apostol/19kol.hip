    OCR:

    Библиотека святоотеческой литературы

    http://orthlib.ru



(л. рѯ҃г ѡ҆б.)

Знамєна́нiѧ къ колосса́ємъ посла́нiѧ.

[а҃] Похвала̀ ѡ҆ колосса́ехъ, позна́вшихъ бг҃а вѣ́рою.

[в҃] Моли́тва ѡ҆ ни́хъ въ премꙋ́дрость дѣ́йственнꙋ, въ си́лꙋ терпѣ́нiѧ съ похвало́ю, позна́нiемъ чистоты̀.

[г҃] Ѡ҆ є҆́же во хрⷭ҇тѣ̀ тва́ри, и҆ возсозда́нiи по снѧ́тiю бж҃iю.

[д҃] Ѡ҆ приведе́нiи ꙗ҆зы̑къ, хрⷭ҇то́вымъ тѣ́ломъ и҆ стра́стiю вѣ́ры ра́ди.

[є҃] Ѹ҆че́нiе зва̑ннымъ страстьмѝ є҆гѡ̀ во предста́нiе бг҃ꙋ.

[s҃] Ѡ҆ є҆́же не прельща́тисѧ чл҃вѣ́ческою фiлосо́фiею, и҆мꙋ́щымъ премꙋ́дрость хрⷭ҇то́вꙋ.

[з҃] Ꙗ҆́кѡ є҆́же къ бг҃ꙋ соедине́нiе проти́вꙋ зако́на є҆́сть, во є҆́же со хрⷭ҇то́мъ жи́ти.

[и҃] Ꙗ҆́кѡ плотска́гѡ зако́на ѻ҆́брази плотски̑мъ потре́бни, а҆ не дх҃ѡ́внымъ, си́лою бж҃iею живꙋ́щымъ.

[ѳ҃] Ѹ҆че́нiе ѡ҆чище́нiѧ ст҃ы́ни, человѣколю́бiѧ, пѣ́нiѧ, похва́льна житiѧ̀.

[_i҃] Ѡ҆ є҆́же къ при́снымъ є҆динодꙋ́шiи, и҆ къ чꙋжы́мъ, мꙋ́дреннѡ и҆ смотрели́внѡ. (л. рѯ҃д)

Сказа́нiе къ колосса́ємъ посла́нiѧ ст҃а́гѡ а҆пⷭ҇ла па́ѵла.

(нлⷣѧ) Сiѐ посыла́етъ ѿ ри́ма, не ви́дѣвъ ѹ҆́бѡ и҆́хъ, слы́шавъ же ѡ҆ ни́хъ. Вина́ же посла́нiѧ сiѧ̀: Колосса́євъ хотѣ́ша нѣ́цыи прельсти́ти є҆́ллинскими хитросло́вiи, ѿ вѣ́ры ꙗ҆́же во хрⷭ҇та̀, и҆ ѡ҆ зако́нныхъ бра́шнѣхъ, и҆ ѡ҆брѣ́занiи. Сiѧ̑ ѹ҆́бѡ ѹ҆вѣ́дѣвъ а҆пⷭ҇лъ, пи́шетъ посла́нiе сiѐ къ ни́мъ а҆́ки ѹ҆чи́тельное. И҆ пе́рвѣе ѹ҆́бѡ благодари́тъ бг҃а, и҆ сказꙋ́етъ ѿ тмы̀ прише́дшихъ и҆̀хъ къ свѣ́тꙋ и҆́стины: и҆ ꙗ҆́кѡ хрⷭ҇то́съ, въ него́же вѣ́роваша, ѻ҆́бразъ є҆́сть бж҃iй и҆ сло́во, и҆́мже всѧ̑ бы́ша. И҆ ꙗ҆́кѡ подоба́ше є҆мꙋ̀ содѣ́телю сꙋ́щꙋ, бы́ти є҆мꙋ̀ перворожде́нꙋ тва́ри, и҆ пе́рвенцꙋ ѿ ме́ртвыхъ, да ѻ҆боѧ̑ совокꙋпи́тъ, и҆ ѡ҆животвори́тъ всѧ́чєскаѧ. Повелѣва́етъ же и҆̀мъ пребыва́ти въ вѣ́рѣ, сказꙋ́ѧ, ꙗ҆́кѡ са́мъ па́ѵелъ слꙋжи́тель є҆́сть є҆ѵⷢ҇лiю, є҆мꙋ́же наꙋчи́шасѧ. Та́же и҆ ѡ҆ зако́нѣ, и҆ ꙗ҆̀же по не́мъ бра́шнѣхъ, и҆ ѡ҆ дне́хъ, и҆ ѡ҆ лѣ́тѣхъ повѣствꙋ́етъ, и҆ показꙋ́етъ ѹ҆праздни́вшымсѧ дрє́внимъ, и҆ ѡ҆брѣ́занiю: и҆ совѣ́тꙋетъ и҆̀мъ не прельща́тисѧ ѿ ѹ҆хишрѧ́ющихъ и҆ соблазнѧ́ющихъ и҆̀хъ. И҆ про́чее завѣща́въ и҆ въ то́мъ роди́телємъ и҆ ча́дѡмъ, мꙋжє́мъ же и҆ жена́мъ, господє́мъ же и҆ рабѡ́мъ, и҆ къ про́чымъ ѻ҆бы́чаємъ наказа́въ и҆̀хъ, скончава́етъ посла́нiе. Завѣщава́етъ же и҆̀мъ, да є҆гда̀ прочте́но бꙋ́детъ ѹ҆ ни́хъ посла́нiе сiѐ, сотворѧ́тъ да прочте́но бꙋ́детъ и҆ въ цр҃кви лаодiкíйстѣй, и҆ є҆́же ѿ лаодiкíи, ѹ҆ ни́хъ да прочте́но бꙋ́детъ. (л. рѯ҃д ѡ҆б.)

КЪ КОЛОССА́ЕМЪ ПОСЛА́НIЕ

СТ҃А́ГѠ А҆ПО́СТОЛА ПА́ѴЛА.

Глава̀ пе́рваѧ.

(заⷱ см҃ѳ) сⷯ а҃ Па́ѵелъ а҆по́столъ i҆и҃съ хрⷭ҇то́въ, во́лею бж҃iею, и҆ тiмоѳе́й бра́тъ, в҃ Сꙋ́щымъ въ колосса́ехъ свѧты̑мъ, и҆ вѣ̑рнымъ бра́тiѧмъ ѡ҆ хрⷭ҇тѣ̀ i҆и҃сѣ:

Престꙋпѝ вто́рникꙋ.

(заⷱ) [а҃] г҃ Бл҃года́ть ва́мъ* и҆ ми́ръ ѿ бг҃а ѻ҆ц҃а̀ на́шегѡ, и҆ гдⷭ҇а i҆и҃са хрⷭ҇та̀, благодари́мъ бг҃а и҆ ѻ҆ц҃а̀ гдⷭ҇а на́шегѡ i҆и҃са хрⷭ҇та̀, всегда̀ ѡ҆ ва́съ молѧ́щесѧ: д҃ Слы́шавше вѣ́рꙋ ва́шꙋ, ꙗ҆́же ѡ҆ хрⷭ҇тѣ̀ i҆и҃сѣ, и҆ любо́вь ю҆́же и҆́мате ко всѣ́мъ ст҃ы̑мъ: є҃ За ѹ҆пова́нiе ѿложе́нное ва́мъ на небесѣ́хъ, є҆́же пре́жде слы́шасте въ словесѝ и҆́стины бл҃говѣствова́нiѧ, s҃ Сꙋ́щагѡ въ ва́съ, ꙗ҆́коже и҆ во все́мъ мíрѣ: и҆ є҆́сть плодоно́сно и҆ (л. рѯ҃є) расти́мо, ꙗ҆́коже и҆ въ ва́съ, ѿ негѡ́же днѐ слы́шасте, и҆ разꙋмѣ́сте бл҃года́ть бж҃iю во и҆́стинѣ.

Коне́цъ сꙋббѡ́тѣ. Чтѝ вто́рникꙋ:

з҃ Ꙗ҆́коже и҆ ѹ҆вѣ́дѣсте ѿ є҆пафра́са возлю́бленнагѡ срабо́тника на́шегѡ, и҆́же є҆́сть вѣ́ренъ ѡ҆ ва́съ слꙋжи́тель хрⷭ҇то́въ, и҃ И҆́же и҆ ꙗ҆вѝ на́мъ ва́шꙋ любо́вь въ дс҃ѣ. [в҃] ѳ҃ Сегѡ̀ ра́ди и҆ мы̀ ѿ негѡ́же днѐ слы́шахомъ, не престае́мъ ѡ҆ ва́съ молѧ́щесѧ, и҆ просѧ́ще, да и҆спо́лнитесѧ въ ра́зꙋмѣ во́ли є҆гѡ̀, во всѧ́кой премꙋ́дрости и҆ ра́зꙋмѣ дꙋхо́внѣмъ: _i҃ Ꙗ҆́кѡ ходи́ти ва́мъ досто́йнѣ бг҃ꙋ, во всѧ́комъ ѹ҆гожде́нiи, и҆ всѧ́комъ дѣ́лѣ бла́зѣ плодоносѧ́ще, и҆ возраста́юще въ ра́зꙋмѣ бж҃iи, а҃_i Всѧ́кою си́лою возмога́юще, по держа́вѣ сла́вы є҆гѡ̀ во всѧ́комъ терпѣ́нiи и҆ долготерпѣ́нiи съ ра́достiю.

Коне́цъ вто́рникꙋ.

(заⷱ с҃н) [г҃] в҃_i Благодарѧ́ще бг҃а и҆ ѻ҆ц҃а̀, призва́вшаго ва́съ въ прича́стiе наслѣ́дiѧ ст҃ы́хъ во свѣ́тѣ: г҃_i И҆́же и҆зба́ви на́съ ѿ вла́сти те́мныѧ, и҆ преста́ви въ црⷭ҇тво сн҃а любвѐ своеѧ̀: д҃_i Ѡ҆ не́мже и҆́мамы и҆збавле́нiе кро́вiю є҆гѡ̀, и҆ ѡ҆ставле́нiе грѣхѡ́въ: є҃_i И҆́же є҆́сть ѻ҆́бразъ бг҃а неви́димагѡ, перворожде́нъ всеѧ̀ тва́ри. s҃_i Ꙗ҆́кѡ ѡ҆ не́мъ создана̀ бы́ша всѧ́чєскаѧ, ꙗ҆̀же на небесѝ, и҆ ꙗ҆̀же на землѝ, ви̑димаѧ, и҆ неви̑димаѧ: а҆́ще престо́ли, а҆́ще гдⷭ҇ьствiѧ, а҆́ще нача̑ла, а҆́ще вла̑сти, всѧ́чєскаѧ тѣ́мъ и҆ ѡ҆ не́мъ созда́шасѧ. з҃_i И҆ то́й є҆́сть пре́жде всѣ́хъ, и҆ всѧ́чєскаѧ ѡ҆ не́мъ состоѧ́тсѧ. (л. рѯ҃є ѡ҆б.)

(заⷱ сн҃а) и҃_i И҆ то́й є҆́сть глава̀ тѣ́лꙋ це́ркве, и҆́же є҆́сть нача́токъ, перворожде́нъ и҆зꙿ ме́ртвыхъ, ꙗ҆́кѡ да бꙋ́детъ во всѣ́хъ то́й пе́рвенствꙋѧ.

Коне́цъ недѣ́ли.

ѳ҃_i Ꙗ҆́кѡ въ не́мъ благоизво́ли всемꙋ̀ и҆сполне́нiю всели́тисѧ. к҃ И҆ тѣ́мъ примири́ти всѧ́чєскаѧ къ себѣ̀, ѹ҆миротвори́въ кро́вiю крⷭ҇та̀ є҆гѡ̀ чрезꙿ него̀, а҆́ще земна̑ѧ, а҆́ще ли небє́снаѧ. [д҃] к҃а И҆ ва́съ и҆ногда̀ сꙋ́щихъ ѡ҆чꙋжде́ныхъ, и҆ врагѡ́въ помышле́ньми въ дѣ́лѣхъ лꙋка́выхъ, к҃в Ны́нѣ же примирѝ въ тѣ́лѣ пло́ти є҆гѡ̀ сме́ртiю є҆гѡ̀, предста́вити ва́съ ст҃ы, и҆ непоро́чны и҆ непови́нны предꙿ собо́ю. к҃г А҆́ще ѹ҆̀бо пребыва́ете въ вѣ́рѣ ѡ҆снова́ни и҆ тве́рди, и҆ неподви́жими ѿ ѹ҆пова́нiѧ благовѣствова́нiѧ, є҆́же слы́шасте, проповѣ́даное все́й тва́ри поднебе́снѣй, є҆мꙋ́же бы́хъ а҆́зъ па́ѵелъ слꙋжи́тель.

Коне́цъ средѣ̀.

(заⷱ сн҃в) [є҃] к҃д Ны́нѣ ра́дꙋюсѧ* во страда́нiихъ мои́хъ ѡ҆ ва́съ, ꙗ҆́кѡ и҆сполнѧ́ю лише́нiе скорбе́й хрⷭ҇то́выхъ во пло́ти мое́й, за тѣ́ло є҆гѡ̀, є҆́же є҆́сть це́рковь: к҃є Е҆́йже бы́хъ а҆́зъ слꙋжи́тель, по смотре́нiю бж҃iю да́нномꙋ мнѣ̀ въ ва́съ, и҆спо́лнити сло́во бж҃iе: к҃s Та́йнꙋ сокрове́ннꙋю ѿ вѣ́къ и҆ ѿ родѡ́въ, ны́нѣ же ꙗ҆ви́сѧ свѧты̑мъ є҆гѡ̀. к҃з И҆̀мже восхотѣ̀ бг҃ъ сказа́ти, ко́е бога́тство сла́вы та́йны сеѧ̀ во ꙗ҆зы́цѣхъ, и҆́же (л. рѯ҃s) є҆́сть хрⷭ҇то́съ въ ва́съ, ѹ҆пова́нiе сла́вы: к҃и Е҆го́же мы̀ проповѣ́дꙋемъ, наказꙋ́юще всѧ́каго человѣ́ка, и҆ ѹ҆ча́ще всѧ́кой премꙋ́дрости: да предста́вимъ всѧ́каго человѣ́ка соверше́нна ѡ҆ хрⷭ҇тѣ̀ i҆и҃сѣ: к҃ѳ Въ не́мже и҆ трꙋжда́юсѧ и҆ подвиза́юсѧ по дѣ́йствꙋ є҆гѡ̀, дѣ́йствꙋемомꙋ во мнѣ̀ си́лою.

Коне́цъ четверткꙋ̀.

Глава̀ втора́ѧ.

(заⷱ сн҃г) сⷯ а҃ Хощꙋ̀ ѹ҆́бѡ ва́съ вѣ́дѣти, коли́къ по́двигъ и҆́мамъ ѡ҆ ва́съ, и҆ ѡ҆ сꙋ́щихъ въ лаодiкíи, и҆ во i҆ерапо́ли, и҆ є҆ли́цы не ви́дѣша лица̀ моегѡ̀ во пло́ти, [s҃] в҃ Да ѹ҆тѣ́шатсѧ сердца̀ и҆́хъ, сне́мшихсѧ въ любвѝ, и҆ во всѧ́комъ бога́тствѣ и҆звѣще́нiѧ ра́зꙋма, въ позна́нiе та́йны бг҃а и҆ ѻ҆ц҃а̀, и҆ хрⷭ҇та̀: г҃ Въ не́мже сꙋ́ть всѧ̀ сокрѡ́вища премꙋ́дрости, и҆ ра́зꙋма сокровє́нна. д҃ Сiе́ же глаго́лю, да никто́же ва́съ прельсти́тъ въ словопрѣ́нiи. є҃ А҆́ще бо и҆ пло́тiю ѿстою̀, но дꙋ́хомъ съ ва́ми є҆́смь, ра́дꙋѧсѧ, и҆ ви́дѧ ва́шъ чи́нъ, и҆ ѹ҆твержде́нiе ва́шеѧ вѣ́ры ꙗ҆́же во хрⷭ҇та̀. s҃ Ꙗ҆́коже ѹ҆̀бо прiѧ́сте хрⷭ҇та̀ i҆и҃са гдⷭ҇а, та́коже въ не́мъ ходи́те, з҃ Ѹ҆корене́ни, и҆ назда́ни въ не́мъ, и҆ и҆звѣ́ствовани вѣ́рою, ꙗ҆́коже наꙋчи́стесѧ, и҆збы́точествꙋюще въ не́й благодаре́нiемъ.

Коне́цъ пѧткꙋ̀.

(заⷱ сн҃д) и҃ Бра́тiе, блюди́тесѧ,* да никто́же ва́съ бꙋ́детъ прельща́ѧ фiлосо́фiею, и҆ тще́тною ле́стiю, по (л. рѯ҃s ѡ҆б.) преда́нiю человѣ́ческомꙋ, по стiхíамъ мíра, а҆ не по хрⷭ҇тѣ̀: ѳ҃ Ꙗ҆́кѡ въ то́мъ живе́тъ всѧ́ко и҆сполне́нiе бж҃ества̀ тѣле́снѣ: _i҃ И҆ да бꙋ́дете въ не́мъ и҆спо́лнени, и҆́же є҆́сть глава̀ всѧ́комꙋ нача́лꙋ и҆ вла́сти: [з҃] а҃_i Ѡ҆ не́мже и҆ ѡ҆брѣ́зани бы́сте ѡ҆брѣ́занiемъ нерꙋкотворе́ннымъ, въ совлече́нiи тѣ́ла грѣхо́внагѡ пло́ти, во ѡ҆брѣ́занiи хрⷭ҇то́вѣ, в҃_i Спогре́бшесѧ є҆мꙋ̀ креще́нiемъ: ѡ҆ не́мже и҆ совоста́сте вѣ́рою, дѣ́йствомъ бг҃а, воскреси́вшагѡ є҆го̀ и҆зꙿ ме́ртвыхъ.

Коне́цъ ѡ҆брѣ́занiю.

(заⷱ сн҃є) г҃_i И҆ ва́съ мє́ртвы сꙋ́щѧ въ прегрѣше́нiихъ и҆ въ неѡбрѣ́занiи пло́ти ва́шеѧ, соѡживи́лъ є҆́сть съ ни́мъ, дарова́въ на́мъ всѧ̀ прегрѣшє́нiѧ: д҃_i И҆стреби́въ є҆́же на на́съ рꙋкописа́нiе ѹ҆че́ньми, є҆́же бѣ̀ сопроти́вно на́мъ, и҆ то̀ взѧ́тъ ѿ среды̀, пригвозди́въ є҆̀ на крⷭ҇тѣ̀: є҃ Совле́къ нача̑ла и҆ вла̑сти, и҆зведѐ въ позо́ръ дерзнове́нiемъ, @и҆зꙿѡбличи́въ и҆̀хъ въ себѣ̀@{@побѣди́въ и҆̀хъ на не́мъ@}. [и҃] s҃_i Да никто́же ѹ҆̀бо ва́съ ѡ҆сꙋжда́етъ ѡ҆ ꙗ҆де́нiи, и҆лѝ ѡ҆ питiѝ, и҆лѝ ѡ҆ ча́сти пра́здника, и҆лѝ ѡ҆ новомѣ́сѧчiихъ, и҆лѝ ѡ҆ сꙋббѡ́тахъ: з҃_i Ꙗ҆̀же сꙋ́ть стѣ́нь грѧдꙋ́щихъ, тѣ́ло же хрⷭ҇то́во. и҃_i Никто́же ва́съ да прельща́етъ и҆зволе́ннымъ є҆мꙋ̀ смиреномꙋ́дрiемъ, и҆ слꙋ́жбою а҆́гг҃льскою, *ꙗ҆̀же не ѹ҆вѣ́дѣ ѹ҆чѧ̀, безꙿ ѹ҆ма̀ дмѧ́сѧ ѿ ѹ҆ма̀ пло́ти своеѧ̀: ѳ҃_i И҆ не держѧ̀ главы̀, и҆зꙿ неѧ́же всѐ тѣ́ло, соста́вы и҆ соꙋ́зы подае́мо, и҆ сне́млемо, расти́тъ возраще́нiе бж҃iе. (л. рѯ҃з)

(заⷱ сн҃s) к҃ А҆́ще ѹ҆̀бо ѹ҆мро́сте со хрⷭ҇то́мъ ѿ стiхíй мíра почто̀ а҆́ки живꙋ́ще въ мíрѣ стѧза́етесѧ;

Коне́цъ понедѣ́льникꙋ.

к҃а Не косни́сѧ, нижѐ вкꙋсѝ, ни ѡ҆сѧжѝ: к҃в Ꙗ҆̀же сꙋ́ть всѧ̑ во и҆стлѣ́нiе ѹ҆потребле́нiемъ, по за́повѣдемъ и҆ ѹ҆че́нiємъ чл҃вѣ́ческимъ: к҃г Ꙗ҆̀же сꙋ́ть сло́во ѹ҆́бѡ и҆мꙋ́ще премꙋ́дрости, въ самово́льнѣй слꙋ́жбѣ, и҆ смиреномꙋ́дрiи, и҆ непощадѣ́нiи тѣ́ла, не въ че́сти ко́ей къ сы́тости пло́ти.

Глава̀ тре́тiѧ.

сⷯ а҃ А҆́ще ѹ҆́бѡ воскреснꙋ́сте со хрⷭ҇то́мъ, вы́шнихъ и҆щи́те, и҆дѣ́же є҆́сть хрⷭ҇то́съ ѡ҆деснꙋ́ю бг҃а сѣдѧ̀: в҃ Гѡ́рнѧѧ мꙋ́дрствꙋйте, а҆ не земна̑ѧ. г҃ Ѹ҆мро́сте бо, и҆ живо́тъ ва́шъ сокрове́нъ є҆́сть со хрⷭ҇то́мъ въ бз҃ѣ.

Коне́цъ вто́рникꙋ.

(заⷱ сн҃з) [ѳ҃] д҃ Е҆гда́ же* хрⷭ҇то́съ ꙗ҆ви́тсѧ живо́тъ ва́шъ, тогда̀ и҆ вы̀ съ ни́мъ ꙗ҆вите́сѧ въ сла́вѣ. є҃ Ѹ҆мертви́те ѹ҆̀бо ѹ҆́ды ва́шѧ, ꙗ҆̀же на землѝ, блꙋ́дъ, нечистотꙋ̀, стра́сть, по́хоть sлꙋ́ю, и҆ лихоима́нiе, є҆́же є҆́сть i҆дѡлослꙋже́нiе: s҃ И҆́хже ра́ди грѧде́тъ гнѣ́въ бж҃iй на сы́ны противле́нiѧ, з҃ Въ ни́хже и҆ вы̀ и҆ногда̀ ходи́сте, є҆гда̀ живѧ́сте въ ни́хъ. и҃ Ны́нѣ же ѿложи́те и҆ вы̀ та̀ всѧ̑: гнѣ́въ, ꙗ҆́рость, sло́бꙋ, хꙋле́нiе, срамосло́вiе (л. рн҃з ѡ҆б.) ѿ ѹ҆́стъ ва́шихъ. ѳ҃ Не лжи́те дрꙋгъдрꙋ́гꙋ, совле́кшесѧ ве́тхагѡ человѣ́ка съ дѣѧ́ньми є҆гѡ̀: _i҃ И҆ ѡ҆бле́кшесѧ въ но́ваго ѡ҆бновлѧ́емаго въ ра́зꙋмъ, по ѻ҆́бразꙋ созда́вшагѡ є҆го̀: а҃_i И҆дѣ́же нѣ́сть є҆́ллинъ, ни i҆ꙋде́й: ѡ҆брѣ́занiе, и҆ неѡбрѣ́занiе: ва́рваръ, и҆ скѵ́ѳъ: ра́бъ, и҆ свобо́дь: но всѧ́чєскаѧ, и҆ во всѣ́хъ хрⷭ҇то́съ.

Коне́цъ недѣ́ли.

(заⷱ сн҃и) в҃_i Ѡ҆блецы́тесѧ ѹ҆̀бо [ꙗ҆́коже и҆збра́ннiи бж҃iи, ст҃и, и҆ возлю́бленни,] во ѹ҆трѡ́бы щедро́тъ, бл҃гость, смиреномꙋ́дрiе, кро́тость, и҆ долготерпѣ́нiе: г҃_i Прiе́млюще дрꙋгъдрꙋ́га, и҆ проща́юще себѣ̀, а҆́ще кто̀ на кого̀ и҆́мать порече́нiе: ꙗ҆́коже и҆ хрⷭ҇то́съ прости́лъ є҆́сть ва́мъ, та́кѡ и҆ вы̀. д҃_i Надꙿ всѣ́ми же си́ми стѧжи́те любо́вь, ꙗ҆́же є҆́сть соꙋ́зъ соверше́нства. є҃_i И҆ ми́ръ бж҃iй да водворѧ́етсѧ въ сердца́хъ ва́шихъ, во́ньже и҆ зва́ни бы́сте во є҆ди́номъ тѣ́лѣ: и҆ благода́рни быва́йте. [_i҃] (пнⷣе) s҃_i Сло́во хрⷭ҇то́во да вселѧ́етсѧ въ ва́съ бога́тнѡ, во всѧ́кой премꙋ́дрости, ѹ҆ча́ще и҆ вразꙋмлѧ́юще себѐ самѣ́хъ во ѱалмѣ́хъ, и҆ пѣ́нiихъ и҆ пѣ́снехъ дꙋхо́вныхъ, ѡ҆ благода́ти пою́ще въ сердца́хъ ва́шихъ гдⷭ҇ви.

Коне́цъ недѣ́ли, и҆ преподѡ́бнымъ.

(заⷱ сн҃ѳ) з҃_i И҆ всѐ є҆́же* а҆́ще что̀ творитѐ сло́вомъ, и҆лѝ дѣ́ломъ, всѧ̑ во и҆́мѧ гдⷭ҇а i҆и҃са хрⷭ҇та̀, благодарѧ́ще бг҃а и҆ ѻ҆ц҃а̀ тѣ́мъ. и҃_i Жєны̀, повинꙋ́йтесѧ свои́мъ (л. рѯ҃и) мꙋжє́мъ, ꙗ҆́коже подоба́етъ ѡ҆ гдⷭ҇ѣ. ѳ҃_i Мꙋ́жiе, люби́те жєны̀ ва́шѧ, и҆ не ѡ҆горча́йтесѧ къ ни́мъ. к҃ Ча́да, послꙋ́шайте роди́телей свои́хъ во все́мъ: сiе́ бо ѹ҆го́дно є҆́сть гдⷭ҇ви. к҃а Ѻ҆ц҃ы̀, не раздража́йте ча̑дъ ва́шихъ, да не ѹ҆ныва́ютъ. к҃в Рабѝ, послꙋ́шайте по всемꙋ̀ плотски́хъ госпо́дiй ва́шихъ, не предꙿ ѻ҆чи́ма то́чiю рабо́тающе а҆́ки чл҃вѣкоꙋго́дницы, но въ простотѣ̀ се́рдца, боѧ́щесѧ бг҃а. к҃г И҆ всѧ́ко, є҆́же а҆́ще что̀ творитѐ, ѿ дꙋшѝ дѣ́лайте, ꙗ҆́коже гдⷭ҇ꙋ, а҆ не человѣ́кѡмъ: к҃д Вѣ́дѧще, ꙗ҆́кѡ ѿ гдⷭ҇а прiи́мете воздаѧ́нiе достоѧ́нiѧ: гдⷭ҇ꙋ бо хрⷭ҇тꙋ̀ рабо́таете. к҃д А҆ ѡ҆би́дѧй, воспрiи́метъ є҆́же ѡ҆би́дѣ, и҆ нѣ́сть лица̀ ѡ҆бинове́нiѧ.

Глава̀ четве́ртаѧ.

сⷯ а҃ Госпо́дiе, пра́вдꙋ и҆ ѹ҆равне́нiе рабѡ́мъ подава́йте, вѣ́дѧще, ꙗ҆́кѡ и҆ вы̀ и҆́мате гдⷭ҇а на нб҃сѣ́хъ.

Коне́цъ средѣ̀.

(заⷱ с҃ѯ) в҃ Въ мл҃твѣ терпи́те, бо́дрствꙋюще въ не́й со бл҃годаре́нiемъ. г҃ Молѧ́щесѧ и҆ ѡ҆ на́съ вкꙋ́пѣ, да бг҃ъ ѿве́рзетъ на́мъ двє́ри сло́ва, проглаго́лати та́йнꙋ хрⷭ҇то́вꙋ, є҆ѧ́же ра́ди и҆ свѧ́занъ є҆́смь, д҃ Да ꙗ҆влю̀ ю҆̀, ꙗ҆́коже подоба́етъ мѝ глаго́лати.

(заⷱ) є҃ Въ премꙋ́дрости* ходи́те ко внѣ́шнимъ, вре́мѧ и҆скꙋпꙋ́юще. s҃ Сло́во ва́ше да быва́етъ всегда̀ во (л. рѯ҃и ѡ҆б.) благода́ти, со́лiю растворе́но, вѣ́дѣти, ка́кѡ подоба́етъ ва́мъ є҆ди́номꙋ комꙋ́ждо ѿвѣщава́ти. з҃ А҆ ꙗ҆̀же ѡ҆ мнѣ̀, всѧ̑ ска́жетъ ва́мъ тѷхíкъ возлю́бленный бра́тъ, и҆ вѣ́ренъ слꙋжи́тель, и҆ срабо́тникъ ѡ҆ гдⷭ҇ѣ. и҃ Е҆го́же посла́хъ къ ва́мъ на сѐ и҆́стое, ꙗ҆́кѡ да разꙋмѣ́етъ ꙗ҆̀же ѡ҆ ва́съ, и҆ ѹ҆тѣ́шитъ сердца̀ ва́ша, ѳ҃ Со ѻ҆ни́сiмомъ вѣ́рнымъ, и҆ возлю́бленнымъ бра́томъ на́шимъ, и҆́же є҆́сть ѿ ва́съ: всѧ̑ ва́мъ ска́жꙋтъ ꙗ҆̀же здѣ̀.

Коне́цъ четверткꙋ̀. Престꙋпѝ лꙋкѣ̀.

(заⷱ сѯ҃а) _i҃ Цѣлꙋ́етъ вы̀ а҆рiста́рхъ сплѣ́нникъ мо́й, и҆ ма́рко а҆неѱе́й варна́винъ, ѡ҆ не́мже прiѧ́сте за́пѡвѣди: а҆́ще же прiи́детъ къ ва́мъ, прiими́те є҆го̀: а҃_i И҆ i҆исꙋ́съ нарече́нный i҆ꙋ́стъ, сꙋ́щiи ѿ ѡ҆брѣ́занiѧ: сíи є҆ди́ни споспѣ́шницы во црⷭ҇тво бж҃iе, и҆̀же бы́ша мѝ ѹ҆тѣше́нiе. в҃_i Цѣлꙋ́етъ вы̀ є҆пафра́съ, и҆́же ѿ ва́съ, ра́бъ i҆и҃са хрⷭ҇та̀, всегда̀ подвиза́ѧйсѧ ѡ҆ ва́съ въ моли́твахъ, да бꙋ́дете соверше́ни и҆ и҆спо́лнени во всѧ́кой во́ли бж҃iей. г҃_i Свидѣ́тельствꙋю бо ѡ҆ не́мъ, ꙗ҆́кѡ и҆́мать ре́вность мно́гꙋ, и҆ болѣ́знь ѡ҆ ва́съ, и҆ ѡ҆ сꙋ́щихъ въ лаодiкíи, и҆ во i҆ерапо́ли.

Чтѝ лꙋкѣ̀:

д҃_i Цѣлꙋ́етъ вы̀ лꙋка̀ вра́чь возлю́бленный, и҆ дима́съ.

Престꙋпѝ лꙋкѣ̀.

є҃_i Цѣлꙋ́йте бра́тiю сꙋ́щꙋю въ лаодiкíи, и҆ нѷмфа́на, и҆ дома́шнюю є҆гѡ̀ цр҃ковь. s҃_i И҆ є҆гда̀ прочте́тсѧ посла́нiе сiѐ ѿ ва́съ, сотвори́те, да и҆ въ лаодiкíйстѣй цр҃кви (л. рѯ҃ѳ) прочте́но бꙋ́детъ, и҆ напи́санное ѿ лаодiкíи, да и҆ вы̀ прочте́те. з҃_i И҆ рцы́те а҆рхíппꙋ: блюдѝ слꙋже́нiе, є҆́же прiѧ́лъ є҆сѝ ѡ҆ гдⷭ҇ѣ, да доверши́ши є҆̀.

Чтѝ лꙋкѣ̀:

и҃_i Цѣлова́нiе мое́ю рꙋко́ю па́ѵлею. помина́йте моѧ̀ ѹ҆́зы. бл҃года́ть со всѣ́ми ва́ми. а҆ми́нь.

Коне́цъ пѧткꙋ̀, и҆ лꙋкѣ̀.

Коне́цъ посла́нiѧ, є҆́же къ колосса́ємъ: напи́сано бы́сть ѿ ри́ма, тѷхíкомъ и҆ ѻ҆ни́сiмомъ: и҆́мать въ себѣ̀ главы̑, д҃: зача̑лъ цр҃ко́вныхъ, г҃_i: стiхѡ́въ, ч҃є: знамена́нiй че́рныхъ, г҃: безꙿ червле́ныхъ.


