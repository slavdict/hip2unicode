    OCR:

    Библиотека святоотеческой литературы

    http://orthlib.ru



(л. сн҃є)

Прокíмени и҆ а҆ллилꙋiа́рє воскрⷭ҇нiи, лiтꙋргíйнiи, ѻ҆смѝ гласѡ́въ.

Прокíменъ, гла́съ а҃: Бꙋ́ди гдⷭ҇и, ми́лость твоѧ̀ на на́съ, ꙗ҆́коже ѹ҆пова́хомъ на тѧ̀. Стíхъ: Ра́дꙋйтесѧ пра́веднiи ѡ҆ гдⷭ҇ѣ, пра̑вымъ подоба́етъ похвала̀. А҆ллилꙋ́iа. Бг҃ъ даѧ́й ѿмще́нiе мнѣ̀, и҆ покори́вый лю́ди подꙿ мѧ̀. Стíхъ: Велича́ѧй спасє́нiѧ цр҃е́ва, и҆ творѧ́й ми́лость хрⷭ҇тꙋ̀ своемꙋ̀ дв҃дꙋ, и҆ сѣ́мени є҆гѡ̀ до вѣ́ка. Прокíменъ, гла́съ в҃: Крѣ́пость моѧ̀ и҆ пѣ́нiе моѐ гдⷭ҇ь, и҆ бы́сть мнѣ̀ во спасе́нiе. Стíхъ: Наказꙋ́ѧ наказа́ мѧ гдⷭ҇ь, сме́рти же не предаде́ мѧ. А҆ллилꙋ́iа. Ѹ҆слы́шитъ тѧ̀ гдⷭ҇ь въ де́нь печа́ли, защи́титъ тѧ̀ и҆́мѧ бг҃а i҆а́кѡвлѧ. Стíхъ: Гдⷭ҇и, сп҃сѝ цр҃ѧ̀, и҆ ѹ҆слы́ши ны̀, во́ньже а҆́ще де́нь призове́мъ тѧ̀. Прокíменъ, гла́съ г҃: По́йте бг҃ꙋ на́шемꙋ, по́йте, по́йте цр҃е́ви на́шемꙋ, по́йте. Стíхъ: Всѝ ꙗ҆зы́цы восплещи́те рꙋка́ми, воскли́кните бг҃ꙋ гла́сомъ ра́дованiѧ. А҆ллилꙋ́iа. На тѧ̀ гдⷭ҇и, ѹ҆пова́хъ, да не постыжꙋ́сѧ во вѣ́къ.Стíхъ: Бꙋ́ди мѝ въ бг҃а защи́тителѧ, и҆ въ до́мъ прибѣ́жища, є҆́же спасти́ мѧ. Прокíменъ, гла́съ д҃: Ꙗ҆́кѡ возвели́чишасѧ дѣла̀ твоѧ̀ гдⷭ҇и, всѧ̑ премꙋ́дростiю сотвори́лъ є҆сѝ. Стíхъ: Бл҃гословѝ дꙋшѐ моѧ̀ гдⷭ҇а, гдⷭ҇и бж҃е мо́й, возвели́чилсѧ є҆сѝ sѣлѡ̀. А҆ллилꙋ́iа. Налѧцы̀, и҆ ѹ҆спѣва́й, и҆ ца́рствꙋй и҆́стины ра́ди, и҆ кро́тости и҆ пра́вды. Стíхъ: Возлюби́лъ є҆сѝ пра́вдꙋ, и҆ возненави́дѣлъ є҆сѝ беззако́нiе. Прокíменъ, гла́съ є҃: Ты̀ гдⷭ҇и, сохрани́ши ны̀, и҆ соблюде́ши ны̀ ѿ ро́да сегѡ̀ и҆ во вѣ́къ. Стíхъ: Спаси́ мѧ гдⷭ҇и, ꙗ҆́кѡ ѡ҆скꙋдѣ̀ преподо́бный. А҆ллилꙋ́iа. (л. сн҃є ѡ҆б.) Ми́лѡсти твоѧ̀ гдⷭ҇и, во вѣ́къ воспою̀, въ ро́дъ и҆ ро́дъ возвѣщꙋ̀ и҆́стинꙋ твою̀ ѹ҆сты̀ мои́ми. Стíхъ: Занѐ ре́клъ є҆сѝ: во вѣ́къ ми́лость сози́ждетсѧ, на нб҃сѣ́хъ ѹ҆гото́витсѧ и҆́стина твоѧ̀. Прокíменъ, гла́съ s҃: Спасѝ гдⷭ҇и, лю́ди твоѧ̀, и҆ благословѝ достоѧ́нiе твоѐ. Стíхъ: Къ тебѣ̀ гдⷭ҇и воззовꙋ̀, бж҃е мо́й, да не премолчи́ши ѿ менѐ. А҆ллилꙋ́iа. Живы́й въ по́мощи вы́шнѧгѡ, въ кро́вѣ бг҃а нбⷭ҇нагѡ водвори́тсѧ. Стíхъ: Рече́тъ гдⷭ҇ви: застꙋ́пникъ мо́й є҆сѝ, и҆ прибѣ́жище моѐ, бг҃ъ мо́й, и҆ ѹ҆пова́ю на него̀. Прокíменъ, гла́съ з҃: Гдⷭ҇ь крѣ́пость лю́демъ свои́мъ да́стъ, гдⷭ҇ь благослови́тъ лю́ди своѧ̀ ми́ромъ. Стíхъ: Принеси́те гдⷭ҇ви сн҃ове бж҃iи: принеси́те гдⷭ҇ви, сы́ны ѻ҆́вни. А҆ллилꙋ́iа. Бл҃го є҆́сть и҆сповѣ́датисѧ гдⷭ҇ви, и҆ пѣ́ти и҆́мени твоемꙋ̀ вы́шнiй. Стíхъ: Возвѣща́ти заꙋ́тра ми́лость твою̀, и҆ и҆́стинꙋ твою̀ на всѧ́кꙋ но́щь. Прокíменъ, гла́съ и҃: Помоли́тесѧ, и҆ воздади́те гдⷭ҇ви бг҃ꙋ на́шемꙋ. Стíхъ: Вѣ́домь во i҆ꙋде́и бг҃ъ, во i҆и҃ли ве́лiе и҆́мѧ є҆гѡ̀. А҆ллилꙋ́iа. Прiиди́те, возра́дꙋемсѧ гдⷭ҇ви, воскли́кнемъ бг҃ꙋ спаси́телю на́шемꙋ. Стíхъ: Предвари́мъ лицѐ є҆гѡ̀ во и҆сповѣ́данiи, и҆ во ѱалмѣ́хъ воскли́кнемъ є҆мꙋ̀.


