    OCR:

    Библиотека святоотеческой литературы

    http://orthlib.ru



(л. рм҃ѳ ѡ҆б.)

Знамєна́нiѧ ко є҆фесе́ємъ посла́нiѧ.

[а҃] Ѡ҆ и҆збра́нiи на́шемъ хрⷭ҇то́мъ, и҆ наказа́нiи, и҆ соверше́нiи.

[в҃] Моли́тва ѡ҆ ра́зꙋмѣ бл҃ги́хъ, введе́ныхъ въ на́съ хрⷭ҇то́мъ.

[г҃] Ѡ҆ присвое́нiи къ бг҃ꙋ ꙗ҆зы̑къ и҆ i҆ꙋдє́й хрⷭ҇то́мъ.

[д҃] Ѡ҆ да́ннѣй є҆мꙋ̀ бж҃е́ственнѣй премꙋ́дрости на просвѣще́нiе ꙗ҆зы̑къ, и҆ ѡ҆бличе́нiе бѣсѡ́въ.

[є҃] Моли́тва ѡ҆ цр҃кви, въ си́лꙋ и҆ любо́вь бж҃iю.

[s҃] Ѹ҆че́нiе ѡ҆ любвѝ соедини́тельнѣй, а҆́ще и҆ дарова̑нiѧ раздѣле́на сꙋ́ть ко ѻ҆́бщей по́льзѣ.

[з҃] Ѡ҆ цѣломꙋ́дрiи и҆ пра́вдѣ, творѧ́щихъ на́съ бг҃ови́дны.

[и҃] Ѡ҆ є҆́же жи́ти на́мъ досто́йнѡ ст҃ы́ни, sло́бꙋ ѡ҆блича́юще не словесы̀, но дх҃омъ, и҆спо́лнены ѱалмы̀, а҆ не вiно́мъ.

[ѳ҃] Разчине́нiе дома́шнихъ слꙋже́нiй, нача́льствꙋємымъ, и҆ нача́льствꙋющымъ.

[_i҃] Ѹ҆че́нiе во ѻ҆́бразѣ ѡ҆полче́нiѧ, ѡ҆ є҆́же по хрⷭ҇тѣ̀ си́лѣ. (л. р҃н)

Сказа́нiе ко є҆фесе́ємъ посла́нiѧ ст҃а́гѡ а҆пⷭ҇ла па́ѵла.

Сiѐ посыла́етъ ѿ ри́ма, не ѹ҆̀ ви́дѣвъ ѹ҆́бѡ и҆̀хъ, слы́шавъ же ѡ҆ ни́хъ. Вина́ же посла́нiѧ сiѧ̀ є҆́сть: є҆фе́сѧне вѣ́ровавше въ гдⷭ҇а на́шего i҆и҃са хрⷭ҇та̀, и҆́скреннюю и҆мѣ́ѧхꙋ въ него̀ вѣ́рꙋ и҆ во всѧ̀ ст҃ы̑ѧ любо́вь, и҆ хотѧ́хꙋ ѿ па́ѵла ѹ҆тверди́тисѧ: ѹ҆вѣ́дѣвъ ѹ҆̀бо сiѐ а҆пⷭ҇лъ, пи́шетъ къ ни́мъ сiѐ посла́нiе ѹ҆чи́тельно. И҆ пе́рвѣе ѹ҆́бѡ сказꙋ́етъ не но́вꙋ бы́ти, є҆́же по на́съ та́инствꙋ, но и҆зꙿ нача́ла, и҆ пре́жде сложе́нiѧ мíра, бы́вше сiѐ благоволе́нiе бж҃iе, ꙗ҆́кѡ хрⷭ҇тꙋ̀ ѡ҆ на́съ страда́ти, и҆ на́мъ тѣ́мъ спасти́сѧ. Та́же ѡ҆ призва́нiи ꙗ҆зы̑къ бесѣ́дꙋетъ, да пока́жетъ и҆̀хъ досто́йнѡ вѣ́ровавшихъ: и҆ ꙗ҆влѧ́етъ, ꙗ҆́кѡ призва́нiе на́ше бы́сть не человѣ́комъ, но i҆и҃съ хрⷭ҇то́мъ, и҆́же є҆́сть сн҃ъ бж҃iй. Да и҆ ѿ тогѡ̀ навы́кнꙋтъ, ꙗ҆́кѡ не человѣкослꙋжи́телє бы́ша вѣ́ровавше во хрⷭ҇та̀, но и҆́стиннiи бг҃очести́вiи. Сказꙋ́етъ же и҆ себѐ сегѡ̀ ра́ди по́слана бы́вша, да проповѣ́дꙋетъ є҆ѵⷢ҇лiе: и҆ ꙗ҆́кѡ и҆ ѡ҆ ни́хъ печа́шесѧ. Пото́мъ ѹ҆чи́тєльна словеса̀, мꙋжє́мъ и҆ жена́мъ, ѻ҆тцє́мъ и҆ ча́дѡмъ, господє́мъ и҆ рабѡ́мъ, полага́етъ въ посла́нiи: вкꙋ́пѣ всѣ́хъ ѡ҆полчева́етъ на дiа́вола, и҆ бѣсѡ́въ є҆гѡ̀, глаго́лѧ проти́вꙋ и҆́хъ бы́ти на́шей бра́ни: и҆ ꙗ҆́кѡ нѣ́кiй до́бръ подви́жникъ, воѡрꙋжи́лъ всѣ́хъ словесы̀ на бѣсо́вское sлохи́трiе. И҆ си́це скончава́етъ посла́нiе. (л. р҃н ѡ҆б.)

КО Е҆ФЕСЕ́ЕМЪ ПОСЛА́НIЕ

СТ҃А́ГѠ А҆ПО́СТОЛА ПА́ѴЛА.

Глава̀ пе́рваѧ.

(заⷱ сs҃_i) [а҃] сⷯ а҃ Па́ѵелъ посла́нникъ i҆и҃съ хрⷭ҇то́въ, во́лею бж҃iею, ст҃ы̑мъ сꙋ́щымъ во є҆фе́сѣ, и҆ вѣ̑рнымъ ѡ҆ хрⷭ҇тѣ̀ i҆и҃сѣ: в҃ Блгⷣть ва́мъ и҆ ми́ръ, ѿ бг҃а ѻ҆ц҃а̀ на́шегѡ, и҆ гдⷭ҇а i҆и҃са хрⷭ҇та̀. г҃ Блгⷭ҇ве́нъ бг҃ъ и҆ ѻ҆ц҃ъ гдⷭ҇а на́шегѡ i҆и҃са хрⷭ҇та̀, блгⷭ҇ви́вый на́съ всѧ́цѣмъ бл҃гослове́нiемъ дх҃о́внымъ, въ нбⷭ҇ныхъ ѡ҆ хрⷭ҇тѣ̀. д҃ Ꙗ҆́коже и҆збра̀ на́съ въ не́мъ пре́жде сложе́нiѧ мíра, бы́ти на́мъ ст҃ы̑мъ и҆ непорѡ́чнымъ предꙿ ни́мъ въ любвѝ. є҃ Пре́жде наре́къ на́съ во ѹ҆сыне́нiе i҆и҃съ хрⷭ҇то́мъ въ него̀, по благоволе́нiю хотѣ́нiѧ є҆гѡ̀, s҃ Въ похвалꙋ̀ сла́вы бл҃года́ти є҆гѡ̀, въ не́йже ѡ҆благодатѝ на́съ ѡ҆ возлю́бленнѣмъ. з҃ Ѡ҆ не́мже

(заⷱ сз҃_i) И҆́мамы и҆збавле́нiе кро́вiю є҆гѡ̀,* и҆ ѡ҆ставле́нiе прегрѣше́нiй, по бога́тствꙋ бл҃года́ти є҆гѡ̀: и҃ Ю҆́же (л. рн҃а) преꙋмно́жилъ є҆́сть въ на́съ, во всѧ́кой премꙋ́дрости и҆ ра́зꙋмѣ, ѳ҃ Сказа́въ на́мъ та́йнꙋ во́ли своеѧ̀, по бл҃говоле́нiю є҆гѡ̀,

Коне́цъ четверткꙋ̀.

є҆́же пре́жде положѝ въ не́мъ: _i҃ Въ смотре́нiе и҆сполне́нiѧ време́нъ, возгла́вити всѧ́чєскаѧ ѡ҆ хрⷭ҇тѣ̀, ꙗ҆̀же на нб҃сѣ́хъ, и҆ ꙗ҆̀же на землѝ въ не́мъ, а҃_i Въ не́мже и҆ наслѣ̑дницы бы́хомъ, пре́жде нарече́ни бы́вше, по прозрѣ́нiю бж҃iю, всѧ̑ дѣ́йствꙋющагѡ по совѣ́тꙋ во́ли своеѧ̀: в҃_i Ꙗ҆́кѡ бы́ти на́мъ въ похвале́нiе сла́вы є҆гѡ̀, пре́жде ѹ҆пова́вшымъ во хрⷭ҇та̀. г҃_i Въ не́мже и҆ вы̀ слы́шавше сло́во и҆́стины, бл҃говѣствова́нiе спасе́нiѧ на́шегѡ, въ не́мже и҆ вѣ́ровавше зна́менастесѧ дх҃омъ ѡ҆бѣтова́нiѧ ст҃ы́мъ: д҃_i И҆́же є҆́сть ѡ҆брꙋче́нiе наслѣ́дiѧ на́шегѡ, во и҆збавле́нiе снабдѣ́нiѧ, въ похвалꙋ̀ сла́вы є҆гѡ̀. [в҃] є҃_i Сегѡ̀ ра́ди и҆ а҆́зъ слы́шавъ ва́шꙋ вѣ́рꙋ ѡ҆ хрⷭ҇тѣ̀ i҆и҃сѣ, и҆ любо́вь ꙗ҆́же ко всѣ́мъ ст҃ы̑мъ:

(заⷱ си҃_i) s҃_i Не престаю̀ благодарѧ̀ ѡ҆ ва́съ, помина́нiе ѡ҆ ва́съ творѧ̀, въ мл҃твахъ мои́хъ: з҃_i Да бг҃ъ гдⷭ҇а на́шегѡ i҆и҃са хрⷭ҇та̀, ѻ҆ц҃ъ сла́вы, да́стъ ва́мъ дх҃а премꙋ́дрости и҆ ѿкрове́нiѧ,

Коне́цъ пѧткꙋ̀.

въ позна́нiе є҆гѡ̀: и҃_i Просвѣщє́нна ѻ҆чеса̀ се́рдца ва́шегѡ, ꙗ҆́кѡ ѹ҆вѣ́дѣти ва́мъ, ко́е є҆́сть ѹ҆пова́нiе зва́нiѧ є҆гѡ̀: и҆ ко́е бога́тство сла́вы достоѧ́нiѧ є҆гѡ̀ во ст҃ы́хъ: ѳ҃_i И҆ ко́е преспѣ́ющее вели́чество си́лы є҆гѡ̀ въ (л. рн҃а ѡ҆б.) на́съ, вѣ́рꙋющихъ по дѣ́йствꙋ держа́вы крѣ́пости є҆гѡ̀, к҃ Ю҆́же содѣ́ѧ ѡ҆ хрⷭ҇тѣ̀, воскреси́въ є҆го̀ ѿ ме́ртвыхъ, и҆ поса́ждь ѡ҆деснꙋ́ю себѐ на нбⷭ҇ныхъ, к҃а Превы́ше всѧ́кагѡ нача́льства, и҆ вла́сти, и҆ си́лы, и҆ гдⷭ҇ьства, и҆ всѧ́кагѡ и҆́мене и҆менꙋ́емагѡ, не то́чiю въ вѣ́цѣ се́мъ, но и҆ во грѧдꙋ́щемъ.

(заⷱ сѳ҃_i) к҃в И҆ всѧ̑ покорѝ подꙿ но́зѣ є҆гѡ̀: и҆ того̀ дадѐ главꙋ̀ вы́ше всѣ́хъ цр҃кви, к҃г Ꙗ҆́же є҆́сть тѣ́ло є҆гѡ̀, и҆сполне́нiе и҆сполнѧ́ющагѡ всѧ́чєскаѧ во всѣ́хъ.

Коне́цъ сꙋббѡ́тѣ.

Глава̀ втора́ѧ.

[г҃] сⷯ а҃ И҆ ва́съ сꙋ́щихъ прегрѣше́ньми ме́ртвыхъ, и҆ грѣхѝ ва́шими, в҃ Въ ни́хже и҆ногда̀ ходи́сте, по вѣ́кꙋ мíра сегѡ̀, по кнѧ́зю вла́сти воздꙋ́шныѧ: дꙋ́ха и҆́же ны́нѣ дѣ́йствꙋетъ въ сынѣ́хъ противле́нiѧ. г҃ Въ ни́хже и҆ мы̀ всѝ жи́хомъ и҆ногда̀, въ по́хотехъ пло́ти на́шеѧ, творѧ́ще во́лю пло́ти и҆ помышле́нiй: и҆ бѣ́хомъ є҆стество́мъ ча̑да гнѣ́ва, ꙗ҆́коже и҆ про́чiи.

Коне́цъ понедѣ́льникꙋ.

(заⷱ с҃к) д҃ Бг҃ъ же, бога́тъ сы́й* въ млⷭ҇ти, за премно́гꙋю любо́вь свою̀, є҆́юже возлюбѝ на́съ: є҃ И҆ сꙋ́щихъ на́съ ме́ртвыхъ прегрѣше́ньми, соѡживѝ хрⷭ҇то́мъ: [бл҃года́тiю є҆стѐ спасе́ни:] s҃ И҆ съ ни́мъ воскресѝ, и҆ спосадѝ (л. рн҃в) на нбⷭ҇ныхъ во хрⷭ҇тѣ̀ i҆и҃сѣ: з҃ Да ꙗ҆ви́тъ въ вѣ́цѣхъ грѧдꙋ́щихъ преsѣ́льное бога́тство бл҃года́ти своеѧ̀, бл҃госты́нею на на́съ ѡ҆ хрⷭ҇тѣ̀ i҆и҃сѣ. и҃ Бл҃года́тiю бо є҆стѐ спасе́ни чрезꙿ вѣ́рꙋ: [и҆ сiѐ не ѿ ва́съ, бж҃iй да́ръ:] ѳ҃ Не ѿ дѣ́лъ, да никто́же похва́литсѧ. _i҃ Тогѡ́ бо є҆смы̀ творе́нiе, созда́ни ѡ҆ хрⷭ҇тѣ̀ i҆и҃сѣ на дѣла̀ блага́ѧ, ꙗ҆̀же пре́жде ѹ҆гото́ва бг҃ъ, да въ ни́хъ хо́димъ.

Коне́цъ недѣ́ли.

(заⷱ) а҃_i Тѣ́мже помина́йте, ꙗ҆́кѡ вы̀, и҆̀же и҆ногда̀ ꙗ҆зы́цы во пло́ти, глаго́лемiи неѡбрѣ́занiе, ѿ реко́магѡ ѡ҆брѣ́занiѧ во пло́ти рꙋкотворе́ннагѡ: в҃_i Ꙗ҆́кѡ бѣ́сте во вре́мѧ ѻ҆́но безꙿ хрⷭ҇та̀, ѿчꙋжде́ни житiѧ̀ i҆и҃лева, и҆ чꙋ́жди ѿ завѣ̑тъ ѡ҆бѣтова́нiѧ, ѹ҆пова́нiѧ не и҆мꙋ́ще, и҆ безбо́жни въ мíрѣ. г҃_i Ны́нѣ же ѡ҆ хрⷭ҇тѣ̀ i҆и҃сѣ, вы̀ бы́вшiи и҆ногда̀ дале́че, бли́зъ бы́сте кро́вiю хрⷭ҇то́вою.

Коне́цъ сꙋббѡ́тѣ.

(заⷱ ск҃а) д҃_i То́й бо є҆́сть* ми́ръ на́шъ, сотвори́вый ѻ҆боѧ̑ є҆ди́но, и҆ средостѣ́нiе ѡ҆гра́ды разори́вый, враждꙋ̀ пло́тiю свое́ю, є҃_i Зако́нъ за́повѣдей ѹ҆че́ньми ѹ҆праздни́въ, да ѻ҆́ба сози́ждетъ собо́ю во є҆ди́наго но́ваго человѣ́ка, творѧ̀ ми́ръ: s҃_i И҆ примири́тъ ѻ҆бои́хъ во є҆ди́номъ тѣ́лѣ бг҃ови крⷭ҇то́мъ, ѹ҆би́въ враждꙋ̀ на не́мъ. з҃_i И҆ прише́дъ, бл҃говѣстѝ ми́ръ ва́мъ, да̑льнимъ (л. рн҃в ѡ҆б.) и҆ бли̑жнимъ: и҃_i Занѐ тѣ́мъ и҆́мамы приведе́нiе ѻ҆́бои во є҆ди́номъ дс҃ѣ ко ѻ҆ц҃ꙋ̀.

(заⷱ ск҃в) ѳ҃_i Тѣ́мже ѹ҆́бѡ ктомꙋ̀ нѣ́сте стра́нни и҆ прише́льцы, но сожи́телє ст҃ы̑мъ, и҆ при́снiи бг҃ꙋ: к҃ Назда́ни бы́вше на ѡ҆снова́нiи а҆по́стѡлъ и҆ прорѡ́къ, сꙋ́щꙋ краеꙋго́льнꙋ самомꙋ̀ i҆и҃сꙋ хрⷭ҇тꙋ̀, (че\к) к҃а Ѡ҆ не́мже всѧ́ко созда́нiе составлѧ́емо расте́тъ въ цр҃ковь ст҃ꙋ́ю ѡ҆ гдⷭ҇ѣ: к҃в Ѡ҆ не́мже и҆ вы̀ созида́етесѧ въ жили́ще бж҃iе дх҃омъ.

Коне́цъ недѣ́ли.

Глава̀ тре́тiѧ.

[д҃] сⷯ а҃ Сегѡ̀ ра́ди а҆́зъ па́ѵелъ, ю҆́зникъ i҆и҃съ хрⷭ҇то́въ, ѡ҆ ва́съ ꙗ҆зы́цѣхъ похвалю́сѧ: в҃ @А҆́ще ѹ҆́бѡ@{@поне́же@} слы́шасте смотре́нiе бл҃года́ти бж҃iѧ да́нныѧ мнѣ̀ въ ва́съ, г҃ Ꙗ҆́кѡ по ѿкрове́нiю сказа́ ми сѧ та́йна, ꙗ҆́коже преднаписа́хъ вма́лѣ. д҃ *Ѡ҆ не́мже мо́жете чтꙋ́ще разꙋмѣ́ти ра́зꙋмъ мо́й въ та́йнѣ хрⷭ҇то́вѣ: є҃ Ꙗ҆́же во и҆нѣ́хъ ро́дѣхъ не сказа́сѧ сынѡ́мъ человѣ́чєскимъ, ꙗ҆́коже ны́нѣ ѿкры́сѧ свѧты́мъ є҆гѡ̀ а҆пⷭ҇толѡмъ и҆ проро́кѡмъ дх҃омъ ст҃ы́мъ: s҃ Ꙗ҆́кѡ бы́ти ꙗ҆зы́кѡмъ снаслѣ́дникѡмъ, и҆ стѣле́сникѡмъ, и҆ сприча́стникѡмъ ѡ҆бѣтова́нiѧ є҆гѡ̀ ѡ҆ хрⷭ҇тѣ̀ i҆и҃сѣ, благовѣствова́нiемъ: з҃ Е҆мꙋ́же бы́хъ слꙋжи́тель по да́рꙋ бл҃года́ти бж҃iѧ, да́нныѧ мнѣ̀ по дѣ́йствꙋ си́лы є҆гѡ̀.

Коне́цъ вто́рникꙋ. (л. рн҃г)

(заⷱ ск҃г) и҃ Мнѣ̀ ме́ньшемꙋ всѣ́хъ ст҃ы́хъ дана̀ бы́сть бл҃года́ть сiѧ̀, во ꙗ҆зы́цѣхъ благовѣсти́ти неизслѣ́дованное бога́тство хрⷭ҇то́во, ѳ҃ И҆ просвѣти́ти всѣ́хъ: что̀ є҆́сть смотре́нiе та́йны сокрове́нныѧ ѿ вѣкѡ́въ въ бз҃ѣ, созда́вшемъ всѧ́чєскаѧ i҆и҃съ хрⷭ҇то́мъ. _i҃ Да ска́жетсѧ ны́нѣ нача́лѡмъ и҆ властє́мъ на нбⷭ҇ныхъ це́рковiю, многоразли́чнаѧ премꙋ́дрость бж҃iѧ, а҃_i По предложе́нiю вѣ̑къ, ꙗ҆̀же сотворѝ ѡ҆ хрⷭ҇тѣ̀ i҆и҃сѣ гдⷭ҇ѣ на́шемъ: в҃_i Ѡ҆ не́мже и҆́мамы дерзнове́нiе, и҆ приведе́нiе въ надѣ́ѧнiи, вѣ́рою є҆гѡ̀. г҃_i Тѣ́мже молю́ вы, не стꙋжа́ти сѝ въ ско́рбехъ мои́хъ ꙗ҆̀же ѡ҆ ва́съ, ꙗ҆́же є҆́сть сла́ва ва́ша. [є҃] д҃_i Сегѡ̀ ра́ди преклонѧ́ю кѡлѣ́на моѧ̀ ко ѻ҆ц҃ꙋ̀ гдⷭ҇а на́шегѡ i҆и҃са хрⷭ҇та̀, є҃_i И҆зꙿ негѡ́же всѧ́ко ѻ҆те́чество на небесѣ́хъ и҆ на землѝ и҆менꙋ́етсѧ: s҃_i Да да́стъ ва́мъ по бога́тствꙋ сла́вы своеѧ̀, си́лою ѹ҆тверди́тисѧ дх҃омъ є҆гѡ̀, во внꙋ́треннѣмъ человѣ́цѣ, з҃_i Всели́тисѧ хрⷭ҇тꙋ̀ вѣ́рою въ сердца̀ ва́ша, въ любвѝ вкорене́ни и҆ ѡ҆снова́ни: и҃_i Да возмо́жете разꙋмѣ́ти со всѣ́ми ст҃ы́ми, что̀ широта̀, и҆ долгота̀, и҆ глꙋбина̀, и҆ высота̀: ѳ҃_i Разꙋмѣ́ти же преспѣ́ющꙋю ра́зꙋмъ любо́вь хрⷭ҇то́вꙋ, да и҆спо́лнитесѧ во всѧ́ко и҆сполне́нiе бж҃iе. к҃ Могꙋ́щемꙋ же па́че всѧ̑ твори́ти по преизбы́точествiю, и҆̀хже про́симъ, и҆лѝ разꙋмѣ́емъ, по си́лѣ дѣ́йствꙋемѣй въ на́съ: к҃а Томꙋ̀ сла́ва въ це́ркви ѡ҆ хрⷭ҇тѣ̀ i҆и҃сѣ, во всѧ̀ ро́ды вѣ́ка вѣкѡ́въ, а҆ми́нь.

Коне́цъ средѣ̀. (л. рн҃д ѡ҆б.)

Глава̀ четве́ртаѧ.

(заⷱ ск҃д) [s҃] сⷯ а҃ Молю̀ ѹ҆̀бо вы̀ а҆́зъ ю҆́зникъ ѡ҆ гдⷭ҇ѣ, досто́йнѡ ходи́ти зва́нiѧ, въ не́же зва́ни бы́сте, в҃ Со всѧ́кимъ смиреномꙋ́дрiемъ и҆ кро́тостiю, съ долготерпѣ́нiемъ, терпѧ́ще дрꙋгъдрꙋ́га любо́вiю: г҃ Тща́щесѧ блюстѝ є҆дине́нiе дꙋ́ха, въ сою́зѣ ми́ра. д҃ Е҆ди́но тѣ́ло, є҆ди́нъ дꙋ́хъ, ꙗ҆́коже и҆ зва́ни бы́сте во є҆ди́номъ ѹ҆пова́нiи зва́нiѧ ва́шегѡ. є҃ Е҆ди́нъ гдⷭ҇ь, є҆ди́на вѣ́ра, є҆ди́но креще́нiе: s҃ Е҆ди́нъ бг҃ъ и҆ ѻ҆ц҃ъ всѣ́хъ, и҆́же надꙿ всѣ́ми, и҆ чрезꙿ всѣ́хъ, и҆ во всѣ́хъ на́съ.

Коне́цъ недѣ́ли.

(заⷱ) з҃ Е҆ди́номꙋ же* комꙋ́ждо на́съ даде́сѧ благода́ть по мѣ́рѣ дарова́нiѧ хрⷭ҇то́ва. и҃ Тѣ́мже глаго́летъ: возше́дъ на высотꙋ̀, плѣни́лъ є҆сѝ плѣ́нъ, и҆ дадѐ даѧ̑нiѧ человѣ́кѡмъ. ѳ҃ А҆ є҆́же, взы́де, что̀ є҆́сть, а҆́ще не то́чiю, ꙗ҆́кѡ и҆ сни́де пре́жде въ до́льнѣйшыѧ страны̑ землѝ; _i҃ Сше́дый, то́й є҆́сть и҆ возше́дый превы́ше всѣ́хъ небе́съ, да и҆спо́лнитъ всѧ́чєскаѧ. а҃_i И҆ то́й да́лъ є҆́сть, ѻ҆́вы ѹ҆́бѡ а҆по́столы, ѻ҆́вы же проро́ки, ѻ҆́вы же благовѣ́стники, ѻ҆́вы же па́стыри и҆ ѹ҆чи́тели, в҃_i Къ соверше́нiю ст҃ы́хъ, въ дѣ́ло слꙋже́нiѧ, въ созида́нiе тѣ́ла хрⷭ҇то́ва: г҃_i До́ндеже дости́гнемъ всѝ во є҆дине́нiе вѣ́ры, и҆ позна́нiѧ сн҃а (л. рн҃д) бж҃iѧ, въ мꙋ́жа соверше́нна, въ мѣ́рꙋ во́зраста и҆сполне́нiѧ хрⷭ҇то́ва.

Коне́цъ недѣ́ли по просвѣще́нiи, и҆ i҆ера́рхѡмъ.

(заⷱ ск҃є) д҃_i Да не быва́емъ ктомꙋ̀ младе́нцы, вла́ющесѧ и҆ скита́ющесѧ всѧ́кимъ вѣ́тромъ ѹ҆че́нiѧ, во лжѝ человѣ́честѣй, въ кова́рствѣ ко́зней льще́нiѧ. є҃_i И҆́стинствꙋюще же въ любвѝ, да возрасти́мъ въ него̀ всѧ́чєскаѧ, и҆́же є҆́сть глава̀ хрⷭ҇то́съ: s҃_i И҆зꙿ негѡ́же всѐ тѣ́ло составлѧ́емо и҆ счинѣва́емо прили́чнѣ, всѧ́цѣмъ ѡ҆сѧза́нiемъ подаѧ́нiѧ по дѣ́йствꙋ въ мѣ́рѣ є҆ди́ныѧ коеѧ́ждо ча́сти, возраще́нiе тѣ́ла твори́тъ, въ созда́нiе сама́гѡ себѐ любо́вiю.

(заⷱ ск҃s) [з҃] з҃_i Сiѐ ѹ҆́бѡ глаго́лю,* и҆ послꙋшествꙋ́ю ѡ҆ гдⷭ҇ѣ, ктомꙋ̀ не ходи́ти ва́мъ, ꙗ҆́коже и҆ про́чiи ꙗ҆зы́цы хо́дѧтъ, въ сꙋетѣ̀ ѹ҆ма̀ и҆́хъ, и҃_i Помраче́ни смы́сломъ, сꙋ́ще ѿчꙋжде́ни ѿ жи́зни бж҃iѧ, за невѣ́жество сꙋ́щее въ ни́хъ, за ѡ҆камене́нiе серде́цъ и҆́хъ: ѳ҃_i И҆̀же въ неча́ѧнiе вло́жшесѧ, преда́ша себѐ стꙋдодѣѧ́нiю, въ дѣ́ланiе всѧ́кiѧ нечистоты̀ въ лихоима́нiи.

Коне́цъ четверткꙋ̀.

к҃ Вы́ же не та́кѡ позна́сте хрⷭ҇та̀. к҃а ҃@А҆́ще ѹ҆́бѡ@{@поне́же@} слы́шасте є҆го̀ и҆ ѡ҆ не́мъ наꙋчи́стесѧ, ꙗ҆́коже є҆́сть и҆́стина ѡ҆ i҆и҃сѣ: к҃в Ѿложи́ти ва́мъ по пе́рвомꙋ житiю̀ (л. рн҃д ѡ҆б.) ве́тхаго человѣ́ка, тлѣ́ющаго въ по́хотехъ преле́стныхъ: к҃г Ѡ҆бновлѧ́тисѧ же дꙋ́хомъ ѹ҆ма̀ ва́шегѡ: к҃д И҆ ѡ҆блещи́сѧ въ но́ваго человѣ́ка, созда́ннаго по бг҃ꙋ въ пра́вдѣ, и҆ въ преподо́бiи и҆́стины.

(заⷱ ск҃з) к҃є Тѣ́мже ѿло́жше лжꙋ̀, глаго́лите и҆́стинꙋ кíйждо ко и҆́скреннемꙋ своемꙋ̀:

Коне́цъ пѧткꙋ̀.

занѐ є҆смы̀ дрꙋгъдрꙋ́гꙋ ѹ҆́дове. к҃s Гнѣ́вайтесѧ, и҆ не согрѣша́йте: со́лнце да не за́йдетъ въ гнѣ́вѣ ва́шемъ: к҃з Нижѐ дади́те мѣ́ста дiа́волꙋ. к҃и Крады́й, ктомꙋ̀ да не кра́детъ: но па́че да трꙋжда́етсѧ дѣ́лаѧ свои́ма рꙋка́ма благо́е, да и҆́мать подаѧ́ти тре́бꙋющемꙋ. к҃ѳ Всѧ́ко сло́во гни́ло да не и҆схо́дитъ и҆зꙿ ѹ҆́стъ ва́шихъ: но то́чiю є҆́же є҆́сть бла́го, къ созда́нiю вѣ́ры, да да́стъ благода́ть слы́шащымъ. л҃ И҆ не ѡ҆скорблѧ́йте дх҃а ст҃а́гѡ бж҃iѧ, ѡ҆ не́мже зна́менастесѧ въ де́нь и҆збавле́нiѧ. л҃а Всѧ́ка го́ресть, и҆ гнѣ́въ, и҆ ꙗ҆́рость, и҆ кли́чь, и҆ хꙋла̀, да во́зметсѧ ѿ ва́съ со всѧ́кою sло́бою. л҃в Быва́йте же дрꙋ́гъ ко дрꙋ́гꙋ бла́зи, милосе́рди, проща́юще дрꙋгъдрꙋ́гꙋ, ꙗ҆́коже и҆ бг҃ъ во хрⷭ҇тѣ̀ прости́лъ є҆́сть ва́мъ.

Коне́цъ понедѣ́льникꙋ.

Глава̀ пѧ́таѧ.

(заⷱ ск҃и) сⷯ а҃ Быва́йте ѹ҆́бѡ* подража́тели бг҃ꙋ, ꙗ҆́коже ча́да возлю́блєннаѧ: в҃ И҆ ходи́те въ любвѝ ꙗ҆́коже и҆ хрⷭ҇то́съ возлюби́лъ є҆́сть на́съ, и҆ предадѐ (л. рн҃є) себѐ за ны̀ приноше́нiе и҆ же́ртвꙋ бг҃ꙋ, въ воню̀ благоꙋха́нiѧ. [и҃] г҃ Блꙋ́дъ же, и҆ всѧ́ка нечистота̀, и҆ лихои́мство, нижѐ да и҆менꙋ́етсѧ въ ва́съ, ꙗ҆́коже подоба́етъ свѧты̑мъ: д҃ И҆ скверносло́вiе, и҆ бꙋесло́вiе, и҆ кощꙋ́ны, и҆ ꙗ҆̀же неподѡ́бнаѧ, но па́че бл҃годаре́нiе. є҃ Сiе́ бо да є҆стѐ вѣ́дꙋще, ꙗ҆́кѡ всѧ́къ блꙋдни́къ, и҆лѝ нечи́стъ, и҆лѝ лихои́мецъ, и҆́же є҆́сть i҆дѡлослꙋжи́тель, не и҆́мать достоѧ́нiѧ въ црⷭ҇твiи хрⷭ҇та̀ и҆ бг҃а. s҃ Никто́же ва́съ да льсти́тъ сꙋ́етными словесы̀: си́хъ бо ра́ди грѧде́тъ гнѣ́въ бж҃iй на сы́ны непокори́выѧ. з҃ Не быва́йте ѹ҆́бѡ соприча́стницы си̑мъ. и҃ Бѣ́сте бо и҆ногда̀ тма̀, ны́нѣ же свѣ́тъ ѡ҆ гдⷭ҇ѣ.

Коне́цъ сꙋббѡ́тѣ.

(заⷱ ск҃ѳ) ѳ҃ Ꙗ҆́коже ча̑да свѣ́та ходи́те: [Пло́дъ бо дх҃о́вный є҆́сть во всѧ́кой бл҃госты́ни и҆ пра́вдѣ и҆ и҆́стинѣ:] _i҃ И҆скꙋша́юще, что́ є҆сть благоꙋго́дно бг҃ови. а҃_i И҆ не прiѡбща́йтесѧ къ дѣлѡ́мъ неплѡ́днымъ тмы̀, па́че же и҆ ѡ҆блича́йте. в҃_i Быва́ємаѧ бо ѡ҆́тай ѿ ни́хъ, сра́мно є҆́сть и҆ глаго́лати. г҃_i Всѧ̑ же ѡ҆блича́ємаѧ, ѿ свѣ́та ꙗ҆влѧ́ютсѧ: все́ бо ꙗ҆влѧ́емое свѣ́тъ є҆́сть. д҃_i Сегѡ̀ ра́ди глаго́летъ: воста́ни спѧ́й, и҆ воскрⷭ҇нѝ ѿ ме́ртвыхъ, и҆ ѡ҆свѣти́тъ тѧ̀ хрⷭ҇то́съ. є҃_i Блюди́те ѹ҆̀бо, ка́кѡ ѻ҆па́снѡ хо́дите, не ꙗ҆́коже немꙋ́дри, но ꙗ҆́коже премꙋ́дри: s҃_i И҆скꙋпꙋ́юще вре́мѧ, ꙗ҆́кѡ днíе лꙋка́ви сꙋ́ть. з҃_i Сегѡ̀ ра́ди не быва́йте несмы́сленни, но разꙋмѣва́юще, что́ є҆сть во́лѧ бж҃iѧ. и҃_i И҆ не ѹ҆пива́йтесѧ (л. рн҃є ѡ҆б.) вiно́мъ, въ не́мже є҆́сть блꙋ́дъ: но па́че и҆сполнѧ́йтесѧ дх҃омъ, ѳ҃_i Глаго́люще себѣ̀ во ѱалмѣ́хъ и҆ пѣ́нiихъ, и҆ пѣ́снехъ дх҃о́вныхъ, воспѣва́юще и҆ пою́ще въ сердца́хъ ва́шихъ гдⷭ҇ви.

Коне́цъ недѣ́ли, и҆ понедѣ́льникꙋ н҃-мꙋ.

(заⷱ с҃л) [ѳ҃] к҃ Бл҃годарѧ́ще всегда̀ ѡ҆ всѣ́хъ, ѡ҆ и҆́мени гдⷭ҇а на́шегѡ i҆и҃са хрⷭ҇та̀, бг҃ꙋ и҆ ѻ҆ц҃ꙋ̀: к҃а Повинꙋ́ющесѧ дрꙋгъдрꙋ́гꙋ въ стра́сѣ бж҃iи. к҃в Жєны̀, свои́мъ мꙋжє́мъ повинꙋ́йтесѧ, ꙗ҆́коже гдⷭ҇ꙋ: к҃г Занѐ мꙋ́жъ глава̀ є҆́сть жены̀, ꙗ҆́коже и҆ хрⷭ҇то́съ глава̀ цр҃кве, и҆ то́й є҆́сть сп҃си́тель тѣ́ла. к҃д Но ꙗ҆́коже цр҃ковь повинꙋ́етсѧ хрⷭ҇тꙋ̀, та́кожде и҆ жєны̀ свои́мъ мꙋжє́мъ во все́мъ.

(заⷱ сл҃а) к҃є Мꙋ́жiе, люби́те* своѧ̀ жєны̀, ꙗ҆́коже и҆ хрⷭ҇то́съ возлюбѝ цр҃ковь, и҆ себѐ предадѐ за ню̀: к҃s Да ѡ҆свѧти́тъ ю҆̀, ѡ҆чи́стивъ ба́нею водно́ю въ глаго́лѣ.

Коне́цъ вто́рникꙋ.

к҃з Да предста́витъ ю҆̀ себѣ̀ сла́внꙋ цр҃ковь, не и҆мꙋ́щꙋ скве́рны, и҆лѝ поро́ка, и҆лѝ нѣ́что ѿ таковы́хъ: но да є҆́сть ст҃а̀ и҆ непоро́чна. к҃и Та́кѡ до́лжни сꙋ́ть мꙋ́жiе люби́ти своѧ̀ жєны̀, ꙗ҆́кѡ своѧ̀ тѣлеса̀: любѧ́й бо свою̀ женꙋ̀, себѐ сама́го лю́битъ. к҃ѳ Никто́же бо когда̀ свою̀ пло́ть возненави́дѣ: но пита́етъ, и҆ грѣ́етъ ю҆̀, ꙗ҆́коже и҆ гдⷭ҇ь цр҃ковь. л҃ Занѐ ѹ҆́ди є҆смы̀ тѣ́ла є҆гѡ̀, ѿ пло́ти є҆гѡ̀, и҆ ѿ косте́й є҆гѡ̀. л҃а Сегѡ̀ ра́ди (л. рн҃s) ѡ҆ста́витъ человѣ́къ ѻ҆тца̀ своего̀ и҆ ма́терь, и҆ прилѣпи́тсѧ къ женѣ̀ свое́й, и҆ бꙋ́дета два̀ въ пло́ть є҆ди́нꙋ. л҃в Та́йна сiѧ̀ вели́ка є҆́сть: а҆́зъ же глаго́лю во хрⷭ҇та̀, и҆ во цр҃ковь.

(заⷱ сл҃в) л҃г Ѡ҆ба́че и҆ вы̀, по є҆ди́номꙋ кíйждо свою̀ женꙋ̀ си́це да лю́битъ, ꙗ҆́коже и҆ себѐ:

Коне́цъ средѣ̀.

а҆ жена̀ да бои́тсѧ своегѡ̀ мꙋ́жа.

Глава̀ шеста́ѧ.

(пѧ\к) сⷯ а҃ Ча̑да, послꙋ́шайте свои́хъ роди́телей ѡ҆ гдⷭ҇ѣ: сiе́ бо є҆́сть пра́ведно. в҃ Чтѝ ѻ҆тца̀ твоего̀ и҆ ма́терь, [ꙗ҆́же є҆́сть за́повѣдь пе́рваѧ во ѡ҆бѣтова́нiи:] г҃ Да бл҃го тѝ бꙋ́детъ, и҆ бꙋ́деши долголѣ́тенъ на землѝ. д҃ И҆ ѻ҆тцы̀, не раздража́йте ча̑дъ свои́хъ, но воспитова́йте и҆̀хъ въ наказа́нiи и҆ ѹ҆че́нiи гдⷭ҇ни. є҃ Рабѝ, послꙋ́шайте госпо́дiй свои́хъ по пло́ти, со стра́хомъ и҆ тре́петомъ, въ простотѣ̀ се́рдца ва́шегѡ, ꙗ҆́коже и҆ хрⷭ҇та̀: s҃ Не предꙿ ѻ҆чи́ма то́чiю рабо́тающе, ꙗ҆́кѡ чл҃вѣкоꙋгѡ́дницы, но ꙗ҆́коже рабѝ хрⷭ҇то́вы, творѧ́ще во́лю бж҃iю ѿ дꙋшѝ, з҃ Со бл҃горазꙋ́мiемъ слꙋжа́ще ꙗ҆́коже гдⷭ҇ꙋ, а҆ не ꙗ҆́кѡ человѣ́кѡмъ: и҃ Вѣ́дѧще, ꙗ҆́кѡ ко́ждо, є҆́же а҆́ще сотвори́тъ бл҃го́е, сiѐ прiи́метъ ѿ гдⷭ҇а, а҆́ще ра́бъ, а҆́ще свобо́дь. ѳ҃ И҆ госпо́дiе та̑ѧжде твори́те къ ни́мъ, (л. рн҃s ѡ҆б.) послаблѧ́юще и҆̀мъ прещє́нiѧ: вѣ́дꙋще, ꙗ҆́кѡ и҆ ва́мъ самѣ́мъ и҆ тѣ̑мъ гдⷭ҇ь є҆́сть на нб҃сѣ́хъ, и҆ ѡ҆бинове́нiѧ лица̀ нѣ́сть ѹ҆ негѡ̀.

Коне́цъ четверткꙋ̀.

(заⷱ сл҃г) [_i҃] _i҃ Про́чее же бра́тiе моѧ̀, возмога́йте во гдⷭ҇ѣ, и҆ въ держа́вѣ крѣ́пости є҆гѡ̀: а҃_i Ѡ҆блецы́тесѧ во всѧ̀ ѻ҆рꙋ́жiѧ бж҃iѧ, ꙗ҆́кѡ возмощѝ ва́мъ ста́ти проти́вꙋ ко́знемъ дiа́вольскимъ. в҃_i Ꙗ҆́кѡ нѣ́сть на́ша бра́нь @къ@{@проти́вꙋ@} кро́ви и҆ пло́ти: но къ нача́лѡмъ и҆ ко властє́мъ, и҆ къ мiродержи́телємъ тмы̀ вѣ́ка сегѡ̀, къ дꙋховѡ́мъ sло́бы поднебє́снымъ. г҃_i Сегѡ̀ ра́ди прiими́те всѧ̀ ѻ҆рꙋ́жiѧ бж҃iѧ, да возмо́жете проти́витисѧ въ де́нь лю́тъ, и҆ всѧ̑ содѣ́ѧвше ста́ти. д҃_i Ста́ните ѹ҆̀бо препоѧ́сани чресла̀ ва́ша и҆́стиною, и҆ ѡ҆бо́лкшесѧ въ бронѧ̀ пра́вды, є҃_i И҆ ѡ҆бꙋ́вше но́зѣ во ѹ҆гото́ванiе бл҃говѣствова́нiѧ ми́ра: з҃_i Надꙿ всѣ́ми же воспрiи́мше щи́тъ вѣ́ры: въ не́мже возмо́жете всѧ̀ стрѣ́лы лꙋка́вагѡ разжжє́нныѧ ѹ҆гаси́ти. И҆ шле́мъ спасе́нiѧ воспрiими́те, и҆ ме́чь дх҃о́вный, и҆́же є҆́сть глаго́лъ бж҃iй.

Коне́цъ недѣ́ли.

(заⷱ сл҃д) и҃_i Всѧ́кою* моли́твою и҆ моле́нiемъ, молѧ́щесѧ на всѧ́кое вре́мѧ дх҃омъ: и҆ въ сiѐ и҆́стое бдѧ́ще во всѧ́комъ терпѣ́нiи и҆ мл҃твѣ, ѡ҆ всѣ́хъ ст҃ы́хъ, ѳ҃_i И҆ ѡ҆ мнѣ̀, да да́стсѧ мѝ сло́во во ѿверзе́нiе ѹ҆́стъ (л. рн҃з) мои́хъ, съ дерзнове́нiемъ сказа́ти та́йнꙋ благовѣствова́нiѧ: к҃ Ѡ҆ не́мже посо́льствꙋю во ѹ҆́захъ, да въ не́мъ дерза́ю, ꙗ҆́коже подоба́етъ мѝ глаго́лати. к҃а Да ѹ҆вѣ́сте же и҆ вы̀ ꙗ҆̀же ѡ҆ мнѣ̀, что̀ дѣ́лаю: всѧ̑ ска́жетъ ва́мъ тѷхíкъ возлю́бленный бра́тъ, и҆ вѣ́ренъ слꙋжи́тель ѡ҆ гдⷭ҇ѣ: к҃в Е҆го́же посла́хъ къ ва́мъ на сiѐ и҆́стое, да ѹ҆вѣ́сте ꙗ҆́же ѡ҆ на́съ, и҆ да ѹ҆тѣ́шитъ сердца̀ ва́ша. к҃г Ми́ръ бра́тiи, и҆ любо́вь съ вѣ́рою, ѿ бг҃а ѻ҆ц҃а̀ и҆ гдⷭ҇а i҆и҃са хрⷭ҇та̀. к҃д Бл҃года́ть со всѣ́ми лю́бѧщими гдⷭ҇а на́шего i҆и҃са хрⷭ҇та̀ въ неистлѣ́нiи. а҆ми́нь.

Коне́цъ пѧткꙋ̀.

Коне́цъ посла́нiѧ є҆́же ко є҆фесе́ємъ: напи́сано бы́сть ѿ ри́ма тѷхíкомъ: и҆́мать въ себѣ̀ гла́въ, s҃: зача́лъ цр҃ко́вныхъ, к҃: стiхѡ́въ рн҃є: знамена́нiй че́рныхъ, _i҃: безꙿ червле́ныхъ.


