    OCR:

    Библиотека святоотеческой литературы

    http://orthlib.ru



(л. н҃є)

Знамєна́нiѧ i҆а́кѡвлѧ посла́нiѧ.

[а҃] Ѡ҆ терпѣ́нiи и҆ вѣ́рѣ несꙋмнѣ́ннѣй, и҆ ѡ҆ смире́ннѣй мꙋ́дрости къ бога̑тымъ.

[а҃] Въ не́мже ѡ҆ раждеже́нiи сꙋ́щемъ въ на́съ, и҆ страсте́хъ ꙗ҆̀же ѿ негѡ̀, ꙗ҆́кѡ не ѿ бг҃а вина̀, но є҆́же во бла́го что̀ на́мъ ѿ негѡ̀.

[в҃] Ѡ҆ кро́тости и҆ чистотѣ̀ тѣ́ла, и҆ дѣѧ́нiи бла́зѣ пода́ннѣ на блаже́нство, и҆ ѡ҆ мꙋ́дрости, и҆ ми́рнѣ словесѝ.

[г҃] Ѡ҆ любвѝ сꙋ́щей комꙋ́ждо нелицемѣ́рнѣ по зако́нꙋ. ꙗ҆́кѡ не ѿ вѣ́ры то́кмѡ, ни ѿ дѣ́лъ є҆ди́ныхъ, но ѿ ѻ҆бою̀ кꙋ́пнѡ ѡ҆правда́етсѧ человѣ́къ.

[д҃] Ꙗ҆́кѡ де́рзъ и҆ безчи́ненъ ѧ҆зы́къ, ѹ҆мерщвлѧ́етъ и҆мꙋ́щаго и҆̀: є҆го́же держа́ти потре́ба на похвалꙋ̀ и҆ сла́вꙋ бж҃iю.

[а҃] Въ не́мже ѡ҆ блазѣ́мъ житiѝ, и҆ несварли́вѣмъ въ себѣ̀ ѿ славохо́тiѧ, сꙋ́щагѡ ѿ премꙋ́дрости человѣ́ческiѧ.

[в҃] Ѡ҆ бж҃iей премꙋ́дрости, ꙗ҆́же свы́ше.

[г҃] Ꙗ҆́кѡ ѿ ѹ҆ны́нiѧ и҆ сластолю́бiѧ, ра́ть и҆ нестрое́нiе, и҆ вражда̀ на бг҃а быва́етъ.

[д҃] Ѡ҆ покаѧ́нiи на спасе́нiе и҆ не ѡ҆сꙋжда́ти и҆́скреннѧгѡ.

[s҃] Ꙗ҆́кѡ не ѡ҆ человѣ́цѣ, но ѡ҆ бз҃ѣ стꙋпа̑нiѧ мꙋ́жеви ѹ҆правлѧ́ютсѧ.

[а҃] Въ не́мже ѡ҆ лихоима́нiи бога́тыхъ, и҆ ѡ҆ пи́щи и҆́хъ ꙗ҆́же въ мíрѣ, и҆ ѡ҆ пра́веднѣмъ сꙋдѣ̀ бж҃iи.

[в҃] Въ долготерпѣ́нiи и҆ ѡ҆ претерпѣ́нiи страсте́й, и҆ ѡ҆ и҆́стинѣ.

[г҃] Поꙋче́нiе комꙋ́ждо подо́бно сꙋ́ще съ вѣ́рою.

[д҃] Ꙗ҆́кѡ слꙋжи́ти подоба́етъ спасе́нiю и҆́скреннѧгѡ. (л. н҃є ѡ҆б.)

Сказа́нiе i҆а́кѡвлѧ собо́рнагѡ посла́нiѧ

(нд\лѧ) Поне́же са́мъ i҆а́кѡвъ сiѐ пи́шетъ, сꙋ́щымъ ѿ ѻ҆боюна́десѧте колѣ̑нꙋ разсѣ́ѧвшымсѧ, и҆ вѣ́ровавшымъ въ гдⷭ҇а на́шего i҆и҃са хрⷭ҇та̀. Пи́шетъ же ѹ҆чи́тельное посла́нiе, ѹ҆чѧ̀ ѡ҆ разли́чныхъ и҆скꙋше́нiихъ: ко́е ѹ҆́бѡ є҆́сть ѿ бг҃а, ко́е же ѿ своегѡ̀ се́рдца человѣ́кѡмъ: и҆ ꙗ҆́кѡ не сло́вомъ то́кмѡ, но и҆ дѣ́ломъ показа́ти вѣ́рꙋ подоба́етъ: ꙗ҆́кѡ не слы́шателiе зако́на, но творцы̀ ѡ҆правда́ютсѧ. Ѡ҆ бога́тыхъ же завѣщава́етъ, да не лꙋ́чше творѧ́тсѧ бога́тiи ни́щихъ въ це́рквахъ, но па́че и҆ ѹ҆ѧзвлѧ́ютсѧ ꙗ҆́кѡ презо́риви. И҆ въ коне́цъ ѹ҆тѣша́ѧ ѡ҆би̑димыѧ, и҆ предповелѣва́ѧ и҆̀мъ долготерпѣ́ти до прише́ствiѧ хрⷭ҇то́ва. И҆ наꙋчи́въ ѡ҆ терпѣ́нiи, ѿ i҆́ѡвлева блага́гѡ терпѣ́нiѧ, повелѣва́етъ призва́ти свѧще́нники къ болѧ́щымъ, и҆ тща́тисѧ ѡ҆браща́ти заблꙋ́ждшыѧ ко и҆́стинѣ: бы́ти бо ѡ҆ се́мъ возме́здiю ѿ гдⷭ҇а, ѡ҆ставле́нiѧ грѣхѡ́въ. И҆ си́це скончава́етъ посла́нiе. (л. н҃s)

СОБО́РНОЕ ПОСЛА́НIЕ

I҆А́КѠВЛЕ.

Глава̀ пе́рваѧ.

(заⷱ н҃) [а҃] сⷯ а҃ I҆а́кѡвъ,{Въ сре́дꙋ л҃а- ѧ недѣ́ли:} бг҃ꙋ и҆ гдⷭ҇ꙋ i҆и҃сꙋ хрⷭ҇тꙋ̀ ра́бъ, ѻ҆бѣмана́десѧте колѣ́нома, и҆̀же въ разсѣ́ѧнiи, ра́доватисѧ. в҃ Всѧ́кꙋ ра́дость и҆мѣ́йте бра́тiе моѧ̀, є҆гда̀ во и҆скꙋшє́нiѧ впа́даете разли̑чна, г҃ Вѣ́дѧще, ꙗ҆́кѡ и҆скꙋше́нiе ва́шеѧ вѣ́ры содѣ́ловаетъ терпѣ́нiе: д҃ Терпѣ́нiе же дѣ́ло соверше́но да и҆́мать, ꙗ҆́кѡ да бꙋ́дете соверше́ни и҆ всецѣ́ли, ни въ че́мъ же лише́ни. є҃ А҆́ще же кто̀ ѿ ва́съ лише́нъ є҆́сть премꙋ́дрости, да про́ситъ ѿ даю́щагѡ бг҃а всѣ̑мъ вкꙋ́пѣ, и҆ не поноша́ющагѡ: и҆ да́стсѧ є҆мꙋ̀. з҃ Да про́ситъ же вѣ́рою, ничто́же сꙋмнѧ́сѧ: сꙋмнѧ́й бо сѧ ѹ҆подо́бисѧ волне́нiю морско́мꙋ, вѣ́тры возмета́емꙋ и҆ развѣва́емꙋ. з҃ Да не мни́тъ человѣ́къ ѻ҆́нъ, ꙗ҆́кѡ прiи́метъ что̀ ѿ бг҃а. и҃ Мꙋ́жъ двоедꙋ́шенъ, неꙋстро́енъ во всѣ́хъ пꙋте́хъ свои́хъ. ѳ҃ Да хва́литсѧ же бра́тъ смире́нный въ (л. н҃s ѡ҆б.) высотѣ̀ свое́й. _i҃ Бога́тый же во смире́нiи свое́мъ: занѐ ꙗ҆́коже цвѣ́тъ травны́й ми́мѡ и҆́детъ. а҃_i Возсiѧ́ бо со́лнце со зно́емъ, и҆ и҆зсꙋшѝ травꙋ̀, и҆ цвѣ́тъ є҆ѧ̀ ѿпадѐ, и҆ благолѣ́пiе лица̀ є҆ѧ̀ поги́бе: си́це и҆ бога́тый въ хожде́нiи свое́мъ ѹ҆вѧда́етъ. в҃_i Блаже́нъ мꙋ́жъ, и҆́же претерпи́тъ и҆скꙋше́нiе, занѐ и҆скꙋ́сенъ бы́въ, прiи́метъ вѣне́цъ жи́зни, є҆го́же ѡ҆бѣща̀ бг҃ъ лю́бѧщымъ є҆го̀. [а҃] г҃_i Никто́же и҆скꙋша́емь да глаго́летъ, ꙗ҆́кѡ ѿ бг҃а и҆скꙋша́емь є҆́смь: бг҃ъ бо нѣ́сть @и҆скꙋси́тель sлы̑мъ@{@и҆скꙋша́емь sлы́ми@}, не и҆скꙋша́етъ же то́й никого́же. д҃_i Ко́ждо же и҆скꙋша́етсѧ, ѿ своеѧ̀ по́хоти влеко́мь и҆ прельща́емь. є҃_i Та́же по́хоть заче́нши ражда́етъ грѣ́хъ: грѣ́хъ же содѣ́ѧнъ ражда́етъ сме́рть. s҃_i Не льсти́тесѧ бра́тiе моѧ̀ возлю́блєннаѧ: з҃_i Всѧ́ко даѧ́нiе бла́го, и҆ всѧ́къ да́ръ соверше́нъ свы́ше є҆́сть, сходѧ́й ѿ ѻ҆ц҃а̀ свѣ́тѡвъ, ѹ҆ негѡ́же нѣ́сть премѣне́нiѧ, и҆лѝ преложе́нiѧ стѣ́нь. и҃_i Восхотѣ́въ бо породѝ на́съ сло́вомъ и҆́стины, во є҆́же бы́ти на́мъ нача́токъ нѣ́кiй созда́нiємъ є҆гѡ̀.

Коне́цъ средѣ̀.

(заⷱ н҃а) [в҃] ѳ҃_i Тѣ́мже бра́тiе моѧ̀ возлю́блєннаѧ, да бꙋ́детъ всѧ́къ человѣ́къ ско́ръ ѹ҆слы́шати, и҆ ко́сенъ глаго́лати, ко́сенъ во гнѣ́въ. к҃ Гнѣ́въ бо мꙋ́жа, пра́вды бж҃iѧ не содѣ́ловаетъ. к҃а Сегѡ̀ ра́ди ѿло́жше всѧ́кꙋ скве́рнꙋ, и҆ и҆збы́токъ sло́бы, въ кро́тости прiими́те всажде́нное сло́во, могꙋ́щее спастѝ дꙋ́шы ва́шѧ. (л. н҃з) к҃в Быва́йте же творцы̀ сло́ва, а҆ не то́чiю слы́шатели, прельща́юще себѐ самѣ́хъ. к҃г Занѐ а҆́ще кто̀ є҆́сть слы́шатель сло́ва, а҆ не творе́цъ, таковы́й ѹ҆подо́бисѧ мꙋ́жꙋ смотрѧ́ющꙋ лицѐ бытiѧ̀ своегѡ̀ въ зерца́лѣ: к҃д Ѹ҆смотри́ бо себѐ, и҆ ѿи́де, и҆ а҆́бiе забы̀, како́въ бѣ̀. к҃є Прини́кiй же въ зако́нъ соверше́нъ свобо́ды, и҆ пребы́въ: се́й не слы́шатель забы́тливъ бы́въ, но творе́цъ дѣ́ла, се́й блаже́нъ въ дѣ́ланiи свое́мъ бꙋ́детъ. к҃s А҆́ще кто̀ мни́тсѧ вѣ́ренъ бы́ти въ ва́съ, и҆ не ѡ҆бꙋздова́етъ ѧ҆зы́ка своегѡ̀, но льсти́тъ се́рдце своѐ, сегѡ̀ сꙋ́етна є҆́сть вѣ́ра. к҃з Вѣ́ра бо чиста̀ и҆ нескве́рна предꙿ бг҃омъ и҆ ѻ҆ц҃е́мъ сiѧ̀ є҆́сть, є҆́же посѣща́ти си́рыхъ и҆ вдови́цъ въ ско́рбехъ и҆́хъ, и҆ нескве́рна себѐ блюстѝ ѿ мíра.

Коне́цъ четверткꙋ̀.

Глава̀ втора́ѧ.

(заⷱ н҃в) [г҃] сⷯ а҃ Бра́тiе моѧ̀, не на лица̀ зрѧ́ще и҆мѣ́йте вѣ́рꙋ гдⷭ҇а на́шегѡ i҆и҃са хрⷭ҇та̀ сла́вы. в҃ А҆́ще бо вни́детъ въ со́нмище ва́ше мꙋ́жъ, зла́тъ пе́рстень носѧ̀, въ ри́зѣ свѣ́тлѣ, вни́детъ же и҆ ни́щъ въ хꙋ́дѣ ѻ҆де́ждѣ: г҃ И҆ воззритѐ на носѧ́щаго ри́зꙋ свѣ́тлꙋ, и҆ рече́те є҆мꙋ̀, ты̀ сѧ́ди здѣ̀ до́брѣ: и҆ ни́щемꙋ рече́те, ты̀ ста́ни та́мѡ, и҆лѝ сѧ́ди здѣ̀ на подно́жiи мое́мъ: д҃ И҆ не разсмотри́сте въ себѣ̀, и҆ бы́сте сꙋдiи̑ помышле́нiй sлы́хъ. є҃ Слы́шите, бра́тiе моѧ̀(л. н҃з ѡ҆б.) возлю́блєннаѧ, не бг҃ъ ли и҆збра̀ ни́щыѧ мíра сегѡ̀ бога́ты въ вѣ́рѣ, и҆ наслѣ́дники ца́рствiѧ, є҆́же ѡ҆бѣща̀ лю́бѧщымъ є҆го̀; s҃ Вы́ же ѹ҆кори́сте ни́щаго. не бога́тiи ли наси́лꙋютъ ва́мъ, и҆ тíи влекꙋ́тъ вы̀ на сꙋди̑ща; з҃ Не тíи ли хꙋ́лѧтъ до́брое и҆́мѧ нарече́нное на ва́съ; и҃ А҆́ще ѹ҆́бѡ зако́нъ соверша́ете ца́рскiй, по писа́нiю: возлю́биши и҆́скреннѧго своего̀ ꙗ҆́коже себѐ сама́го: до́брѣ творитѐ. ѳ҃ А҆́ще ли на лица̀ зритѐ, то грѣ́хъ содѣва́ете, ѡ҆блича́еми ѿ зако́на ꙗ҆́коже престꙋ́пницы. _i҃ И҆́же бо ве́сь зако́нъ соблюде́тъ, согрѣши́тъ же во є҆ди́номъ, бы́сть всѣ̑мъ пови́ненъ. а҃_i Рекíй бо, не прелюбы̀ сотвори́ши: ре́клъ є҆́сть, и҆ не ѹ҆бiе́ши. а҆́ще ли не прелюбы̀ сотвори́ши, ѹ҆бiе́ши же, бы́сть престꙋ́пникъ зако́на. в҃_i Та́кѡ глаго́лите, и҆ та́кѡ твори́те, ꙗ҆́кѡ зако́номъ свобо́днымъ хотѧ́ще сꙋ́дъ прiѧ́ти. г҃_i Сꙋ́дъ бо безꙿ ми́лости не сотво́ршемꙋ ми́лости: и҆ хва́литсѧ ми́лость на сꙋдѣ̀.

Коне́цъ пѧткꙋ̀.

(заⷱ н҃г) [д҃] д҃_i Ка́ѧ по́льза бра́тiе моѧ̀, а҆́ще вѣ́рꙋ глаго́летъ кто̀ и҆мѣ́ти, дѣ́лъ же не и҆́мать; є҆да̀ мо́жетъ вѣ́ра спастѝ є҆го̀; є҃_i А҆́ще же бра́тъ и҆лѝ сестра̀ на́га бꙋ́дета, и҆ лише́на бꙋ́дета дневны́ѧ пи́щи: s҃_i Рече́тъ же и҆́ма кто̀ ѿ ва́съ: и҆ди́та съ ми́ромъ, грѣ́йтасѧ и҆ насыща́йтасѧ, не да́стъ же и҆́ма тре́бованiѧ тѣле́снагѡ, ка́ѧ по́льза; з҃_i Та́кожде и҆ вѣ́ра, а҆́ще дѣ́лъ не и҆́мать, мертва̀ є҆́сть ѡ҆ себѐ. и҃_i Но рече́тъ кто̀: ты̀ (л. н҃и) вѣ́рꙋ и҆́маши, а҆́зъ же дѣла̀ и҆́мамъ: покажи́ ми вѣ́рꙋ твою̀ ѿ дѣ́лъ твои́хъ, и҆ а҆́зъ тебѣ̀ покажꙋ̀ ѿ дѣ́лъ мои́хъ вѣ́рꙋ мою̀. ѳ҃_i Ты̀ вѣ́рꙋеши, ꙗ҆́кѡ бг҃ъ є҆ди́нъ є҆́сть, до́брѣ твори́ши: и҆ бѣ́си вѣ́рꙋютъ, и҆ трепе́щꙋтъ. к҃ Хо́щеши же ли разꙋмѣ́ти, ѽ человѣ́че сꙋ́етне, ꙗ҆́кѡ вѣ́ра безꙿ дѣ́лъ мертва̀ є҆́сть; к҃а А҆враа́мъ ѻ҆ц҃ъ на́шъ не ѿ дѣ́лъ ли ѡ҆правда́сѧ, возне́съ i҆саа́ка сы́на своего̀ на же́ртвенникъ; к҃в Ви́диши ли, ꙗ҆́кѡ вѣ́ра поспѣ́шествоваше дѣлѡ́мъ є҆гѡ̀, и҆ ѿ дѣ́лъ соверши́сѧ вѣ́ра; к҃г И҆ соверши́сѧ писа́нiе глаго́лющее: вѣ́рова же а҆враа́мъ бг҃ови, и҆ вмѣни́сѧ є҆мꙋ̀ въ пра́вдꙋ, и҆ дрꙋ́гъ бж҃iй нарече́сѧ. к҃д Зрите́ ли ѹ҆̀бо, ꙗ҆́кѡ ѿ дѣ́лъ ѡ҆правда́етсѧ человѣ́къ, а҆ не ѿ вѣ́ры є҆ди́ныѧ; к҃є Та́кожде же и҆ раа́въ блꙋдни́ца не ѿ дѣ́лъ ли ѡ҆правда́сѧ, прiе́мши схо́дники, и҆ и҆ны́мъ пꙋте́мъ и҆зве́дши и҆̀хъ; к҃s Ꙗ҆́коже бо тѣ́ло безꙿ дꙋ́ха мертво̀ є҆́сть, та́кѡ и҆ вѣ́ра безꙿ дѣ́лъ мертва̀ є҆́сть.

Коне́цъ понедѣ́льникꙋ.

Глава̀ тре́тiѧ.

(заⷱ н҃д) [є҃] сⷯ а҃ Не мно́зи ѹ҆чи́тели быва́йте, бра́тiе моѧ̀, вѣ́дѧще, ꙗ҆́кѡ бо́льшее ѡ҆сꙋжде́нiе прiи́мемъ: в҃ Мно́гѡ бо согрѣша́емъ всѝ. а҆́ще кто̀ въ сло́вѣ не согрѣша́етъ, се́й соверше́нъ мꙋ́жъ, си́ленъ ѡ҆бꙋзда́ти и҆ всѐ тѣ́ло. г҃ Се́ бо и҆ ко́нємъ ѹ҆зды̑ во ѹ҆ста̀ влага́емъ, да повинꙋ́ютсѧ на́мъ, и҆ всѐ тѣ́ло (л. н҃и ѡ҆б.) и҆́хъ ѡ҆браща́емъ. д҃ Сѐ и҆ кораблѝ вели́цы сꙋ́ще, и҆ ѿ жесто́кихъ вѣ́трѡвъ заточа́еми, ѡ҆браща́ютсѧ ма́лымъ корми́льцемъ, а҆́може стремле́нiе пра́вѧщагѡ хо́щетъ. є҃ Та́кожде же и҆ ѧ҆зы́къ ма́лъ ѹ҆́дъ є҆́сть, и҆ вельмѝ хва́литсѧ: сѐ ма́лъ ѻ҆́гнь, и҆ ко́ль вели́ки вє́щи сожига́етъ. s҃ И҆ ѧ҆зы́къ ѻ҆́гнь, лѣ́пота непра́вды: си́це и҆ ѧ҆зы́къ водворѧ́етсѧ во ѹ҆́дѣхъ на́шихъ, сквернѧ̀ всѐ тѣ́ло, и҆ палѧ̀ ко́ло рожде́нiѧ на́шегѡ, и҆ ѡ҆палѧ́ѧсѧ ѿ гее́нны. з҃ Всѧ́ко бо є҆стество̀ sвѣре́й же и҆ пти́цъ, га̑дъ же и҆ ры́бъ, ѹ҆кроча́етсѧ, и҆ ѹ҆кроти́тсѧ є҆стество́мъ человѣ́ческимъ: и҃ Ѧ҆зы́ка же никто́же мо́жетъ ѿ человѣ̑къ ѹ҆кроти́ти, неꙋдержи́мо бо sло̀, и҆спо́лнь ꙗ҆́да смертоно́сна. ѳ҃ Тѣ́мъ благословлѧ́емъ бг҃а и҆ ѻ҆ц҃а̀, и҆ тѣ́мъ клене́мъ человѣ́ки, бы́вшыѧ по подо́бiю бж҃iю: _i҃ Ѿ тѣ́хъ же ѹ҆́стъ и҆схо́дитъ благослове́нiе и҆ клѧ́тва. не подоба́етъ бра́тiе моѧ̀ возлю́блєннаѧ, си̑мъ та́кѡ быва́ти.

Коне́цъ вто́рникꙋ.

(заⷱ н҃є) а҃_i Е҆да̀ ѹ҆́бѡ и҆сто́чникъ ѿ є҆ди́нагѡ ѹ҆́стiѧ и҆сточа́етъ сла́дкое и҆ го́рькое; в҃_i Е҆да̀ мо́жетъ, бра́тiе моѧ̀, смоко́вница ма̑слины твори́ти, и҆лѝ вiногра́днаѧ лоза̀ смѡ́квы; та́коже ни є҆ди́нъ и҆сто́чникъ сла́нꙋ и҆ сла́дкꙋ твори́тъ во́дꙋ. [а҃] г҃_i Кто̀ премꙋ́дръ и҆ хꙋдо́гъ въ ва́съ, да пока́жетъ ѿ до́брагѡ житiѧ̀ дѣла̀ своѧ̀, въ кро́тости и҆ премꙋ́дрости. д҃_i А҆́ще же за́висть го́рькꙋ и҆́мате и҆ рве́нiе въ сердца́хъ ва́шихъ, (л. н҃ѳ) не хвали́тесѧ, ни лжи́те на и҆́стинꙋ. є҃_i Нѣ́сть сiѧ̀ премꙋ́дрость свы́ше низходѧ́щи, но зе́мна, дꙋше́вна, бѣсо́вска. s҃_i И҆дѣ́же бо за́висть и҆ рве́нiе, тꙋ̀ нестрое́нiе и҆ всѧ́ка sла̀ ве́щь. [в҃] з҃_i А҆ ꙗ҆́же свы́ше премꙋ́дрость, пе́рвѣе ѹ҆́бѡ чиста̀ є҆́сть, пото́мъ же ми́рна, кротка̀, благопокорли́ва, и҆спо́лнь ми́лости и҆ плодѡ́въ благи́хъ, несꙋмнѣ́нна, и҆ нелицемѣ́рна. и҃_i Пло́дъ же пра́вды въ ми́рѣ сѣ́етсѧ творѧ́щымъ ми́ръ.

Глава̀ четве́ртаѧ.

[г҃] сⷯ а҃ Ѿкꙋ́дꙋ бра̑ни и҆ сва̑ры въ ва́съ; не ѿсю́дꙋ ли, ѿ сласте́й ва́шихъ вою́ющихъ во ѹ҆́дѣхъ ва́шихъ; в҃ Жела́ете, и҆ не и҆́мате: ѹ҆бива́ете и҆ зави́дите, и҆ не мо́жете ѹ҆лꙋчи́ти: сварѧ́етесѧ и҆ бо́рете, и҆ не и҆́мате, занѐ не про́сите. г҃ Про́сите, и҆ не прiе́млете, занѐ sлѣ̀ про́сите, да въ сласте́хъ ва́шихъ и҆ждиве́те. д҃ Прелюбодѣ́и и҆ прелюбодѣ́йцы, не вѣ́сте ли, ꙗ҆́кѡ любы̀ мíра сегѡ̀ вражда̀ бг҃ꙋ є҆́сть; и҆́же бо восхо́щетъ дрꙋ́гъ бы́ти мíрꙋ, вра́гъ бж҃iй быва́етъ. (пнⷣе) є҃ И҆лѝ мнитѐ, ꙗ҆́кѡ всꙋ́е писа́нiе глаго́летъ: къ за́висти жела́етъ дꙋ́хъ, и҆́же всели́сѧ въ ны̀; s҃ Бо́льшꙋю же дае́тъ благода́ть. тѣ́мже глаго́летъ: гдⷭ҇ь гѡ́рдымъ проти́витсѧ, смирє́ннымъ же дае́тъ благода́ть.

Коне́цъ средѣ̀.

(заⷱ н҃s) [д҃] з҃ Повини́тесѧ ѹ҆̀бо бг҃ꙋ, проти́витесѧ же дiа́волꙋ, и҆ бѣжи́тъ ѿ ва́съ. и҃ Прибли́житесѧ бг҃ꙋ, и҆ (л. н҃ѳ ѡ҆б.) прибли́житсѧ ва́мъ: ѡ҆чи́стите рꙋ́цѣ грѣ́шницы, и҆спра́вите сердца̀ ва́ша двоедꙋ́шнiи. ѳ҃ Постражди́те, и҆ слези́те и҆ пла́читесѧ: смѣ́хъ ва́шъ въ пла́чь да ѡ҆брати́тсѧ, и҆ ра́дость въ сѣ́тованiе. _i҃ Смири́тесѧ предꙿ гдⷭ҇емъ, и҆ вознесе́тъ вы̀. а҃_i Не ѡ҆клевета́йте дрꙋгъдрꙋ́га бра́тiе: ѡ҆клевета́ѧй бо бра́та, и҆лѝ ѡ҆сꙋжда́ѧй бра́та своего̀, ѡ҆клевета́етъ зако́нъ, и҆ ѡ҆сꙋжда́етъ зако́нъ. а҆́ще ли зако́нъ ѡ҆сꙋжда́еши, нѣ́си творе́цъ зако́на, но сꙋдiѧ̀. в҃_i Е҆ди́нъ є҆́сть законополо́жникъ и҆ сꙋдiѧ̀, могíй спастѝ и҆ погꙋби́ти: ты́ же кто̀ є҆сѝ ѡ҆сꙋжда́ѧй дрꙋ́га; [s҃] г҃_i Слы́шите ны́нѣ глаго́лющiи: дне́сь и҆лѝ ѹ҆́трѣ по́йдемъ во ѻ҆́нъ гра́дъ, и҆ сотвори́мъ тꙋ̀ лѣ́то є҆ди́но, и҆ кꙋ́плю дѣ́емъ, и҆ прiѡбрѣ́тенiе: д҃_i И҆̀же не вѣ́сте, что̀ ѹ҆́трѣ слꙋчи́тсѧ. ка́ѧ бо жи́знь ва́ша; па́ра бо є҆́сть, ꙗ҆́же вма́лѣ ꙗ҆влѧ́етсѧ, пото́мъ же и҆счеза́етъ. є҃_i Вмѣ́стѡ є҆́же бы глаго́лати ва́мъ: а҆́ще гдⷭ҇ь восхо́щетъ, и҆ жи́ви бꙋ́демъ, и҆ сотвори́мъ сiѐ и҆лѝ ѻ҆́но. s҃_i Ны́нѣ же хва́литесѧ въ горды́нѧхъ ва́шихъ: всѧ́ка хвала̀ такова̀ sла̀ є҆́сть. з҃_i Вѣ́дꙋщемꙋ ѹ҆́бѡ добро̀ твори́ти, и҆ не творѧ́щемꙋ, грѣ́хъ є҆мꙋ̀ є҆́сть.

Глава̀ пѧ́таѧ.

[а҃] сⷯ а҃ Прiиди́те ны́нѣ бога́тiи, пла́читесѧ и҆ рыда́йте ѡ҆ лю́тыхъ ско́рбехъ ва́шихъ грѧдꙋ́щихъ на вы̀. в҃ Бога́тство ва́ше и҆згнѝ, и҆ ри̑зы ва́шѧ мо́лiе поѧдо́ша. г҃ Зла́то ва́ше и҆ сребро̀ и҆зоржа́вѣ, и҆ ржа̀ и҆́хъ въ послꙋшество̀ на ва́съ бꙋ́детъ, и҆ снѣ́сть плѡ́ти ва́шѧ а҆́ки ѻ҆́гнь, є҆го́же (л. ѯ҃) сниска́сте въ послѣ́днiѧ днѝ. д҃ Сѐ мзда̀ дѣ́лателей дѣ́лавшихъ ни̑вы ва́шѧ, ѹ҆держа́наѧ ѿ ва́съ, вопiе́тъ: и҆ вопiє́нiѧ жа́вшихъ во ѹ҆́ши гдⷭ҇а саваѡ́ѳа внидо́ша. є҃ Возвесели́стесѧ на землѝ, и҆ наслади́стесѧ ѹ҆пита́сте сердца̀ ва́ша а҆́ки въ де́нь заколе́нiѧ. s҃ Ѡ҆сꙋди́сте, ѹ҆би́сте пра́веднаго, не проти́витсѧ ва́мъ. з҃ Долготерпи́те ѹ҆̀бо бра́тiе моѧ̀, до прише́ствiѧ гдⷭ҇нѧ: сѐ земледѣ́лецъ жде́тъ чⷭ҇тна́гѡ плода̀ ѿ землѝ, долготерпѧ̀ ѡ҆ не́мъ, до́ндеже прiи́метъ до́ждь ра́нъ и҆ по́зденъ. и҃ Долготерпи́те ѹ҆̀бо и҆ вы̀, ѹ҆тверди́те сердца̀ ва́ша, ꙗ҆́кѡ прише́ствiе гдⷭ҇не прибли́жисѧ. ѳ҃ Не воздыха́йте дрꙋ́гъ на дрꙋ́га бра́тiе, да не ѡ҆сꙋжде́ни бꙋ́дете: сѐ сꙋдiѧ̀ предꙿ две́рьми стои́тъ.

Коне́цъ четверткꙋ̀.

(заⷱ н҃з) [в҃] _i҃ Ѡ҆́бразъ прiими́те, бра́тiе моѧ̀, sлострада́нiѧ и҆ долготерпѣ́нiѧ, проро́ки, и҆̀же глаго́лаша и҆́менемъ гдⷭ҇нимъ. а҃_i Сѐ блажи́мъ терпѧ́щыѧ: терпѣ́нiе i҆́ѡвле слы́шасте, и҆ кончи́нꙋ гдⷭ҇ню ви́дѣсте, ꙗ҆́кѡ многомлⷭ҇тивъ є҆́сть гдⷭ҇ь, и҆ ще́дръ. в҃_i Пре́жде же всѣ́хъ бра́тiе моѧ̀, не клени́тесѧ ни нб҃омъ, ни земле́ю: ни и҆но́ю ко́ею клѧ́твою: бꙋ́ди же ва́мъ, є҆́же є҆́й, є҆́й: и҆ є҆́же нѝ, нѝ: да не въ лицемѣ́рiе впаде́те. г҃_i Sлостра́ждетъ ли кто̀ въ ва́съ: да моли́твꙋ дѣ́етъ. благодꙋ́шствꙋетъ ли кто̀: да пое́тъ. д҃_i Боли́тъ ли кто̀ въ ва́съ: да призове́тъ пресвѵ́теры цр҃ко́вныѧ, (л. ѯ҃ ѡ҆б.) и҆ да моли́твꙋ сотворѧ́тъ надꙿ ни́мъ, пома́завше є҆го̀ є҆ле́емъ во и҆́мѧ гдⷭ҇не: є҃_i И҆ моли́тва вѣ́ры спасе́тъ болѧ́щаго, и҆ воздви́гнетъ є҆го̀ гдⷭ҇ь: и҆ а҆́ще грѣхѝ бꙋ́детъ сотвори́лъ, ѿпꙋ́стѧтсѧ є҆мꙋ̀. [г҃] s҃_i И҆сповѣ́дайте ѹ҆̀бо дрꙋ́гъ дрꙋ́гꙋ согрѣшє́нiѧ, и҆ моли́тесѧ дрꙋ́гъ за дрꙋ́га, ꙗ҆́кѡ да и҆сцѣлѣ́ете: мно́гѡ бо мо́жетъ мл҃тва пра́веднагѡ поспѣшествꙋ́ема.

Коне́цъ надꙿ болѧ́щимъ.

Чтѝ проро́кꙋ, и҆ бездо́ждiю:

з҃_i И҆лiа̀ человѣ́къ бѣ̀ подобостра́стенъ на́мъ, и҆ моли́твою помоли́сѧ, да не бꙋ́детъ до́ждь: и҆ не ѡ҆дождѝ по землѝ лѣ́та трѝ и҆ мѣ̑сѧцъ ше́сть. и҃_i И҆ па́ки помоли́сѧ, и҆ нб҃о до́ждь дадѐ, и҆ землѧ̀ прозѧбѐ пло́дъ сво́й. [д҃] ѳ҃_i Бра́тiе, а҆́ще кто̀ въ ва́съ заблꙋ́дитъ ѿ пꙋтѝ и҆́стины, и҆ ѡ҆брати́тъ кто̀ є҆го̀: к҃ Да вѣ́сть, ꙗ҆́кѡ ѡ҆брати́вый грѣ́шника ѿ заблꙋжде́нiѧ пꙋтѝ є҆гѡ̀, спасе́тъ дꙋ́шꙋ ѿ сме́рти, и҆ покры́етъ мно́жество грѣхѡ́въ.

Коне́цъ проро́кꙋ и҆лiѝ, и҆ бездо́ждiю.

Коне́цъ i҆а́кѡвлѧ собо́рнагѡ посла́нiѧ. и҆мꙋ́щагѡ въ себѣ̀ гла́въ є҃: зача́лъ цр҃ко́вныхъ и҃: стiхѡ́въ р҃и: знамена́нiй че́рныхъ s҃: послѣ́дꙋющихъ же и҆̀мъ червле́ныхъ ѳ҃. 