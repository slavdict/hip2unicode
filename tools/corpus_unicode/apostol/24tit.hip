    OCR:

    Библиотека святоотеческой литературы

    http://orthlib.ru



(л. р҃ч)

Знамєна́нiѧ къ тíтꙋ є҆пiсто́лiи

[а҃] Ѡ҆ ѹ҆чи́телехъ ключи́мыхъ на слꙋ́жбꙋ, и҆ на ѡ҆бличе́нiе проти́вныхъ.

[в҃] На велѧ́щихъ плотска́ѧ ѡ҆чищє́нiѧ твори́ти, и҆ ѡ҆ дꙋхо́вной добродѣ́тели.

[г҃] Ѡ҆ ѹ҆че́нiи, и҆́мже подоба́етъ ѹ҆чи́ти вездѣ̀ комꙋ́ждо.

[д҃] Ѡ҆ рабѣ́хъ, да и҆ тíи хрⷭ҇то́вѣ бл҃года́ти досто́йнѡ рабо́таютъ.

[є҃] Ѡ҆ послꙋша́нiи вла́сти во хрⷭ҇то́во подо́бiе.

[s҃] Ѡ҆ ѹ҆че́нiи, ꙗ҆́кѡ подоба́етъ ѹ҆клонѧ́тисѧ ѿ є҆ретíческихъ ѹ҆че́нiй. (л. р҃ч ѡ҆б.)

Сказа́нiе къ тíтꙋ посла́нiѧ ст҃а́гѡ а҆пⷭ҇ла па́ѵла.

Сiѐ посыла́етъ ѿ нiкопо́лѧ, та́мѡ бо ѡ҆зимѣ̀. Вина́ же посла́нiю сiѧ̀: въ кри́тѣ ѡ҆ста́ви тíта, да ѹ҆стро́итъ по градѡ́мъ кли́рiки, мнѡ́гимъ же сꙋ́щымъ та́мѡ начина́ющымъ, и҆звѣ́томъ зако́на, прельща́ти лю́ди. Сiѐ ѹ҆вѣ́дѣвъ па́ѵелъ, пи́шетъ къ тíтꙋ, и҆ пе́рвѣе ѹ҆́бѡ бл҃годарѧ̀ бг҃а за є҆гѡ̀ бл҃гоговѣ́инство, сказꙋ́етъ ꙗ҆́же ѡ҆ хрⷭ҇тѣ̀ вѣ́рѣ не но́вѣй бы́ти, но ѿ вѣ́ка ѹ҆гото́ваннѣ, и҆ ѡ҆бѣтова́ннѣ є҆́й бы́вши ѿ бг҃а. Та́же ѡ҆ поставле́нiи кли́рiкѡвъ, и҆ сего̀ ѹ҆чи́тъ, ка́кѡ, и҆ каковы́мъ и҆̀мъ бы́ти подоба́етъ: и҆ запреща́ти повелѣва́етъ є҆мꙋ̀ проти́вѧщымсѧ здра́вѣй вѣ́рѣ, и҆ наипа́че сꙋ́щымъ ѿ ѡ҆брѣ́занiѧ. Вѣ́дѣти же кри́тѧнъ, ꙗ҆́кѡ пра́здни сꙋ́ть, и҆ тре́бꙋютъ преще́нiѧ. И҆ всѧ̑ наꙋчи́въ, бра̑шна чи́ста бы́ти чи̑стымъ: и҆ каковы́мъ бы́ти подоба́етъ пресвѵ́терѡмъ самы́мъ, дѡ́лжнымъ сꙋ́щымъ ѹ҆цѣломꙋдрѧ́ти ю҆́ныѧ: сказꙋ́етъ, ка́кѡ подоба́етъ рабѡ́мъ слꙋжи́ти свои́мъ влады́камъ. И҆ вкра́тцѣ рещѝ, воспомѧнꙋ́въ, ꙗ҆́кѡ сп҃сова бл҃года́ть не ѿ дѣ́лъ на́съ ѡ҆правда̀, но свои́мъ чл҃вѣколю́бiемъ. И҆ завѣща́въ зако́нныхъ сва́рѡвъ ѿвраща́тисѧ, а҆́ки неполе́зныхъ сꙋ́щихъ, сказꙋ́етъ є҆мꙋ̀ по є҆́же посла́ти къ немꙋ̀ а҆рте́мꙋ, да и҆ са́мъ прiи́детъ къ немꙋ̀, и҆ повелѣва́етъ є҆мꙋ̀, да ѹ҆чи́тъ и҆ свои́хъ дѡ́брымъ дѣлѡ́мъ прилѣжа́ти. И҆ та́кѡ скончава́етъ посла́нiе. (л. рч҃а)

КЪ ТÍТꙊ ПОСЛА́НIЕ

СТ҃А́ГѠ А҆ПО́СТОЛА ПА́ѴЛА.

Глава̀ пе́рваѧ.

(заⷱ т҃) сⷯ а҃ Па́ѵелъ ра́бъ бж҃iй, а҆пⷭ҇лъ же i҆и҃съ хрⷭ҇то́въ, по вѣ́рѣ и҆збра́нныхъ бж҃iихъ, и҆ ра́зꙋмꙋ и҆́стины, ꙗ҆́же по благоче́стiю: в҃ Ѡ҆ ѹ҆пова́нiи жи́зни вѣ́чныѧ, ю҆́же ѡ҆бѣтова̀ нело́жный бг҃ъ, пре́жде лѣ́тъ вѣ́чныхъ: г҃ Ꙗ҆ви́ же во времена̀ своѧ̀ сло́во своѐ проповѣ́данiемъ, є҆́же мнѣ̀ порꙋче́но бы́сть, по повелѣ́нiю сп҃си́телѧ на́шегѡ бг҃а: д҃ Тíтꙋ при́сномꙋ ча́дꙋ по ѻ҆́бщей вѣ́рѣ, благода́ть, ми́лость, ми́ръ ѿ бг҃а ѻ҆ц҃а̀, и҆ гдⷭ҇а i҆и҃са хрⷭ҇та̀, сп҃са на́шегѡ.

Престꙋпѝ а҆пⷭ҇лꙋ, въ зача́ло т҃в.

(заⷱ) [а҃] є҃ Сегѡ̀ ра́ди* ѡ҆ста́вихъ тѧ̀ въ кри́тѣ, да недоконча̑ннаѧ и҆спра́виши, и҆ ѹ҆стро́иши по всѣ́мъ градѡ́мъ пресвѵ́теры, ꙗ҆́коже тебѣ̀ а҆́зъ повелѣ́хъ. s҃ А҆́ще кто̀ є҆́сть непоро́ченъ, є҆ди́ныѧ жены̀ мꙋ́жъ, ча̑да и҆мы́й вѣ́рна, не во ѹ҆коре́нiи блꙋда̀, и҆лѝ непокори́ва. з҃ Подоба́етъ бо є҆пⷭ҇кпꙋ безꙿ поро́ка бы́ти (л. рч҃а ѡ҆б.) ꙗ҆́коже бж҃iю строи́телю: не себѣ̀ ѹ҆гожда́ющꙋ, не де́рзꙋ, не напра́сливꙋ, не гнѣвли́вꙋ, не пiѧ́ницѣ, не бíйцѣ, не скверностѧжа́тельнꙋ: и҃ Но страннолюби́вꙋ, благолю́бцꙋ, цѣломꙋ́дреннꙋ, пра́веднꙋ, преподо́бнꙋ, воздержа́тельнꙋ: ѳ҃ Держа́щемꙋсѧ вѣ́рнагѡ словесѐ по ѹ҆че́нiю, да си́ленъ бꙋ́детъ и҆ ѹ҆тѣша́ти во здра́вѣмъ ѹ҆че́нiи, и҆ проти́вѧщыѧсѧ ѡ҆блича́ти. [в҃] _i҃ Сꙋ́ть бо мно́зи непокори́ви, сꙋесло́вцы, и҆ ѹ҆мо́мъ прельще́ни, и҆ наипа́че сꙋ́щiи ѿ ѡ҆брѣ́занiѧ: а҃_i И҆́хже подоба́етъ ѹ҆ста̀ загражда́ти: и҆̀же всѧ̀ до́мы развраща́ютъ, ѹ҆ча́ще ꙗ҆̀же не подоба́етъ, скве́рнагѡ ра́ди прибы́тка. в҃_i Рече́ же нѣ́кто ѿ ни́хъ сво́й и҆̀мъ проро́къ: кри́тѧне при́снѡ лжи́ви, sлíи sвѣ́рiе, ѹ҆трѡ́бы пра́здныѧ. г҃_i Свидѣ́тельство сiѐ и҆́стинно є҆́сть. є҆ѧ́же ра́ди вины̀ ѡ҆блича́й и҆̀хъ неща́днѡ, да здра́ви бꙋ́дꙋтъ въ вѣ́рѣ: д҃_i Не внима́юще i҆ꙋде́йскимъ ба́снемъ, ни за́повѣдемъ человѣ̑къ, ѿвраща́ющихсѧ ѿ и҆́стины.

(заⷱ т҃а) є҃_i Всѧ̑ ѹ҆́бѡ чи́ста чи̑стымъ: ѡ҆сквернє́нымъ же и҆ невѣ̑рнымъ ничто́же чи́сто: но ѡ҆скверни́сѧ и҆́хъ и҆ ѹ҆́мъ и҆ со́вѣсть. s҃_i Бг҃а и҆сповѣ́дꙋютъ вѣ́дѣти, а҆ дѣ́лы ѿме́щꙋтсѧ є҆гѡ̀, ме́рзцы сꙋ́ще, и҆ непокори́ви, и҆ на всѧ́ко дѣ́ло благо́е неискꙋ́сни.

Глава̀ втора́ѧ.

сⷯ а҃ Ты́ же глаго́ли, ꙗ҆̀же подоба́етъ здра́вомꙋ ѹ҆че́нiю.

Коне́цъ четверткꙋ̀. (л. рч҃в)

в҃ Ста́рцємъ тре́звєнымъ бы́ти, чє́стнымъ, цѣломꙋ́дрєннымъ, здра́вствꙋющымъ вѣ́рою, любо́вiю, терпѣ́нiемъ. г҃ Ста́рицамъ та́коже во ѹ҆краше́нiи ст҃олѣ̑пнымъ, не клевети̑вымъ, не вiнꙋ̀ мно́гꙋ порабощє́ннымъ, доброꙋчи́тельнымъ: д҃ Ꙗ҆́кѡ да ѹ҆цѣломꙋ́дрѧтъ ю҆́ныѧ, мꙋжелю́бицамъ бы́ти, чадолю́бицамъ, є҃ Цѣломꙋ́дрєннымъ, чи̑стымъ, до́мы до́брѣ пра́вѧщымъ, благи̑мъ, покарѧ́ющымсѧ свои́мъ мꙋжє́мъ, да не сло́во бж҃iе хꙋ́литсѧ. s҃ Ю҆́ношы та́кожде молѝ цѣломꙋ́дрствовати. з҃ Ѡ҆ все́мъ же са́мъ себѐ подава́ѧ ѻ҆́бразъ до́брыхъ дѣ́лъ, во ѹ҆че́нiи @незави́стное@{@цѣ́лость@}, че́стность, нетлѣ́нiе, и҃ Сло́во здра́вое, незазо́рное, да проти́вный посрами́тсѧ, ничто́же и҆мѣ́ѧ глаго́лати ѡ҆ на́съ ѹ҆ко́рно. [д҃] Рабы̑, свои́мъ господє́мъ повинова́тисѧ, во все́мъ благоꙋгѡ́днымъ бы́ти, не прекослѡ́внымъ, _i҃ Не кра́дꙋщымъ: но вѣ́рꙋ всѧ́кꙋ ꙗ҆влѧ́ющымъ бла́гꙋ, да ѹ҆че́нiе сп҃си́телѧ на́шегѡ бг҃а ѹ҆краша́ютъ во все́мъ.

Коне́цъ пѧткꙋ̀.

(заⷱ т҃в) а҃_i Ꙗ҆ви́сѧ бо бл҃года́ть бж҃iѧ сп҃си́тельнаѧ всѣ́мъ человѣ́кѡмъ, в҃_i Наказꙋ́ющи на́съ, да ѿве́ргшесѧ нече́стiѧ и҆ мiрски́хъ похоте́й, цѣломꙋ́дреннѡ и҆ пра́веднѡ, и҆ благоче́стнѡ поживе́мъ въ ны́нѣшнѣмъ вѣ́цѣ. г҃_i Ждꙋ́ще блаже́ннагѡ ѹ҆пова́нiѧ, и҆ ꙗ҆вле́нiѧ сла́вы вели́кагѡ бг҃а и҆ сп҃са на́шегѡ i҆и҃са хрⷭ҇та̀. д҃_i И҆́же да́лъ є҆́сть себѐ за ны̀, да и҆зба́витъ ны̀ ѿ всѧ́кагѡ беззако́нiѧ, и҆ ѡ҆чи́ститъ себѣ̀ лю́ди и҆збра́нны, ревни́тели дѡ́брымъ дѣлѡ́мъ. (л. рч҃в ѡ҆б.)

Престꙋпѝ кр҃ще́нiю. Чтѝ тíтꙋ:

є҃_i Сiѧ̑ глаго́ли, и҆ молѝ, и҆ ѡ҆блича́й со всѧ́кимъ повелѣ́нiемъ, да никто́же тѧ̀ @преѡби́дитъ@{@презира́етъ@}.

Глава̀ тре́тiѧ.

[є҃] сⷯ а҃ Воспомина́й тѣ̑мъ, нача́льствꙋющымъ и҆ владѣ́ющымъ, повинова́тисѧ и҆ покорѧ́тисѧ, и҆ ко всѧ́комꙋ дѣ́лꙋ бла́гꙋ готѡ́вымъ бы́ти: в҃ Ни є҆ди́нагѡ хꙋ́лити, не сварли̑вымъ бы́ти, но ти̑химъ, всѧ́кꙋ ꙗ҆влѧ́ющымъ кро́тость ко всѣ́мъ человѣ́кѡмъ. г҃ Бѣ́хомъ бо и҆ногда̀ и҆ мы̀ несмы́сленни, и҆ непокори́ви, и҆ прельще́ни, рабо́тающе похоте́мъ, и҆ сласте́мъ разли́чнымъ, въ sло́бѣ и҆ за́висти живꙋ́ще, ме́рзцы сꙋ́ще, и҆ ненави́дѧще дрꙋгъдрꙋ́га.

Престꙋпѝ тíтꙋ. Чтѝ кр҃ще́нiю:

д҃ Е҆гда́ же бл҃года́ть и҆ человѣколю́бiе ꙗ҆ви́сѧ сп҃са на́шегѡ бг҃а: є҃ Не ѿ дѣ́лъ пра́ведныхъ, и҆̀хже сотвори́хомъ мы̀, но по свое́й є҆гѡ̀ ми́лости, спасѐ на́съ ба́нею пакибытiѧ̀, и҆ ѡ҆бновле́нiемъ дх҃а ст҃а́гѡ, s҃ Е҆го́же и҆злiѧ̀ на на́съ ѻ҆би́льнѡ i҆и҃съ хрⷭ҇то́мъ, сп҃си́телемъ на́шимъ: з҃ Да ѡ҆правди́вшесѧ блгⷣтiю є҆гѡ̀, наслѣ́дницы бꙋ́демъ по ѹ҆пова́нiю жи́зни вѣ́чныѧ.

Коне́цъ кр҃ще́нiю.

(заⷱ) и҃ Ча́до тíте, вѣ́рно сло́во, и҆ ѡ҆ си́хъ хощꙋ̀ тѧ̀ *и҆звѣща́ти, да пекꙋ́тсѧ дѡ́брымъ дѣлѡ́мъ прилѣжа́ти вѣ́ровавшiи бг҃ꙋ: сiѧ̑ сꙋ́ть полє́зна (л. рч҃г) человѣ́кѡмъ и҆ дѡбра̀. ѳ҃ Бꙋ́ихъ же стѧза́нiй и҆ родосло́вiй и҆ рве́нiй, и҆ сва́рѡвъ зако́нныхъ ѿстꙋпа́й: сꙋ́ть бо неполе́зны и҆ сꙋ́етны. [s҃] _i҃ Е҆ретiка̀ человѣ́ка, по пе́рвомъ и҆ второ́мъ наказа́нiи ѿрица́йсѧ: а҃_i Вѣ́дый, ꙗ҆́кѡ разврати́сѧ таковы́й, и҆ согрѣша́етъ и҆ є҆́сть самоѡсꙋжде́нъ.

Чтѝ тíтꙋ:

в҃_i Е҆гда̀ послю̀ а҆рте́мꙋ къ тебѣ̀, и҆лѝ тѷхíка, потщи́сѧ прiитѝ ко мнѣ̀ въ нiкопо́ль: тꙋ́ бо сꙋди́хъ ѡ҆зимѣ́ти. г҃_i Зи́нꙋ зако́нника и҆ а҆поллѡ́са, ско́рѡ предпослѝ, и҆ да ничто́же и҆́ма скꙋ́дно бꙋ́детъ.

Престꙋпѝ тíтꙋ.

д҃_i Да ѹ҆ча́тсѧ же и҆ на́ши дѡ́брымъ дѣлѡ́мъ прилѣжа́ти въ нꙋ́жнаѧ тре́бѡванiѧ, да не бꙋ́дꙋтъ безпло́дни.

Чтѝ тíтꙋ:

є҃_i Цѣлꙋ́ютъ тѧ̀ со мно́ю сꙋ́щiи всѝ, цѣлꙋ́й лю́бѧщыѧ ны̀ въ вѣ́рѣ: бл҃года́ть со всѣ́ми ва́ми. а҆ми́нь.

Коне́цъ тíтꙋ, и҆ собо́рꙋ.

Коне́цъ посла́нiѧ, є҆́же къ тíтꙋ, кри́тскiѧ цр҃кве пре́жде є҆пíскопꙋ свѧще́ннꙋ бы́вшꙋ: напи́сано бы́сть ѿ нiкопо́лѧ македо́нскагѡ: и҆́мать въ себѣ̀ главы̀ г҃: зача̑лъ цр҃ко́вныхъ д҃: стiхѡ́въ, м҃s: знамена́нiй че́рныхъ s҃: безꙿ червле́ныхъ.


