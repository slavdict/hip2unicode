    OCR:

    Библиотека святоотеческой литературы

    http://orthlib.ru



(л. рѯ҃ѳ ѡ҆б.)

Знамєна́нiѧ къ солꙋ́нѧнѡмъ є҆пiсто́лiи, а҃.

[а҃] Похвала̀ солꙋ́нѧнѡмъ ѡ҆ досто́йныхъ подвиза́нiихъ а҆пⷭ҇льскихъ.

[в҃] Жела́нiе є҆гѡ̀ и҆ ра́дость ѡ҆ ни́хъ и҆ печа́ль, ꙗ҆́кѡ да соверша́тсѧ.

[г҃] Моли́тва къ бг҃ꙋ ѡ҆ прише́ствiи є҆гѡ̀ къ ни́мъ, и҆ растѣ́нiи и҆ ѹ҆твержде́нiи и҆́хъ.

[д҃] Поꙋче́нiе, ꙗ҆́кѡ цѣломꙋ́дреннѡ и҆ пра́веднѡ жи́ти и҆̀мъ всегда̀.

[є҃] Ѹ҆че́нiе, ꙗ҆́кѡ и҆спраздни́сѧ сме́рть, въ ꙗ҆вле́нiи хрⷭ҇то́вѣ.

[s҃] Ꙗ҆́кѡ внеза́пꙋ прiи́детъ хрⷭ҇то́съ: тѣ́мже подоба́етъ готѡ́вымъ бы́ти всѧ́кою добродѣ́телiю и҆ пра́ведными дѣ́лы.

[з҃] Моли́тва ѡ҆ ѡ҆сщ҃е́нiи дх҃а, и҆ дꙋшѝ и҆ тѣ́ла. (л. р҃ѻ)

Сказа́нiе къ солꙋ́нѧнѡмъ пе́рвагѡ посла́нiѧ ст҃а́гѡ а҆пⷭ҇ла па́ѵла.

Сiѐ посыла́етъ ѿ а҆ѳи́нъ, ви́дѣвъ и҆̀хъ пре́жде, и҆ пожи́въ ѹ҆ ни́хъ. Вина́ же посла́нiѧ сiѧ̀: а҆пⷭ҇лъ мно́ги скѡ́рби претерпѣ̀ въ ве́рiи, и҆ въ фiлíппѣхъ, македо́нiи, и҆ въ корíнѳѣ. вѣ́дый же є҆ли̑ка пострада̀ и҆ въ ѳессалонiкíи, и҆ боѧ́сѧ, да не ка́кѡ слы́шавше ѳессалонiкíане, є҆ли̑ка пострада̀ въ предрече́нныхъ гра́дѣхъ, и҆скꙋше́ни бꙋ́дꙋтъ ѿ и҆скꙋша́ющагѡ сатаны̀, и҆ соблазнѧ́тсѧ. Е҆ще́ же ѹ҆вѣ́дѣвъ, ꙗ҆́кѡ и҆ ѡ҆ ѹ҆мира́ющихъ безмѣ́рнѡ скорбѧ́тъ, посыла́етъ тiмоѳе́а къ ни́мъ съ посла́нiемъ си́мъ. И҆ пе́рвѣе ѹ҆́бѡ ѹ҆твержда́етъ и҆̀хъ въ вѣ́рѣ, ꙗ҆́кѡ не поколеба́тисѧ и҆̀мъ скорбе́й ра́ди: и҆ ничто́же стра́нно пострада́вшымъ мнѣ́ти и҆̀мъ ѿ i҆ꙋдє́й, и҆̀же и҆ гдⷭ҇а ѹ҆би́ша. хрⷭ҇тiа́нѡмъ бо сво́йственно є҆́сть, є҆́же скѡ́рби терпѣ́ти къ житiѝ се́мъ, глаго́летъ. Мно́гими же завѣща́въ и҆̀мъ си́це, ꙗ҆́коже прiѧ́ша ѿ негѡ̀, та́кѡ жи́тельствовати, пи́шетъ про́чее ѡ҆ ѹ҆мира́ющихъ, ѹ҆тѣша́ѧ и҆̀хъ, и҆ ѹ҆чѧ̀, не вельмѝ скорбѣ́ти: нѣ́сть бо сме́рть поги́бель, но пꙋ́ть къ воскрⷭ҇нiю. Та́же и҆ ѡ҆ лѣ́тѣхъ и҆̀хъ ѹ҆чи́тъ, да безвѣ́стенъ де́нь вѣ́дѧще, вы́нꙋ гото́ви быва́ютъ, и҆ да ни є҆ди́номꙋ внима́ютъ вѣща́ющемꙋ ѡ҆ не́мъ: бы́ти бо речѐ прише́ствiю та́кѡ, ꙗ҆́кѡ ѡ҆ста́вшымъ и҆ ѡ҆брѣта́ємымъ въ де́нь ѻ҆́нъ живы̑мъ, не предвари́ти востаю́щыѧ ѿ ме́ртвыхъ, вкꙋ́пѣ бо бы́ти всѣ́хъ премѣне́нiю ѹ҆чи́тъ. Къ си́мъ же завѣщава́ѧ и҆̀мъ лꙋ́чшымъ быва́ти во ѻ҆бы́чаехъ, повелѣва́етъ и҆̀мъ всегда̀ ра́доватисѧ ѡ҆ ѹ҆пова́нiи, и҆ моли́тисѧ и҆ благодари́ти и҆̀мъ всегда̀ гдⷭ҇ви, и҆ заклина́етъ и҆̀хъ прочита́ти посла́нiе сiѐ предꙿ все́ю бра́тiею, и҆ си́це скончава́етъ є҆̀. (л. р҃ѻ ѡ҆б.)

КЪ СОЛꙊ́НѦНѠМЪ ПЕ́РВОЕ

ПОСЛА́НIЕ СТ҃А́ГѠ А҆ПО́СТОЛА ПА́ѴЛА.

Глава̀ пе́рваѧ.

(заⷱ сѯ҃в) сⷯ а҃ Па́ѵелъ и҆ сiлꙋа́нъ и҆ тiмоѳе́й, цр҃кви солꙋ́нстѣй, ѡ҆ бз҃ѣ ѻ҆ц҃ѣ̀, и҆ гдⷭ҇ѣ i҆и҃сѣ хрⷭ҇тѣ̀: бл҃года́ть ва́мъ и҆ ми́ръ ѿ бг҃а ѻ҆ц҃а̀ на́шегѡ, и҆ гдⷭ҇а i҆и҃са хрⷭ҇та̀. [а҃] в҃ Благодари́мъ бг҃а всегда̀ ѡ҆ всѣ́хъ ва́съ, помина́нiе ва́ше творѧ́ще въ моли́твахъ на́шихъ: г҃ Непреста́ннѡ помина́юще ва́ше дѣ́ло вѣ́ры, и҆ трꙋ́дъ любвѐ, и҆ терпѣ́нiе ѹ҆пова́нiѧ гдⷭ҇а на́шегѡ i҆и҃са хрⷭ҇та̀, предꙿ бг҃омъ и҆ ѻ҆ц҃е́мъ на́шимъ. д҃ Вѣ́дѧще бра́тiе возлю́бленнаѧ, ѿ бг҃а и҆збра́нiе ва́ше: є҃ Ꙗ҆́кѡ благовѣствова́нiе на́ше не бы́сть къ ва́мъ въ сло́вѣ то́чiю, но и҆ си́лою, и҆ дх҃омъ ст҃ы́мъ, и҆ во и҆звѣще́нiи мно́зѣ: ꙗ҆́коже и҆ вѣ́сте, каковѝ бы́хомъ въ ва́съ, ра́ди ва́съ.

Коне́цъ понедѣ́льникꙋ.

(заⷱ сѯ҃г) s҃ И҆ вы̀* подо́бницы бы́сте на́мъ и҆ гдⷭ҇ꙋ, прiе́мше сло́во въ ско́рби мно́зѣ, съ ра́достiю дх҃а ст҃а́гѡ: (л. рѻ҃а) з҃ Ꙗ҆́кѡ бы́ти ва́мъ ѻ҆́бразъ всѣ́мъ вѣ́рꙋющымъ въ македо́нiи и҆ а҆ха́iи. и҃ Ѿ ва́съ бо промче́сѧ сло́во гдⷭ҇не, не то́кмѡ въ македо́нiи и҆ а҆ха́iи: но и҆ во всѧ́ко мѣ́сто вѣ́ра ва́ша, ꙗ҆́же къ бг҃ꙋ, и҆зы́де: ꙗ҆́кѡ не тре́бовати на́мъ глаго́лати что̀. ѳ҃ Тíи бо ѡ҆ на́съ возвѣща́ютъ, како́въ вхо́дъ и҆мѣ́хомъ къ ва́мъ, и҆ ка́кѡ ѡ҆брати́стесѧ къ бг҃ꙋ ѿ i҆́дѡлъ, рабо́тати бг҃ꙋ жи́вꙋ и҆ и҆́стиннꙋ: _i҃ И҆ жда́ти сн҃а є҆гѡ̀ съ нб҃съ, є҆го́же воскресѝ и҆зꙿ ме́ртвыхъ, i҆и҃са и҆збавлѧ́ющаго на́съ ѿ гнѣ́ва грѧдꙋ́щагѡ.

Коне́цъ вто́рникꙋ.

Глава̀ втора́ѧ.

(заⷱ сѯ҃д) сⷯ а҃ Са́ми бо вѣ́сте бра́тiе вхо́дъ на́шъ и҆́же къ ва́мъ, ꙗ҆́кѡ не вотщѐ бы́сть: в҃ Но предпострада́вше и҆ досажде́ни бы́вше, ꙗ҆́коже вѣ́сте, въ фiлíппѣхъ, дерзнꙋ́хомъ ѡ҆ бз҃ѣ на́шемъ, глаго́лати къ ва́мъ благовѣствова́нiе бж҃iе со мно́гимъ по́двигомъ. г҃ Ѹ҆тѣше́нiе бо на́ше, не ѿ пре́лести, нѝ ѿ нечистоты̀, ни ле́стiю: д҃ Но ꙗ҆́коже и҆скꙋси́хомсѧ ѿ бг҃а вѣ́рни бы́ти прiѧ́ти благовѣствова́нiе, та́кѡ глаго́лемъ, не а҆́ки человѣ́кѡмъ ѹ҆гожда́юще, но бг҃ꙋ и҆скꙋша́ющемꙋ сердца̀ на́ша. є҃ Никогда́же бо въ словесѝ ласка́нiѧ бы́хомъ къ ва́мъ, ꙗ҆́коже вѣ́сте, нижѐ вино́ю лихоима́нiѧ: бг҃ъ свидѣ́тель. s҃ Ни и҆́щꙋще ѿ человѣ̑къ сла́вы, ни ѿ ва́съ, ни ѿ и҆нѣ́хъ: з҃ Могꙋ́ще въ тѧготѣ̀ бы́ти, ꙗ҆́коже хрⷭ҇то́вы а҆пⷭ҇толи, но (л. рѻ҃а ѡ҆б.) бы́хомъ ти́си посредѣ̀ ва́съ, ꙗ҆́коже дои́лица грѣ́етъ своѧ̀ ча̑да: и҃ Та́кѡ жела́юще ва́съ, благоволи́хомъ пода́ти ва́мъ не то́чiю благовѣствова́нiе бж҃iе, но и҆ дꙋ́шы своѧ̀: зане́же возлю́блени бы́сте на́мъ.

Коне́цъ средѣ̀.

(заⷱ сѯ҃є) ѳ҃ По́мните бо бра́тiе трꙋ́дъ на́шъ, и҆ по́двигъ: но́щь бо и҆ де́нь дѣ́лающе, ꙗ҆́кѡ не ѡ҆тѧготи́ти ни є҆ди́нагѡ ѿ ва́съ, проповѣ́дахомъ ва́мъ бл҃говѣствова́нiе бж҃iе. _i҃ Вы̀ свидѣ́тели, и҆ бг҃ъ, ꙗ҆́кѡ преподо́бнѡ и҆ пра́веднѡ и҆ непоро́чнѡ ва́мъ вѣ́рꙋющымъ бы́хомъ: а҃_i Ꙗ҆́коже вѣ́сте, занѐ є҆ди́наго кого́ждо ва́съ, ꙗ҆́коже ѻ҆ц҃ъ ча̑да своѧ̀, в҃_i Молѧ́ще и҆ ѹ҆тѣша́юще ва́съ, и҆ свидѣ́тельствꙋюще ва́мъ ходи́ти досто́йнѡ бг҃ꙋ, призва́вшемꙋ вы̀ во своѐ црⷭ҇тво и҆ сла́вꙋ. г҃_i Сегѡ̀ ра́ди и҆ мы̀ бл҃годари́мъ бг҃а непреста́ннѡ, ꙗ҆́кѡ прiе́мше сло́во слы́шанiѧ бж҃iѧ ѿ на́съ, прiѧ́сте не а҆́ки сло́во человѣ́ческо, но [ꙗ҆́коже є҆́сть вои́стиннꙋ] сло́во бж҃iе, є҆́же и҆ дѣ́йствꙋетсѧ въ ва́съ вѣ́рꙋющихъ.

(заⷱ сѯ҃s) д҃_i Вы́ бо подо́бницы бы́сте бра́тiе,* цр҃квамъ бж҃iимъ сꙋ́щымъ во i҆ꙋде́и, ѡ҆ хрⷭ҇тѣ̀ i҆и҃сѣ.

Коне́цъ четверткꙋ̀.

занѐ та̑ѧжде и҆ вы̀ пострада́сте ѿ свои́хъ сплемє́нникъ, ꙗ҆́коже и҆ тíи ѿ i҆ꙋдє́й: є҃_i И҆ ѹ҆би́вшихъ гдⷭ҇а i҆и҃са, и҆ є҆гѡ̀ проро́ки, и҆ на́съ и҆згна́вшихъ, и҆ бг҃ꙋ (л. рѻ҃в) неꙋгоди́вшихъ, и҆ всѣ́мъ человѣ́кѡмъ проти́вѧщихсѧ: s҃_i И҆ возбранѧ́ющихъ на́мъ глаго́лати ꙗ҆зы́кѡмъ, да спасꙋ́тсѧ, во є҆́же и҆спо́лнити и҆̀мъ грѣхѝ своѧ̀ всегда̀: пости́же же на ни́хъ гнѣ́въ до конца̀. [в҃] з҃_i Мы́ же бра́тiе ѡ҆сиротѣ́вше ѿ ва́съ ко вре́мени часа̀, лице́мъ а҆ не се́рдцемъ, ли́шше тща́хомсѧ лицѐ ва́ше ви́дѣти мно́гимъ жела́нiемъ. и҃_i Тѣ́мже хотѣ́хомъ прiитѝ къ ва́мъ, а҆́зъ ѹ҆́бѡ па́ѵелъ є҆ди́ною и҆ два́жды, и҆ возбранѝ на́мъ сатана̀. ѳ҃_i Кто́ бо на́мъ ѹ҆пова́нiе, и҆лѝ ра́дость, и҆лѝ вѣне́цъ похвале́нiѧ, не и҆ вы́ ли предꙿ гдⷭ҇емъ на́шимъ i҆и҃съ хрⷭ҇то́мъ, во прише́ствiи є҆гѡ̀;

Коне́цъ пѧткꙋ̀.

(заⷱ сѯ҃з) Вы́ бо є҆стѐ сла́ва на́ша и҆ ра́дость.

Глава̀ тре́тiѧ.

сⷯ а҃ Тѣ́мже ѹ҆жѐ не терпѧ́ще, благоволи́хомъ ѡ҆ста́тисѧ во а҆ѳи́нѣхъ є҆ди́ни. в҃ И҆ посла́хомъ тiмоѳе́а бра́та на́шего, и҆ слꙋжи́телѧ бж҃iѧ, и҆ споспѣ́шника на́шего во благовѣ́стiи хрⷭ҇то́вѣ, ѹ҆тверди́ти ва́съ и҆ ѹ҆тѣ́шити ѡ҆ вѣ́рѣ ва́шей: г҃ Ꙗ҆́кѡ ни є҆ди́номꙋ смꙋща́тисѧ въ ско́рбехъ си́хъ: са́ми бо вѣ́сте, ꙗ҆́кѡ на сiѐ и҆́стое @лежи́мъ@{@ѹ҆чине́ни є҆смы̀@}. И҆́бо є҆гда̀ ѹ҆ ва́съ бѣ́хомъ, предреко́хомъ ва́мъ, ꙗ҆́кѡ и҆́мамы скорбѣ́ти, є҆́же и҆ бы́сть, и҆ вѣ́сте. є҃ Сегѡ̀ ра́ди и҆ а҆́зъ ктомꙋ̀ не терпѧ̀, посла́хъ разꙋмѣ́ти (л. рѻ҃в ѡ҆б.) вѣ́рꙋ ва́шꙋ, да не ка́кѡ и҆скꙋси́лъ вы̀ бꙋ́детъ и҆скꙋша́ѧй, и҆ вотщѐ бꙋ́детъ трꙋ́дъ на́шъ. s҃ Ны́нѣ же прише́дшꙋ тiмоѳе́ю къ на́мъ ѿ ва́съ, и҆ благовѣсти́вшꙋ на́мъ вѣ́рꙋ ва́шꙋ и҆ любо́вь, и҆ ꙗ҆́кѡ и҆́мате па́мѧть ѡ҆ на́съ бла́гꙋ, всегда̀ жела́юще на́съ ви́дѣти, ꙗ҆́коже и҆ мы̀ ва́съ. з҃ Сегѡ̀ ра́ди ѹ҆тѣ́шихомсѧ бра́тiе ѡ҆ ва́съ, во всѧ́кой ско́рби и҆ нꙋ́ждѣ на́шей, ва́шею вѣ́рою. и҃ Ꙗ҆́кѡ мы̀ ны́нѣ жи́ви є҆смы̀, а҆́ще вы̀ стоитѐ ѡ҆ гдⷭ҇ѣ.

Коне́цъ понедѣ́льникꙋ.

(заⷱ сѯ҃и) ѳ҃ Ко́е бо бл҃годаре́нiе бг҃ꙋ мо́жемъ возда́ти ѡ҆ ва́съ, ѡ҆ всѧ́кой ра́дости, є҆́юже ра́дꙋемсѧ ва́съ ра́ди, предꙿ бг҃омъ на́шимъ; _i҃ Но́щь и҆ де́нь преизли́ха молѧ́щесѧ ви́дѣти лицѐ ва́ше, и҆ соверши́ти лише́нiе вѣ́ры ва́шеѧ. [г҃] а҃_i Са́мъ же бг҃ъ и҆ ѻ҆ц҃ъ на́шъ и҆ гдⷭ҇ь на́шъ i҆и҃съ хрⷭ҇то́съ, да и҆спра́витъ пꙋ́ть на́шъ къ ва́мъ. в҃_i Ва́съ же гдⷭ҇ь да ѹ҆мно́житъ, и҆ да и҆збы́точествитъ любо́вiю дрꙋ́гъ ко дрꙋ́гꙋ, и҆ ко всѣ́мъ, ꙗ҆́коже и҆ мы̀ къ ва́мъ: г҃_i Во є҆́же ѹ҆тверди́ти сердца̀ ва́ша непорѡ́чна въ ст҃ы́ни, предꙿ бг҃омъ и҆ ѻ҆ц҃е́мъ на́шимъ, въ прише́ствiе гдⷭ҇а на́шегѡ i҆и҃са хрⷭ҇та̀ со всѣ́ми ст҃ы́ми є҆гѡ̀. а҆ми́нь.

Коне́цъ вто́рникꙋ.

Глава̀ четве́ртаѧ.

(заⷱ сѯ҃ѳ) сⷯ а҃ Тѣ́мже ѹ҆́бѡ бра́тiе, про́симъ вы̀* и҆ мо́лимъ ѡ҆ хрⷭ҇тѣ̀ i҆и҃сѣ: да ꙗ҆́коже прiѧ́сте ѿ на́съ, ка́кѡ подоба́етъ ва́мъ ходи́ти и҆ ѹ҆гожда́ти (л. рѻ҃г) бг҃ови, та́кожде и҆ ходи́те, да и҆збы́точествꙋете па́че: (втоⷬ҇) в҃ Вѣ́сте бо какова̀ повелѣ̑нiѧ да́хомъ ва́мъ, гдⷭ҇емъ i҆и҃сомъ. г҃ Сiѧ́ бо є҆́сть во́лѧ бж҃iѧ, ст҃ость ва́ша, храни́ти себѐ самѣ́хъ ѿ блꙋда̀: д҃ И҆ вѣ́дѣти комꙋ́ждо ѿ ва́съ сво́й сосꙋ́дъ стѧжава́ти во ст҃ы́ни и҆ че́сти: є҃ А҆ не въ стра́сти по́хотнѣй, ꙗ҆́коже и҆ ꙗ҆зы́цы не вѣ́дѧщiи бг҃а. s҃ И҆ є҆́же не престꙋпа́ти и҆ лихои́мствовати въ ве́щи бра́та своегѡ̀: занѐ мсти́тель є҆́сть гдⷭ҇ь ѡ҆ всѣ́хъ си́хъ, ꙗ҆́коже и҆ пре́жде реко́хомъ къ ва́мъ, и҆ засвидѣ́тельствовахомъ. з҃ Не призва́ бо на́съ бг҃ъ на нечистотꙋ̀, но во ст҃ость. [д҃] и҃ Тѣ́мже ѹ҆́бѡ ѿмета́ѧй, не человѣ́ка ѿмета́етъ, но бг҃а, да́вшаго дх҃ъ сво́й ст҃ы́й въ на́съ. ѳ҃ Ѡ҆ братолю́бiи же, не тре́бꙋете, да пи́шетсѧ къ ва́мъ: са́ми бо вы̀ бг҃омъ ѹ҆че́ни є҆стѐ, є҆́же люби́ти дрꙋгъдрꙋ́га: _i҃ И҆́бо творитѐ то̀ ко все́й бра́тiи, сꙋ́щей во все́й македо́нiи. мо́лимъ же вы̀ бра́тiе, и҆збы́точествовати па́че, а҃_i И҆ любе́знѡ прилѣжа́ти є҆́же безмо́лвствовати, и҆ дѣ́ѧти своѧ̑, и҆ дѣ́лати свои́ми рꙋка́ми, ꙗ҆́коже повелѣ́хомъ ва́мъ: в҃_i Да хо́дите бл҃гоѻбра́знѡ ко внѣ́шнимъ, и҆ ни є҆ди́нагѡ же тре́бовати.

Коне́цъ средѣ̀.

(заⷱ с҃ѻ) [є҃] г҃_i Не хощꙋ́ же ва́съ бра́тiе невѣ́дѣти ѡ҆ ѹ҆ме́ршихъ, да не скорбитѐ, ꙗ҆́коже и҆ про́чiи не и҆мꙋ́щiи ѹ҆пова́нiѧ. д҃_i А҆́ще бо вѣ́рꙋемъ, ꙗ҆́кѡ i҆и҃съ ѹ҆́мре и҆ воскре́се, та́кѡ и҆ бг҃ъ ѹ҆ме́ршыѧ ѡ҆ i҆и҃сѣ (л. рѻ҃г ѡ҆б.) приведе́тъ съ ни́мъ. є҃_i Сiе́ бо ва́мъ глаго́лемъ сло́вомъ гдⷭ҇нимъ: ꙗ҆́кѡ мы̀ живꙋ́щiи ѡ҆ста́вшiи въ прише́ствiе гдⷭ҇не, не и҆́мамы предвари́ти ѹ҆ме́ршихъ. s҃_i Ꙗ҆́кѡ са́мъ гдⷭ҇ь въ повелѣ́нiи, во гла́сѣ а҆рха́гг҃ловѣ, и҆ въ трꙋбѣ̀ бж҃iи сни́детъ съ нб҃сѐ, и҆ ме́ртвiи ѡ҆ хрⷭ҇тѣ̀ воскре́снꙋтъ пе́рвѣе. з҃_i Пото́мъ же мы̀ живꙋ́щiи ѡ҆ста́вшiи, кꙋ́пнѡ съ ни́ми восхище́ни бꙋ́демъ на ѻ҆́блацѣхъ, въ срѣ́тенiе гдⷭ҇не на воздꙋ́сѣ: и҆ та́кѡ всегда̀ съ гдⷭ҇емъ бꙋ́демъ.

Коне́цъ мє́ртвымъ.

и҃_i Тѣ́мже ѹ҆тѣша́йте дрꙋгъдрꙋ́га въ словесѣ́хъ си́хъ.

Глава̀ пѧ́таѧ.

(заⷱ сѻ҃а) [s҃] сⷯ а҃ А҆ ѡ҆ лѣ́тѣхъ и҆ ѡ҆ временѣ́хъ бра́тiе, не тре́бѣ є҆́сть ва́мъ писа́ти. в҃ Са́ми бо вы̀ и҆звѣ́стнѡ вѣ́сте, ꙗ҆́кѡ де́нь гдⷭ҇нь, ꙗ҆́коже та́ть въ нощѝ, та́кѡ прiи́детъ. г҃ Е҆гда́ бо рекꙋ́тъ ми́ръ и҆ ѹ҆твержде́нiе, тогда̀ внеза́пꙋ нападе́тъ на ни́хъ всегꙋби́тельство, ꙗ҆́коже и҆ болѣ́знь во чре́вѣ и҆мꙋ́щей: и҆ не и҆́мꙋтъ и҆збѣжа́ти. д҃ Вы́ же бра́тiе, нѣ́сте во тмѣ̀, да де́нь ва́съ ꙗ҆́коже та́ть пости́гнетъ. є҃ Вси́ бо вы̀ сы́нове свѣ́та є҆стѐ, и҆ сы́нове днѐ: нѣ́смы но́щи, нижѐ тмы̀. s҃ Тѣ́мже ѹ҆́бѡ да не спи́мъ ꙗ҆́коже и҆ про́чiи, но да бо́дрствꙋимъ и҆ трезви́мсѧ: з҃ Спѧ́щiи бо, въ нощѝ спѧ́тъ, и҆ ѹ҆пива́ющiисѧ, въ нощѝ ѹ҆пива́ютсѧ. и҃ Мы́ же сы́нове (л. рѻ҃д) сꙋ́ще днѐ, да трезви́мсѧ, ѡ҆бо́лкшесѧ въ броню̀ вѣ́ры и҆ любвѐ, и҆ шле́мъ ѹ҆пова́нiѧ спасе́нiѧ.

Коне́цъ четверткꙋ̀.

(заⷱ сѻ҃в) ѳ҃ Ꙗ҆́кѡ не положѝ на́съ бг҃ъ въ гнѣ́въ, но въ полꙋче́нiе спасе́нiѧ, гдⷭ҇емъ на́шимъ i҆и҃съ хрⷭ҇то́мъ, _i҃ Ѹ҆ме́ршимъ за на́съ: да а҆́ще бди́мъ, а҆́ще ли спи́мъ, кꙋ́пнѡ съ ни́мъ и҆ ѡ҆живе́мъ. а҃_i Сегѡ̀ ра́ди ѹ҆тѣша́йте дрꙋгъдрꙋ́га, и҆ созида́йте ко́йждо бли́жнѧго, ꙗ҆́коже и҆ творитѐ. в҃_i Мо́лимъ же вы̀ бра́тiе, зна́йте трꙋжда́ющихсѧ ѹ҆ ва́съ, и҆ настоѧ́телей ва́шихъ ѡ҆ гдⷭ҇ѣ, и҆ наказꙋ́ющихъ вы̀. г҃_i И҆ и҆мѣ́йте ѧ҆̀ по преизли́ха въ любвѝ, за дѣ́ло и҆́хъ ми́рствꙋйте въ себѣ̀.

Престꙋпѝ пѧткꙋ̀.

(заⷱ сѻ҃г) д҃_i Мо́лимъ же вы̀ бра́тiе,* вразꙋмлѧ́йте безчи̑нныѧ, ѹ҆тѣша́йте малодꙋ́шныѧ, застꙋпа́йте немощны́ѧ, долготерпи́те ко всѣ́мъ. є҃_i Блюди́те, да никто́же sла̀ за sло̀ комꙋ̀ возда́стъ: но всегда̀ до́брое гони́те, и҆ дрꙋ́гъ ко дрꙋ́гꙋ, и҆ ко всѣ́мъ. s҃_i Всегда̀ ра́дꙋйтесѧ: з҃_i Непреста́ннѡ моли́тесѧ. и҃_i Ѡ҆ все́мъ благодари́те: сiѧ́ бо є҆́сть во́лѧ бж҃iѧ ѡ҆ хрⷭ҇тѣ̀ i҆и҃сѣ въ ва́съ. ѳ҃_i Дх҃а не ѹ҆гаша́йте: к҃ Проро́чествiѧ не ѹ҆ничижа́йте: к҃а Всѧ̑ же и҆скꙋша́юще, дѡ́браѧ держи́те. к҃в @Ѿ всѧ́кiѧ ве́щи sлы́ѧ@{@ѿ всѧ́кагѡ ви́да sла́гѡ@} ѿгреба́йтесѧ. к҃г Са́мъ же бг҃ъ ми́ра да ѡ҆свѧти́тъ вы̀, всесоверше́ны ѡ҆ все́мъ: и҆ всесоверше́нъ ва́шъ дх҃ъ, и҆ дꙋша̀, и҆ тѣ́ло непоро́чно, въ прише́ствiе гдⷭ҇а на́шегѡ i҆и҃са хрⷭ҇та̀ да сохрани́тсѧ.

Коне́цъ сꙋббѡ́тѣ. (л. рѻ҃д ѡ҆б.)

Чтѝ пѧткꙋ̀:

к҃д Вѣ́ренъ призва́вый ва́съ, и҆́же и҆ сотвори́тъ. к҃є Бра́тiе, моли́тесѧ и҆ ѡ҆ на́съ. к҃s Цѣлꙋ́йте бра́тiю всю̀ лобза́нiемъ ст҃ы́мъ. к҃з Заклина́ю вы̀ гдⷭ҇емъ, прочестѝ посла́нiе сiѐ предꙿ все́ю ст҃о́ю бра́тiею. к҃и Бл҃года́ть гдⷭ҇а на́шегѡ i҆и҃са хрⷭ҇та̀ съ ва́ми. а҆ми́нь.

Коне́цъ пѧткꙋ̀.

Коне́цъ пе́рвагѡ посла́нiѧ, є҆́же къ ѳессалонíкѡмъ: напи́сано бы́сть ѿ а҆ѳи́нъ: и҆́мать въ себѣ̀ гла́въ, є҃: зача́лъ цр҃ко́вныхъ, в҃_i: стiхѡ́въ, п҃ѳ: знамена́нiй че́рныхъ, з҃: безꙿ червле́ныхъ.


