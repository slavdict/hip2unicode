    OCR:

    Библиотека святоотеческой литературы

    http://orthlib.ru



(л. ѳ҃ ѡ҆б.)

Сказа́нiе дѣѧ́нiй а҆пⷭ҇льскихъ, спи́санныхъ ст҃ы́мъ а҆пⷭ҇ломъ и҆ є҆ѵⷢ҇лíстомъ лꙋко́ю, по лѣ́тѣхъ мно́зѣхъ стрⷭ҇ти гдⷭ҇ни.

(нлⷣѧ) Сiѧ̑ кни̑ги, дѣѧ̑нiѧ а҆пⷭ҇льска нари́чꙋтсѧ, є҆лма́ же дѣѧ̑нiѧ а҆пⷭ҇льска содержа́тъ. Повѣ́даѧй же є҆́сть лꙋка̀ є҆ѵⷢ҇лíстъ, а҆нтiохíанинъ сы́й ро́домъ, вра́чь же хи́тростiю, хожда́ше со а҆по́столы, па́че же съ па́ѵломъ, и҆ вѣ́дый вои́стиннꙋ пи́шетъ.

Повѣ́даетъ же, ка́кѡ а҆́гг҃лѡмъ подꙿе́мшымъ, вознесе́сѧ гдⷭ҇ь, и҆ бы́вшее проли́тiе ст҃а́гѡ дх҃а въ пентико́стiи, на а҆пⷭ҇лы же и҆ на всѧ̀ бы́вшыѧ тогда̀ тꙋ̀: возставле́нiе же матѳíево, во i҆ꙋ́ды мѣ́сто преда́телѧ, и҆ ѹ҆строе́нiе седмѝ дiа́кѡнъ, и҆ и҆збра́нiе па́ѵлово, и҆ є҆ли́кѡ пострада̀, и҆ ѿше́ствiе є҆гѡ̀ въ ри́мъ. и҆ є҆ли̑ка сотвори́ша чꙋдеса̀ а҆по́столи, моли́твою и҆ вѣ́рою хрⷭ҇то́вою.

А҆пⷭ҇лѡмъ же и҆мена̀ сꙋ́ть сiѧ̑: Пе́рвый сíмѡнъ, нарица́емый пе́тръ, и҆ а҆ндре́й бра́тъ є҆гѡ̀, i҆а́кѡвъ зеведе́овъ, и҆ i҆ѡа́ннъ бра́тъ є҆гѡ̀, фiлíппъ, и҆ варѳоломе́й, ѳѡма̀, и҆ матѳе́й бы́вый мы́тникъ, i҆а́кѡвъ а҆лфе́овъ, и҆ сíмѡнъ кананíтъ, и҆ i҆ꙋ́да i҆а́кѡвль, и҆ матѳíй причте́ный ко є҆динона́десѧтимъ, во i҆ꙋ́ды мѣ́сто преда́телѧ. Ѹ҆стро́енныхъ же дiа́кѡнъ и҆мена̀ сꙋ́ть сiѧ̑: стефа́нъ, фiлíппъ, про́хѡръ, и҆ нiкано́ръ, тíмѡнъ, и҆ парме́на, и҆ нiкола́й. посе́мъ прiѧ́тъ бы́сть и҆ па́ѵелъ, и҆збра́нный сосꙋ́дъ: си́хъ же а҆по́стѡлъ зна́мєнiѧ и҆ чꙋдеса̀, ꙗ҆̀же сотвори́ша, сꙋ́ть сiѧ̑. (л. _i҃)


ДѢѦ̑НIѦ СТ҃Ы́ХЪ А҆ПО́СТѠЛЪ

спи̑сана ст҃ы́мъ а҆пⷭ҇ломъ и҆ є҆ѵⷢ҇лíстомъ

ЛꙊКО́Ю.

Глава̀ пе́рваѧ.

(заⷱ а҃) [а҃] сⷯ а҃ Пе́рвое ѹ҆́бѡ сло́во{Во ст҃ꙋ́ю и҆ вели́кꙋю недѣ́лю па́схи: И҆ на вознесе́нiе гдⷭ҇не.} сотвори́хъ ѡ҆ всѣ́хъ ѽ ѳео́фiле, ꙗ҆̀же нача́тъ i҆и҃съ твори́ти же и҆ ѹ҆чи́ти, в҃ Да́же до днѐ, во́ньже заповѣ́давъ а҆пⷭ҇толѡмъ дх҃омъ ст҃ы́мъ, и҆̀хже и҆збра̀, вознесе́сѧ. г҃ Предꙿ ни́миже и҆ поста́ви себѐ жи́ва по страда́нiи свое́мъ, во мно́зѣхъ [и҆́стинныхъ] зна́менiихъ де́ньми четы́редесѧтьми ꙗ҆влѧ́ѧсѧ и҆̀мъ, и҆ глаго́лѧ ꙗ҆̀же ѡ҆ црⷭ҇твiи бж҃iи. д҃ Съ ни́миже и҆ ꙗ҆ды́й, повелѣ̀ и҆̀мъ ѿ i҆ерꙋсали́ма не ѿлꙋча́тисѧ, но жда́ти ѡ҆бѣтова́нiѧ ѻ҆́ч҃а, є҆́же слы́шасте ѿ менѐ: є҃ Ꙗ҆́кѡ i҆ѡа́ннъ ѹ҆́бѡ крⷭ҇ти́лъ є҆́сть водо́ю, вы́ же и҆́мате (л. _i҃ ѡ҆б.) крⷭ҇ти́тисѧ дх҃омъ ст҃ы́мъ, не по мно́зѣхъ си́хъ дне́хъ. s҃ Ѻ҆ни́ же ѹ҆̀бо соше́дшесѧ, вопроша́хꙋ є҆го̀, глаго́люще: гдⷭ҇и, а҆́ще въ лѣ́то сiѐ ѹ҆строѧ́еши црⷭ҇твiе i҆и҃лево; з҃ Рече́ же къ ни́мъ: нѣ́сть ва́ше разꙋмѣ́ти времена̀ и҆ лѣ́та, ꙗ҆̀же ѻ҆ц҃ъ положѝ во свое́й вла́сти. и҃ Но прiи́мете си́лꙋ, наше́дшꙋ ст҃о́мꙋ дх҃ꙋ на вы̀: и҆ бꙋ́дете мѝ свидѣ́тели во i҆ерꙋсали́мѣ же и҆ во все́й i҆ꙋде́и и҆ самарíи, и҆ да́же до послѣ́днихъ землѝ.

Коне́цъ па́сцѣ.

ѳ҃ И҆ сiѧ̑ ре́къ, зрѧ́щымъ и҆̀мъ, взѧ́тсѧ: и҆ ѻ҆́блакъ подꙿѧ́тъ є҆го̀ ѿ ѻ҆́чiю и҆́хъ. _i҃ И҆ ꙗ҆́кѡ взира́юще бѧ́хꙋ на нб҃о, и҆дꙋ́щꙋ є҆мꙋ̀, и҆ сѐ мꙋ́жа два̀ ста́ста предꙿ ни́ми во ѻ҆де́жди бѣлѣ̀, а҃_i Ꙗ҆̀же и҆ реко́ста: мꙋ́жiе галiле́йстiи, что̀ стоитѐ зрѧ́ще на нб҃о; се́й i҆и҃съ вознесы́йсѧ ѿ ва́съ на нб҃о, та́кожде прiи́детъ, и҆́мже ѻ҆́бразомъ ви́дѣсте є҆го̀ и҆дꙋ́ща на нб҃о.

(заⷱ в҃) в҃_i Тогда̀ возврати́шасѧ  во i҆ерꙋсали́мъ ѿ горы̀ нарица́емыѧ є҆леѡ́нъ, ꙗ҆́же є҆́сть бли́зъ i҆ерꙋсали́ма, сꙋббѡ́ты и҆мꙋ́щiѧ пꙋ́ть.

Коне́цъ вознесе́нiю.

г҃_i И҆ є҆гда̀ внидо́ша, взыдо́ша на го́рницꙋ, и҆дѣ́же бѧ́хꙋ пребыва́юще, пе́тръ же и҆ i҆а́кѡвъ, и҆ i҆ѡа́ннъ и҆ а҆ндре́й, фiлíппъ и҆ ѳѡма̀, варѳоломе́й и҆ матѳе́й, i҆а́кѡвъ а҆лфе́овъ, и҆ сíмѡнъ зилѡ́тъ, и҆ i҆ꙋ́да i҆а́кѡвль. д҃_i Сíи всѝ бѧ́хꙋ терпѧ́ще є҆динодꙋ́шнѡ въ моли́твѣ и҆ моле́нiи, съ жена́ми, и҆ марíею мт҃рiю i҆и҃совою, и҆ съ бра́тiею є҆гѡ̀. [в҃] є҃_i И҆ во днѝ ты́ѧ, воста́въ пе́тръ (л. а҃_i) посредѣ̀ ѹ҆чени̑къ, речѐ: [бѣ́ же и҆ме́нъ наро́да вкꙋ́пѣ, ꙗ҆́кѡ сто̀ и҆ два́десѧть: ] s҃_i Мꙋ́жiе бра́тiе, подоба́ше сконча́тисѧ писа́нiю семꙋ̀, є҆́же предречѐ дх҃ъ ст҃ы́й ѹ҆сты̀ дв҃довыми ѡ҆ i҆ꙋ́дѣ, бы́вшемъ вождѝ є҆́мшымъ i҆и҃са: з҃_i Ꙗ҆́кѡ причте́нъ бѣ̀ съ на́ми, и҆ прiѧ́лъ бѧ́ше жре́бiй слꙋ́жбы сеѧ̀.

Престꙋпѝ понедѣ́льникꙋ.

и҃_i Се́й ѹ҆́бѡ стѧжа̀ село̀ ѿ мзды̀ непра́ведныѧ, и҆ ни́цъ бы́въ, просѣ́десѧ посредѣ̀, и҆ и҆злiѧ́сѧ всѧ̀ ѹ҆тро́ба є҆гѡ̀. ѳ҃_i И҆ разꙋ́мно бы́сть всѣ́мъ живꙋ́щымъ во i҆ерⷭ҇ли́мѣ, ꙗ҆́кѡ нарещи́сѧ селꙋ̀ томꙋ̀ свои́мъ и҆́хъ ѧ҆зы́комъ, а҆келдама̀, є҆́же є҆́сть село̀ кро́ве. к҃ Пи́шетъ бо сѧ въ кни́зѣ ѱало́мстѣй: да бꙋ́детъ дво́ръ є҆гѡ̀ пꙋ́стъ, и҆ да не бꙋ́детъ живꙋ́щагѡ въ не́мъ, и҆ є҆пíскопство є҆гѡ̀ да прiи́метъ и҆́нъ.

Чтѝ понедѣ́льникꙋ:

к҃а Подоба́етъ ѹ҆̀бо ѿ сходи́вшихсѧ съ на́ми мꙋже́й, во всѧ́ко лѣ́то, въ не́же вни́де и҆ и҆зы́де въ на́съ гдⷭ҇ь i҆и҃съ: к҃в Наче́нъ ѿ креще́нiѧ i҆ѡа́ннова, да́же до днѐ, во́ньже вознесе́сѧ [на нб҃о] ѿ на́съ, свидѣ́телю воскрⷭ҇нiѧ є҆гѡ̀ бы́ти съ на́ми є҆ди́номꙋ ѿ си́хъ. [а҃] к҃г И҆ поста́виша два̀, i҆ѡ́сифа, нарица́емаго варса́вꙋ, и҆́же нарече́нъ бы́сть i҆ꙋ́стъ, и҆ матѳíа. к҃д И҆ помоли́вшесѧ, рѣ́ша: ты̀ гдⷭ҇и сердцевѣ́дче всѣ́хъ, покажѝ є҆го́же и҆збра́лъ є҆сѝ ѿ сею̀ двою̀ є҆ди́наго, к҃є Прiѧ́ти жре́бiй слꙋже́нiѧ сегѡ̀ и҆ а҆по́стольства, и҆зꙿ негѡ́же и҆спадѐ i҆ꙋ́да, и҆тѝ въ мѣ́сто своѐ. к҃s И҆ да́ша жрє́бiѧ и҆́ма: и҆ падѐ жре́бiй на матѳíа, и҆ причте́нъ бы́сть ко є҆динона́десѧти а҆пⷭ҇толѡмъ.

Коне́цъ понедѣ́льникꙋ. (л. а҃_i ѡ҆б.)

Глава̀ втора́ѧ.

(заⷱ г҃) [г҃] сⷯ а҃ И҆ є҆гда̀ скончава́шасѧ днíе пѧтьдесѧ́тницы, бѣ́ша всѝ а҆пⷭ҇ли є҆динодꙋ́шнѡ вкꙋ́пѣ. в҃ И҆ бы́сть внеза́пꙋ съ нб҃сѐ шꙋ́мъ, ꙗ҆́кѡ носи́мꙋ дыха́нiю бꙋ́рнꙋ, и҆ и҆спо́лни ве́сь до́мъ, и҆дѣ́же бѧ́хꙋ сѣдѧ́ще. г҃ И҆ ꙗ҆ви́шасѧ и҆̀мъ раздѣле́ни ѧ҆зы́цы ꙗ҆́кѡ ѻ҆́гненни, сѣ́де же на є҆ди́номъ ко́емждо и҆́хъ. д҃ И҆ и҆спо́лнишасѧ всѝ дх҃а ст҃а, и҆ нача́ша глаго́лати и҆ны́ми ѧ҆зы́ки, ꙗ҆́коже дх҃ъ даѧ́ше и҆̀мъ провѣщава́ти. є҃ Бѧ́хꙋ же во i҆ерꙋсали́мѣ живꙋ́щiи i҆ꙋдє́и, мꙋ́жiе благоговѣ́йнiи ѿ всегѡ̀ ꙗ҆зы́ка, и҆́же подꙿ нб҃се́мъ. s҃ Бы́вшꙋ же гла́сꙋ семꙋ̀, сни́десѧ наро́дъ и҆ смѧте́сѧ, ꙗ҆́кѡ слы́шахꙋ є҆ди́нъ ко́йждо и҆́хъ свои́мъ ѧ҆зы́комъ глаго́лющихъ и҆̀хъ. з҃ Дивлѧ́хꙋсѧ же всѝ и҆ чꙋдѧ́хꙋсѧ, глаго́люще дрꙋ́гъ ко дрꙋ́гꙋ: не се́ ли всѝ сíи сꙋ́ть глаго́лющiи галiле́ане; и҃ И҆ ка́кѡ мы̀ слы́шимъ ко́ждо сво́й ѧ҆зы́къ на́шъ, въ не́мже роди́хомсѧ; ѳ҃ Па́рѳѧне, и҆ ми́дѧне, и҆ є҆ламíте, и҆ живꙋ́щiи въ месопота́мiи, во i҆ꙋде́и же и҆ каппадокíи, въ по́нтѣ и҆ во а҆сíи, _i҃ Во фрѷгíи же и҆ памфѷлíи, во є҆гѵ́птѣ и҆ страна́хъ лiвѵ́и, ꙗ҆́же при кѷринíи, и҆ приходѧ́щiи ри́млѧне, а҃_i I҆ꙋдє́и же и҆ прише́льцы, кри́тѧне и҆ а҆ра́влѧне, слы́шимъ глаго́лющихъ и҆̀хъ на́шими ѧ҆зы́ки вели́чiѧ бж҃iѧ.

Коне́цъ пѧтьдесѧ́тницы.

в҃_i Ѹ҆жаса́хꙋ же сѧ всѝ, и҆ недоꙋмѣва́хꙋсѧ, дрꙋ́гъ ко дрꙋ́гꙋ глаго́люще: что̀ ѹ҆́бѡ хо́щетъ сiѐ бы́ти; (л. в҃_i) И҆нíи же рꙋга́ющесѧ глаго́лахꙋ: ꙗ҆́кѡ вiно́мъ и҆спо́лнени сꙋ́ть.

(заⷱ д҃) [а҃] д҃_i Ста́въ же пе́тръ  со є҆динона́десѧтьми воздви́же гла́съ сво́й, и҆ речѐ и҆̀мъ: мꙋ́жiе i҆ꙋде́йстiи, и҆ живꙋ́щiи во i҆ерꙋсали́мѣ всѝ, сiѐ ва́мъ разꙋ́мно да бꙋ́детъ и҆ внꙋши́те глаго́лы моѧ̀: є҃_i Не бо̀, ꙗ҆́коже вы̀ непщꙋ́ете, сíи пiѧ́ни сꙋ́ть: є҆́сть бо ча́съ тре́тiй днѐ. s҃_i Но сiѐ є҆́сть рече́нное проро́комъ i҆ѡ́илемъ: з҃_i И҆ бꙋ́детъ въ послѣ́днiѧ днѝ [глаго́летъ гдⷭ҇ь,] и҆злiю̀ ѿ дх҃а моегѡ̀ на всѧ́кꙋ пло́ть, и҆ прорекꙋ́тъ сы́нове ва́ши, и҆ дщє́ри ва́шѧ, и҆ ю҆́ноши ва́ши видѣ̑нiѧ ѹ҆́зрѧтъ, и҆ ста́рцы ва́ши сѡ́нiѧ ви́дѧтъ. и҃_i И҆́бо на рабы̀ моѧ̀, и҆ на рабы̑ни моѧ̀, во днѝ ѻ҆́ны и҆злiю̀ ѿ дх҃а моегѡ̀, и҆ прорекꙋ́тъ. ѳ҃_i И҆ да́мъ чꙋдеса̀ на нб҃сѝ горѣ̀, и҆ зна́мєнiѧ на землѝ ни́зꙋ, кро́вь, и҆ ѻ҆́гнь, и҆ кꙋре́нiе ды́ма. к҃ Со́лнце преложи́тсѧ во тмꙋ̀, и҆ лꙋна̀ въ кро́вь, пре́жде да́же не прiитѝ дню̀ гдⷭ҇ню вели́комꙋ и҆ просвѣще́нномꙋ. к҃а И҆ бꙋ́детъ, всѧ́къ, и҆́же а҆́ще призове́тъ и҆́мѧ гдⷭ҇не, спасе́тсѧ.

Коне́цъ вто́рникꙋ.

(заⷱ є҃) [в҃] к҃в Мꙋ́жiе * i҆и҃льстiи, послꙋ́шайте слове́съ си́хъ: i҆и҃са назѡре́а, мꙋ́жа ѿ бг҃а и҆звѣ́ствованна въ ва́съ си́лами, и҆ чꙋдесы̀, и҆ зна́менiи, ꙗ҆̀же сотворѝ тѣ́мъ бг҃ъ посредѣ̀ ва́съ, ꙗ҆́коже и҆ са́ми вѣ́сте: к҃г Сего̀ нарекова́ннымъ совѣ́томъ и҆ проразꙋмѣ́нiемъ бж҃iимъ (л. в҃_i ѡ҆б.) пре́дана прiе́мше, рꙋка́ми беззако́нныхъ пригво́ждьше, ѹ҆би́сте: к҃д Е҆го́же бг҃ъ воскресѝ, разрѣши́въ болѣ̑зни смє́ртныѧ, ꙗ҆́коже не бѧ́ше мо́щно держа́нꙋ бы́ти є҆мꙋ̀ ѿ неѧ̀. к҃є Давíдъ бо глаго́летъ ѡ҆ не́мъ: предзрѣ́хъ гдⷭ҇а предо мно́ю вы́нꙋ, ꙗ҆́кѡ ѡ҆деснꙋ́ю менѐ є҆́сть, да не подви́жꙋсѧ. к҃s Сегѡ̀ ра́ди возвесели́сѧ се́рдце моѐ, и҆ возра́довасѧ ѧ҆зы́къ мо́й: є҆ще́ же и҆ пло́ть моѧ̀ всели́тсѧ на ѹ҆пова́нiи. к҃з Ꙗ҆́кѡ не ѡ҆ста́виши дꙋшѝ моеѧ̀ во а҆́дѣ, нижѐ да́си преподо́бномꙋ твоемꙋ̀ ви́дѣти и҆стлѣ́нiѧ. к҃и Сказа́лъ мѝ є҆сѝ пꙋти̑ живота̀, и҆спо́лниши мѧ̀ весе́лiѧ съ лице́мъ твои́мъ. к҃ѳ Мꙋ́жiе бра́тiе, досто́итъ рещѝ съ дерзнове́нiемъ къ ва́мъ ѡ҆ патрiа́рсѣ давíдѣ, ꙗ҆́кѡ и҆ ѹ҆́мре, и҆ погребе́нъ бы́сть, и҆ гро́бъ є҆гѡ̀ є҆́сть въ на́съ да́же до днѐ сегѡ̀. л҃ Проро́къ ѹ҆̀бо сы́й, и҆ вѣ́дый, ꙗ҆́кѡ клѧ́твою клѧ́тсѧ є҆мꙋ̀ бг҃ъ, ѿ плода̀ чре́слъ є҆гѡ̀, по пло́ти воздви́гнꙋти хрⷭ҇та̀, и҆ посади́ти є҆го̀ на прⷭ҇то́лѣ є҆гѡ̀: л҃а Предви́дѣвъ глаго́ла ѡ҆ воскрⷭ҇нiи хрⷭ҇то́вѣ, ꙗ҆́кѡ не ѡ҆ста́висѧ дꙋша̀ є҆гѡ̀ во а҆́дѣ, ни пло́ть є҆гѡ̀ ви́дѣ и҆стлѣ́нiѧ. л҃в Сего̀ i҆и҃са воскресѝ бг҃ъ, є҆мꙋ́же всѝ мы̀ є҆смы̀ свидѣ́тели. л҃г Десни́цею ѹ҆̀бо бж҃iею вознесе́сѧ, и҆ ѡ҆бѣтова́нiе ст҃а́гѡ дх҃а прiе́мъ ѿ ѻ҆ц҃а̀, и҆злiѧ̀ сiѐ, є҆́же вы̀ ны́нѣ ви́дите и҆ слы́шите. л҃д Не бо̀ давíдъ взы́де на небеса̀, глаго́летъ бо са́мъ: речѐ гдⷭ҇ь гдⷭ҇ви моемꙋ̀, сѣдѝ ѡ҆деснꙋ́ю менѐ, л҃є До́ндеже положꙋ̀ врагѝ твоѧ̀ подно́жiе но́гъ твои́хъ. л҃s Тве́рдѡ ѹ҆̀бо да разꙋмѣ́етъ ве́сь до́мъ i҆и҃левъ, ꙗ҆́кѡ и҆ гдⷭ҇а и҆ хрⷭ҇та̀ є҆го̀ бг҃ъ сотвори́лъ є҆́сть, сего̀ i҆и҃са, є҆го́же вы̀ распѧ́сте.

Коне́цъ средѣ̀. (л. г҃_i)

[г҃] л҃з Слы́шавше же ѹ҆мили́шасѧ се́рдцемъ, и҆ рѣ́ша къ петрꙋ̀ и҆ про́чымъ а҆по́столѡмъ: что̀ сотвори́мъ, мꙋ́жiе бра́тiе;

(заⷱ s҃) л҃и Пе́тръ же речѐ къ ни́мъ: пока́йтесѧ, и҆ да крести́тсѧ кíйждо ва́съ во и҆́мѧ i҆и҃са хрⷭ҇та̀, во ѡ҆ставле́нiе грѣхѡ́въ, и҆ прiи́мете да́ръ ст҃а́гѡ дх҃а. л҃ѳ Ва́мъ бо є҆́сть ѡ҆бѣтова́нiе и҆ ча́дѡмъ ва́шымъ, и҆ всѣ́мъ да̑льнимъ, є҆ли́ки а҆́ще призове́тъ гдⷭ҇ь бг҃ъ на́шъ. м҃ И҆ и҆ны́ми словесы̀ мно́жайшими засвидѣ́тельствоваше, и҆ молѧ́ше ѧ҆̀, глаго́лѧ: спаси́тесѧ ѿ ро́да стропти́вагѡ сегѡ̀. [д҃] м҃а И҆̀же ѹ҆̀бо любе́знѡ прiѧ́ша сло́во є҆гѡ̀, крести́шасѧ: и҆ приложи́шасѧ въ де́нь то́й дꙋ́шъ ꙗ҆́кѡ трѝ ты́сѧщи. м҃в Бѧ́хꙋ же терпѧ́ще во ѹ҆че́нiи а҆пⷭ҇лъ, и҆ во ѡ҆бще́нiи, и҆ въ преломле́нiи хлѣ́ба, и҆ въ моли́твахъ. м҃г Бы́сть же на всѧ́кой дꙋшѝ стра́хъ: мно́га бо чꙋдеса̀ и҆ зна́мєнiѧ а҆пⷭ҇лы бы́ша во i҆ерꙋсали́мѣ.

Коне́цъ четверткꙋ̀.

м҃д Стра́хъ же ве́лiй бѧ́ше на всѣ́хъ и҆́хъ. вси́ же вѣ́ровавшiи бѧ́хꙋ вкꙋ́пѣ, и҆ и҆мѧ́хꙋ всѧ̑ ѻ҆́бща. м҃є И҆ стѧжа̑нiѧ и҆ и҆мѣ̑нiѧ продаѧ́хꙋ, и҆ раздаѧ́хꙋ всѣ̑мъ, є҆гѡ́же а҆́ще кто̀ тре́боваше. м҃s По всѧ́ же днѝ терпѧ́ще є҆динодꙋ́шнѡ въ це́ркви, и҆ ломѧ́ще по домѡ́мъ хлѣ́бъ, прiима́хꙋ пи́щꙋ въ ра́дости, и҆ въ простотѣ̀ се́рдца, м҃з Хва́лѧще бг҃а, и҆ и҆мꙋ́ще благода́ть ѹ҆ всѣ́хъ люде́й гдⷭ҇ь же прилага́ше по всѧ̀ днѝ це́ркви спаса́ющыѧсѧ. (л. г҃_i ѡ҆б.)

Глава̀ тре́тiѧ.

(заⷱ з҃) [д҃] сⷯ а҃ Вкꙋ́пѣ же пе́тръ и҆ i҆ѡа́ннъ восхожда́ста во свѧти́лище на моли́твꙋ, въ ча́съ девѧ́тый. в҃ И҆ нѣ́кiй мꙋ́жъ хро́мъ ѿ чре́ва ма́тере своеѧ̀ сы́й, носи́мь быва́ше, є҆го́же полага́хꙋ по всѧ̀ днѝ предꙿ две́рьми церко́вными, реко́мыми кра́сными, проси́ти ми́лостыни ѿ входѧ́щихъ въ це́рковь. (пнⷣе) г҃ И҆́же ви́дѣвъ петра̀ и҆ i҆ѡа́нна, хотѧ́щыѧ вни́ти въ це́рковь, проша́ше ми́лостыни. д҃ Воззрѣ́въ же пе́тръ на́нь со i҆ѡа́нномъ, речѐ: воззрѝ на ны̀. є҃ Ѻ҆́нъ же прилѣжа́ше и҆́ма, мнѧ̀ нѣ́что ѿ нею̀ прiѧ́ти. s҃ Рече́ же пе́тръ: сребра̀ и҆ зла́та нѣ́сть ѹ҆ менѐ, но є҆́же и҆́мамъ, сiе́ ти даю̀: во и҆́мѧ i҆и҃са хрⷭ҇та̀ назѡре́а, воста́ни и҆ ходѝ. з҃ И҆ є҆́мъ є҆го̀ за деснꙋ́ю рꙋ́кꙋ воздви́же: а҆́бiе же ѹ҆тверди́стѣсѧ є҆гѡ̀ плеснѣ̀ и҆ гле́знѣ. и҃ И҆ вскочи́въ ста̀ и҆ хожда́ше, и҆ вни́де съ ни́ма въ це́рковь, ходѧ̀, и҆ скачѧ̀, и҆ хвалѧ̀ бг҃а.

Коне́цъ пѧткꙋ̀.

ѳ҃ И҆ ви́дѣша є҆го̀ всѝ лю́дiе ходѧ́ща, и҆ хва́лѧща бг҃а. _i҃ Зна́хꙋ же є҆го̀, ꙗ҆́кѡ се́й бѧ́ше, и҆́же ми́лостыни ра́ди сѣдѧ́ше при кра́сныхъ две́рехъ церко́вныхъ: и҆ и҆спо́лнишасѧ чꙋ́да и҆ ѹ҆́жаса ѡ҆ приключи́вшемсѧ є҆мꙋ̀.

(заⷱ и҃) а҃_i Держа́щꙋ же сѧ * и҆сцѣлѣ́вшемꙋ хромо́мꙋ петра̀ и҆ i҆ѡа́нна, притеко́ша къ ни́мъ всѝ лю́дiе въ притво́ръ, нарица́емый соломѡ́новъ, ѹ҆жа́сни. в҃_i Ви́дѣвъ (л. д҃_i) же пе́тръ ѿвѣщава́ше къ лю́демъ: мꙋ́жiе i҆и҃льтѧне, что̀ чꙋдите́сѧ ѡ҆ се́мъ; и҆лѝ на ны̀ что̀ взира́ете, ꙗ҆́кѡ свое́ю ли си́лою, и҆лѝ благоче́стiемъ сотвори́хомъ є҆го̀ ходи́ти; г҃_i Бг҃ъ а҆враа́мовъ, и҆ i҆саа́ковъ, и҆ i҆а́кѡвль, бг҃ъ ѻ҆тє́цъ на́шихъ просла́ви ѻ҆́трока своего̀ i҆и҃са, є҆го́же вы̀ преда́сте, и҆ ѿверго́стесѧ є҆гѡ̀ предꙿ лице́мъ пiла́товымъ, сꙋ́ждьшꙋ ѻ҆́номꙋ пꙋсти́ти. д҃_i Вы́ же ст҃а́гѡ и҆ првⷣнагѡ ѿверго́стесѧ, и҆ и҆спроси́сте мꙋ́жа ѹ҆бíйцꙋ да́ти ва́мъ: є҃_i Нача́льника же жи́зни ѹ҆би́сте, є҆го́же бг҃ъ воскресѝ ѿ ме́ртвыхъ, є҆мꙋ́же мы̀ свидѣ́тели є҆смы̀. s҃_i И҆ ѡ҆ вѣ́рѣ и҆́мене є҆гѡ̀, сего̀, є҆го́же ви́дите и҆ зна́ете, ѹ҆твердѝ и҆́мѧ є҆гѡ̀: и҆ вѣ́ра, ꙗ҆́же є҆гѡ̀ ра́ди, дадѐ є҆мꙋ̀ всю̀ цѣ́лость сiю̀ предꙿ всѣ́ми ва́ми.

Коне́цъ сꙋббѡ́тѣ.

з҃_i И҆ ны́нѣ бра́тiе, вѣ́мъ, ꙗ҆́кѡ по невѣ́дѣнiю сiѐ сотвори́сте, ꙗ҆́коже и҆ кнѧ́зи ва́ши. и҃_i Бг҃ъ же ꙗ҆̀же предвозвѣстѝ ѹ҆сты̀ всѣ́хъ прорѡ́къ свои́хъ пострада́ти хрⷭ҇тꙋ̀, и҆спо́лни та́кѡ.

(заⷱ ѳ҃) ѳ҃_i Пока́йтесѧ ѹ҆̀бо и҆ ѡ҆брати́тесѧ, да ѡ҆чи́ститесѧ ѿ грѣ̑хъ ва́шихъ. к҃ Ꙗ҆́кѡ да прiи́дꙋтъ времена̀ прохла́дна ѿ лица̀ гдⷭ҇нѧ, и҆ по́слетъ пронарече́ннаго ва́мъ хрⷭ҇та̀ i҆и҃са: к҃а Е҆го́же подоба́етъ нб҃сѝ ѹ҆́бѡ прiѧ́ти, да́же до лѣ́тъ ѹ҆строе́нiѧ всѣ́хъ, ꙗ҆̀же глаго́ла бг҃ъ ѹ҆сты̀ всѣ́хъ ст҃ы́хъ свои́хъ прорѡ́къ ѿ вѣ́ка. к҃в Мѡѷсе́й ѹ҆́бѡ ко ѻ҆ц҃є́мъ речѐ: ꙗ҆́кѡ проро́ка ва́мъ воздви́гнетъ гдⷭ҇ь бг҃ъ ва́шъ ѿ бра́тiи ва́шеѧ, ꙗ҆́кѡ (л. д҃_i ѡ҆б.) менѐ: тогѡ̀ послꙋ́шайте по всемꙋ̀, є҆ли̑ка а҆́ще рече́тъ къ ва́мъ. к҃г Бꙋ́детъ же, всѧ́ка дꙋша̀, ꙗ҆́же а҆́ще не послꙋ́шаетъ прⷪ҇ро́ка ѻ҆́нагѡ, потреби́тсѧ ѿ люде́й. к҃д И҆ вси́ же проро́цы ѿ самꙋ́ила и҆ и҆̀же по си́хъ, є҆ли́цы глаго́лаша, та́кожде предвозвѣсти́ша днѝ сiѧ̀. к҃є Вы̀ є҆стѐ сы́нове прорѡ́къ, и҆ завѣ́та, є҆го́же завѣща̀ бг҃ъ ко ѻ҆ц҃є́мъ ва́шымъ, глаго́лѧ ко а҆враа́мꙋ: и҆ ѡ҆ сѣ́мени твое́мъ возблагословѧ́тсѧ всѧ̀ ѻ҆те́чєствiѧ земна̑ѧ. к҃s Ва́мъ пе́рвѣе бг҃ъ воздви́гiй ѻ҆́трока своего̀ i҆и҃са, посла̀ є҆го̀ бл҃гословѧ́ща ва́съ, во є҆́же ѿврати́тисѧ ва́мъ комꙋ́ждо ѿ sлѡ́бъ ва́шихъ.

Коне́цъ понедѣ́льникꙋ.

Глава̀ четве́ртаѧ.

(заⷱ _i҃) [а҃] сⷯ а҃ Глаго́лющымъ же и҆̀мъ къ лю́демъ, наидо́ша на ни́хъ свѧще́нницы и҆ воево́да цр҃ко́вный, и҆ саддꙋкє́и: в҃ Жа́лѧще сѝ, за є҆́же ѹ҆чи́ти и҆̀мъ лю́ди, и҆ возвѣща́ти ѡ҆ i҆и҃сѣ воскрⷭ҇нiе ме́ртвыхъ: г҃ И҆ возложи́ша на ни́хъ рꙋ́ки, и҆ положи́ша и҆̀хъ въ соблюде́нiе до ѹ҆́трiѧ: бѣ́ бо ве́черъ ѹ҆жѐ. д҃ Мно́зи же ѿ слы́шавшихъ сло́во, вѣ́роваша: и҆ бы́сть число̀ мꙋже́й ꙗ҆́кѡ ты́сѧщъ пѧ́ть. є҃ Бы́сть же наꙋ́трiе собра́тисѧ кнѧзє́мъ и҆́хъ, и҆ ста́рцємъ, и҆ кни́жникѡмъ во i҆ерꙋсали́мъ: s҃ И҆ а҆́ннѣ а҆рхiере́ю, и҆ каiа́фѣ, и҆ i҆ѡа́ннꙋ, и҆ а҆леѯа́ндрꙋ, и҆ є҆ли́цы бѣ́ша ѿ ро́да а҆рхiере́йска. з҃ И҆ поста́вльше и҆̀хъ посредѣ̀, вопроша́хꙋ: (л. є҃_i) ко́ею си́лою, и҆лѝ ко́имъ и҆́менемъ сотвори́сте сiѐ вы̀; и҃ Тогда̀ пе́тръ и҆спо́лнивсѧ дх҃а ст҃а, речѐ къ ни́мъ: кнѧ́зи лю́дстiи и҆ ста́рцы i҆и҃левы, ѳ҃ А҆́ще мы̀ дне́сь и҆стѧзꙋ́еми є҆смы̀ ѡ҆ благодѣѧ́нiи человѣ́ка не́мощна, ѡ҆ чесо́мъ се́й спасе́сѧ: _i҃ Разꙋ́мно бꙋ́ди всѣ́мъ ва́мъ, и҆ всѣ́мъ лю́демъ i҆и҃лєвымъ, ꙗ҆́кѡ во и҆́мѧ i҆и҃са хрⷭ҇та̀ назѡре́а, є҆го́же вы̀ распѧ́сте, є҆го́же бг҃ъ воскресѝ ѿ ме́ртвыхъ, ѡ҆ се́мъ се́й стои́тъ предꙿ ва́ми здра́въ.

Коне́цъ вто́рникꙋ.

а҃_i Се́й є҆́сть ка́мень ѹ҆коре́ный ѿ ва́съ зи́ждꙋщихъ, бы́вый во главꙋ̀ ѹ҆́гла: и҆ нѣ́сть ни ѡ҆ є҆ди́номъ же и҆но́мъ спасе́нiѧ. в҃_i Нѣ́сть бо и҆но́гѡ и҆́мене подꙿ нб҃се́мъ да́ннагѡ въ человѣ́цѣхъ, ѡ҆ не́мже подоба́етъ спасти́сѧ на́мъ.

(заⷱ а҃_i) [в҃] г҃_i Ви́дѧще же петро́во дерзнове́нiе и҆ i҆ѡа́нново, и҆ разꙋмѣ́вше, ꙗ҆́кѡ человѣ́ка некни̑жна є҆ста̀ и҆ прѡ́ста, дивлѧ́хꙋсѧ: зна́хꙋ же и҆̀хъ, ꙗ҆́кѡ со i҆и҃сомъ бѣ́ста. д҃_i Ви́дѧще же и҆сцѣлѣ́вшаго человѣ́ка съ ни́ма стоѧ́ща, ничто́же и҆мѧ́хꙋ проти́вꙋ рещѝ. є҃_i Повелѣ́вше же и҆́ма во́нъ и҆зꙿ со́нмища и҆зы́ти, стѧза́хꙋсѧ ко дрꙋгъдрꙋ́гꙋ, s҃_i Глаго́люще: что̀ сотвори́мъ человѣ́кома си́ма; ꙗ҆́кѡ ѹ҆́бѡ наро́читое зна́менiе бы́сть и҆́ма, всѣ́мъ живꙋ́щымъ во i҆ерꙋсали́мѣ ꙗ҆́вѣ, и҆ не мо́жемъ ѿврещи́сѧ. з҃_i Но да не бо́лѣе простре́тсѧ въ лю́дехъ, преще́нiемъ да запрети́мъ и҆́ма, ктомꙋ̀ не глаго́лати ѡ҆ и҆́мени се́мъ ни є҆ди́номꙋ ѿ человѣ̑къ. и҃_i И҆ призва́вше и҆̀хъ, заповѣ́даша и҆́ма ѿню́дъ не (л. є҃_i ѡ҆б.) провѣщава́ти, нижѐ ѹ҆чи́ти ѡ҆ и҆́мени i҆и҃совѣ. ѳ҃_i Пе́тръ же и҆ i҆ѡа́ннъ ѿвѣща́вше къ ни́мъ, рѣ́ста: а҆́ще пра́ведно є҆́сть предꙿ бг҃омъ, ва́съ послꙋ́шати па́че, не́жели бг҃а, сꙋди́те; к҃ Не мо́жемъ бо мы̀, ꙗ҆̀же ви́дѣхомъ и҆ слы́шахомъ, не глаго́лати. к҃а Ѻ҆ни́ же призапре́щше и҆́ма, пꙋсти́ша ѧ҆̀, ничто́же ѡ҆брѣ́тше, ка́кѡ мꙋ́чити и҆̀хъ, люде́й ра́ди, ꙗ҆́кѡ всѝ прославлѧ́хꙋ бг҃а ѡ҆ бы́вшемъ. к҃в Лѣ́тъ бо бѧ́ше мно́жае четы́редесѧти человѣ́къ то́й, на не́мже бы́сть чꙋ́до сiѐ и҆сцѣле́нiѧ.

Коне́цъ средѣ̀.

(заⷱ в҃_i) [г҃] к҃г Ѿпꙋщє́на же бы́вша прiидо́ста къ свои́мъ, и҆ возвѣсти́ста є҆ли̑ка къ ни́ма а҆рхiере́и и҆ ста́рцы рѣ́ша. к҃д Ѻ҆ни́ же слы́шавше є҆динодꙋ́шнѡ воздвиго́ша гла́съ къ бг҃ꙋ, и҆ реко́ша: влⷣко, ты̀ бж҃е сотвори́вый нб҃о и҆ зе́млю и҆ мо́ре, и҆ всѧ̑ ꙗ҆̀же въ ни́хъ: к҃є И҆́же ѹ҆сты̀ дв҃да ѻ҆́трока твоегѡ̀ речѐ: вскꙋ́ю шата́шасѧ ꙗ҆зы́цы, и҆ лю́дiе поꙋчи́шасѧ тщє́тнымъ; к҃s Предста́ша ца́рiе зе́мстiи, и҆ кнѧ́зи собра́шасѧ вкꙋ́пѣ, на гдⷭ҇а и҆ на хрⷭ҇та̀ є҆гѡ̀. к҃з Собра́шасѧ бо вои́стиннꙋ во гра́дѣ се́мъ на ст҃а́го ѻ҆́трока твоего̀ i҆и҃са, є҆го́же пома́залъ є҆сѝ, и҆́родъ же и҆ понтíйскiй пiла́тъ, съ ꙗ҆зы́ки и҆ людьмѝ i҆и҃левыми, к҃и Сотвори́ти, є҆ли̑ка рꙋка̀ твоѧ̀ и҆ совѣ́тъ тво́й преднаречѐ бы́ти. к҃ѳ И҆ ны́нѣ, гдⷭ҇и, при́зри на прещє́нiѧ и҆́хъ, и҆ да́ждь рабѡ́мъ твои́мъ со всѧ́кимъ дерзнове́нiемъ глаго́лати сло́во твоѐ: л҃ Внегда̀ рꙋ́кꙋ твою̀ простре́ти тѝ во и҆сцѣлє́нiѧ, и҆ (л. s҃_i) зна́менiємъ и҆ чꙋдесє́мъ быва́ти, и҆́менемъ ст҃ы́мъ ѻ҆́трока твоегѡ̀ i҆и҃са. л҃а И҆ помоли́вшымсѧ и҆̀мъ, подви́жесѧ мѣ́сто, и҆дѣ́же бѧ́хꙋ со́брани, и҆ и҆спо́лнишасѧ всѝ дх҃а ст҃а, и҆ глаго́лахꙋ сло́во бж҃iе со дерзнове́нiемъ.

Коне́цъ четверткꙋ̀.

[є҃] л҃в Наро́дꙋ же вѣ́ровавшемꙋ бѣ̀ се́рдце и҆ дꙋша̀ є҆ди́на, и҆ ни є҆ди́нъ же что̀ ѿ и҆мѣ́нiй свои́хъ глаго́лаше своѐ бы́ти: но бѧ́хꙋ и҆̀мъ всѧ̑ ѻ҆́бща. л҃г И҆ ве́лiею си́лою воздаѧ́хꙋ свидѣ́тельство а҆пⷭ҇ли воскресе́нiю гдⷭ҇а i҆и҃са хрⷭ҇та̀: благода́ть же бѣ̀ ве́лiѧ на всѣ́хъ и҆́хъ. л҃д Не бѧ́ше бо ни́щъ ни є҆ди́нъ въ ни́хъ: є҆ли́цы бо госпо́дiе се́лѡмъ, и҆лѝ домовѡ́мъ бѧ́хꙋ, продаю́ще приноша́хꙋ цѣ́ны продае́мыхъ, л҃є И҆ полага́хꙋ при нога́хъ а҆пⷭ҇лъ: даѧ́ше же сѧ коемꙋ́ждо, є҆гѡ́же а҆́ще кто̀ тре́боваше. л҃s I҆ѡсíа же нарече́нный варна́ва ѿ а҆пⷭ҇лъ, [є҆́же є҆́сть сказа́емо, сы́нъ ѹ҆тѣше́нiѧ,] леѵíтъ, кѵ́прѧнинъ ро́домъ, л҃з И҆мѣ́ѧ село̀, прода́въ принесѐ цѣ́нꙋ, и҆ положѝ предꙿ нога́ми а҆пⷭ҇лъ.

Глава̀ пѧ́таѧ.

(заⷱ г҃_i) [а҃] сⷯ а҃ Мꙋ́жъ же нѣ́кiй а҆на́нiа и҆́менемъ, съ сапфíрою жено́ю свое́ю, прода́ста село̀: в҃ И҆ ѹ҆таѝ ѿ цѣны̀, свѣ́дꙋщей и҆ женѣ̀ є҆гѡ̀, и҆ прине́съ ча́сть нѣ́кꙋю, предꙿ нога́ми а҆пⷭ҇лъ положѝ. г҃ Рече́ же пе́тръ: а҆на́нiе, почто̀ и҆спо́лни сатана̀ се́рдце твоѐ, солга́ти дх҃ꙋ ст҃о́мꙋ, и҆ ѹ҆таи́ти ѿ цѣны̀ села̀; д҃ Сꙋ́щее тебѣ̀, не твое́ ли бѣ̀; и҆ прода́ное, не въ твое́й ли вла́сти (л. s҃_i ѡ҆б.) бѧ́ше; что̀ ꙗ҆́кѡ положи́лъ є҆сѝ въ се́рдцѣ твое́мъ ве́щь сiю̀; не человѣ́кѡмъ солга́лъ є҆сѝ, но бг҃ꙋ. є҃ Слы́шавъ же а҆на́нiа словеса̀ сiѧ̑, па́дъ и҆́здше. и҆ бы́сть стра́хъ вели́къ на всѣ́хъ слы́шащихъ сiѧ̑. s҃ Вста́вше же ю҆́ноши, взѧ́ша є҆го̀, и҆ и҆зне́сше погребо́ша. з҃ Бы́сть же ꙗ҆́кѡ тре́мъ часѡ́мъ минꙋ́вшымъ и҆ жена̀ є҆гѡ̀ не вѣ́дꙋщи бы́вшагѡ, вни́де. и҃ Ѿвѣща́въ же є҆́й пе́тръ: рцы́ ми, а҆́ще на толи́цѣ село̀ ѿда́ста; ѻ҆на́ же речѐ: є҆́й, на толи́цѣ. ѳ҃ Пе́тръ же речѐ къ не́й: что̀ ꙗ҆́кѡ согласи́стасѧ и҆скꙋси́ти дх҃а гдⷭ҇нѧ; сѐ но́ги погре́бшихъ мꙋ́жа твоего̀ при две́рехъ, и҆ и҆знесꙋ́тъ тѧ̀. _i҃ Паде́ же а҆́бiе предꙿ нога́ма є҆гѡ̀, и҆ и҆́здше. вше́дше же ю҆́ноши ѡ҆брѣто́ша ю҆̀ ме́ртвꙋ, и҆ и҆зне́сше погребо́ша бли́зъ мꙋ́жа є҆ѧ̀. а҃_i И҆ бы́сть стра́хъ вели́къ на все́й це́ркви, и҆ на всѣ́хъ слы́шащихъ сiѧ̑.

Коне́цъ пѧткꙋ̀.

(заⷱ д҃_i) в҃_i Рꙋка́ми же а҆пⷭ҇льскими бы́ша зна́мєнiѧ и҆ чꙋдеса̀ въ лю́дехъ мнѡ́га: и҆ бѧ́хꙋ є҆динодꙋ́шнѡ всѝ въ притво́рѣ соломѡ́ни. г҃_i Ѿ про́чихъ же никто́же смѣ́ѧше прилѣплѧ́тисѧ и҆̀мъ, но велича́хꙋ и҆̀хъ лю́дiе. д҃_i Па́че же прилага́хꙋсѧ вѣ́рꙋющiи гдⷭ҇ви, мно́жество мꙋже́й и҆ же́нъ. є҃_i Ꙗ҆́кѡ и҆ на сто́гны и҆зноси́ти недꙋ̑жныѧ, и҆ полага́ти на посте́лѧхъ и҆ на ѻ҆дрѣ́хъ: да грѧдꙋ́щꙋ петрꙋ̀, понѐ сѣ́нь є҆гѡ̀ ѡ҆сѣни́тъ нѣ́коего ѿ ни́хъ. s҃_i Схожда́ше же сѧ и҆ мно́жество ѿ ѻ҆кре́стныхъ градѡ́въ во i҆ерⷭ҇ли́мъ, приносѧ́ще (л. з҃_i) недꙋ̑жныѧ и҆ стра́ждꙋщыѧ ѿ дꙋ̑хъ нечи́стыхъ, и҆̀же и҆сцѣлѣва́хꙋсѧ всѝ. [s҃] з҃_i Воста́въ же а҆рхiере́й, и҆ всѝ и҆̀же съ ни́мъ, сꙋ́щаѧ є҆́ресь саддꙋке́йскаѧ, и҆спо́лнишасѧ за́висти. и҃_i И҆ возложи́ша рꙋ́ки своѧ̀ на а҆пⷭ҇лы, и҆ посла́ша и҆̀хъ въ соблюде́нiе ѻ҆́бщее. (втоⷬ҇) ѳ҃_i А҆́гг҃лъ же гдⷭ҇нь но́щiю ѿве́рзе двє́ри темни́цы, и҆зве́дъ же и҆̀хъ, речѐ: к҃ И҆ди́те, и҆ ста́вше глаго́лите въ це́ркви лю́демъ всѧ̀ глаго́лы жи́зни сеѧ̀.

Коне́цъ недѣ́ли.

(заⷱ є҃_i) к҃а Слы́шавше же, внидо́ша @по ѹ҆́треницѣ@{@ѹ҆́трѡ@} въ це́рковь, и҆ ѹ҆ча́хꙋ. прише́дъ же а҆рхiере́й, и҆ и҆̀же съ ни́мъ, созва́ша собо́ръ, и҆ всѧ̀ ста́рцы ѿ сынѡ́въ i҆и҃левыхъ, и҆ посла́ша во ѹ҆зи́лище привестѝ и҆̀хъ. к҃в Слꙋги́ же ше́дше, не ѡ҆брѣто́ша и҆̀хъ въ темни́цѣ, возвра́щше же сѧ возвѣсти́ша, к҃г Глаго́люще: ꙗ҆́кѡ темни́цꙋ ѹ҆́бѡ ѡ҆брѣто́хомъ заключе́нꙋ, со всѧ́кимъ ѹ҆твержде́нiемъ, и҆ блюсти́тели стоѧ́щыѧ предꙿ две́рьми: ѿве́рзше же, внꙋ́трь ни є҆ди́нагѡ ѡ҆брѣто́хомъ. к҃д Ꙗ҆́коже слы́шаша словеса̀ сiѧ̀, а҆рхiере́й же, и҆ воево́да церко́вный, и҆ первосщ҃е́нницы, недоꙋмѣва́хꙋсѧ ѡ҆ ни́хъ, что̀ ѹ҆́бѡ бꙋ́детъ сiѐ. к҃є Прише́дъ же нѣ́кто возвѣстѝ и҆̀мъ, глаго́лѧ: ꙗ҆́кѡ сѐ мꙋ́жiе, и҆̀хже всади́сте въ темни́цꙋ, сꙋ́ть въ цр҃кви стоѧ́ще и҆ ѹ҆ча́ще лю́ди. к҃s Тогда̀ ше́дъ воево́да со слꙋга́ми, приведѐ и҆̀хъ, не съ нꙋ́ждею: [боѧ́хꙋсѧ бо люде́й, да не ка́менiемъ побiю́тъ и҆̀хъ.] к҃з Приве́дше же и҆̀хъ поста́виша (л. з҃_i ѡ҆б.) на со́нмищи: и҆ вопросѝ и҆̀хъ а҆рхiере́й, глаго́лѧ: к҃и Не запреще́нiемъ ли запрети́хомъ ва́мъ, не ѹ҆чи́ти ѡ҆ и҆́мени се́мъ; и҆ сѐ и҆спо́лнисте i҆ерⷭ҇ли́мъ ѹ҆че́нiемъ ва́шимъ, и҆ хо́щете навестѝ на ны̀ кро́вь чл҃вѣ́ка сегѡ̀. к҃ѳ Ѿвѣща́въ же пе́тръ, и҆ а҆пⷭ҇ли рѣ́ша: повинова́тисѧ подоба́етъ бг҃ови па́че, не́жели человѣ́кѡмъ. л҃ Бг҃ъ ѻ҆тє́цъ на́шихъ воздви́же i҆и҃са, є҆го́же вы̀ ѹ҆би́сте повѣ́сивше на дре́вѣ. л҃а Сего̀ бг҃ъ нача́льника и҆ сп҃са возвы́си десни́цею свое́ю, да́ти покаѧ́нiе i҆и҃леви, и҆ ѡ҆ставле́нiе грѣхѡ́въ. л҃в И҆ мы̀ є҆смы̀ тогѡ̀ свидѣ́тели глагѡ́лъ си́хъ, и҆ дх҃ъ же ст҃ы́й, є҆го́же дадѐ бг҃ъ повинꙋ́ющымсѧ є҆мꙋ̀. л҃г Ѻ҆ни́ же слы́шавше, распыха́хꙋсѧ, и҆ совѣща́ша ѹ҆би́ти и҆̀хъ.

Коне́цъ сꙋббѡ́тѣ.

[в҃] л҃д Воста́въ же нѣ́кiй на со́нмищи фарiсе́й, и҆́менемъ гамалiи́лъ, законоꙋчи́тель че́стенъ всѣ́мъ лю́демъ, повелѣ̀ внѣ̀ ма́лѡ что̀ а҆пⷭ҇лѡмъ ѹ҆стꙋпи́ти. л҃є Рече́ же къ ни́мъ: мꙋ́жiе i҆и҃льтѧне, внима́йте себѣ̀ ѡ҆ человѣ́цѣхъ си́хъ, что̀ хо́щете сотвори́ти. л҃s Предꙿ си́ми бо де́ньми воста̀ ѳе́ѵда, глаго́лѧ бы́ти вели́ка нѣ́коего себѐ, є҆мꙋ́же прилѣпи́шасѧ число́мъ мꙋже́й ꙗ҆́кѡ четы́реста: и҆́же ѹ҆бiе́нъ бы́сть, и҆ всѝ є҆ли́цы повинꙋ́шасѧ є҆мꙋ̀, разыдо́шасѧ и҆ бы́ша нивочто́же. л҃з Посе́мъ воста̀ i҆ꙋ́да галiле́анинъ во днѝ написа́нiѧ, и҆ ѿвлечѐ лю́ди дово́льны въ слѣ́дъ себѐ: и҆ то́й поги́бе, и҆ всѝ є҆ли́цы послꙋ́шаша є҆гѡ̀, разсы́пашасѧ. л҃и И҆ ны́нѣ глаго́лю ва́мъ, ѿстꙋпи́те ѿ человѣ̑къ си́хъ, и҆ ѡ҆ста́вите и҆̀хъ: ꙗ҆́кѡ а҆́ще бꙋ́детъ ѿ человѣ̑къ совѣ́тъ се́й, и҆лѝ дѣ́ло сiѐ, разори́тсѧ: л҃ѳ А҆́ще ли же ѿ бг҃а є҆́сть, не мо́жете разори́ти то̀, да не ка́кѡ и҆ (л. и҃_i) бг҃обо́рцы ѡ҆брѧ́щетесѧ. м҃ Послꙋ́шаша же є҆гѡ̀, и҆ призва́вше а҆пⷭ҇лы, би́вше запрети́ша и҆̀мъ не глаго́лати ѡ҆ и҆́мени i҆и҃совѣ, и҆ ѿпꙋсти́ша и҆̀хъ. м҃а Ѻ҆ни́ же ѹ҆́бѡ и҆дѧ́хꙋ ра́дꙋющесѧ ѿ лица̀ собо́ра, ꙗ҆́кѡ за и҆́мѧ гдⷭ҇а i҆и҃са сподо́бишасѧ безче́стiе прiѧ́ти. м҃в По всѧ́ же днѝ въ цр҃кви и҆ въ домѣ́хъ не престаѧ́хꙋ ѹ҆ча́ще, и҆ бл҃говѣствꙋ́юще i҆и҃са хрⷭ҇та̀.

Глава̀ шеста́ѧ.

(заⷱ s҃_i) сⷯ а҃ Во дне́хъ же си́хъ ѹ҆мно́жившымсѧ ѹ҆ченикѡ́мъ, бы́сть ропта́нiе є҆́ллинѡмъ ко є҆вре́ємъ, ꙗ҆́кѡ презира́еми быва́хꙋ во вседне́внѣмъ слꙋже́нiи вдови̑цы и҆́хъ. в҃ Призва́вше же двана́десѧть мно́жество ѹ҆чени̑къ, рѣ́ша: не ѹ҆го́дно є҆́сть на́мъ, ѡ҆ста́вльшымъ сло́во бж҃iе, слꙋжи́ти трапе́замъ. г҃ Ѹ҆смотри́те ѹ҆̀бо бра́тiе, мꙋ́жы ѿ ва́съ свидѣ́тельствованы се́дмь, и҆спо́лнены дх҃а ст҃а и҆ премꙋ́дрости, и҆̀хже поста́вимъ надꙿ слꙋ́жбою се́ю: д҃ Мы́ же въ моли́твѣ и҆ слꙋже́нiи сло́ва пребꙋ́демъ. є҃ И҆ ѹ҆го́дно бы́сть сло́во сiѐ предꙿ всѣ́мъ наро́домъ. [з҃] И҆ и҆збра́ша стефа́на, мꙋ́жа и҆спо́лнена вѣ́ры, и҆ дх҃а ст҃а, и҆ фiлíппа, и҆ про́хѡра, и҆ нiкано́ра, и҆ тíмѡна, и҆ парме́на, и҆ нiкола́а, прише́льца а҆нтiохíйскаго: s҃ Ꙗ҆̀же поста́виша предꙿ а҆пⷭ҇лы, и҆ помоли́вшесѧ положи́ша на нѧ̀ рꙋ́ки. з҃ И҆ сло́во бж҃iе растѧ́ше, и҆ мно́жашесѧ число̀ ѹ҆чени̑къ во i҆ерꙋсали́мѣ sѣлѡ̀: мно́гъ же наро́дъ свѧще́нникѡвъ послꙋ́шахꙋ вѣ́ры.

Коне́цъ недѣ́ли. (л. и҃_i ѡ҆б.)

(заⷱ з҃_i) [и҃] и҃ Стефа́нъ же и҆спо́лнь вѣ́ры и҆ си́лы, творѧ́ше зна́мєнiѧ и҆ чꙋдеса̀ вє́лiѧ въ лю́дехъ. ѳ҃ Воста́ша же нѣ́цыи ѿ со́нма глаго́лемагѡ лiвертíнска, и҆ кѷрине́йска, и҆ а҆леѯа́ндрска, и҆ и҆̀же ѿ кiлiкíи и҆ а҆сíи, стѧза́ющесѧ со стефа́номъ: _i҃ И҆ не можа́хꙋ проти́вꙋ ста́ти премꙋ́дрости и҆ дх҃ꙋ, и҆́мже глаго́лаше. а҃_i Тогда̀ подꙿꙋсти́ша мꙋ́жы, глаго́лющыѧ: ꙗ҆́кѡ слы́шахомъ є҆го̀ глаго́люща глаго́лы хꙋ́льныѧ на мѡѷсе́а и҆ на бг҃а. в҃_i Сподвиго́ша же лю́ди и҆ ста́рцы и҆ кни́жники, и҆ напа́дше восхи́тиша є҆го̀, и҆ приведо́ша на со́нмище. г҃_i Поста́виша же свидѣ́тели ло́жны, глаго́лющыѧ: ꙗ҆́кѡ человѣ́къ се́й не престае́тъ глаго́лы хꙋ́льныѧ глаго́лѧ на мѣ́сто ст҃о́е сiѐ и҆ зако́нъ. д҃_i Слы́шахомъ бо є҆го̀ глаго́люща, ꙗ҆́кѡ i҆и҃съ назѡре́й се́й разори́тъ мѣ́сто сiѐ, и҆ и҆змѣни́тъ ѻ҆бы́чаи, ꙗ҆̀же предадѐ на́мъ мѡѷсе́й. є҃_i И҆ воззрѣ́вше на́нь всѝ сѣдѧ́щiи въ со́нмищи, ви́дѣша лицѐ є҆гѡ̀, ꙗ҆́кѡ лицѐ а҆́гг҃ла.

Глава̀ седма́ѧ.

сⷯ а҃ Рече́ же а҆рхiере́й: а҆́ще ѹ҆́бѡ сiѧ̑ та́кѡ сꙋ́ть; в҃ Ѻ҆́нъ же речѐ: мꙋ́жiе бра́тiе и҆ ѻ҆ц҃ы̀, послꙋ́шайте: бг҃ъ сла́вы ꙗ҆ви́сѧ ѻ҆ц҃ꙋ̀ на́шемꙋ а҆враа́мꙋ, сꙋ́щꙋ въ месопота́мiи, пре́жде да́же не всели́тисѧ є҆мꙋ̀ въ харра́нь. г҃ И҆ речѐ къ немꙋ̀: и҆зы́ди ѿ землѝ твоеѧ̀, и҆ ѿ ро́да твоегѡ̀, и҆ ѿ до́мꙋ ѻ҆ц҃а̀ твоегѡ̀, и҆ прiидѝ въ (л. ѳ҃_i) зе́млю, ю҆́же а҆́ще тѝ покажꙋ̀. д҃ Тогда̀ и҆зше́дъ ѿ землѝ халде́йскiѧ, всели́сѧ въ харра́нь: и҆ ѿтꙋ́дꙋ, по ѹ҆ме́ртвiи ѻ҆ц҃а̀ є҆гѡ̀, преселѝ є҆го̀ въ зе́млю сiю̀, на не́йже вы̀ ны́нѣ живетѐ. є҃ И҆ не дадѐ є҆мꙋ̀ наслѣ́дiѧ въ не́й, нижѐ стопы̀ нѡ́гꙋ:

Престꙋпѝ ст҃о́мꙋ, и҆ понедѣ́льникꙋ, чтѝ напредѝ:Соломѡ́нъ же созда̀ є҆мꙋ̀ хра́мъ:

и҆ ѡ҆бѣща̀ да́ти є҆мꙋ̀ ю҆̀ во ѡ҆держа́нiе, и҆ сѣ́мени є҆гѡ̀ по не́мъ, не сꙋ́щꙋ є҆мꙋ̀ ча́дꙋ. s҃ Глаго́ла же си́це бг҃ъ: ꙗ҆́кѡ бꙋ́детъ сѣ́мѧ є҆гѡ̀ прише́льцы въ землѝ чꙋжде́й, и҆ порабо́тѧтъ є҆̀ и҆ ѡ҆sло́бѧтъ лѣ́тъ четы́реста. з҃ И҆ ꙗ҆зы́кꙋ, є҆мꙋ́же порабо́таютъ, сꙋждꙋ̀ а҆́зъ, речѐ бг҃ъ: и҆ по си́хъ и҆зы́дꙋтъ, и҆ послꙋ́жатъ мѝ на мѣ́стѣ се́мъ. и҃ И҆ дадѐ є҆мꙋ̀ завѣ́тъ ѡ҆брѣ́занiѧ. и҆ та́кѡ родѝ i҆саа́ка, и҆ ѡ҆брѣ́за є҆го̀ въ де́нь ѻ҆смы́й: и҆ i҆саа́къ i҆а́кѡва, и҆ i҆а́кѡвъ двана́десѧть патрiа̑рхъ. ѳ҃ И҆ патрiа́рси позави́дѣвше i҆ѡ́сифꙋ, прода́ша є҆го̀ во є҆гѵ́петъ: и҆ бѣ̀ бг҃ъ съ ни́мъ. _i҃ И҆ и҆зꙿѧ́тъ є҆го̀ ѿ всѣ́хъ скорбе́й є҆гѡ̀, и҆ дадѐ є҆мꙋ̀ благода́ть и҆ премꙋ́дрость предꙿ фараѡ́номъ царе́мъ є҆гѵ́петскимъ: и҆ поста́ви є҆го̀ нача́льника надꙿ є҆гѵ́птомъ, и҆ надꙿ всѣ́мъ до́момъ свои́мъ. [а҃] а҃_i Прiи́де же гла́дъ на всю̀ зе́млю є҆гѵ́петскꙋю и҆ ханаа́ню, и҆ ско́рбь ве́лiѧ, и҆ не ѡ҆брѣта́хꙋ сы́тости ѻ҆ц҃ы̀ на́ши. в҃_i Слы́шавъ же i҆а́кѡвъ сꙋ́щꙋю пшени́цꙋ во є҆гѵ́птѣ, посла̀ ѻ҆ц҃ы̀ на́шѧ пе́рвѣе. д҃_i И҆ внегда̀ второ́е прiидо́ша, позна́нъ бы́сть i҆ѡ́сифъ бра́тiи свое́й, и҆ ꙗ҆́вѣ бы́сть фараѡ́нꙋ ро́дъ i҆ѡ́сифовъ. д҃_i Посла́въ же i҆ѡ́сифъ призва̀ ѻ҆ц҃а̀ своего̀ i҆а́кѡва, и҆ всѐ сро́дство своѐ се́дмьдесѧтъ и҆ пѧ́ть (л. ѳ҃_i ѡ҆б.) дꙋ́шъ. є҃_i Сни́де же i҆а́кѡвъ во є҆гѵ́петъ, и҆ сконча́сѧ са́мъ, и҆ ѻ҆ц҃ы̀ на́ши. s҃_i И҆ принесе́ни бы́ша въ сѷхе́мъ, и҆ положе́ни бы́ша во гро́бѣ, є҆го́же кꙋпѝ а҆враа́мъ цѣно́ю сребра̀, ѿ сынѡ́въ є҆ммо́ра сѷхе́мова. з҃_i И҆ ꙗ҆́коже приближа́шесѧ вре́мѧ ѡ҆бѣтова́нiѧ, и҆́мже клѧ́тсѧ бг҃ъ а҆враа́мꙋ, возрасто́ша лю́дiе, и҆ ѹ҆мно́жишасѧ во є҆гѵ́птѣ: и҃_i До́ндеже наста̀ ца́рь и҆́нъ во є҆гѵ́птѣ, и҆́же не зна́ше i҆ѡ́сифа. ѳ҃_i Се́й sлѣ̀ ѹ҆мы́сливъ ѡ҆ ро́дѣ на́шемъ, ѡ҆sло́би ѻ҆ц҃ы̀ на́шѧ, @ѹ҆мори́ти младе́нцы и҆́хъ, и҆ не ѡ҆живи́ти@{@дабы̀ и҆зверга́ли младе́нцы своѧ̀, во є҆́же не бы́ти и҆̀мъ живы̑мъ@}. к҃ Въ не́же вре́мѧ роди́сѧ мѡѷсе́й, и҆ бѣ̀ ѹ҆го́денъ бг҃ови, и҆́же пита́нъ бы́сть мѣ́сѧцы трѝ въ домꙋ̀ ѻ҆ц҃а̀ своегѡ̀. к҃а И҆зве́ржена же є҆го̀, взѧ́тъ є҆го̀ дщѝ фараѡ́нова, и҆ воспита̀ и҆̀ себѣ̀ въ сы́на. к҃в И҆ нака́занъ бы́сть мѡѷсе́й все́й премꙋ́дрости є҆гѵ́петстѣй: бѣ́ же си́ленъ въ словесѣ́хъ и҆ дѣ́лѣхъ. к҃г Е҆гда́ же и҆сполнѧ́шесѧ є҆мꙋ̀ лѣ́тъ четы́редесѧтихъ вре́мѧ, взы́де на се́рдце є҆мꙋ̀ посѣти́ти бра́тiю свою̀, сы́ны i҆и҃левы. к҃д И҆ ви́дѣвъ нѣ́коего ѡ҆би́дима, посо́бствова, и҆ сотворѝ ѿмще́нiе ѡ҆би́димомꙋ, ѹ҆би́въ є҆гѵ́птѧнина. к҃є Мнѧ́ше же разꙋмѣ́ти бра́тiѧмъ свои́мъ, ꙗ҆́кѡ бг҃ъ рꙋко́ю є҆гѡ̀ да́стъ и҆̀мъ спасе́нiе: ѻ҆ни́ же не разꙋмѣ́ша. к҃s Во ѹ҆́трiй же де́нь ꙗ҆ви́сѧ и҆̀мъ тѧ́жꙋщымсѧ, и҆ привлача́ше и҆̀хъ въ примире́нiе, ре́къ: мꙋ́жiе, бра́тiѧ є҆стѐ вы̀, вскꙋ́ю ѡ҆би́дите дрꙋ́гъ дрꙋ́га; к҃з Ѡ҆би́дѧй же бли́жнѧго, ѿри́нꙋ и҆̀, ре́къ: кто́ тѧ поста́ви кнѧ́зѧ и҆ сꙋдiю̀ надꙿ на́ми; к҃и Е҆да̀ ѹ҆би́ти мѧ̀ ты̀ хо́щеши, и҆́мже ѻ҆́бразомъ ѹ҆би́лъ є҆сѝ вчера̀ є҆гѵ́птѧнина; к҃ѳ Бѣжа́ же мѡѷсе́й ѡ҆ словесѝ се́мъ, и҆ бы́сть пришле́цъ въ землѝ (л. к҃) мадiа́мстѣй, и҆дѣ́же родѝ сы́на два̀. л҃ И҆ и҆спо́лньшымсѧ лѣ́тѡмъ четы́редесѧтимъ, ꙗ҆ви́сѧ є҆мꙋ̀ въ пꙋсты́ни горы̀ сiна́йскiѧ а҆́гг҃лъ гдⷭ҇нь, въ пла́мени ѻ҆́гненнѣ въ кꙋпинѣ̀. л҃а Мѡѷсе́й же ви́дѣвъ дивлѧ́шесѧ видѣ́нiю. пристꙋпа́ющꙋ же є҆мꙋ̀ разꙋмѣ́ти, бы́сть гла́съ гдⷭ҇нь къ немꙋ̀: л҃в А҆́зъ бг҃ъ ѻ҆тє́цъ твои́хъ, бг҃ъ а҆враа́мовъ, и҆ бг҃ъ i҆саа́ковъ, и҆ бг҃ъ i҆а́кѡвль. тре́петенъ же бы́въ мѡѷсе́й, не смѣ́ѧше смотри́ти. л҃г Рече́ же є҆мꙋ̀ гдⷭ҇ь: и҆ззꙋ́й сапогѝ нѡ́гꙋ твое́ю, мѣ́сто бо на не́мже стои́ши, землѧ̀ ст҃а̀ є҆́сть. л҃д Ви́дѧ ви́дѣхъ ѡ҆sлобле́нiе люде́й мои́хъ, и҆̀же во є҆гѵ́птѣ, и҆ стена́нiе и҆́хъ ѹ҆слы́шахъ, и҆ снидо́хъ и҆зꙿѧ́ти и҆̀хъ: и҆ ны́нѣ грѧдѝ, и҆ послю́ тѧ во є҆гѵ́петъ. л҃є Сего̀ мѡѷсе́а, є҆го́же ѿри́нꙋша, ре́кше: кто́ тѧ поста́ви нача́льника и҆ сꙋдiю̀; сего̀ бг҃ъ кнѧ́зѧ и҆ и҆зба́вителѧ посла̀ рꙋко́ю а҆́гг҃ла, ꙗ҆́вльшагѡсѧ є҆мꙋ̀ въ кꙋпинѣ̀. [в҃] л҃s Се́й и҆зведѐ и҆̀хъ, сотво́рь чꙋдеса̀ и҆ зна́мєнiѧ въ землѝ є҆гѵ́петстѣй, и҆ въ чермно́мъ мо́ри, и҆ въ пꙋсты́ни лѣ́тъ четы́редесѧть. л҃з Се́й є҆́сть мѡѷсе́й, рекíй сынѡ́мъ i҆и҃левымъ: прⷪ҇ро́ка ва́мъ воздви́гнетъ гдⷭ҇ь бг҃ъ ва́шъ ѿ бра́тiи ва́шеѧ, ꙗ҆́кѡ менѐ: тогѡ̀ послꙋ́шайте. л҃и Се́й є҆́сть бы́вый въ цр҃кви въ пꙋсты́ни со а҆́гг҃ломъ глаго́лавшимъ є҆мꙋ̀ на горѣ̀ сiна́йстѣй, и҆ со ѻ҆ц҃ы̀ на́шими, и҆́же прiѧ́тъ словеса̀ жи́ва да́ти на́мъ. л҃ѳ Е҆гѡ́же не восхотѣ́ша послꙋ́шати ѻ҆ц҃ы̀ на́ши, но ѿри́нꙋша и҆̀, и҆ ѡ҆брати́шасѧ се́рдцемъ свои́мъ во є҆гѵ́петъ, м҃ Ре́кше а҆арѡ́нꙋ: сотворѝ на́мъ бо́ги, и҆̀же предꙿи́дꙋтъ предꙿ на́ми: мѡѷсе́ю бо семꙋ̀, и҆́же и҆зведѐ на́съ ѿ землѝ є҆гѵ́петскiѧ, не (л. к҃ ѡ҆б.) вѣ́мы, что̀ бы́сть є҆мꙋ̀. м҃а И҆ сотвори́ша тельца̀ во днѝ ѻ҆́ны, и҆ принесо́ша же́ртвꙋ i҆́дѡлꙋ, и҆ веселѧ́хꙋсѧ въ дѣ́лѣхъ рꙋкꙋ̀ свое́ю. м҃в Ѿврати́сѧ же бг҃ъ, и҆ предадѐ и҆̀хъ слꙋжи́ти во́ємъ нбⷭ҇нымъ, ꙗ҆́коже пи́сано є҆́сть въ кни́зѣ прⷪ҇рѡ́къ: є҆да̀ заколє́нiѧ и҆ жє́ртвы принесо́сте мѝ лѣ́тъ четы́редесѧть въ пꙋсты́ни, до́ме i҆и҃левъ; м҃г И҆ воспрiѧ́сте ски́нiю моло́ховꙋ, и҆ sвѣздꙋ̀ бо́га ва́шегѡ ремфа́на, ѻ҆́бразы ꙗ҆̀же сотвори́сте покланѧ́тисѧ и҆̀мъ: и҆ преселю̀ вы̀ да́лѣе вавѷлѡ́на. м҃д Сѣ́нь свидѣ́нiѧ бѧ́ше ѻ҆ц҃є́мъ на́шымъ въ пꙋсты́ни, ꙗ҆́коже повелѣ̀ глаго́лѧй мѡѷсе́ови, сотвори́ти ю҆̀ по ѻ҆́бразꙋ, є҆го́же ви́дѣ. м҃є Ю҆́же и҆ внесо́ша прiе́мше ѻ҆тцы̀ на́ши со i҆исꙋ́сомъ во ѡ҆держа́нiе ꙗ҆зы́кѡвъ, и҆̀хже и҆зри́нꙋ бг҃ъ ѿ лица̀ ѻ҆тє́цъ на́шихъ, да́же до днíй дв҃да: м҃s И҆́же ѡ҆брѣ́те бл҃года́ть предꙿ бг҃омъ, и҆ и҆спросѝ ѡ҆брѣстѝ селе́нiе бг҃ꙋ i҆а́кѡвлю.

Чтѝ понедѣ́льникꙋ, и҆ ст҃о́мꙋ:

м҃з Соломѡ́нъ же созда̀ є҆мꙋ̀ хра́мъ. м҃и Но вы́шнiй не въ рꙋкотворе́нныхъ цр҃квахъ живе́тъ, ꙗ҆́коже проро́къ глаго́летъ: (срⷣе) м҃ѳ Нб҃о мнѣ̀ престо́лъ є҆́сть, землѧ́ же подно́жiе нога́ма мои́ма. кíй хра́мъ сози́ждете мѝ, глаго́летъ гдⷭ҇ь, и҆лѝ ко́е мѣ́сто поко́ищꙋ моемꙋ̀; н҃ Не рꙋка́ ли моѧ̀ сотворѝ сiѧ̑ всѧ̑; Жестоковы́йнiи и҆ неѡбрѣ́заннiи сердцы̀ и҆ ѹ҆шесы̀, вы̀ при́снѡ дх҃ꙋ ст҃о́мꙋ проти́витесѧ, ꙗ҆́коже ѻ҆ц҃ы̀ ва́ши, та́кѡ и҆ вы̀. н҃в Кого̀ ѿ прорѡ́къ не и҆згна́ша ѻ҆ц҃ы̀ ва́ши; и҆ ѹ҆би́ша предвозвѣсти́вшыѧ ѡ҆ прише́ствiи пра́веднагѡ, є҆гѡ́же вы̀ ны́нѣ преда́телє и҆ ѹ҆бíйцы бы́сте: н҃г И҆̀же прiѧ́сте зако́нъ ѹ҆строе́нiемъ (л. к҃а) а҆́гг҃льскимъ, и҆ не сохрани́сте. н҃д Слы́шаще же сiѧ̑, распыха́хꙋсѧ сердцы̀ свои́ми, и҆ скрежета́хꙋ зꙋбы̀ на́нь. н҃є [Стефа́нъ же] сы́й и҆спо́лнь дх҃а ст҃а, воззрѣ́въ на не́бо, ви́дѣ сла́вꙋ бж҃iю, и҆ i҆и҃са стоѧ́ща ѡ҆деснꙋ́ю бг҃а, н҃s И҆ речѐ: сѐ ви́жꙋ нб҃са̀ ѿве́рста, и҆ сн҃а человѣ́ча ѡ҆деснꙋ́ю стоѧ́ща бг҃а. н҃з Возопи́вше же гла́сомъ ве́лiимъ, затыка́хꙋ ѹ҆́ши своѝ, и҆ ѹ҆стреми́шасѧ є҆динодꙋ́шнѡ на́нь. н҃и И҆ и҆зве́дше внѣ̀ гра́да, ка́менiемъ побива́хꙋ є҆го̀: и҆ свидѣ́телiе, [сне́мше] ри̑зы своѧ̀, положи́ша при ногꙋ̀ ю҆́ноши нарица́емагѡ са́ѵла: н҃ѳ И҆ ка́менiемъ побива́хꙋ стефа́на, молѧ́щасѧ и҆ глаго́люща: гдⷭ҇и i҆и҃се, прiимѝ дꙋ́хъ мо́й. ѯ҃ Прекло́нь же колѣ̑на, возопѝ гла́сомъ ве́лiимъ: гдⷭ҇и, не поста́ви и҆̀мъ грѣха̀ сегѡ̀. и҆ сiѧ̑ ре́къ ѹ҆́спе.

Коне́цъ стефа́нꙋ, и҆ понедѣ́льникꙋ.

Глава̀ ѻ҆сма́ѧ.

[ѳ҃] сⷯ а҃ Са́ѵлъ же бѣ̀ соизволѧ́ѧ ѹ҆бíйствꙋ є҆гѡ̀. бы́сть же въ то́й де́нь гоне́нiе ве́лiе на цр҃ковь i҆ерꙋсали́мскꙋю: вси́ же разсѣ́ѧшасѧ по страна́мъ i҆ꙋде́йскимъ и҆ самарíйскимъ, кромѣ̀ а҆пⷭ҇лъ. в҃ Погребо́ша же стефа́на мꙋ́жiе благоговѣ́йнiи, и҆ сотвори́ша пла́чь ве́лiй надꙿ ни́мъ. г҃ Са́ѵлъ же ѡ҆sлоблѧ́ше цр҃ковь, въ до́мы входѧ̀, и҆ влачѧ̀ мꙋ́жы и҆ жєны̀ предаѧ́ше въ темни́цꙋ. д҃ Разсѣ́ѧвшiисѧ же, прохожда́хꙋ благовѣствꙋ́юще сло́во.

(заⷱ и҃_i) є҃ Фiлíппъ же соше́дъ во гра́дъ самарíйскiй, проповѣ́даше и҆̀мъ хрⷭ҇та̀. [а҃] s҃ Внима́хꙋ же наро́ди (л. к҃а ѡ҆б.) глаго́лємымъ ѿ фiлíппа є҆динодꙋ́шнѡ, слы́шаще и҆ ви́дѧще зна́мєнiѧ, ꙗ҆̀же творѧ́ше. з҃ Дꙋ́си бо нечи́стiи ѿ мно́гихъ и҆мꙋ́щихъ ѧ҆̀, вопiю́ще гла́сомъ ве́лiимъ, и҆схожда́хꙋ: мно́зи же разсла́бленнiи и҆ хро́мiи и҆сцѣли́шасѧ. и҃ И҆ бы́сть ра́дость ве́лiѧ во гра́дѣ то́мъ. [_i҃] ѳ҃ Мꙋ́жъ же нѣ́кiй, и҆́менемъ сíмѡнъ, пре́жде бѣ̀ во гра́дѣ волхвꙋ́ѧ, и҆ ѹ҆дивлѧ́ѧ ꙗ҆зы́къ самарíйскiй, глаго́лѧ нѣ́коего бы́ти себѐ вели́ка: _i҃ Е҆мꙋ́же внима́хꙋ всѝ ѿ ма́ла да́же до вели́ка, глаго́люще: се́й є҆́сть си́ла бж҃iѧ вели́каѧ. а҃_i Внима́хꙋ же є҆мꙋ̀ за сiѐ, ꙗ҆́кѡ дово́льно вре́мѧ волхвова́нiи ѹ҆дивлѧ́ше и҆̀хъ. в҃_i Е҆гда́ же вѣ́роваша фiлíппꙋ благовѣствꙋ́ющꙋ ꙗ҆̀же ѡ҆ црⷭ҇твiи бж҃iи, и҆ ѡ҆ и҆́мени i҆и҃съ хрⷭ҇то́вѣ, креща́хꙋсѧ мꙋ́жiе же и҆ жєны̀. г҃_i Сíмѡнъ же и҆ то́й вѣ́рова, и҆ кре́щсѧ, бѣ̀ пребыва́ѧ ѹ҆ фiлíппа: ви́дѧ же си̑лы и҆ зна́мєнiѧ ве́лiѧ быва́єма, ѹ҆жа́сенъ дивлѧ́шесѧ. [а҃] д҃_i Слы́шавше же и҆̀же во i҆ерꙋсали́мѣ а҆пⷭ҇ли, ꙗ҆́кѡ прiѧ́тъ самарíа сло́во бж҃iе, посла́ша къ ни́мъ петра̀ и҆ i҆ѡа́нна: є҃_i И҆̀же соше́дше, помоли́шасѧ ѡ҆ ни́хъ, ꙗ҆́кѡ да прiи́мꙋтъ дх҃а ст҃а́го. s҃_i [Е҆ще́ бо ни на є҆ди́наго и҆́хъ бѣ̀ прише́лъ, то́чiю креще́ни бѧ́хꙋ во и҆́мѧ гдⷭ҇а i҆и҃са.] з҃_i Тогда̀ возложи́ша рꙋ́цѣ на нѧ̀, и҆ прiѧ́ша дх҃а ст҃а́го.

Коне́цъ вто́рникꙋ.

(заⷱ ѳ҃_i) [а҃_i] [а҃] и҃_i Ви́дѣвъ же сíмѡнъ, ꙗ҆́кѡ возложе́нiемъ рꙋ́къ а҆пⷭ҇льскихъ дае́тсѧ дх҃ъ ст҃ы́й, принесѐ и҆̀мъ сребро̀, ѳ҃_i Глаго́лѧ: дади́те и҆ мнѣ̀ вла́сть сiю̀, да на него́же а҆́ще положꙋ̀ рꙋ́цѣ, прiи́метъ дх҃а ст҃а́го. к҃ Пе́тръ же (л. к҃в) речѐ къ немꙋ̀: сребро̀ твоѐ съ тобо́ю да бꙋ́детъ въ поги́бель, ꙗ҆́кѡ да́ръ бж҃iй непщева́лъ є҆сѝ сребро́мъ стѧжа́ти. к҃а Нѣ́сть тѝ ча́сти, ни жре́бiѧ въ словесѝ се́мъ: и҆́бо се́рдце твоѐ нѣ́сть пра́во предꙿ бг҃омъ. к҃в Пока́йсѧ ѹ҆̀бо ѡ҆ sло́бѣ твое́й се́й, и҆ моли́сѧ бг҃ꙋ, а҆́ще ѹ҆́бѡ ѿпꙋ́ститсѧ тѝ помышле́нiе се́рдца твоегѡ̀: к҃д Въ же́лчи бо го́рести, и҆ сою́зѣ непра́вды, зрю́ тѧ сꙋ́ща. к҃д Ѿвѣща́въ же сíмѡнъ речѐ: помоли́тесѧ вы̀ ѡ҆ мнѣ̀ ко гдⷭ҇ꙋ, ꙗ҆́кѡ да ничто́же си́хъ на́йдетъ на мѧ̀, ꙗ҆̀же реко́сте. к҃є Ѻ҆ни́ же ѹ҆̀бо засвидѣ́тельствовавше и҆ глаго́лавше сло́во гдⷭ҇не, возврати́шасѧ во i҆ерꙋсали́мъ, и҆ мнѡ́гимъ ве́сємъ самарíйскимъ благовѣсти́ша.

Коне́цъ средѣ̀.

(заⷱ к҃) [в҃_i] к҃s А҆́гг҃лъ же гдⷭ҇нь речѐ къ фiлíппꙋ, глаго́лѧ: воста́ни и҆ и҆дѝ на полꙋ́дне, на пꙋ́ть сходѧ́щiй ѿ i҆ерꙋсали́ма въ га́зꙋ, и҆ то́й є҆́сть пꙋ́стъ. к҃з И҆ воста́въ по́йде: и҆ сѐ мꙋ́жъ мꙋ́рiнъ, є҆ѵнꙋ́хъ, си́ленъ кандакíи цари́цы мꙋ́рiнскiѧ, и҆́же бѣ̀ надꙿ всѣ́ми сокро́вищи є҆ѧ̀: и҆́же прiи́де поклони́тисѧ во i҆ерꙋсали́мъ. к҃и Бѣ́ же возвраща́ѧсѧ, и҆ сѣдѧ̀ на колесни́цѣ свое́й, чтѧ́ше прⷪ҇ро́ка и҆са́iю. к҃ѳ Рече́ же дх҃ъ къ фiлíппꙋ: пристꙋпѝ, и҆ прилѣпи́сѧ колесни́цѣ се́й. л҃ Прите́къ же фiлíппъ, ѹ҆слы́ша є҆го̀ чтꙋ́ща прⷪ҇ро́ка и҆са́iю, и҆ речѐ: ѹ҆̀бо разꙋмѣ́еши ли, ꙗ҆̀же чте́ши; л҃а Ѻ҆́нъ же речѐ: ка́кѡ ѹ҆́бѡ могꙋ̀ [разꙋмѣ́ти], а҆́ще не кто̀ наста́витъ мѧ̀; ѹ҆моли́ же фiлíппа возше́дша сѣ́сти съ ни́мъ. л҃в Сло́во же писа́нiѧ, є҆́же чтѧ́ше, бѣ̀ сiѐ: ꙗ҆́кѡ ѻ҆вча̀ (л. к҃в ѡ҆б.) на заколе́нiе веде́сѧ, и҆ ꙗ҆́кѡ а҆́гнецъ прѧ́мѡ стригꙋ́щемꙋ є҆го̀ безгла́сенъ, та́кѡ не ѿверза́етъ ѹ҆́стъ свои́хъ. л҃г Во смире́нiи є҆гѡ̀ сꙋ́дъ є҆гѡ̀ взѧ́тсѧ: ро́дъ же є҆гѡ̀ кто̀ и҆сповѣ́сть; ꙗ҆́кѡ взе́млетсѧ ѿ землѝ живо́тъ є҆гѡ̀. л҃д Ѿвѣща́въ же ка́женикъ къ фiлíппꙋ, речѐ: молю́ тѧ, ѡ҆ ко́мъ прⷪ҇ро́къ глаго́летъ сiѐ; ѡ҆ себѣ́ ли, и҆лѝ ѡ҆ и҆но́мъ нѣ́коемъ; л҃є Ѿве́рзъ же фiлíппъ ѹ҆ста̀ своѧ̀, и҆ наче́нъ ѿ писа́нiѧ сегѡ̀, благовѣстѝ є҆мꙋ̀ i҆и҃са. л҃s Ꙗ҆́коже и҆дѧ́хꙋ пꙋте́мъ, прiидо́ша на нѣ́кꙋю во́дꙋ, и҆ речѐ ка́женикъ: сѐ вода̀, что̀ возбранѧ́етъ мѝ крⷭ҇ти́тисѧ; л҃з Рече́ же є҆мꙋ̀ фiлíппъ: а҆́ще вѣ́рꙋеши ѿ всегѡ̀ се́рдца твоегѡ̀, мо́щно тѝ є҆́сть. ѿвѣща́въ же речѐ: вѣ́рꙋю сн҃а бж҃iѧ бы́ти i҆и҃са хрⷭ҇та̀. л҃и И҆ повелѣ̀ ста́ти колесни́цѣ: и҆ снидо́ста ѻ҆́ба на во́дꙋ, фiлíппъ же и҆ ка́женикъ: и҆ крⷭ҇тѝ є҆го̀. л҃ѳ Е҆гда́ же и҆зыдо́ста ѿ воды̀, дх҃ъ ст҃ы́й нападѐ на ка́женика. а҆́гг҃лъ же гдⷭ҇нь восхи́ти фiлíппа, и҆ не ви́дѣ є҆гѡ̀ ктомꙋ̀ ка́женикъ: и҆дѧ́ше бо въ пꙋ́ть сво́й ра́дꙋѧсѧ.

Коне́цъ четверткꙋ̀.

(заⷱ к҃а) м҃ Фiлíппъ же ѡ҆брѣ́тесѧ во а҆зѡ́тѣ: и҆ проходѧ̀ благовѣствова́ше градѡ́мъ всѣ́мъ, до́ндеже прiитѝ є҆мꙋ̀ въ кесарíю.

Глава̀ девѧ́таѧ.

[г҃_i] сⷯ а҃ Са́ѵлъ же, є҆щѐ дыха́ѧ преще́нiемъ и҆ ѹ҆бíйствомъ на ѹ҆ченикѝ гдⷭ҇ни, пристꙋ́пль ко а҆рхiере́ю, в҃ И҆спросѝ ѿ негѡ̀ посла̑нiѧ въ дама́скъ (л. к҃г) къ собо́рищємъ, ꙗ҆́кѡ да а҆́ще нѣ̑кiѧ ѡ҆брѧ́щетъ тогѡ̀ пꙋтѝ сꙋ́щыѧ, мꙋ́жы же и҆ жєны̀, свѧ́заны приведе́тъ во i҆ерꙋсали́мъ. г҃ Внегда́ же и҆тѝ, бы́сть є҆мꙋ̀ прибли́житисѧ къ дама́скꙋ, и҆ внеза́пꙋ ѡ҆блиста̀ є҆го̀ свѣ́тъ ѿ небесѐ: д҃ И҆ па́дъ на зе́млю, слы́ша гла́съ глаго́лющъ є҆мꙋ̀: са́ѵле, са́ѵле, что́ мѧ го́ниши; є҃ Рече́ же: кто́ є҆си гдⷭ҇и; гдⷭ҇ь же речѐ: а҆́зъ є҆́смь i҆и҃съ, є҆го́же ты̀ го́ниши: жестоко́ ти є҆́сть проти́вꙋ рожнꙋ̀ пра́ти. s҃ Трепе́ща же и҆ ѹ҆жаса́ѧсѧ, глаго́ла: гдⷭ҇и, что́ мѧ хо́щеши твори́ти; и҆ гдⷭ҇ь речѐ къ немꙋ̀: воста́ни и҆ вни́ди во гра́дъ, и҆ рече́тсѧ тѝ, что́ ти подоба́етъ твори́ти. з҃ Мꙋ́жiе же и҆дꙋ́щiи съ ни́мъ, стоѧ́хꙋ чꙋдѧ́щесѧ, слы́шаще ѹ҆́бѡ гла́съ, никогѡ́же ви́дѧще. и҃ Воста́въ же са́ѵлъ ѿ землѝ, и҆ ѿве́рстыма ѻ҆чи́ма свои́ма ни є҆ди́нагѡ ви́дѧше: ведꙋ́ще же є҆го̀ за рꙋ́кꙋ, введо́ша въ дама́скъ. ѳ҃ И҆ бѣ̀ днѝ трѝ не ви́дѧ, и҆ ни ꙗ҆дѐ, нижѐ пи́тъ.

(заⷱ) _i҃ Бѣ́ же нѣ́кто ѹ҆чени́къ въ дама́сцѣ, и҆́менемъ на́ша, и҆ речѐ къ немꙋ̀ гдⷭ҇ь въ видѣ́нiи: а҆на́нiе. ѻ҆́нъ же речѐ, сѐ а҆́зъ гдⷭ҇и. а҃_i Гдⷭ҇ь же къ немꙋ̀: воста́въ поидѝ на сто́гнꙋ нарица́емꙋю пра́вꙋю, и҆ взыщѝ въ домꙋ̀ i҆ꙋ́довѣ са́ѵла и҆́менемъ, тарсѧни́на: се́ бо моли́твꙋ дѣ́етъ. в҃_i [И҆ ви́дѣ въ видѣ́нiи мꙋ́жа и҆́менемъ а҆на́нiю, вше́дша и҆ возло́жша на́нь рꙋ́кꙋ, ꙗ҆́кѡ да про́зритъ.] г҃_i Ѿвѣща́ же а҆на́нiа: гдⷭ҇и, слы́шахъ ѿ мно́гихъ ѡ҆ мꙋ́жи се́мъ, коли̑ка sла̀ сотворѝ ст҃ы̑мъ (л. к҃г ѡ҆б.) твои́мъ во i҆ерꙋсали́мѣ. д҃_i И҆ здѣ̀ и҆́мать вла́сть ѿ а҆рхiерє́й, свѧза́ти всѧ̀ нарица́ющыѧ и҆́мѧ твоѐ. є҃_i Рече́ же къ немꙋ̀ гдⷭ҇ь: и҆дѝ, ꙗ҆́кѡ сосꙋ́дъ и҆збра́нъ мѝ є҆́сть се́й, пронестѝ и҆́мѧ моѐ предꙿ ꙗ҆зы́ки, и҆ царьмѝ и҆ сынмѝ i҆и҃левыми. s҃_i А҆́зъ бо скажꙋ̀ є҆мꙋ̀, є҆ли̑ка подоба́етъ є҆мꙋ̀ ѡ҆ и҆́мени мое́мъ пострада́ти. [а҃] з҃_i По́йде же а҆на́нiа, и҆ вни́де въ хра́минꙋ, и҆ возло́жъ на́нь рꙋ́цѣ, речѐ: са́ѵле бра́те, гдⷭ҇ь i҆и҃съ ꙗ҆вле́й ти сѧ на пꙋтѝ, и҆́мже ше́лъ є҆сѝ, посла́ мѧ, ꙗ҆́кѡ да про́зриши, и҆ и҆спо́лнишисѧ дх҃а ст҃а. и҃_i И҆ а҆́бiе ѿпадо́ша ѿ ѻ҆́чiю є҆гѡ̀ ꙗ҆́кѡ чешꙋѧ̀: прозрѣ́ же а҆́бiе, и҆ воста́въ крести́сѧ: ѳ҃_i И҆ прiе́мъ пи́щꙋ, ѹ҆крѣпи́сѧ.

Коне́цъ пѧткꙋ̀, и҆ ст҃о́мꙋ.

(заⷱ к҃в) Бы́сть же са́ѵлъ съ сꙋ́щими въ дама́сцѣ ѹ҆ченика́ми днѝ нѣ́кiѧ: к҃ И҆ а҆́бiе на со́нмищахъ проповѣ́даше i҆и҃са, ꙗ҆́кѡ се́й є҆́сть сн҃ъ бж҃iй. к҃а Дивлѧ́хꙋсѧ же всѝ слы́шащiи, и҆ глаго́лахꙋ: не се́й ли є҆́сть гони́вый во i҆ерꙋсали́мѣ нарица́ющыѧ и҆́мѧ сiѐ, и҆ здѣ̀ на сiѐ прiи́де, да свѧ́заны ты̑ѧ приведе́тъ ко а҆рхiере́ємъ; к҃в Са́ѵлъ же па́че крѣплѧ́шесѧ, и҆ смꙋща́ше i҆ꙋдє́и живꙋ́щыѧ въ дама́сцѣ, препира́ѧ, ꙗ҆́кѡ се́й є҆́сть хрⷭ҇то́съ. к҃г Ꙗ҆́коже и҆спо́лнишасѧ днíе дово́льны, совѣща́ша i҆ꙋдє́и ѹ҆би́ти є҆го̀. к҃д Ѹ҆вѣ́данъ же бы́сть са́ѵлꙋ совѣ́тъ и҆́хъ: стрежа́хꙋ же вра́тъ де́нь и҆ но́щь, ꙗ҆́кѡ да ѹ҆бiю́тъ є҆го̀. к҃є Пое́мше же є҆го̀ ѹ҆ченицы̀ но́щiю, свѣ́сиша по стѣнѣ̀ въ ко́шницѣ. к҃s Прише́дъ же са́ѵлъ во i҆ерꙋсали́мъ, покꙋша́шесѧ прилѣплѧ́тисѧ (л. к҃д) ѹ҆ченикѡ́мъ: и҆ всѝ боѧ́хꙋсѧ є҆гѡ̀, не вѣ́рꙋюще, ꙗ҆́кѡ є҆́сть ѹ҆чени́къ. к҃з Варна́ва же прiе́мъ є҆го̀, приведѐ ко а҆пⷭ҇лѡмъ, и҆ повѣ́да и҆̀мъ, ка́кѡ на пꙋтѝ ви́дѣ гдⷭ҇а, и҆ ꙗ҆́кѡ глаго́ла є҆мꙋ̀, и҆ ка́кѡ въ дама́сцѣ дерза́ше ѡ҆ и҆́мени i҆и҃совѣ. к҃и И҆ бѧ́ше съ ни́ми входѧ̀ и҆ и҆сходѧ̀ во i҆ерꙋсали́мѣ, и҆ дерза́ѧ ѡ҆ и҆́мени гдⷭ҇а i҆и҃са. к҃ѳ Глаго́лаше же и҆ стѧза́шесѧ съ є҆́ллины: ѻ҆ни́ же и҆ска́хꙋ ѹ҆би́ти є҆го̀. л҃ Разꙋмѣ́вше же бра́тiѧ сведо́ша є҆го̀ въ кесарíю, и҆ ѿпꙋсти́ша є҆го̀ въ та́рсъ. л҃а Цє́ркви же по все́й i҆ꙋде́и и҆ галiле́и и҆ самарíи и҆мѣ́ѧхꙋ ми́ръ, созида́ющесѧ и҆ ходѧ́ще въ стра́сѣ гдⷭ҇ни, и҆ ѹ҆тѣше́нiемъ ст҃а́гѡ дх҃а ѹ҆множа́хꙋсѧ.

Коне́цъ сꙋббѡ́тѣ.

(заⷱ к҃г) [д҃_i] л҃в И҆ бы́сть петрꙋ̀ посѣща́ющꙋ всѣ́хъ, сни́ти и҆ ко ст҃ы́мъ живꙋ́щымъ въ лѵ́ддѣ. л҃г Ѡ҆брѣ́те же та́мѡ человѣ́ка нѣ́коего, и҆́менемъ є҆не́а, ѿ ѻ҆смѝ лѣ́тъ лежа́ща на ѻ҆дрѣ̀, и҆́же бѣ̀ разсла́бленъ. л҃д И҆ речѐ є҆мꙋ̀ пе́тръ: є҆не́е, и҆сцѣлѧ́етъ тѧ̀ i҆и҃съ хрⷭ҇то́съ, воста́ни съ посте́ли твоеѧ̀. и҆ а҆́бiе воста̀. л҃є И҆ ви́дѣша є҆го̀ всѝ живꙋ́щiи въ лѵ́ддѣ и҆ во а҆ссарѡ́нѣ, и҆̀же ѡ҆брати́шасѧ ко гдⷭ҇ꙋ. [а҃] л҃s Во i҆ѻппíи же бѣ̀ нѣ́каѧ ѹ҆чени́ца и҆́менемъ тавíѳа, ꙗ҆́же сказа́ема глаго́летсѧ, се́рна: сiѧ̀ бѧ́ше и҆спо́лнена благи́хъ дѣ́лъ и҆ млⷭ҇тынь, ꙗ҆̀же творѧ́ше. л҃з Бы́сть же во днѝ ты́ѧ болѣ́вшей є҆́й ѹ҆мре́ти: ѡ҆мы́вше же ю҆̀, положи́ша въ го́рницѣ. л҃и Бли́зъ же сꙋ́щей лѵ́ддѣ i҆ѻппíи, ѹ҆ченицы̀ (л. к҃д ѡ҆б.) слы́шавше, ꙗ҆́кѡ пе́тръ є҆́сть въ не́й, посла́ша два̀ мꙋ́жа къ немꙋ̀, молѧ́ще є҆го̀ не ѡ҆блѣни́тисѧ прiитѝ до ни́хъ. л҃ѳ Воста́въ же пе́тръ и҆́де съ ни́ма, є҆го́же прише́дша возведо́ша въ го́рницꙋ: и҆ предста́ша є҆мꙋ̀ всѧ̀ вдови́цы пла́чꙋщѧ, и҆ показꙋ́ющѧ ри̑зы и҆ ѻ҆дє́жды, є҆ли̑ка творѧ́ше съ ни́ми сꙋ́щи се́рна. м҃ И҆згна́въ же во́нъ всѧ̑ пе́тръ, прекло́нь колѣ̑на помоли́сѧ, и҆ ѡ҆бра́щсѧ къ тѣ́лꙋ, речѐ: тавíѳо, воста́ни. ѻ҆на́ же ѿве́рзе ѻ҆́чи своѝ, и҆ ви́дѣвши петра̀, сѣ́де. м҃а Пода́въ же є҆́й рꙋ́кꙋ, воздви́же ю҆̀: и҆ призва́въ ст҃ы́ѧ и҆ вдови̑цы, поста́ви ю҆̀ жи́вꙋ. м҃в Ѹ҆вѣ́дано же бы́сть сѐ по все́й i҆ѻппíи, и҆ мно́зи вѣ́роваша въ гдⷭ҇а.

Коне́цъ недѣ́ли.

м҃г Бы́сть же днѝ дово́льны пребы́ти є҆мꙋ̀ во i҆ѻппíи, ѹ҆ нѣ́коегѡ сíмѡна ѹ҆смарѧ̀.

Глава̀ десѧ́таѧ.

(заⷱ к҃д) [є҃_i] сⷯ а҃ Мꙋ́жъ же нѣ́кiй бѣ̀ въ кесарíи, и҆́менемъ корни́лiй, со́тникъ ѿ спíры нарица́ющiѧсѧ i҆талíйскiѧ, в҃ Благоговѣ́инъ и҆ боѧ́йсѧ бг҃а со всѣ́мъ до́момъ свои́мъ, творѧ́й ми́лѡстыни мнѡ́ги лю́демъ, и҆ молѧ́йсѧ бг҃ꙋ всегда̀: г҃ Ви́дѣ въ видѣ́нiи ꙗ҆́вѣ, ꙗ҆́кѡ въ ча́съ девѧ́тый днѐ, а҆́гг҃ла бж҃iѧ сше́дша къ немꙋ̀, и҆ ре́кша є҆мꙋ̀: корни́лiе. д҃ Ѻ҆́нъ же воззрѣ́въ на́нь, и҆ пристра́шенъ бы́въ, речѐ: что́ є҆сть гдⷭ҇и; рече́ же є҆мꙋ̀: моли́твы твоѧ̀, и҆ ми́лѡстыни твоѧ̀ взыдо́ша на па́мѧть предꙿ бг҃а. є҃ И҆ ны́нѣ (л. к҃є) послѝ во i҆ѻппíю мꙋже́й, и҆ призовѝ сíмѡна нарица́емаго петра̀. s҃ Се́й стра́нствꙋетъ ѹ҆ нѣ́коегѡ сíмѡна ѹ҆смарѧ̀, є҆мꙋ́же є҆́сть до́мъ при мо́ри: то́й рече́тъ тебѣ̀ глаго́лы, въ ни́хже спасе́шисѧ ты̀, и҆ ве́сь до́мъ тво́й. з҃ И҆ ꙗ҆́коже ѿи́де а҆́гг҃лъ глаго́лѧй корни́лiю, пригласи́въ два̀ ѿ рабѡ́въ свои́хъ, и҆ во́ина бл҃гочести́ва ѿ слꙋжа́щихъ є҆мꙋ̀, и҃ И҆ сказа́въ и҆̀мъ всѧ̑, посла̀ и҆̀хъ во i҆ѻппíю. ѳ҃ Воꙋ́трiе же пꙋтьше́ствꙋющымъ и҆̀мъ, и҆ ко гра́дꙋ приближа́ющымсѧ, взы́де пе́тръ на го́рницꙋ помоли́тисѧ, въ ча́съ шесты́й. _i҃ Бы́сть же прiа́лченъ, и҆ хотѧ́ше вкꙋси́ти: гото́вѧщымъ же ѻ҆́нѣмъ, нападѐ на́нь ѹ҆́жасъ, а҃_i И҆ ви́дѣ нб҃о ѿве́рсто, и҆ сходѧ́щъ на́нь сосꙋ́дъ нѣ́кiй ꙗ҆́кѡ плащани́цꙋ ве́лiю, по четы́ремъ кра́ємъ привѧ́занъ, и҆ ни́зꙋ спꙋща́емь на зе́млю: в҃_i Въ не́мже бѧ́хꙋ всѧ̀ четверонѡ́гаѧ землѝ, и҆ sвѣ́рiе и҆ га́ди, и҆ пти́цы нбⷭ҇ныѧ. г҃_i И҆ бы́сть гла́съ къ немꙋ̀: воста́въ пе́тре, заколѝ и҆ ꙗ҆́ждь. д҃_i Пе́тръ же речѐ: ника́коже гдⷭ҇и, ꙗ҆́кѡ николи́же ꙗ҆до́хъ всѧ́ко скве́рно и҆лѝ нечи́сто. є҃_i И҆ сѐ гла́съ па́ки къ немꙋ̀ втори́цею: ꙗ҆̀же бг҃ъ ѡ҆чи́стилъ є҆́сть, ты̀ не сквернѝ. s҃_i Сiе́ же бы́сть три́щи: и҆ па́ки взѧ́сѧ сосꙋ́дъ на нб҃о.

Коне́цъ понедѣ́льникꙋ.

з҃_i Ꙗ҆́коже въ себѣ̀ недоꙋмѣва́шесѧ пе́тръ, что́ бы бы́ло видѣ́нiе, є҆́же ви́дѣ: и҆ сѐ мꙋ́жiе по́сланнiи ѿ корни́лiа, вопро́шше и҆ ѹ҆вѣ́дѣвше до́мъ сíмѡновъ, ста́ша предꙿ враты̀, и҃_i И҆ возгла́шше вопроша́хꙋ: а҆́ще сíмѡнъ нарица́емый пе́тръ здѣ̀ стра́нствꙋетъ; (че\к) ѳ҃_i Петрꙋ́ же размышлѧ́ющꙋ ѡ҆ видѣ́нiи, речѐ є҆мꙋ̀ дх҃ъ: (л. к҃є ѡ҆б.) сѐ мꙋ́жiе трiѐ и҆́щꙋтъ тебѐ: к҃ Но воста́въ сни́ди, и҆ и҆дѝ съ ни́ми, ничто́же разсꙋжда́ѧ, занѐ а҆́зъ посла́хъ и҆̀хъ.

(заⷱ к҃є) к҃а Соше́дъ же пе́тръ къ мꙋжє́мъ по́сланнымъ къ немꙋ̀ ѿ корни́лiа, речѐ: сѐ а҆́зъ є҆́смь, є҆гѡ́же и҆́щете: ка́ѧ є҆́сть вина̀, є҆ѧ́же ра́ди прiидо́сте; к҃в Ѻ҆ни́ же реко́ша: корни́лiй со́тникъ, мꙋ́жъ пра́веденъ и҆ боѧ́йсѧ бг҃а, свидѣ́тельствованъ ѿ всегѡ̀ ꙗ҆зы́ка i҆ꙋде́йска, ѹ҆вѣще́нъ є҆́сть ѿ а҆́гг҃ла ст҃а, призва́ти тѧ̀ въ до́мъ сво́й, и҆ слы́шати глаго́лы ѿ тебѐ. [а҃] к҃г Призва́въ же и҆̀хъ, ѹ҆чредѝ. наꙋ́трiе же пе́тръ воста́въ и҆́де съ ни́ми, и҆ нѣ́цыи ѿ бра́тiй и҆̀же ѿ i҆ѻппíи, и҆до́ша съ ни́мъ. к҃д И҆ наꙋ́трiе внидо́ша въ кесарíю: корни́лiй же бѣ̀ ча́ѧ и҆̀хъ, созва́въ сро́дники своѧ̀ и҆ любе́зныѧ дрꙋ́ги. к҃є Ꙗ҆́коже бы́сть вни́ти петрꙋ̀, срѣ́те є҆го̀ корни́лiй, и҆ па́дъ на нѡ́гꙋ є҆гѡ̀ поклони́сѧ. к҃s Пе́тръ же воздви́же є҆го̀, глаго́лѧ: воста́ни, и҆ а҆́зъ са́мъ чл҃вѣ́къ є҆́смь. к҃з И҆ съ ни́мъ бесѣ́дꙋѧ вни́де, и҆ ѡ҆брѣ́те собра́вшыѧсѧ мнѡ́ги. к҃и Рече́ же къ ни́мъ: вы̀ вѣ́сте, ꙗ҆́кѡ не лѣ́по є҆́сть мꙋ́жꙋ i҆ꙋде́анинꙋ прилѣплѧ́тисѧ, и҆лѝ приходи́ти ко и҆ноплеме́нникꙋ: и҆ мнѣ̀ бг҃ъ показа̀, ни є҆ди́наго скве́рна, и҆лѝ нечи́ста глаго́лати человѣ́ка. к҃ѳ Тѣ́мже и҆ безꙿ сꙋмнѣ́нiѧ прiидо́хъ призва́нъ. вопроша́ю вы̀ ѹ҆̀бо, ко́имъ сло́вомъ посла́сте по менѐ; [в҃] л҃ И҆ корни́лiй речѐ: ѿ четве́ртагѡ днѐ да́же до сегѡ̀ часа̀ бѣ́хъ постѧ́сѧ, и҆ въ девѧ́тый ча́съ молѧ́сѧ въ домꙋ̀ мое́мъ: и҆ сѐ мꙋ́жъ (л. к҃s) ста̀ предо мно́ю во ѻ҆де́ждѣ свѣ́тлѣ, л҃а И҆ речѐ: корни́лiе, ѹ҆слы́шана бы́сть моли́тва твоѧ̀, и҆ млⷭ҇тыни твоѧ̀ помѧнꙋ́шасѧ предꙿ бг҃омъ. л҃в Послѝ ѹ҆̀бо во i҆ѻппíю, и҆ призовѝ сíмѡна, и҆́же нарица́етсѧ пе́тръ: се́й стра́нствꙋетъ въ домꙋ̀ сíмѡна ѹ҆смарѧ̀, бли́зъ мо́рѧ, и҆́же прише́дъ возглаго́летъ тебѣ̀. л҃г А҆́бiе ѹ҆̀бо посла́хъ къ тебѣ̀: ты́ же до́брѣ сотвори́лъ є҆сѝ прише́дъ. ны́нѣ ѹ҆̀бо всѝ мы̀ предꙿ бг҃омъ предстои́мъ, слы́шати всѧ̑ повелѣ̑ннаѧ тебѣ̀ ѿ бг҃а.

Коне́цъ вто́рникꙋ.

(заⷱ к҃s) [г҃] л҃д Ѿве́рзъ же пе́тръ ѹ҆ста̀, речѐ: пои́стиннѣ разꙋмѣва́ю, ꙗ҆́кѡ не на лица̀ зри́тъ бг҃ъ: л҃є Но во всѧ́комъ ꙗ҆зы́цѣ боѧ́йсѧ є҆гѡ̀, и҆ дѣ́лаѧй пра́вдꙋ, прiѧ́тенъ є҆мꙋ̀ є҆́сть: л҃s Сло́во є҆́же посла̀ сынѡ́мъ i҆и҃левымъ, бл҃говѣствꙋ́ѧ ми́ръ i҆и҃съ хрⷭ҇то́мъ, се́й є҆́сть всѣ̑мъ гдⷭ҇ь. л҃з Вы̀ вѣ́сте глаго́лъ бы́вшiй по все́й i҆ꙋде́и, наче́ншiйсѧ ѿ галiле́и по креще́нiи, є҆́же проповѣ́да i҆ѡа́ннъ: л҃и I҆и҃са и҆́же ѿ назаре́та, ꙗ҆́кѡ пома́за є҆го̀ бг҃ъ дх҃омъ ст҃ы́мъ и҆ си́лою, и҆́же про́йде благодѣ́тельствꙋѧ, и҆ и҆сцѣлѧ́ѧ всѧ̑ наси́лѡванныѧ ѿ дiа́вола, ꙗ҆́кѡ бг҃ъ бѧ́ше съ ни́мъ. л҃ѳ И҆ мы̀ є҆смы̀ свидѣ́телє всѣ́хъ, ꙗ҆̀же сотворѝ во странѣ̀ i҆ꙋде́йстѣй, и҆ во i҆ерⷭ҇ли́мѣ, є҆го́же и҆ ѹ҆би́ша повѣ́шше на дре́вѣ. м҃ Сего̀ бг҃ъ воскресѝ въ тре́тiй де́нь, и҆ дадѐ є҆мꙋ̀ ꙗ҆вле́ннꙋ бы́ти, м҃а Не всѣ́мъ лю́демъ, но на́мъ свидѣ́телємъ преднаречє́ннымъ ѿ бг҃а, и҆̀же съ ни́мъ ꙗ҆до́хомъ и҆ пи́хомъ, по воскресе́нiи є҆гѡ̀ ѿ (л. к҃s ѡ҆б.) ме́ртвыхъ. м҃в И҆ повелѣ̀ на́мъ проповѣ́дати лю́демъ, и҆ засвидѣ́тельствовати, ꙗ҆́кѡ то́й є҆́сть нарече́нный ѿ бг҃а сꙋдiѧ̀ живы́мъ и҆ мє́ртвымъ. (пѧ\к) м҃г Ѡ҆ се́мъ всѝ проро́цы свидѣ́тельствꙋютъ, ѡ҆ставле́нiе грѣхѡ́въ прiѧ́ти и҆́менемъ є҆гѡ̀, всѧ́комꙋ вѣ́рꙋющемꙋ во́нь.

Коне́цъ четверткꙋ̀.

(заⷱ к҃з) м҃д Е҆ще́ же глаго́лющꙋ петрꙋ̀ глаго́лы сiѧ̑, нападѐ дх҃ъ ст҃ы́й на всѧ̑ слы́шащыѧ сло́во. м҃є И҆ ѹ҆жасо́шасѧ и҆̀же ѿ ѡ҆брѣ́занiѧ вѣ́рнiи, є҆ли́цы прiидо́ша съ петро́мъ, ꙗ҆́кѡ и҆ на ꙗ҆зы́ки да́ръ ст҃а́гѡ дх҃а и҆злiѧ́сѧ: м҃s Слы́шахꙋ бо и҆̀хъ глаго́лющихъ ѧ҆зы́ки, и҆ велича́ющихъ бг҃а. тогда̀ ѿвѣща̀ пе́тръ: м҃з Е҆да̀ во́дꙋ возбрани́ти мо́жетъ кто̀, є҆́же не крести́тисѧ си̑мъ, и҆̀же дх҃ъ ст҃ы́й прiѧ́ша, ꙗ҆́коже и҆ мы̀; Повелѣ́ же и҆̀мъ крⷭ҇ти́тисѧ во и҆́мѧ i҆и҃съ хрⷭ҇то́во: тогда̀ моли́ша є҆го̀ пребы́ти ѹ҆ ни́хъ днѝ нѣ́кiѧ.

Глава̀ перваѧна́десѧть.

сⷯ а҃ Слы́шаша же а҆пⷭ҇ли и҆ бра́тiѧ сꙋ́щiи во i҆ꙋде́и, ꙗ҆́кѡ и҆ ꙗ҆зы́цы прiѧ́ша сло́во бж҃iе. в҃ И҆ є҆гда̀ взы́де пе́тръ во i҆ерⷭ҇ли́мъ, препира́хꙋсѧ съ ни́мъ и҆̀же ѿ ѡ҆брѣ́занiѧ, г҃ Глаго́люще: ꙗ҆́кѡ къ мꙋжє́мъ ѡ҆брѣ́занiѧ не и҆мꙋ́щымъ вше́лъ є҆сѝ, и҆ ꙗ҆́лъ є҆сѝ съ ни́ми. [s҃_i] д҃ Наче́нъ же пе́тръ, ска́зоваше и҆̀мъ по рѧ́дꙋ, глаго́лѧ: є҃ А҆́зъ бѣ́хъ во гра́дѣ i҆ѻппíйстѣмъ молѧ́сѧ, и҆ ви́дѣхъ во ѹ҆́жасѣ видѣ́нiе, сходѧ́щъ сосꙋ́дъ нѣ́кiй, ꙗ҆́кѡ плащани́цꙋ ве́лiю, ѿ четы́рехъ кра́євъ (л. к҃з) низпꙋща́емꙋ съ нб҃сѐ, и҆ прiи́де да́же до менѐ: s҃ Въ ню́же воззрѣ́въ смотрѧ́хъ, и҆ ви́дѣхъ четверонѡ́гаѧ земна́ѧ, и҆ sвѣ́ри, и҆ га́ды, и҆ пти̑цы нбⷭ҇ныѧ. з҃ Слы́шахъ же гла́съ глаго́лющъ мнѣ̀: воста́въ пе́тре, заколѝ и҆ ꙗ҆́ждь. и҃ Рѣ́хъ же: ника́коже гдⷭ҇и, ꙗ҆́кѡ всѧ́ко скве́рно и҆ нечи́сто николи́же вни́де во ѹ҆ста̀ моѧ̀. ѳ҃ Ѿвѣща́ же мѝ гла́съ втори́цею съ нб҃сѐ глаго́лющъ: ꙗ҆̀же бг҃ъ ѡ҆чи́стилъ є҆́сть, ты̀ не сквернѝ. _i҃ Сiе́ же бы́сть три́жды: и҆ па́ки взѧ́шасѧ всѧ̑ на нб҃о.

Коне́цъ пѧткꙋ̀.

а҃_i И҆ сѐ а҆́бiе трiѐ мꙋ́жiе ста́ша предꙿ хра́миною, въ не́йже бѣ́хъ, по́слани ѿ кесарíи ко мнѣ̀. в҃_i Рече́ же мѝ дх҃ъ и҆тѝ съ ни́ми, ничто́же разсꙋжда́ѧ: прiидо́ша же со мно́ю и҆ ше́сть бра́тiѧ сíи, и҆ внидо́хомъ въ до́мъ мꙋ́жа. г҃_i И҆ возвѣстѝ на́мъ, ка́кѡ ви́дѣ а҆́гг҃ла [ст҃а] въ домꙋ̀ свое́мъ, ста́вша и҆ ре́кша є҆мꙋ̀: послѝ во i҆ѻппíю мꙋ́жы, и҆ призовѝ сíмѡна нарица́емаго петра̀: д҃_i И҆́же рече́тъ глаго́лы къ тебѣ̀, въ ни́хже спасе́шисѧ ты̀, и҆ ве́сь до́мъ тво́й. є҃_i Внегда́ же нача́хъ глаго́лати, нападѐ дх҃ъ ст҃ы́й на ни́хъ, ꙗ҆́коже и҆ на ны̀ въ нача́лѣ. s҃_i Помѧнꙋ́хъ же глаго́лъ гдⷭ҇нь, ꙗ҆́коже глаго́лаше: i҆ѡа́ннъ ѹ҆́бѡ крⷭ҇ти́лъ є҆́сть водо́ю, вы́ же и҆́мате крⷭ҇ти́тисѧ дх҃омъ ст҃ы́мъ. з҃_i Да а҆́ще ѹ҆̀бо ра́венъ да́ръ дадѐ и҆̀мъ бг҃ъ, ꙗ҆́коже и҆ на́мъ вѣ́ровавшымъ въ гдⷭ҇а на́шего i҆и҃са хрⷭ҇та̀: а҆́зъ же кто̀ бѣ́хъ, могíй возбрани́ти бг҃а; и҃_i Слы́шавше же сiѧ̑, ѹ҆молко́ша, и҆ сла́влѧхꙋ бг҃а, глаго́люще: ѹ҆̀бо и҆ ꙗ҆зы́кѡмъ бг҃ъ покаѧ́нiе дадѐ въ живо́тъ. (л. к҃з ѡ҆б.)

(заⷱ к҃и) ѳ҃_i Разсѣ́ѧвшiи же сѧ ѿ ско́рби бы́вшiѧ при стефа́нѣ, проидо́ша да́же до фiнiкíи, и҆ кѵ́пра, и҆ а҆нтiохíи, ни є҆ди́номꙋ же глаго́люще сло́ва, то́кмѡ i҆ꙋде́ємъ. к҃ Бѧ́хꙋ же нѣ́цыи ѿ ни́хъ мꙋ́жiе кѵ́прстiи и҆ кѷрине́йстiи, и҆̀же вше́дше во а҆нтiохíю, глаго́лахꙋ къ є҆́ллинѡмъ, благовѣствꙋ́юще гдⷭ҇а i҆и҃са. к҃а И҆ бѣ̀ рꙋка̀ гдⷭ҇нѧ съ ни́ми: мно́гое же число̀ вѣ́ровавше, ѡ҆брати́шасѧ ко гдⷭ҇ꙋ. к҃в Слы́шано же бы́сть сло́во ѡ҆ ни́хъ во ѹ҆́шiю цр҃кве, сꙋ́щiѧ во i҆ерꙋсали́мѣ: [а҃] и҆ посла́ша варна́вꙋ преитѝ да́же до а҆нтiохíи. к҃г И҆́же прише́дъ, и҆ ви́дѣвъ благода́ть бж҃iю, возра́довасѧ: и҆ ѹ҆тѣша́ше всѧ̑ и҆зволе́нiемъ се́рдца терпѣ́ти ѡ҆ гдⷭ҇ѣ. к҃д Ꙗ҆́кѡ бѣ̀ мꙋ́жъ бла́гъ, и҆ и҆спо́лнь дх҃а ст҃а и҆ вѣ́ры: и҆ приложи́сѧ наро́дъ мно́гъ гдⷭ҇ви. к҃є И҆зы́де же варна́ва въ та́рсъ взыска́ти са́ѵла: и҆ ѡ҆брѣ́тъ є҆го̀, приведѐ и҆̀ во а҆нтiохíю. к҃s Бы́сть же и҆̀мъ лѣ́то цѣ́ло собира́тисѧ въ цр҃кви, и҆ ѹ҆чи́ти наро́дъ мно́гъ, нарещи́ же пре́жде во а҆нтiохíи ѹ҆ченикѝ, хрiстiа́ны.

Престꙋпѝ недѣ́ли.

[з҃_i] к҃з Въ ты́ѧ же днѝ снидо́ша ѿ i҆ерꙋсали́ма проро́цы во а҆нтiохíю. к҃и Воста́въ же є҆ди́нъ ѿ ни́хъ и҆́менемъ а҆га́въ, назна́менаше дх҃омъ гла́дъ вели́къ, хотѧ́щъ бы́ти по все́й вселе́ннѣй: и҆́же и҆ бы́сть при клаѵдíи ке́сарѣ.

Чтѝ недѣ́ли:

к҃ѳ Ѿ ѹ҆ч҃ни̑къ же, по є҆ли́кꙋ кто̀ и҆мѣ́ѧше что̀, и҆зво́лиша кíйждо и҆́хъ на слꙋ́жбꙋ посла́ти живꙋ́щымъ (л. к҃и) во i҆ꙋде́и бра́тiѧмъ: л҃ Е҆́же и҆ сотвори́ша, посла́вше къ ста́рцємъ рꙋко́ю варна́влею и҆ са́ѵлею.

Коне́цъ недѣ́ли.

Глава̀ втораѧна́десѧть.

(заⷱ к҃ѳ) [и҃_i] [а҃] сⷯ а҃ Во ѻ҆́но же вре́мѧ возложѝ и҆́рѡдъ ца́рь рꙋ́цѣ ѡ҆sло́бити нѣ̑кiѧ и҆̀же ѿ цр҃кве. в҃ Ѹ҆би́ же i҆а́кѡва бра́та i҆ѡа́ннова мече́мъ. г҃ И҆ ви́дѣвъ, ꙗ҆́кѡ го́дѣ є҆́сть i҆ꙋде́ємъ, приложѝ ꙗ҆́ти и҆ петра̀: [бѧ́хꙋ же днíе ѡ҆прѣсно́чнiи.] д҃ Е҆го́же и҆ є҆́мъ всадѝ въ темни́цꙋ, преда́въ четы́рємъ четвери́цамъ во́инѡвъ стрещѝ є҆го̀, хотѧ̀ по па́сцѣ и҆звестѝ є҆го̀ къ лю́демъ. є҃ И҆ ѹ҆̀бо петра̀ стрежа́хꙋ въ темни́цѣ: мл҃тва же бѣ̀ прилѣ́жна, быва́емаѧ ѿ цр҃кве къ бг҃ꙋ ѡ҆ не́мъ. s҃ Е҆гда́ же хотѧ́ше є҆го̀ и҆звестѝ и҆́рѡдъ, въ нощѝ то́й бѣ̀ пе́тръ спѧ̀ междꙋ̀ двѣма̀ во́инома, свѧ́занъ желѣ́знома ѹ҆́жема двѣма̀, стра́жiе же предꙿ две́рьми стрежа́хꙋ темни́цы. з҃ И҆ сѐ а҆́гг҃лъ гдⷭ҇нь предста̀, и҆ свѣ́тъ возсiѧ̀ въ хра́минѣ: толкнꙋ́въ же въ ре́бра петра̀, воздви́же є҆го̀, глаго́лѧ: воста́ни вско́рѣ. и҆ спадо́ша є҆мꙋ̀ ѹ҆́жѧ желѣ́знаѧ съ рꙋкꙋ̀. и҃ Рече́ же а҆́гг҃лъ къ немꙋ̀: препоѧ́шисѧ, и҆ встꙋпѝ въ плесни́цы твоѧ̀: сотвори́ же та́кѡ. и҆ глаго́ла є҆мꙋ̀: ѡ҆блецы́сѧ въ ри́зꙋ твою̀, и҆ послѣ́дствꙋй мѝ. ѳ҃ И҆ и҆зше́дъ въ слѣ́дъ є҆гѡ̀ и҆дѧ́ше, и҆ не вѣ́дѧше, ꙗ҆́кѡ и҆́стина є҆́сть бы́вшее ѿ а҆́гг҃ла: мнѧ́ше (л. к҃и ѡ҆б.) же видѣ́нiе зрѣ́ти. _i҃ Проше́дша же пе́рвꙋю стра́жꙋ и҆ вторꙋ́ю, прiидо́ста ко вратѡ́мъ желѣ́знымъ, вводѧ́щымъ во гра́дъ, ꙗ҆̀же ѡ҆ себѣ̀ ѿверзо́шасѧ и҆́ма. и҆ и҆зше́дше преидо́ша сто́гнꙋ є҆ди́нꙋ, и҆ а҆́бiе ѿстꙋпѝ а҆́гг҃лъ ѿ негѡ̀. а҃_i И҆ пе́тръ бы́въ въ себѣ̀, речѐ: ны́нѣ вѣ́мъ вои́стиннꙋ, ꙗ҆́кѡ посла̀ бг҃ъ а҆́гг҃ла своего̀, и҆ и҆зꙿѧ́тъ мѧ̀ и҆зꙿ рꙋкѝ и҆́рѡдовы, и҆ ѿ всегѡ̀ ча́ѧнiѧ люде́й i҆ꙋде́йскихъ.

Коне́цъ сꙋббѡ́тѣ, и҆ ст҃о́мꙋ геѡ́ргiю, и҆ i҆а́кѡвꙋ.

(заⷱ л҃) в҃_i Смотри́въ же прiи́де въ до́мъ марíинъ мт҃ре i҆ѡа́нновы, нарица́емагѡ ма́рка, и҆дѣ́же бѧ́хꙋ мно́зи со́брани и҆ молѧ́щесѧ. г҃_i Толкнꙋ́вшꙋ же петрꙋ̀ во врата̀ двора̀, пристꙋпѝ слы́шати ѻ҆трокови́ца и҆́менемъ ро́ди: д҃_i И҆ позна́вши гла́съ петро́въ, ѿ ра́дости не ѿве́рзе вра́тъ: прите́кши же сказа̀ петра̀ стоѧ́ща предꙿ враты̀. є҃_i Ѻ҆ни́ же къ не́й рѣ́ша: бѣснꙋ́еши ли сѧ; ѻ҆на́ же крѣплѧ́шесѧ та́кѡ бы́ти. ѻ҆ни́ же глаго́лахꙋ: а҆́гг҃лъ є҆гѡ̀ є҆́сть. s҃_i Пе́тръ же пребыва́ше толкíй: ѿве́рзше же ви́дѣша є҆го̀, и҆ ѹ҆жасо́шасѧ. з҃_i Помаа́въ же и҆̀мъ рꙋко́ю молча́ти, сказа̀ и҆̀мъ, ка́кѡ гдⷭ҇ь є҆го̀ и҆зведѐ и҆зꙿ темни́цы. рече́ же: возвѣсти́те i҆а́кѡвꙋ и҆ бра́тiѧмъ сiѧ̑. и҆ и҆зше́дъ и҆́де во и҆́но мѣ́сто.

Коне́цъ понедѣ́льникꙋ.

[в҃] и҃_i Бы́вшꙋ же дню̀, бѣ̀ молва̀ не ма́ла въ во́инѣхъ: что̀ ѹ҆̀бо петрꙋ̀ бы́сть; ѳ҃_i И҆́рѡдъ же поиска́въ є҆го̀, и҆ не ѡ҆брѣ́тъ: и҆ и҆стѧза́въ стра̑жи, повелѣ̀ ѿвестѝ (л. к҃ѳ) и҆̀хъ. и҆ и҆зше́дъ ѿ i҆ꙋдє́й въ кесарíю, живѧ́ше. к҃ Бѣ́ же и҆́рѡдъ гнѣ́ваѧсѧ на тѵ́рѧны и҆ сiдѡ́нѧны, и҆̀же є҆динодꙋ́шнѡ прiидо́ша къ немꙋ̀, и҆ ѹ҆моли́вше вла́ста посте́льника царе́ва проша́хꙋ ми́ра: поне́же страны̑ и҆́хъ ѿ црⷭ҇тва є҆гѡ̀ пита́хꙋсѧ. к҃а Въ нарече́нный же де́нь и҆́рѡдъ ѡ҆бо́лксѧ во ѻ҆де́ждꙋ ца́рскꙋ, и҆ сѣ́дъ на сꙋди́щи предꙿ наро́домъ, глаго́лаше къ ни́мъ. к҃в Наро́дъ же возглаша́ше: гла́съ бж҃iй, а҆ не человѣ́чь. к҃г Внеза́пꙋ же поразѝ є҆го̀ а҆́гг҃лъ гдⷭ҇нь, занѐ не дадѐ сла́вы бг҃ꙋ: и҆ бы́въ червьмѝ и҆зꙿѧде́нъ, и҆́здше. к҃д Сло́во же бж҃iе растѧ́ше и҆ мно́жашесѧ.

(заⷱ л҃а) к҃є Варна́ва же и҆ са́ѵлъ возврати́стасѧ и҆зꙿ i҆ерⷭ҇ли́ма во а҆нтiохíю, и҆спо́лнивше слꙋ́жбꙋ, пое́мше съ собо́ю и҆ i҆ѡа́нна, нарица́емаго ма́рка.

Глава̀ третiѧна́десѧть.

сⷯ а҃ Бѧ́хꙋ же нѣ́цыи во цр҃кви сꙋ́щей во а҆нтiохíи, проро́цы и҆ ѹ҆чи́телiе, варна́ва же и҆ сѷмеѡ́нъ, нарица́емый нíгеръ, и҆ лꙋкíй кѷрине́анинъ, и҆ манаи́нъ со и҆́рѡдомъ четвертовла́стникомъ воспита́нный, и҆ са́ѵлъ. в҃ Слꙋжа́щымъ же и҆̀мъ гдⷭ҇ви, и҆ постѧ́щымсѧ, речѐ дх҃ъ ст҃ы́й: ѿдѣли́те мѝ варна́вꙋ и҆ са́ѵла на дѣ́ло, на не́же призва́хъ и҆̀хъ. г҃ Тогда̀ пости́вшесѧ, и҆ помоли́вшесѧ, и҆ возло́жше рꙋ́ки на нѧ̀, ѿпꙋсти́ша и҆̀хъ. д҃ Сiѧ̀ ѹ҆́бѡ по́слана бы́вша ѿ дх҃а ст҃а, снидо́ста въ селеѵкíю, ѿтꙋ́дꙋ же ѿплы́ша (л. к҃ѳ ѡ҆б.) въ кѵ́пръ. є҃ И҆ бы́вше въ саламíнѣ, возвѣща́ста сло́во бж҃iе въ со́нмищахъ i҆ꙋде́йскихъ: и҆мѣ́ста же и҆ i҆ѡа́нна слꙋгꙋ̀. s҃ Проше́дша же ѻ҆́стровъ да́же до па́фа, ѡ҆брѣто́ста нѣ́коего мꙋ́жа волхва̀ лжепроро́ка i҆ꙋде́анина, є҆мꙋ́же и҆́мѧ варiисꙋ́съ: з҃ И҆́же бѣ̀ со а҆нѳѷпа́томъ се́ргiемъ па́ѵломъ, мꙋ́жемъ разꙋ́мнымъ. се́й призва́въ варна́вꙋ и҆ са́ѵла, взыска̀ ѹ҆слы́шати сло́во бж҃iе. и҃ Сопротивлѧ́шесѧ же и҆́ма є҆ллѵ́ма во́лхвъ, [та́кѡ бо сказꙋ́етсѧ и҆́мѧ є҆гѡ̀,] и҆скíй разврати́ти а҆нѳѷпа́та ѿ вѣ́ры. ѳ҃ Са́ѵлъ же, и҆́же и҆ па́ѵелъ, и҆спо́лнисѧ дх҃а ст҃а, и҆ воззрѣ́въ на́нь, _i҃ Речѐ: ѽ и҆спо́лненне всѧ́кiѧ льстѝ и҆ всѧ́кiѧ sло́бы, сы́не дiа́воль, вра́же всѧ́кiѧ пра́вды, не преста́неши ли развраща́ѧ пꙋтѝ гдⷭ҇ни пра̑выѧ; а҃_i И҆ ны́нѣ сѐ рꙋка̀ гдⷭ҇нѧ на тѧ̀, и҆ бꙋ́деши слѣ́пъ, не ви́дѧ со́лнца до вре́мене. внеза́пꙋ же нападѐ на́нь мра́къ и҆ тма̀, и҆ ѡ҆сѧза́ѧ и҆ска́ше вожда̀. (сꙋ\б) в҃_i Тогда̀ ви́дѣвъ а҆нѳѷпа́тъ бы́вшее, вѣ́рова, дивѧ́сѧ ѡ҆ ѹ҆че́нiи гдⷭ҇ни.

Коне́цъ вто́рникꙋ.

(заⷱ л҃в) г҃_i Ѿве́зшесѧ же ѿ па́фа, па́ѵелъ и҆ сꙋ́щiи съ ни́мъ, прiидо́ша въ пергíю памфѷлíйскꙋю. i҆ѡа́ннъ же ѿлꙋчи́всѧ ѿ ни́хъ, возврати́сѧ во i҆ерꙋсали́мъ: д҃_i Ѻ҆ни́ же проше́дше ѿ пергíи, прiидо́ша во а҆нтiохíю пiсiдíйскꙋю: и҆ вше́дше въ со́нмище въ де́нь сꙋббѡ́тный, сѣдо́ша. є҃_i По чте́нiи же зако́на и҆ прорѡ́къ, посла́ша нача́льницы со́нмища къ ни́мъ, глаго́люще: мꙋ́жiе бра́тiе, а҆́ще є҆́сть сло́во въ ва́съ ѹ҆тѣше́нiѧ (л. л҃) къ лю́демъ, глаго́лите. [к҃] s҃_i Воста́въ же па́ѵелъ, и҆ помаа́въ рꙋко́ю, речѐ: мꙋ́жiе i҆и҃льтѧне, и҆ боѧ́щiисѧ бг҃а, ѹ҆слы́шите. з҃_i Бг҃ъ люде́й си́хъ, и҆збра̀ ѻ҆ц҃ы̀ на́шы, и҆ лю́ди вознесѐ въ прише́льствiи въ землѝ є҆гѵ́петстѣй: и҆ мы́шцею высо́кою и҆зведѐ и҆̀хъ и҆зꙿ неѧ̀. и҃_i И҆ до четы́редесѧти лѣ́тъ препита̀ и҆̀хъ въ пꙋсты́ни. ѳ҃_i И҆ низложи́въ ꙗ҆зы̑къ се́дмь, въ землѝ ханаа́нстѣй, дадѐ и҆̀мъ въ наслѣ́дiе зе́млю и҆́хъ. к҃ И҆ по си́хъ ꙗ҆́кѡ лѣ́тъ четы́реста и҆ пѧтьдесѧ́тъ, дадѐ и҆̀мъ сꙋдiи̑ до самꙋ́ила проро́ка. к҃а И҆ ѿтꙋ́дꙋ проси́ша царѧ̀, и҆ дадѐ и҆̀мъ бг҃ъ саꙋ́ла, сы́на кíсова, мꙋ́жа ѿ колѣ́на венiамíнова, лѣ́тъ четы́редесѧть. к҃в И҆ преста́вль є҆го̀, воздви́же и҆̀мъ дв҃да въ царѧ̀, є҆мꙋ́же и҆ речѐ, свидѣ́тельствовавъ: ѡ҆брѣто́хъ дв҃да сн҃а i҆ессе́ова, мꙋ́жа по се́рдцꙋ моемꙋ̀, и҆́же сотвори́тъ всѧ̑ хотѣ́нiѧ моѧ̀. к҃г Ѿ сегѡ̀ сѣ́мене бг҃ъ, по ѡ҆бѣтова́нiю, воздви́же i҆и҃лю спасе́нiе, i҆и҃са: к҃д Проповѣ́давшꙋ i҆ѡа́ннꙋ предꙿ лице́мъ вни́тiѧ є҆гѡ̀ креще́нiе покаѧ́нiѧ, всѣ́мъ лю́демъ i҆и҃левымъ.

Коне́цъ средѣ̀.

(заⷱ л҃г) к҃є И҆ ꙗ҆́коже скончава́ше i҆ѡа́ннъ тече́нiе, глаго́лаше: кого́ мѧ непщꙋ́ете бы́ти, нѣ́смь а҆́зъ, но сѐ грѧде́тъ по мнѣ̀, є҆мꙋ́же нѣ́смь досто́инъ разрѣши́ти реме́нь сапогꙋ̀ є҆гѡ̀. к҃s Мꙋ́жiе бра́тiе, сы́нове ро́да а҆враа́млѧ, и҆ и҆̀же въ ва́съ боѧ́щiисѧ бг҃а: ва́мъ сло́во спасе́нiѧ сегѡ̀ посла́сѧ. к҃з Живꙋ́щiи бо во i҆ерꙋсали́мѣ, и҆ кнѧ́зи и҆́хъ сегѡ̀ не разꙋмѣ́вше, и҆ гла́сы (л. л҃ ѡ҆б.) проро́ческiѧ, по всѧ̀ сꙋббѡ́ты чтѡ́мыѧ, ѡ҆сꙋди́вше є҆го̀, и҆спо́лниша. к҃и И҆ ниеди́ныѧ вины̀ сме́ртныѧ ѡ҆брѣ́тше, проси́ша ѹ҆ пiла́та ѹ҆би́ти є҆го̀. к҃ѳ Ꙗ҆́коже сконча́ша всѧ̑, ꙗ҆̀же ѡ҆ не́мъ пи́сана, сне́мше съ дре́ва, положи́ша во гро́бѣ. л҃ Бг҃ъ же воскресѝ є҆го̀ ѿ ме́ртвыхъ: л҃а И҆́же ꙗ҆ви́сѧ на днѝ мнѡ́ги, совозше́дшымъ съ ни́мъ ѿ галiле́и во i҆ерꙋсали́мъ, и҆̀же ны́нѣ сꙋ́ть свидѣ́телiе є҆гѡ̀ къ лю́демъ. л҃в И҆ мы̀ ва́мъ благовѣствꙋ́емъ ѡ҆бѣтова́нiе бы́вшее ко ѻ҆ц҃є́мъ, ꙗ҆́кѡ сiѐ бг҃ъ и҆спо́лнилъ є҆́сть на́мъ ча́дѡмъ и҆́хъ, воздви́гъ i҆и҃са.

Коне́цъ предте́чи.

[а҃] л҃г Ꙗ҆́коже и҆ во ѱалмѣ̀ второ́мъ пи́сано є҆́сть: сн҃ъ мо́й є҆сѝ ты̀, а҆́зъ дне́сь роди́хъ тѧ̀. л҃д А҆ ꙗ҆́коже воскресѝ є҆го̀ ѿ ме́ртвыхъ, не ктомꙋ̀ хотѧ́ща возврати́тисѧ во и҆стлѣ́нiе, си́це речѐ: ꙗ҆́кѡ да́мъ ва́мъ преподѡ́бнаѧ дв҃дова вѣ̑рнаѧ. л҃є Тѣ́мже и҆ въ дрꙋго́мъ глаго́летъ: не да́си преподо́бномꙋ твоемꙋ̀ ви́дѣти и҆стлѣ́нiѧ. л҃s Дв҃дъ бо ѹ҆́бѡ своемꙋ̀ ро́дꙋ послꙋжи́въ, бж҃iимъ совѣ́томъ ѹ҆́спе, и҆ приложи́сѧ ко ѻ҆ц҃є́мъ свои́мъ, и҆ ви́дѣ и҆стлѣ́нiе. л҃з А҆ є҆го́же бг҃ъ воздви́же, не ви́дѣ и҆стлѣ́нiѧ: л҃и Вѣ́домо ѹ҆̀бо да бꙋ́детъ ва́мъ, мꙋ́жiе бра́тiе, ꙗ҆́кѡ є҆гѡ̀ ра́ди ва́мъ ѡ҆ставле́нiе грѣхѡ́въ проповѣ́даетсѧ: и҆ ѿ всѣ́хъ, ѿ и҆́хже не возмого́сте въ зако́нѣ мѡѷсе́овѣ ѡ҆правди́тисѧ, л҃ѳ Ѡ҆ се́мъ всѧ́къ вѣ́рꙋѧй ѡ҆правда́етсѧ. м҃ Блюди́те ѹ҆̀бо, да не прiи́детъ на ва́съ рече́нное во проро́цѣхъ: м҃а Ви́дите неради́вiи, и҆ чꙋди́тесѧ, и҆ ѹ҆́зрите, и҆ и҆сче́знете, ꙗ҆́кѡ дѣ́ло а҆́зъ содѣ́лаю во днѝ ва́шѧ, є҆мꙋ́же (л. л҃а) не и҆́мате вѣ́ровати, а҆́ще кто̀ повѣ́сть ва́мъ. м҃в И҆зходѧ́щымъ же и҆̀мъ ѿ со́нмища i҆ꙋде́йска, молѧ́хꙋ ꙗ҆зы́цы въ дрꙋгꙋ́ю сꙋббѡ́тꙋ глаго́латисѧ и҆̀мъ глаго́лѡмъ си̑мъ. м҃г Разше́дшꙋсѧ же собо́рꙋ, послѣ́доваша мно́зи ѿ i҆ꙋдє́й, и҆ чести́выхъ пришлє́цъ, па́ѵлꙋ и҆ варна́вѣ, и҆̀же глаго́люще и҆̀мъ, ѹ҆вѣща́хꙋ и҆̀хъ пребыва́ти въ бл҃года́ти бж҃iей. м҃д Во грѧдꙋ́щꙋю же сꙋббѡ́тꙋ ма́лѡ не ве́сь гра́дъ собра́сѧ послꙋ́шати сло́ва бж҃iѧ. м҃є Ви́дѣвше же i҆ꙋдє́и наро́ды, и҆спо́лнишасѧ за́висти, и҆ вопрекѝ глаго́лахꙋ глаго́лємымъ ѿ па́ѵла, сопроти́въ глаго́люще и҆ хꙋ́лѧще. [в҃] м҃s Дерзнꙋ́вша же па́ѵелъ и҆ варна́ва реко́ста: ва́мъ бѣ̀ лѣ́по пе́рвѣе глаго́лати сло́во бж҃iе: а҆ поне́же ѿверго́сте є҆̀, и҆ недосто́йны творитѐ са́ми себѐ вѣ́чномꙋ животꙋ̀, сѐ ѡ҆браща́емсѧ во ꙗ҆зы́ки. м҃з Та́кѡ бо заповѣ́да на́мъ гдⷭ҇ь: положи́хъ тѧ̀ во свѣ́тъ ꙗ҆зы́кѡмъ, є҆́же бы́ти тебѣ̀ во спасе́нiе да́же до послѣ́днихъ землѝ. м҃и Слы́шаще же ꙗ҆зы́цы, ра́довахꙋсѧ, и҆ сла́влѧхꙋ сло́во гдⷭ҇не, и҆ вѣ́роваша, є҆ли́цы ѹ҆чине́ни бѧ́хꙋ въ жи́знь вѣ́чнꙋю. м҃ѳ Проноша́шесѧ же сло́во гдⷭ҇не по все́й странѣ̀. н҃ I҆ꙋдє́и же наꙋсти́ша чести́выѧ жєны̀, и҆ бл҃гоѻбра́зныѧ, и҆ старѣ́йшины гра́да, и҆ воздвиго́ша гоне́нiе на па́ѵла и҆ варна́вꙋ, и҆ и҆згна́ша ѧ҆̀ ѿ предѣ̑лъ свои́хъ. н҃а Ѻ҆́на же ѿтрѧ́сше пра́хъ ѿ но́гъ свои́хъ на ни́хъ, прiидо́ста во i҆конíю. н҃в Ѹ҆ченицы́ же и҆сполнѧ́хꙋсѧ ра́дости и҆ дх҃а ст҃а. (л. л҃а ѡ҆б.)

Глава̀ четвертаѧна́десѧть.

[к҃а] сⷯ а҃ Бы́сть же во i҆конíи вкꙋ́пѣ вни́ти и҆́ма въ со́нмище i҆ꙋде́йское, и҆ глаго́лати та́кѡ, ꙗ҆́кѡ вѣ́ровати i҆ꙋде́євъ и҆ є҆́ллинѡвъ мно́жествꙋ мно́гꙋ. в҃ Невѣ́рꙋющiи же i҆ꙋдє́и воздвиго́ша и҆ @ѡ҆sло́биша@{@къ sло́бѣ подꙿꙋсти́ша@} дꙋ́шы ꙗ҆зы́кѡвъ на бра́тiю. г҃ Дово́льно же ѹ҆̀бо вре́мѧ пребы́ша дерза́юще ѡ҆ гдⷭ҇ѣ, свидѣ́тельствꙋющемъ сло́вꙋ благода́ти своеѧ̀, и҆ даю́щемъ зна́мєнiѧ и҆ чꙋдеса̀ бы́ти рꙋка́ма и҆́хъ. д҃ Раздѣли́ша же сѧ мно́жество гра́да: и҆ ѻ҆́ви ѹ҆́бѡ бѧ́хꙋ со i҆ꙋдє́и, ѻ҆́ви же со а҆пⷭ҇лы. є҃ И҆ ꙗ҆́коже бы́сть стремле́нiе ꙗ҆зы́кѡмъ же и҆ i҆ꙋде́ємъ съ нача́льники и҆́хъ, досади́ти и҆ ка́менiемъ поби́ти и҆̀хъ: s҃ Ѹ҆вѣ́дѣвше же,

(заⷱ л҃д) [к҃в] Прибѣго́ста во гра́ды лѷкао́нскiѧ, въ лѵ́стрꙋ и҆ де́рвiю, и҆ во ѻ҆крє́стныѧ и҆́хъ: з҃ И҆ та́мѡ бѣ́ста благовѣствꙋ́юща. и҃ И҆ нѣ́кто мꙋ́жъ въ лѵ́стрѣхъ не́мощенъ нога́ма сѣдѧ́ше, хро́мъ ѿ чре́ва ма́тере своеѧ̀ сы́й, и҆́же николи́же бѣ̀ ходи́лъ. ѳ҃ Се́й слы́шаше па́ѵла глаго́люща: и҆́же воззрѣ́въ на́нь, и҆ ви́дѣвъ, ꙗ҆́кѡ вѣ́рꙋ и҆́мать здра́въ бы́ти, _i҃ Речѐ ве́лiимъ гла́сомъ: тебѣ̀ глаго́лю, во и҆́мѧ гдⷭ҇а i҆и҃са хрⷭ҇та̀, вста́ни на нѡ́гꙋ твою̀ пра́въ: и҆ а҆́бiе возскочѝ и҆ хожда́ше. а҃_i Наро́ди же ви́дѣвше, є҆́же сотворѝ па́ѵелъ, воздвиго́ша гла́съ сво́й лѷкао́нски глаго́люще: бо́зи ѹ҆подо́бльшесѧ человѣ́кѡмъ снидо́ша къ на́мъ. (л. л҃в) в҃_i Нарица́хꙋ же ѹ҆̀бо варна́вꙋ дíа, па́ѵла же є҆рмíа, поне́же то́й бѧ́ше нача́льникъ сло́ва. г҃_i Жре́цъ же дíевъ сꙋ́щагѡ предꙿ гра́домъ и҆́хъ, приведѐ ю҆нцы̀, и҆ принесѐ вѣнцы̀ предꙿ врата̀, съ наро́ды хотѧ́ше жре́ти. д҃_i Слы́шавша же а҆пⷭ҇ла, варна́ва и҆ па́ѵелъ, растерза́вша ри̑зы своѧ̀, вскочи́ста въ наро́дъ зовꙋ́ща, и҆ глаго́люща: є҃_i Мꙋ́жiе, что̀ сiѧ̑ творитѐ; и҆ мы̀ подобостра́стна є҆сма̀ ва́мъ человѣ́ка, бл҃говѣствꙋ́юща ва́мъ, ѿ си́хъ сꙋ́етныхъ ѡ҆браща́тисѧ къ бг҃ꙋ жи́вꙋ, и҆́же сотворѝ нб҃о и҆ зе́млю, и҆ мо́ре, и҆ всѧ̑ ꙗ҆̀же въ ни́хъ. s҃_i И҆́же въ мимоше́дшыѧ ро́ды ѡ҆ста́вилъ бѣ̀ всѧ̀ ꙗ҆зы́ки ходи́ти въ пꙋте́хъ и҆́хъ. з҃_i И҆ ѹ҆̀бо не несвидѣ́тельствована себѐ ѡ҆ста́ви, благотворѧ̀, съ нб҃сѐ на́мъ @дожде́вы@{@дождѝ@} даѧ̀, и҆ времена̀ плодонѡ́сна, и҆сполнѧ́ѧ пи́щею и҆ весе́лiемъ сердца̀ на́ша. и҃_i И҆ сiѧ̑ глаго́люща, є҆два̀ ѹ҆ста́виста наро́ды не жре́ти и҆́ма: но ѿитѝ коемꙋ́ждо во своѧ́си.

Коне́цъ средѣ̀.

ѳ҃_i Пребыва́ющема же и҆́ма и҆ ѹ҆ча́щема, прiидо́ша ѿ а҆нтiохíи и҆ i҆конíи нѣ́цыи i҆ꙋдє́и, и҆ стѧза́ющемасѧ и҆́ма съ дерзнове́нiемъ, наꙋсти́ша наро́ды ѿстꙋпи́ти ѿ нею̀, глаго́люще: ꙗ҆́кѡ ничто́же и҆́стинно глаго́лета, но всѐ лже́та. [а҃] и҆ наꙋсти́вше наро́ды, и҆ ка́менiемъ поби́вше па́ѵла, и҆звлеко́ша внѣ̀ гра́да, мнѧ́ще є҆го̀ ѹ҆ме́рша. к҃ Ѻ҆́крестъ же ста́вшымъ є҆гѡ̀ ѹ҆ченикѡ́мъ, воста́въ вни́де во гра́дъ. (л. л҃в ѡ҆б.)

(заⷱ л҃є) И҆ наꙋ́трiе и҆зы́де съ варна́вою въ де́рвiю. к҃а Бл҃говѣствова́ста же гра́дꙋ томꙋ̀ и҆ наꙋчи́ста мно́ги, возврати́стасѧ въ лѵ́стрꙋ, и҆ i҆конíю, и҆ а҆нтiохíю: к҃в Ѹ҆твержда́юще дꙋ́шы ѹ҆ченикѡ́въ, молѧ́ще пребы́ти въ вѣ́рѣ, и҆ ꙗ҆́кѡ мно́гими скорбьмѝ подоба́етъ на́мъ вни́ти въ црⷭ҇твiе бж҃iе. к҃г Рꙋкополо́жше же и҆̀мъ пресвѵ́теры на всѧ̀ цр҃кви, и҆ помоли́вшесѧ съ посто́мъ, преда́ста и҆̀хъ гдⷭ҇ви, въ него́же вѣ́роваша. к҃д И҆ проше́дша пiсiдíю, прiидо́ста въ памфѷлíю: к҃є И҆ глаго́лавша въ пергíи сло́во гдⷭ҇не, снидо́ста во а҆тталíю. к҃s И҆ ѿтꙋ́дꙋ ѿплы́ста во а҆нтiохíю, ѿню́дꙋже бѣ́ста пре́дана бл҃года́ти бж҃iей въ дѣ́ло, є҆́же сконча́ста. к҃з Прише́дша же и҆ собра́вша цр҃ковь, сказа́ста є҆ли̑ка сотворѝ бг҃ъ съ ни́ма, и҆ ꙗ҆́кѡ ѿве́рзе ꙗ҆зы́кѡмъ две́рь вѣ́ры.

Коне́цъ четверткꙋ̀.

[к҃г] к҃и Пребы́ста же та́мѡ вре́мѧ не ма́ло со ѹ҆ченикѝ.

Глава̀ пѧтаѧна́десѧть.

сⷯ а҃ И҆ нѣ́цыи сше́дше ѿ i҆ꙋде́и, ѹ҆ча́хꙋ бра́тiю: ꙗ҆́кѡ а҆́ще не ѡ҆брѣ́жетесѧ, по ѻ҆бы́чаю мѡѷсе́овꙋ, не мо́жете спасти́сѧ. в҃ Бы́вши же ра́спри и҆ стѧза́нiю не ма́лꙋ па́ѵлꙋ и҆ варна́вѣ къ ни́мъ, ѹ҆чини́ша взы́ти па́ѵлꙋ и҆ варна́вѣ, и҆ нѣ́кимъ дрꙋги̑мъ ѿ ни́хъ, ко а҆пⷭ҇лѡмъ и҆ ста́рцємъ во i҆ерⷭ҇ли́мъ, ѡ҆ вопроше́нiи се́мъ. г҃ Ѻ҆ни́ же ѹ҆̀бо предпо́слани (л. л҃г) бы́вше ѿ цр҃кве, прохожда́хꙋ фiнiкíю и҆ самарíю, повѣ́дающе ѡ҆браще́нiе ꙗ҆зы́кѡвъ, и҆ творѧ́хꙋ ра́дость ве́лiю все́й бра́тiи. (нлⷣѧ) д҃ Прише́дше же во i҆ерꙋсали́мъ, прiѧ́ти бы́ша ѿ цр҃кве и҆ а҆пⷭ҇тѡлъ и҆ ста́рєцъ: сказа́ша же є҆ли̑ка сотворѝ бг҃ъ съ ни́ми, и҆ ꙗ҆́кѡ ѿве́рзе ꙗ҆зы́кѡмъ две́рь вѣ́ры.

(заⷱ л҃s) є҃ Воста́ша же нѣ́цыи ѿ є҆́реси фарiсе́йскiѧ вѣ́ровавшiи, глаго́люще: ꙗ҆́кѡ подоба́етъ ѡ҆брѣ́зати и҆̀хъ, завѣщава́ти же блюстѝ зако́нъ мѡѷсе́овъ. s҃ Собра́шасѧ же а҆пⷭ҇ли и҆ ста́рцы вѣ́дѣти ѡ҆ словесѝ се́мъ. з҃ Мно́гꙋ же взыска́нiю бы́вшꙋ, воста́въ пе́тръ речѐ къ ни́мъ: мꙋ́жiе бра́тiе, вы̀ вѣ́сте, ꙗ҆́кѡ ѿ днíй пе́рвыхъ бг҃ъ въ на́съ и҆збра̀, ѹ҆сты̀ мои́ми ѹ҆слы́шати ꙗ҆зы́кѡмъ сло́во бл҃говѣ́стiѧ, и҆ вѣ́ровати. и҃ И҆ сердцевѣ́децъ бг҃ъ свидѣ́тельствова и҆̀мъ, да́въ и҆̀мъ дх҃а ст҃а́го, ꙗ҆́коже и҆ на́мъ. ѳ҃ И҆ ничто́же разсꙋдѝ междꙋ̀ на́ми же и҆ ѻ҆́нѣми, вѣ́рою ѡ҆чи́щъ сердца̀ и҆́хъ. _i҃ Ны́нѣ ѹ҆̀бо что̀ и҆скꙋша́ете бг҃а, хотѧ́ще возложи́ти и҆́го на вы̑и ѹ҆чн҃кѡ́мъ, є҆гѡ́же ни ѻ҆тцы̀ на́ши, ни мы̀ возмого́хомъ понестѝ; а҃_i Но бл҃года́тiю гдⷭ҇а i҆и҃са хрⷭ҇та̀ вѣ́рꙋемъ спасти́сѧ, ꙗ҆́коже и҆ ѻ҆нѝ. в҃_i Ѹ҆молча́ же всѐ мно́жество, и҆ послꙋ́шахꙋ варна́вы и҆ па́ѵла повѣ́дающихъ, є҆ли́ка сотворѝ бг҃ъ зна́мєнiѧ и҆ чꙋдеса̀ во ꙗ҆зы́цѣхъ и҆́ма. г҃_i По ѹ҆молча́нiи же и҆́хъ ѿвѣща̀ i҆а́кѡвъ, глаго́лѧ: мꙋ́жiе бра́тiе, послꙋ́шайте менѐ. д҃_i Сѷмеѡ́нъ повѣ́да, ꙗ҆́кѡ (л. л҃г ѡ҆б.) пре́жде бг҃ъ посѣтѝ прiѧ́ти ѿ ꙗ҆зы̑къ лю́ди ѡ҆ и҆́мени свое́мъ. є҃_i И҆ семꙋ̀ согласꙋ́ютъ словеса̀ прорѡ́къ, ꙗ҆́коже пи́шетъ: s҃_i По си́хъ ѡ҆бращꙋ́сѧ, и҆ сози́ждꙋ кро́въ дв҃довъ па́дшiй, и҆ раскѡ́панаѧ є҆гѡ̀ сози́ждꙋ, и҆ и҆спра́влю є҆го̀: з҃_i Ꙗ҆́кѡ да взы́щꙋтъ про́чiи человѣ́цы гдⷭ҇а, и҆ всѝ ꙗ҆зы́цы, въ ни́хже нарече́сѧ и҆́мѧ моѐ: глаго́летъ гдⷭ҇ь, творѧ́й сiѧ̑ всѧ̑. и҃_i Разꙋ̑мна ѿ вѣ́ка сꙋ́ть бг҃ови всѧ̀ дѣла̀ є҆гѡ̀. ѳ҃_i Сегѡ̀ ра́ди а҆́зъ сꙋждꙋ̀, не стꙋжа́ти ѿ ꙗ҆зы̑къ ѡ҆браща́ющымсѧ къ бг҃ꙋ: к҃ Но заповѣ́дати и҆̀мъ ѡ҆греба́тисѧ ѿ тре́бъ i҆́дѡльскихъ, и҆ ѿ блꙋда̀, и҆ ѹ҆да́вленины, и҆ ѿ кро́ве: и҆, є҆ли̑ка неꙋгѡ́дна себѣ̀ бы́ти, и҆ны̑мъ не твори́ти. к҃а Мѡѷсе́й бо ѿ родѡ́въ дре́внихъ, по всѧ̀ гра́ды проповѣ́дающыѧ є҆го̀ и҆́мать въ со́нмищахъ, по всѧ̀ сꙋббѡ́ты что́мый. к҃в Тогда̀ и҆зво́лисѧ а҆пⷭ҇толѡмъ и҆ ста́рцємъ со все́ю цр҃ковiю, и҆збра́вше мꙋ́жа ѿ ни́хъ, посла́ти во а҆нтiохíю съ па́ѵломъ и҆ варна́вою: i҆ꙋ́дꙋ, нарица́емаго варса́вꙋ, и҆ сíлꙋ, мꙋ́жа нарѡ́чита въ бра́тiи. [а҃] к҃г Написа́вше рꙋка́ма и҆́хъ сiѧ̑: а҆пⷭ҇толи, и҆ ста́рцы, и҆ бра́тiѧ, сꙋ́щымъ во а҆нтiохíи, и҆ сѷрíи, и҆ кiлiкíи бра́тiи, и҆̀же ѿ ꙗ҆зы̑къ, ѡ҆ гдⷭ҇ѣ ра́доватисѧ. к҃д Поне́же ѹ҆́бѡ слы́шахомъ, ꙗ҆́кѡ нѣ́цыи ѿ на́съ и҆зше́дше возмꙋти́ша ва́съ словесы̀, развраща́юще дꙋ́шы ва́шѧ, глаго́люще, ѡ҆брѣ́затисѧ и҆ блюстѝ зако́нъ, и҆̀мже мы̀ не завѣща́хомъ: к҃є И҆зво́лисѧ на́мъ собра́вшымсѧ є҆динодꙋ́шнѡ, и҆збра́нныѧ мꙋ́жы посла́ти къ ва́мъ, съ возлю́бленныма на́шима варна́вою и҆ па́ѵломъ, к҃s Человѣ́кома преда́вшема дꙋшѧ̀ своѧ̀ ѡ҆ и҆́мени гдⷭ҇а на́шегѡ i҆и҃са хрⷭ҇та̀. к҃з Посла́хомъ ѹ҆̀бо (л. л҃д) i҆ꙋ́дꙋ и҆ сíлꙋ, и҆ тѣ́хъ сло́вомъ сказꙋ́ющихъ та̑ѧжде. к҃и И҆зво́лисѧ бо ст҃о́мꙋ дх҃ꙋ и҆ на́мъ, ничто́же мно́жае возложи́ти ва́мъ тѧготы̀, ра́звѣ нꙋ́ждныхъ си́хъ: к҃ѳ Ѡ҆греба́тисѧ ѿ i҆дѡложе́ртвенныхъ, и҆ кро́ве, и҆ ѹ҆да́вленины, и҆ блꙋда̀: и҆, є҆ли̑ка не хо́щете ва́мъ бы́ти дрꙋги̑мъ не твори́те: ѿ ни́хже соблюда́юще себѐ до́брѣ сотворитѐ. здра́вствꙋйте. л҃ Ѻ҆ни́ же ѹ҆̀бо по́слани бы́вше, прiидо́ша во а҆нтiохíю: и҆ собра́вше наро́дъ, вда́ша посла́нiе. л҃а Проче́тше же возра́довашасѧ ѡ҆ ѹ҆тѣше́нiи. л҃в I҆ꙋ́да же и҆ сíла, и҆ та̀ прорѡ́ка сꙋ́ща, сло́вомъ мно́зѣмъ ѹ҆тѣ́шиста бра́тiю и҆ ѹ҆тверди́ста. л҃г Пребы́вше же та́мѡ вре́мѧ, ѿпꙋщє́на бы́ста съ ми́ромъ ѿ бра́тiй ко а҆пⷭ҇лѡмъ. л҃д И҆зво́лисѧ же сíлѣ пребы́ти та́мѡ, i҆ꙋ́да же возврати́сѧ во i҆ерꙋсали́мъ.

Коне́цъ пѧткꙋ̀.

(заⷱ л҃з) л҃є Па́ѵелъ же и҆ варна́ва живѧ́ста во а҆нтiохíи, ѹ҆ча́ще и҆ благовѣствꙋ́юще сло́во гдⷭ҇не, и҆ со и҆нѣ́ми мно́гими. л҃s По нѣ́кихъ же дне́хъ, речѐ па́ѵелъ къ варна́вѣ: возвра́щшесѧ подоба́етъ посѣти́ти бра́тiю на́шꙋ во всѣ́хъ гра́дѣхъ, въ ни́хже проповѣ́дахомъ сло́во гдⷭ҇не, ка́кѡ пребыва́ютъ. [в҃] л҃з Варна́ва же восхотѣ̀ поѧ́ти съ собо́ю i҆ѡа́нна, нарица́емаго ма́рка. л҃и Па́ѵелъ же глаго́лаше: ѿстꙋ́пльшагѡ ѿ на́ю ѿ памфѷлíи, и҆ не ше́дшагѡ съ на́ми на дѣ́ло, въ не́же положе́ни бы́хомъ, не поѧ́ти сегѡ̀ съ собо́ю. л҃ѳ Бы́сть (л. л҃д ѡ҆б.) ѹ҆̀бо ра́спрѧ, ꙗ҆́кѡ ѿлꙋчи́тисѧ и҆́ма ѿ себѐ, варна́ва ѹ҆́бѡ пое́мъ ма́рка, ѿплы̀ въ кѵ́пръ: м҃ Па́ѵелъ же и҆збра́въ сíлꙋ, и҆зы́де пре́данъ бл҃года́ти бж҃iей, ѿ бра́тiй. м҃а Прохожда́ше сѷрíю и҆ кiлiкíю, ѹ҆твержда́ѧ цє́ркви.

Коне́цъ сꙋббѡ́тѣ.

Глава̀ шестаѧна́десѧть.

[к҃д] сⷯ а҃ Прiи́де же въ де́рвiю и҆ лѵ́стрꙋ, и҆ сѐ ѹ҆чени́къ нѣ́кiй бѣ̀ тꙋ̀, и҆́менемъ тiмоѳе́й, сы́нъ жены̀ нѣ́кiѧ i҆ꙋде́аныни вѣ́рны, ѻ҆тца́ же є҆́ллина: в҃ И҆́же свидѣ́тельствованъ бѣ̀ ѿ сꙋ́щихъ въ лѵ́стрѣхъ и҆ i҆конíи бра́тiи. г҃ Сего̀ восхотѣ̀ па́ѵелъ съ собо́ю и҆зы́ти, и҆ прiе́мъ ѡ҆брѣ́за є҆го̀ i҆ꙋдє́й ра́ди, сꙋ́щихъ на мѣ́стѣхъ ѻ҆́нѣхъ: вѣ́дѧхꙋ бо всѝ ѻ҆тца̀ є҆гѡ̀, ꙗ҆́кѡ є҆́ллинъ бѧ́ше. д҃ И҆ ꙗ҆́коже прохожда́хꙋ гра́ды, предаѧ́ше и҆̀мъ храни́ти ѹ҆ста́вы сꙋждє́нныѧ ѿ а҆по́стѡлъ и҆ ста́рєцъ, и҆̀же во i҆ерꙋсали́мѣ. є҃ Цє́ркви же ѹ҆твержда́хꙋсѧ вѣ́рою: и҆ прибыва́хꙋ въ число̀ по всѧ̀ днѝ. s҃ Проше́дше же фрѷгíю и҆ галатíйскꙋю странꙋ̀, возбране́ни бы́ша ѿ ст҃а́гѡ дх҃а глаго́лати сло́во во а҆сíи. з҃ Прише́дше же въ мѷсíю, покꙋша́хꙋсѧ въ вiѳѷнíю поитѝ: и҆ не ѡ҆ста́ви и҆́хъ дх҃ъ. з҃ Преше́дше же мѷсíю, снидо́ша въ трѡа́дꙋ. ѳ҃ И҆ видѣ́нiе въ нощѝ ꙗ҆ви́сѧ па́ѵлꙋ: мꙋ́жъ нѣ́кiй бѣ̀ македо́нѧнинъ стоѧ̀ молѧ̀ є҆го̀ и҆ глаго́лѧ: прише́дъ въ македо́нiю, помозѝ на́мъ. _i҃ И҆ ꙗ҆́коже видѣ́нiе ви́дѣ, а҆́бiе взыска́хомъ и҆зы́ти въ македо́нiю, разꙋмѣ́вше, ꙗ҆́кѡ призва́ ны гдⷭ҇ь благовѣсти́ти и҆̀мъ. а҃_i Ѿве́зшесѧ же ѿ (л. л҃є) трѡа́ды, прiидо́хомъ въ самоѳра́къ, во ѹ҆́трiе же въ неапо́ль. в҃_i Ѿтꙋ́дꙋ же въ фiлiппꙋ́сы, и҆́же є҆́сть пе́рвый гра́дъ ча́сти македо́нiи, колѡ́нiа: бѣ́хомъ же въ то́мъ гра́дѣ пребыва́юще днѝ нѣ́кiѧ. г҃_i Въ де́нь же сꙋббѡ́тный, и҆зыдо́хомъ во́нъ и҆зꙿ гра́да при рѣцѣ̀, и҆дѣ́же мнѧ́шесѧ моли́твенница бы́ти, и҆ сѣ́дше глаго́лахомъ къ собра́вшымсѧ жена́мъ. [а҃] д҃_i И҆ нѣ́каѧ жена̀ и҆́менемъ лѷдíа, порфѷропрода́льница ѿ гра́да ѳѷатíрскагѡ, чтꙋ́щи бг҃а, послꙋ́шаше: є҆́йже гдⷭ҇ь ѿве́рзе се́рдце внима́ти глаго́лємымъ ѿ па́ѵла. є҃_i Ꙗ҆́коже крести́сѧ та̀, и҆ до́мъ є҆ѧ̀, молѧ́ше ны̀ глаго́лющи: а҆́ще смотри́сте мѧ̀ вѣ́рнꙋ гдⷭ҇ви бы́ти, вше́дше въ до́мъ мо́й, пребꙋ́дите: и҆ принꙋ́ди на́съ.

(заⷱ л҃и) s҃_i Бы́сть же и҆дꙋ́щымъ на́мъ на моли́твꙋ, ѻ҆трокови́ца нѣ́каѧ и҆мꙋ́щаѧ дꙋ́хъ пытли́въ срѣ́те на́съ, ꙗ҆́же тѧжа́нiе мно́го даѧ́ше господє́мъ свои́мъ волхвꙋ́ющи. з҃_i Та̀ послѣ́довавши па́ѵлꙋ и҆ на́мъ, взыва́ше глаго́лющи: сíи человѣ́цы рабѝ бг҃а вы́шнѧгѡ сꙋ́ть, и҆̀же возвѣща́ютъ на́мъ пꙋ́ть спасе́нiѧ. и҃_i Се́ же творѧ́ше на мно́ги днѝ. стꙋжи́въ же сѝ па́ѵелъ, и҆ ѡ҆бра́щсѧ, дꙋ́хови речѐ: запреща́ю тѝ и҆́менемъ i҆и҃са хрⷭ҇та̀, и҆зы́ди и҆зꙿ неѧ̀: и҆ и҆зы́де въ то́мъ часѣ̀. ѳ҃_i Ви́дѣвше же госпо́дiе є҆ѧ̀, ꙗ҆́кѡ и҆зы́де наде́жда тѧжа́нiѧ и҆́хъ, пое́мше па́ѵла и҆ сíлꙋ, влеко́ша на то́ргъ ко кнѧзє́мъ. к҃ И҆ вве́дше и҆̀хъ къ воево́дамъ, рѣ́ша: сíи человѣ́цы возмꙋща́ютъ гра́дъ на́шъ, (л. л҃є ѡ҆б.) i҆ꙋде́є сꙋ́ще. к҃а И҆ завѣщава́ютъ ѻ҆бы́чаи, ꙗ҆̀же не досто́итъ на́мъ прiима́ти, ни твори́ти, ри́млѧнѡмъ сꙋ́щымъ. к҃в И҆ сни́десѧ наро́дъ на ни́хъ, и҆ воевѡ́ды растерза́вше и҆̀мъ ри́зы, велѧ́хꙋ па́лицами би́ти и҆̀хъ. к҃г Мно́ги же да́вше и҆̀мъ ра̑ны, всади́ша въ темни́цꙋ, завѣща́вше темни́чномꙋ стра́жꙋ тве́рдѡ стрещѝ и҆̀хъ: к҃д И҆́же таково̀ завѣща́нiе прiе́мъ, всадѝ и҆̀хъ во внꙋ́треннюю темни́цꙋ, и҆ но́ги и҆́хъ забѝ въ кла́дѣ. к҃є Въ полꙋ́нощи же па́ѵелъ и҆ сíла молѧ́щасѧ поѧ́ста бг҃а: послꙋ́шахꙋ же и҆́хъ ю҆́зницы. [в҃] к҃s Внеза́пꙋ же трꙋ́съ бы́сть ве́лiй, ꙗ҆́кѡ поколеба́тисѧ ѡ҆снова́нiю темни́чномꙋ: ѿверзо́ша же сѧ а҆́бiе двє́ри всѧ̀, и҆ всѣ̑мъ ю҆́зы ѡ҆слабѣ́ша. к҃з Возбꙋ́ждьсѧ же темни́чный стра́жъ, и҆ ви́дѣвъ ѿве́рсты двє́ри темни́цы, и҆звле́къ но́жъ, хотѧ́ше себѐ ѹ҆би́ти, мнѧ̀ и҆збѣ́гшѧ ю҆́зники. к҃и Возгласи́ же гла́сомъ ве́лiимъ па́ѵелъ, глаго́лѧ: ничто́же сотворѝ себѣ̀ sла̀, вси́ бо є҆смы̀ здѣ̀. к҃ѳ Проси́въ же свѣщѝ, вскочѝ, и҆ тре́петенъ бы́въ, припадѐ къ па́ѵлꙋ и҆ сíлѣ: л҃ И҆ и҆зве́дъ и҆̀хъ во́нъ, речѐ: госпо́дiе, что́ ми подоба́етъ твори́ти, да спасꙋ́сѧ; л҃а Ѻ҆́на же реко́ста: вѣ́рꙋй въ гдⷭ҇а i҆и҃са хрⷭ҇та̀, и҆ спасе́шисѧ ты̀, и҆ ве́сь до́мъ тво́й. л҃в И҆ глаго́ласта є҆мꙋ̀ сло́во гдⷭ҇не, и҆ всѣ̑мъ и҆̀же въ домꙋ̀ є҆гѡ̀. л҃г И҆ пое́мъ ѧ҆̀ въ то́й же ча́съ но́щи, и҆змы̀ ѿ ра́нъ, и҆ крести́сѧ са́мъ, и҆ своѝ є҆мꙋ̀ всѝ а҆́бiе. л҃д Вве́дъ же ѧ҆̀ въ до́мъ сво́й, поста́ви трапе́зꙋ, и҆ возра́довасѧ со всѣ́мъ до́момъ свои́мъ, вѣ́ровавъ бг҃ꙋ.

Коне́цъ недѣ́ли.

л҃є Дню́ же бы́вшꙋ, посла́ша воевѡ́ды па́личники, глаго́люще: ѿпꙋстѝ человѣ́ка ѻ҆́на. л҃s Сказа́ же темни́чный (л. л҃s) стра́жъ словеса̀ сiѧ̀ па́ѵлꙋ, ꙗ҆́кѡ посла́ша воевѡ́ды, да ѿпꙋще́на бꙋ́дета: ны́нѣ ѹ҆̀бо и҆зше́дша, и҆ди́та съ ми́ромъ. л҃з Па́ѵелъ же речѐ къ ни́мъ: би́вше на́ю предꙿ людьмѝ неѡсꙋжде́на человѣ́ка ри́млѧнина сꙋ́ща, всади́ша въ темни́цꙋ, и҆ ны́нѣ ѻ҆́тай и҆зво́дѧтъ на́ю: нѝ ѹ҆́бѡ, но да прише́дше са́ми и҆зведꙋ́тъ на́ю. л҃и Сказа́ша же па́личницы воево́дамъ глаго́лы сiѧ̀: и҆ ѹ҆боѧ́шасѧ, слы́шавше ꙗ҆́кѡ ри́млѧнина є҆ста̀. л҃ѳ И҆ прише́дше ѹ҆моли́ша и҆̀хъ, и҆ и҆зве́дше молѧ́хꙋ и҆зы́ти и҆зꙿ гра́да. м҃ И҆зше́дша же и҆зꙿ темни́цы, прiидо́ста къ лѷдíи: и҆ ви́дѣвша бра́тiю, ѹ҆тѣ́шиста и҆̀хъ, и҆ и҆зыдо́ста.

Глава̀ седмаѧна́десѧть.

(заⷱ л҃ѳ) [к҃є] сⷯ а҃ Преше́дша же а҆мфiпо́ль и҆ а҆поллѡ́нiю, внидо́ста въ солꙋ́нь, и҆дѣ́же бѣ̀ со́нмище i҆ꙋде́йское. в҃ По ѻ҆бы́чаю же своемꙋ̀ па́ѵелъ вни́де къ ни́мъ, и҆ по сꙋббѡ́ты трѝ стѧза́шесѧ съ ни́ми ѿ писа́нiй, г҃ (пнⷣе) Сказꙋ́ѧ и҆ предлага́ѧ и҆̀мъ, ꙗ҆́кѡ хрⷭ҇тꙋ̀ подоба́ше пострада́ти, и҆ воскре́снꙋти ѿ ме́ртвыхъ: и҆ ꙗ҆́кѡ се́й i҆и҃съ, є҆го́же а҆́зъ проповѣ́даю ва́мъ, є҆́сть хрⷭ҇то́съ. д҃ И҆ нѣ́цыи ѿ ни́хъ вѣ́роваша, и҆ приложи́шасѧ къ па́ѵлꙋ и҆ сíлѣ, ѿ чести́выхъ є҆́ллинъ мно́жество мно́го, и҆ ѿ же́нъ бл҃горо́дныхъ не ма́ло. є҃ Зазрѣ́вше же непоко́ршiисѧ i҆ꙋде́є, и҆ прiе́мше крамо́льники нѣ́кiѧ мꙋ́жы sлы́ѧ, и҆ собра́вше наро́дъ, мо́лвѧхꙋ (л. л҃s ѡ҆б.) по гра́дꙋ: наше́дше же на до́мъ i҆ассо́новъ, и҆ска́хꙋ и҆̀хъ и҆звестѝ къ наро́дꙋ. s҃ Не ѡ҆брѣ́тше же и҆̀хъ, влеча́хꙋ i҆ассо́на, и҆ нѣ́кiѧ ѿ бра́тiй ко градонача́льникѡмъ, вопiю́ще: ꙗ҆́кѡ и҆̀же разврати́ша вселе́ннꙋю, сíи здѣ̀ прiидо́ша: з҃ И҆̀же прiѧ́тъ i҆ассо́нъ. и҆ сíи всѝ проти́внѡ велѣ́нiємъ ке́саревымъ творѧ́тъ, цр҃ѧ̀ глаго́люще и҆но́го бы́ти, i҆и҃са. и҃ Смѧто́ша же наро́дъ, и҆ градонача́льники слы́шащыѧ сiѧ̑. ѳ҃ Взе́мше же дово́льное ѿ i҆ассо́на и҆ ѿ про́чихъ, ѿпꙋсти́ша и҆̀хъ. _i҃ Бра́тiѧ же а҆́бiе въ нощѝ ѿсла́ша па́ѵла и҆ сíлꙋ въ бе́рiю: и҆̀же прише́дше, и҆до́ша въ собо́ръ i҆ꙋде́йскiй. а҃_i Сíи же бѧ́хꙋ бл҃горо́днѣйши живꙋ́щихъ въ солꙋ́нѣ, и҆̀же прiѧ́ша сло́во со всѣ́мъ ѹ҆се́рдiемъ, по всѧ̀ днѝ разсꙋжда́юще писа̑нiѧ, а҆́ще сꙋ́ть сiѧ̑ та́кѡ. в҃_i Мно́зи ѹ҆́бѡ ѿ ни́хъ вѣ́роваша, и҆ ѿ є҆́ллинскихъ же́нъ благоѻбра́зныхъ, и҆ мꙋже́й не ма́лѡ. г҃_i И҆ ꙗ҆́кѡ ѹ҆вѣ́даша и҆̀же ѿ солꙋ́нѧ i҆ꙋдє́и, ꙗ҆́кѡ и҆ въ бе́рiи проповѣ́дасѧ ѿ па́ѵла сло́во бж҃iе, прiидо́ша и҆ та́мѡ дви́жꙋще и҆ смꙋща́юще наро́ды. д҃_i А҆́бiе же тогда̀ бра́тiѧ ѿпꙋсти́ша па́ѵла и҆тѝ на помо́рiе: ѡ҆ста́ста же сíла и҆ тiмоѳе́й та́мѡ. є҃_i Провожда́ющiи же па́ѵла, ведо́ша є҆го̀ да́же до а҆ѳи́нъ: и҆ прiе́мше за́повѣдь къ сíлѣ и҆ тiмоѳе́ю, да ꙗ҆́кѡ скорѣ́е прiи́дꙋтъ къ немꙋ̀, и҆зыдо́ша.

Коне́цъ понедѣ́льникꙋ.

(заⷱ м҃) s҃_i Во а҆ѳи́нѣхъ же ждꙋ́щꙋ и҆̀хъ па́ѵлꙋ, раздража́шесѧ дх҃ъ є҆гѡ̀ въ не́мъ, зрѧ́щемъ i҆́дѡлъ по́лнъ (л. л҃з) сꙋ́щъ гра́дъ. [к҃s] з҃_i Стѧза́шесѧ же ѹ҆́бѡ на со́нмищи со i҆ꙋдє́и и҆ съ чести́выми, и҆ на то́ржищи по всѧ̀ днѝ съ приключа́ющимисѧ. и҃_i Нѣ́цыи же ѿ є҆пiкꙋ̑ръ, и҆ ѿ стѡ́iкъ фiлосѡ́фъ, стѧза́хꙋсѧ съ ни́мъ, и҆ нѣ́цыи глаго́лахꙋ: что̀ ѹ҆́бѡ хо́щетъ сꙋесло́вивый се́й глаго́лати; и҆нíи же, чꙋжди́хъ богѡ́въ мни́тсѧ проповѣ́дникъ бы́ти: ꙗ҆́кѡ i҆и҃са и҆ воскрⷭ҇нiе бл҃говѣствова́ше и҆̀мъ.

(заⷱ) ѳ҃_i Пое́мше же є҆го̀, ведо́ша на а҆реопа́гъ, глаго́люще: мо́жемъ ли разꙋмѣ́ти, что̀ но́вое сiѐ глаго́лемое тобо́ю ѹ҆че́нiе, к҃ Стра̑нна бо нѣ́каѧ влага́еши во ѹ҆шеса̀ на́ша: хо́щемъ ѹ҆̀бо разꙋмѣ́ти, что̀ хотѧ́тъ сiѧ̑ бы́ти; к҃а [А҆ѳине́и же всѝ, и҆ приходѧ́щiи стра́ннiи, ни во что́же и҆́но ѹ҆пражнѧ́хꙋсѧ, ра́звѣ глаго́лати что̀, и҆лѝ слы́шати но́вое.] к҃в Ста́въ же па́ѵелъ посредѣ̀ а҆реопа́га, речѐ: мꙋ́жiе а҆ѳине́йстiи, по всемꙋ̀ зрю̀ вы̀ а҆́ки благочести́выѧ. к҃г Проходѧ́ бо и҆ соглѧ́даѧ чествова̑нiѧ ва́ша, ѡ҆брѣто́хъ и҆ ка́пище, на не́мже бѣ̀ напи́сано: невѣ́домомꙋ бг҃ꙋ. є҆го́же ѹ҆́бѡ не вѣ́дꙋще бл҃голѣ́пнѡ чтетѐ, сего̀ а҆́зъ проповѣ́дꙋю ва́мъ. к҃д Бг҃ъ сотвори́вый мíръ, и҆ всѧ̑ ꙗ҆̀же въ не́мъ, се́й нб҃сѐ и҆ землѝ гдⷭ҇ь сы́й, не въ рꙋкотворе́нныхъ хра́мѣхъ живе́тъ: к҃є Ни ѿ рꙋ́къ человѣ́ческихъ ѹ҆гождє́нiѧ прiе́млетъ, тре́бꙋѧ что̀, са́мъ даѧ̀ всѣ̑мъ живо́тъ, и҆ дыха́нiе, и҆ всѧ̑. к҃s Сотвори́лъ же є҆́сть ѿ є҆ди́ныѧ кро́ве ве́сь ꙗ҆зы́къ человѣ́чь, жи́ти по всемꙋ̀ лицꙋ̀ земно́мꙋ, ѹ҆ста́вивъ предꙿꙋчине́наѧ (л. л҃з ѡ҆б.) времена̀ и҆ предѣ́лы селе́нiѧ и҆́хъ: к҃з Взыска́ти гдⷭ҇а, да понѐ ѡ҆сѧ́жꙋтъ є҆го̀, и҆ ѡ҆брѧ́щꙋтъ, ꙗ҆́кѡ не дале́че ѿ є҆ди́нагѡ коегѡ́ждо на́съ сꙋ́ща. к҃и Ѡ҆ не́мъ бо живе́мъ, и҆ дви́жемсѧ, и҆ є҆смы̀.

Коне́цъ вто́рникꙋ.

ꙗ҆́коже и҆ нѣ́цыи ѿ ва́шихъ кни̑жникъ реко́ша: сегѡ́ бо и҆ ро́дъ є҆смы̀. к҃ѳ Ро́дъ ѹ҆̀бо сꙋ́ще бж҃iй, не до́лжни є҆смы̀ непщева́ти, подо́бно бы́ти бжⷭ҇тво̀ зла́тꙋ, и҆лѝ сребрꙋ̀, и҆лѝ ка́меню хꙋдо́жнѣ начерта́ннꙋ, и҆ смышле́нiю человѣ́чꙋ. л҃ Лѣ̑та ѹ҆̀бо невѣ́дѣнiѧ презира́ѧ бг҃ъ, ны́нѣ повелѣва́етъ человѣ́кѡмъ всѣ́мъ всю́дꙋ пока́ѧтисѧ. л҃а Занѐ ѹ҆ста́вилъ є҆́сть де́нь, во́ньже хо́щетъ сꙋди́ти вселе́ннѣй въ пра́вдѣ, ѡ҆ мꙋ́жѣ, є҆го́же предꙋста́ви, вѣ́рꙋ подаѧ̀ всѣ̑мъ, воскреси́въ є҆го̀ ѿ ме́ртвыхъ. л҃в Слы́шавше же воскресе́нiе ме́ртвыхъ, ѻ҆́вiи ѹ҆́бѡ рꙋга́хꙋсѧ: ѻ҆́вiи же рѣ́ша, да слы́шимъ тѧ̀ па́ки ѡ҆ се́мъ. л҃г И҆ та́кѡ па́ѵелъ и҆зы́де ѿ среды̀ и҆́хъ. л҃д Нѣ́цыи же мꙋ́жiе прилѣпи́вшесѧ є҆мꙋ̀, вѣ́роваша: въ ни́хже бѣ̀ и҆ дiонѵ́сiй а҆реопагíтскiй, и҆ жена̀ и҆́менемъ да́марь, и҆ дрꙋзíи съ ни́ми.

Коне́цъ ст҃о́мꙋ.

Глава̀ ѻ҆смаѧна́десѧть.

(заⷱ к҃з) сⷯ а҃ По си́хъ же ѿлꙋчи́всѧ па́ѵелъ ѿ а҆ѳи́нъ, прiи́де въ корíнѳъ. в҃ И҆ ѡ҆брѣ́те нѣ́коего i҆ꙋде́анина и҆́менемъ а҆кѵ́лꙋ, по́нтѧнина ро́домъ, но́вѡ (л. л҃и) прише́дша ѿ i҆талíи, и҆ прiскíллꙋ женꙋ̀ є҆гѡ̀, [занѐ повелѣ́лъ бѧ́ше клаѵдíй ѿлꙋчи́тисѧ всѣ́мъ i҆ꙋде́ємъ ѿ ри́ма,] прiи́де къ ни́мъ: г҃ И҆ занѐ є҆динохꙋдо́жникѡмъ бы́ти и҆̀мъ, пребы́сть ѹ҆ ни́хъ, и҆ дѣ́лаше: бѧ́хꙋ бо скинотво́рцы хи́тростiю. д҃ Стѧза́шесѧ же на со́нмищахъ по всѧ̀ сꙋббѡ́ты, и҆ препира́ше i҆ꙋдє́и и҆ є҆́ллины. є҃ И҆ ꙗ҆́коже снидо́ста ѿ македо́нiи сíла же и҆ тiмоѳе́й, тꙋжа́ше дх҃омъ па́ѵелъ, свидѣ́тельствꙋѧ i҆ꙋде́ѡмъ i҆и҃са бы́ти хрⷭ҇та̀. s҃ Проти́вѧщымсѧ же и҆̀мъ и҆ хꙋ́лѧщымъ, ѡ҆трѧ́съ ри̑зы своѧ̀, речѐ къ ни́мъ: кро́вь ва́ша на глава́хъ ва́шихъ: чи́стъ а҆́зъ, ѿ нн҃ѣ во ꙗ҆зы́ки и҆дꙋ̀. з҃ И҆ преше́дъ ѿтꙋ́дꙋ, прiи́де въ до́мъ нѣ́коегѡ и҆́менемъ i҆ꙋ́ста, чтꙋ́ща бг҃а, є҆мꙋ́же хра́мина бѣ̀ вскра́й со́нмища. и҃ Крíспъ же нача́льникъ собо́ра, вѣ́рова гдⷭ҇ви со всѣ́мъ до́момъ свои́мъ: [а҃] и҆ мно́зи ѿ корíнѳѧнъ слы́шавше вѣ́ровахꙋ, и҆ креща́хꙋсѧ. ѳ҃ Рече́ же гдⷭ҇ь въ видѣ́нiи нощно́мъ па́ѵлꙋ: не бо́йсѧ, но глаго́ли, и҆ да не ѹ҆мо́лкнеши: _i҃ Занѐ а҆́зъ є҆́смь съ тобо́ю, и҆ никто́же приложи́тъ ѡ҆sло́бити тѧ̀: занѐ лю́дiе сꙋ́ть мѝ мно́зи во гра́дѣ се́мъ. а҃_i Сѣдѧ́ше же та́мѡ лѣ́то и҆ мѣ̑сѧцъ ше́сть, ѹ҆чѧ̀ въ ни́хъ сло́вꙋ бж҃iю.

Коне́цъ ѡ҆бновле́нiю, и҆ ѡ҆снова́нiю гра́да.

[в҃] в҃_i Галлiѡ́нꙋ же а҆нѳѷпа́тꙋ сꙋ́щꙋ во а҆ха́iи, нападо́ша є҆динодꙋ́шнѡ i҆ꙋдє́и на па́ѵла, и҆ приведо́ша є҆го̀ на сꙋди́лище, г҃_i Глаго́люще: ꙗ҆́кѡ проти́вꙋ зако́нꙋ се́й ѹ҆вѣщава́етъ чл҃вѣ́ки чти́ти бг҃а. д҃_i Хотѧ́щꙋ же па́ѵлꙋ ѿве́рсти ѹ҆ста̀, речѐ галлiѡ́нъ ко i҆ꙋде́ємъ: а҆́ще бы непра́вда была̀ ка́ѧ, и҆лѝ дѣ́ло sло́е, ѽ i҆ꙋде́є, по (л. л҃и ѡ҆б.) сло́вꙋ ѹ҆́бѡ послꙋ́шалъ бы́хъ ва́съ. є҃_i А҆́ще ли же стѧза̑нiѧ сꙋ́ть ѡ҆ словесѝ, и҆ ѡ҆ и҆́менехъ, и҆ ѡ҆ зако́нѣ ва́шемъ, вѣ́дите са́ми: сꙋдiѧ́ бо а҆́зъ си̑мъ не хощꙋ̀ бы́ти. s҃_i И҆ и҆згна̀ и҆̀хъ ѿ сꙋди́лища. з҃_i Е҆́мше же всѝ є҆́ллини сосѳе́на, нача́льника собо́ра, бiѧ́хꙋ предꙿ сꙋди́лищемъ, и҆ ни є҆ди́но ѡ҆ си́хъ галлiѡ́нꙋ радѣ́нiе бы́сть. и҃_i Па́ѵелъ же є҆щѐ пребы́въ днѝ дово́льны, и҆ цѣлова́въ бра́тiю, ѿплы̀ въ сѷрíю, [и҆ съ ни́мъ а҆кѵ́ла, и҆ прiскíлла,] ѡ҆стри́гъ главꙋ̀ въ ке́гхреихъ: ѡ҆бре́ксѧ бо бѣ̀. ѳ҃_i Приста́ же во є҆фе́сѣ, и҆ тѣ́хъ ѡ҆ста́ви та́мѡ: са́мъ же вше́дъ въ со́нмище, стѧза́шесѧ со i҆ꙋдє́и. к҃ Молѧ́щымъ же и҆̀мъ є҆го̀ на мно́го вре́мѧ пребы́ти ѹ҆ ни́хъ, не и҆зво́ли: к҃а Но ѿрече́сѧ и҆̀мъ, глаго́лѧ, ꙗ҆́кѡ подоба́етъ мѝ всѧ́кѡ пра́здникъ грѧдꙋ́щiй сотвори́ти во i҆ерⷭ҇ли́мѣ: па́ки же возвращꙋ́сѧ къ ва́мъ, бг҃ꙋ хотѧ́щꙋ. и҆ ѿвезе́сѧ ѿ є҆фе́са: а҆кѵ́ла же и҆ прiскíлла ѡ҆ста́ша во є҆фе́сѣ.

(заⷱ м҃а) к҃в И҆ соше́дъ въ кесарíю, возше́дъ и҆ цѣлова́въ цр҃ковь, сни́де бо а҆нтiохíю: к҃г И҆ сотво́рь вре́мѧ нѣ́кое, и҆зы́де проходѧ̀ по рѧ́дꙋ галатíйскꙋю странꙋ̀ и҆ фрѷгíю, ѹ҆твержда́ѧ всѧ̀ ѹ҆ченикѝ. [г҃] к҃д I҆ꙋде́анинъ же нѣ́кто а҆поллѡ́съ и҆́менемъ, а҆леѯа́ндрѧнинъ ро́домъ, мꙋ́жъ слове́сенъ, прiи́де во є҆фе́съ, си́ленъ сы́й въ кни́гахъ: к҃є Се́й бѣ̀ ѡ҆глаше́нъ пꙋтѝ гдⷭ҇ню, и҆ горѧ̀ дх҃омъ, глаго́лаше и҆ ѹ҆ча́ше и҆звѣ́стнѡ ꙗ҆̀же ѡ҆ гдⷭ҇ѣ, вѣ́дый то́кмѡ креще́нiе i҆ѡа́нново. к҃s Се́й же нача́тъ дерза́ти на со́нмищахъ: слы́шавше же є҆го̀ а҆кѵ́ла и҆ (л. л҃ѳ) прiскíлла, прiѧ́ша є҆го̀, и҆ и҆звѣ́стнѣе томꙋ̀ сказа́ша пꙋ́ть гдⷭ҇нь. к҃з Хотѧ́щꙋ же є҆мꙋ̀ преитѝ во а҆ха́iю, предпосла́вше бра́тiѧ, написа́ша ѹ҆ченикѡ́мъ прiѧ́ти є҆го̀: и҆́же прише́дъ та́мѡ, посо́бствова мно́гѡ вѣ́ровавшымъ бл҃года́тiю. к҃и Тве́рдѡ бо i҆ꙋдє́и не престаѧ̀ ѡ҆блича́ше предꙿ людьмѝ, сказꙋ́ѧ писа́ньми, i҆и҃са бы́ти хрⷭ҇та̀.

Коне́цъ средѣ̀.

Глава̀ девѧтаѧна́десѧть.

(заⷱ м҃в) [к҃и] сⷯ а҃ Бы́сть же внегда̀ бы́ти а҆поллѡ́сꙋ въ корíнѳѣ, па́ѵлꙋ же проше́дшꙋ вы́шнiѧ страны̑, прiитѝ во є҆фе́съ: и҆ ѡ҆брѣ́тъ нѣ́кiѧ ѹ҆ченикѝ, в҃ Речѐ къ ни́мъ: а҆́ще ѹ҆́бѡ дх҃ъ ст҃ъ прiѧ́ли є҆стѐ вѣ́ровавше; ѻ҆ни́ же рѣ́ша къ немꙋ̀: но нижѐ, а҆́ще дх҃ъ ст҃ы́й є҆́сть, слы́шахомъ. (втоⷬ҇) г҃ Рече́ же къ ни́мъ: во что̀ ѹ҆́бѡ крⷭ҇ти́стесѧ; ѻ҆ни́ же реко́ша: во i҆ѡа́нново креще́нiе. д҃ Рече́ же па́ѵелъ: i҆ѡа́ннъ ѹ҆̀бо крестѝ креще́нiемъ покаѧ́нiѧ, лю́демъ глаго́лѧ: во грѧдꙋ́щаго по не́мъ да вѣ́рꙋютъ, си́рѣчь, во хрⷭ҇та̀ i҆и҃са. є҃ Слы́шавше же, крести́шасѧ во и҆́мѧ гдⷭ҇а i҆и҃са. s҃ И҆ возло́жшꙋ па́ѵлꙋ на нѧ̀ рꙋ́цѣ, прiи́де дх҃ъ ст҃ы́й на нѧ̀: глаго́лахꙋ же ѧ҆зы́ки и҆ прⷪ҇ро́чествовахꙋ. з҃ Бѧ́ше же всѣ́хъ мꙋже́й ꙗ҆́кѡ двана́десѧть. и҃ Вше́дъ же въ со́нмище, дерза́ше, не ѡ҆бинꙋ́ѧсѧ трѝ мцⷭ҇ы бесѣ́дꙋѧ, и҆ ѹ҆вѣрѧ́ѧ ꙗ҆̀же ѡ҆ црⷭ҇твiи бж҃iи.

Коне́цъ пѧткꙋ̀, и҆ предте́чи. (л. л҃ѳ ѡ҆б.)

ѳ҃ И҆ ꙗ҆́коже нѣ́цыи ѡ҆жесточа́хꙋсѧ и҆ прѧ́хꙋсѧ, sлосло́вѧще пꙋ́ть гдⷭ҇нь предꙿ наро́домъ, ѿстꙋ́пль ѿ ни́хъ, ѿлꙋчѝ ѹ҆ченикѝ, по всѧ̀ днѝ стѧза́ѧсѧ во ѹ҆чи́лищи @мꙋчи́телѧ@{@власти́телѧ@} нѣ́коегѡ. _i҃ Сiе́ же бы́сть два̀ лѣ́та: ꙗ҆́кѡ всѣ́мъ живꙋ́щымъ во а҆сíи, слы́шати сло́во гдⷭ҇а i҆и҃са, жидѡ́мъ же и҆ є҆́ллинѡмъ. а҃_i Си̑лы же непро́сты творѧ́ше бг҃ъ рꙋка́ма па́ѵловыма: в҃_i Ꙗ҆́кѡ и҆ на недꙋ̑жныѧ наноси́ти ѿ по́та тѣ́ла є҆гѡ̀ главотѧ́жы и҆ ѹ҆брꙋ́сцы, и҆ и҆сцѣли́тисѧ и҆̀мъ ѿ недꙋ̑гъ, и҆ дꙋхѡ́мъ лꙋка́вымъ и҆сходи́ти ѿ ни́хъ. [а҃] г҃_i Нача́ша же нѣ́цыи ѿ скита́ющихсѧ i҆ꙋдє́й ѻ҆баѧ̑нникъ, и҆менова́ти надꙿ и҆мꙋ́щими дꙋ́хи лꙋка́выѧ, и҆́мѧ гдⷭ҇а i҆и҃са, глаго́люще: заклина́емъ вы̀ i҆и҃сомъ, є҆го́же па́ѵелъ проповѣ́дꙋетъ. д҃_i Бѧ́хꙋ же нѣ́цыи сы́нове ске́ѵы i҆ꙋде́анина а҆рхiере́а се́дмь, и҆̀же сiѐ творѧ́хꙋ. є҃_i Ѿвѣща́въ же дꙋ́хъ лꙋка́вый, речѐ: i҆и҃са зна́ю, и҆ па́ѵла свѣ́мъ: вы́ же кто̀ є҆стѐ; s҃_i И҆ скачѧ̀ на ни́хъ человѣ́къ, въ не́мже бѣ̀ дꙋ́хъ лꙋка́вый, и҆ ѡ҆долѣ́въ и҆̀мъ, ѹ҆крѣпи́сѧ на ни́хъ, ꙗ҆́коже наги̑мъ и҆ ѹ҆ра́нєнымъ и҆збѣжа́ти ѿ хра́ма ѻ҆́нагѡ. з҃_i Сiе́ же бы́сть разꙋ́мно всѣ́мъ живꙋ́щымъ во є҆фе́сѣ, i҆ꙋде́ємъ же и҆ є҆́ллинѡмъ: и҆ нападѐ стра́хъ на всѣ́хъ и҆̀хъ, и҆ велича́шесѧ и҆́мѧ гдⷭ҇а i҆и҃са. и҃_i Мно́зи же ѿ вѣ́ровавшихъ прихожда́хꙋ, и҆сповѣ́дающе и҆ сказꙋ́юще дѣла̀ своѧ̀. ѳ҃_i Дово́льни же ѿ сотво́ршихъ чародѣѧ̑нiѧ, собра́вше кни̑ги своѧ̀, сжига́хꙋ предꙿ всѣ́ми: и҆ сложи́ша цѣ́ны и҆́хъ, и҆ ѡ҆брѣто́ша сребра̀ пѧ́ть тє́мъ. к҃ Си́це крѣ́пкѡ сло́во гдⷭ҇не растѧ́ше и҆ крѣплѧ́шесѧ. к҃а И҆ ꙗ҆́коже сконча́шасѧ сiѧ̑, положѝ па́ѵелъ въ дс҃ѣ, проше́дъ (л. м҃) македо́нiю и҆ а҆ха́iю, и҆тѝ во i҆ерꙋсали́мъ, ре́къ: ꙗ҆́кѡ бы́вшꙋ мѝ та́мѡ, подоба́етъ мѝ и҆ ри́мъ ви́дѣти. к҃в Посла́въ же въ македо́нiю два̀ ѿ слꙋжа́щихъ є҆мꙋ̀, тiмоѳе́а и҆ є҆ра́ста: са́мъ же пребы́сть вре́мѧ во а҆сíи. [в҃] к҃г Бы́сть же во вре́мѧ ѻ҆́но молва̀ не ма́ла ѡ҆ пꙋтѝ гдⷭ҇ни. к҃д Дими́трiй бо нѣ́кто и҆́менемъ, среброкова́чь, творѧ́й хра́мы сре́брѧны а҆ртемíдѣ, даѧ́ше хитрецє́мъ @дѣ́ланiе@{@стѧжа́нiе@} не ма́ло. к҃є И҆̀хже собра́въ, и҆ и҆́ны сицевы́хъ веще́й дѣ́латели, речѐ: мꙋ́жiе, вѣ́сте, ꙗ҆́кѡ ѿ сегѡ̀ дѣ́ланiѧ дово́льство житiю̀ на́шемꙋ є҆́сть. к҃s И҆ ви́дите и҆ слы́шите, ꙗ҆́кѡ не то́кмѡ є҆фе́съ, но ма́лѡ не всю̀ а҆сíю па́ѵелъ се́й препрѣ́въ, ѡ҆братѝ мно́гъ наро́дъ, глаго́лѧ: ꙗ҆́кѡ не сꙋ́ть бо́зи, и҆̀же рꙋка́ми человѣ́ческими быва́ютъ. к҃з Не то́кмѡ же сiѧ̀ бѣдꙋ̀ прiе́млетъ на́ша ча́сть во ѡ҆бличе́нiе прiитѝ: но и҆ вели́кiѧ боги́ни а҆ртемíды хра́мъ ни во что́же вмѣни́тсѧ: хо́щетъ же разори́тисѧ и҆ вели́чество є҆ѧ̀, ю҆́же всѧ̀ а҆сíа и҆ вселе́ннаѧ почита́етъ. к҃и Слы́шавше же, и҆ бы́вше и҆спо́лнени ꙗ҆́рости, вопiѧ́хꙋ глаго́люще: вели́ка а҆ртемíда є҆фе́сскаѧ. к҃ѳ И҆ и҆спо́лнисѧ гра́дъ ве́сь мѧте́жа: ѹ҆стреми́ша же сѧ є҆динодꙋ́шнѡ на позо́рище, восхи́щше га́iа и҆ а҆рiста́рха македо́нѧны, *дрꙋ́ги па́ѵловы. л҃ Па́ѵлꙋ же хотѧ́щꙋ вни́ти въ наро́дъ, не ѡ҆ставлѧ́хꙋ є҆гѡ̀ ѹ҆ченицы̀. л҃а Нѣ́цыи же ѿ а҆сíйскихъ нача̑льникъ, сꙋ́ще є҆мꙋ̀ дрꙋ́зи, посла́вше къ немꙋ̀, молѧ́хꙋ не вда́ти себѐ въ позо́ръ. л҃в Дрꙋзíи же ѹ҆́бѡ и҆́но нѣ́что вопiѧ́хꙋ: бѣ́ бо собра́нiе смꙋще́но, и҆ мно́жайшiи ѿ ни́хъ не вѣ́дѧхꙋ, чесѡ̀ ра́ди собра́шасѧ. л҃г Ѿ наро́да же и҆збра́ша а҆леѯа́ндра, (л. м҃ ѡ҆б.) и҆зве́дшымъ є҆го̀ i҆ꙋде́ємъ. а҆леѯа́ндръ же помаа́въ рꙋко́ю, хотѧ́ше ѿвѣща́ти наро́дꙋ. л҃д Разꙋмѣ́вше же ꙗ҆́кѡ i҆ꙋде́анинъ є҆́сть, гла́съ бы́сть є҆ди́нъ ѿ всѣ́хъ, ꙗ҆́кѡ на два̀ часа̀ вопiю́щихъ: вели́ка а҆ртемíда є҆фе́сскаѧ. л҃є Ѹ҆ти́шивъ же кни́жникъ наро́дъ, речѐ: мꙋ́жiе є҆фе́сстiи, кто̀ ѹ҆́бѡ є҆́сть человѣ́къ, и҆́же не вѣ́сть, ꙗ҆́кѡ є҆фе́сскiй гра́дъ слꙋжи́тель є҆́сть вели́кiѧ боги́ни а҆ртемíды и҆ дiопе́та; л҃s Безꙿ всѧ́кагѡ ѹ҆̀бо прекосло́вiѧ си̑мъ си́це сꙋ́щымъ, потре́бно є҆́сть ва́мъ безмѡ́лвнымъ бы́ти, и҆ ничто́же безчи́нно твори́ти. л҃з Приведо́сте бо мꙋ̑жа сiѧ̀, ни хра́мъ а҆ртемíдинъ ѡ҆кра́дша, нижѐ боги́ню ва́шꙋ хꙋ́лѧща. л҃и А҆́ще ѹ҆́бѡ дими́трiй, и҆ и҆̀же съ ни́мъ хꙋдо́жницы, и҆́мꙋтъ къ комꙋ̀ сло́во, сꙋды̀ сꙋ́ть, и҆ а҆нѳѷпа́ти сꙋ́ть, да пое́млютъ дрꙋ́гъ на дрꙋ́га. л҃s А҆́ще ли же что̀ ѡ҆ и҆ны́хъ и҆́щете, въ зако́нномъ собра́нiи да разрѣши́тсѧ. м҃ И҆́бо бѣ́дствꙋемъ порица́еми бы́ти ѡ҆ крамолѣ̀ дне́шней, ниеди́нѣй винѣ̀ сꙋ́щей, є҆́юже возмо́жемъ возда́ти сло́во стремле́нiѧ сегѡ̀. и҆ сiѧ̑ ре́къ, распꙋстѝ собра́вшiйсѧ наро́дъ.

Глава̀ двадесѧ́таѧ.

[к҃ѳ] сⷯ а҃ По ѹ҆тише́нiи же молвы̀, призва́въ па́ѵелъ ѹ҆ченикѝ, ѹ҆тѣ́шивъ и҆ цѣлова́въ и҆̀хъ, и҆зы́де и҆тѝ въ македо́нiю. в҃ Проше́дъ же страны̑ ѻ҆́ны, и҆ ѹ҆тѣ́шивъ и҆̀хъ сло́вомъ мно́гимъ, прiи́де во є҆лла́дꙋ. г҃ Пожи́въ же мцⷭ҇ы трѝ, бы́вшꙋ на́нь навѣ́тꙋ ѿ i҆ꙋдє́й, хотѧ́щꙋ ѿвести́сѧ въ сѷрíю, бы́сть хотѣ́нiе возврати́тисѧ сквозѣ̀ македо́нiю. д҃ Послѣ́дова (л. м҃а) же є҆мꙋ̀ да́же до а҆сíи сѡсiпа́тръ пѵ́рровъ бе́рѧнинъ: солꙋ́нѧне же а҆рiста́рхъ, и҆ секꙋ́ндъ, и҆ га́iй де́рвѧнинъ, и҆ тiмоѳе́й: а҆сíане же, тѷхíкъ и҆ трофíмъ. є҃ Сíи предше́дше жда́хꙋ на́съ въ трѡа́дѣ. s҃ Мы́ же ѿвезо́хомсѧ по дне́хъ ѡ҆прѣсно́чныхъ ѿ фiлȋппъ, и҆ прiидо́хомъ къ ни́мъ въ трѡа́дꙋ, во дне́хъ пѧтѝ, и҆дѣ́же пребы́хомъ дне́й се́дмь.

(заⷱ м҃г) з҃ Во є҆ди́нꙋ же ѿ сꙋббѡ́тъ, собра́вшымсѧ ѹ҆ченикѡ́мъ преломи́ти хлѣ́бъ, па́ѵелъ бесѣ́доваше къ ни́мъ, хотѧ̀ и҆зы́ти наꙋ́трiе: простре́ же сло́во до полꙋ́нощи. и҃ Бѧ́хꙋ же свѣщы̀ мно́ги въ го́рницѣ, и҆дѣ́же бѣ́хомъ со́брани. [а҃] ѳ҃ Сѣдѧ́ же нѣ́кто ю҆́ноша, и҆́менемъ є҆ѵтѵ́хъ, во ѻ҆кнѣ̀, ѡ҆тѧгче́нъ сно́мъ глꙋбо́кимъ, глаго́лющꙋ па́ѵлꙋ ѡ҆ мно́зѣ, прекло́ньсѧ ѿ сна̀, падѐ ѿ трекро́вника до́лꙋ: и҆ взѧ́ша є҆го̀ ме́ртва. _i҃ Соше́дъ же па́ѵелъ нападѐ на́нь, и҆ ѡ҆бꙿе́мъ є҆го̀ речѐ: не мо́лвите, и҆́бо дꙋша̀ є҆гѡ̀ въ не́мъ є҆́сть. а҃_i Возше́дъ же и҆ прело́мль хлѣ́бъ, и҆ вкꙋ́шъ, дово́льнѡ же бесѣ́довавъ да́же до зарѝ, и҆ та́кѡ и҆зы́де. в҃_i Приведо́ша же ѻ҆́трока жи́ва, и҆ ѹ҆тѣ́шишасѧ не ма́лѡ.

Коне́цъ сꙋббѡ́тѣ.

г҃_i Мы́ же прише́дше въ кора́бль, ѿвезо́хомсѧ во а҆́ссонъ, ѿтꙋ́дꙋ хотѧ́ще поѧ́ти па́ѵла: та́кѡ бо на́мъ бѣ̀ повелѣ́лъ, хотѧ̀ са́мъ пѣ́шъ и҆тѝ. д҃_i И҆ ꙗ҆́коже сни́десѧ съ на́ми во а҆́ссонѣ, взе́мше є҆го̀ (л. м҃а ѡ҆б.) прiидо́хомъ въ мiтѷли́нъ: є҃_i И҆ ѿтꙋ́дꙋ ѿве́зшесѧ, воꙋ́трiе приста́хомъ проти́вꙋ хíю: въ дрꙋгíй же ѿвезо́хомсѧ въ са́монъ: и҆ пребы́вше въ трѡгѷллíи, въ грѧдꙋ́щiй же де́нь прiидо́хомъ въ мiли́тъ.

(заⷱ м҃д) s҃_i Сꙋди́ бо па́ѵелъ ми́мѡ и҆тѝ є҆фе́съ, ꙗ҆́кѡ да не бꙋ́детъ є҆мꙋ̀ закоснѣ́ти во а҆сíи: тща́ше бо сѧ, а҆́ще возмо́жно бꙋ́детъ, въ де́нь пѧтьдесѧ́тный бы́ти во i҆ерⷭ҇ли́мѣ. з҃_i Ѿ мiли́та же посла́въ во є҆фе́съ, призва̀ пресвѵ́теры цр҃ко́вныѧ. и҃_i И҆ ꙗ҆́коже прiидо́ша къ немꙋ̀, речѐ къ ни́мъ:

Престꙋпѝ недѣ́ли.

вы̀ вѣ́сте, ꙗ҆́кѡ ѿ пе́рвагѡ днѐ, ѿне́лиже прiидо́хъ во а҆сíю, ка́кѡ съ ва́ми всѐ вре́мѧ бы́хъ: ѳ҃_i Рабо́таѧ гдⷭ҇ви со всѧ́кимъ смиреномꙋ́дрiемъ, и҆ мно́гими слеза́ми, и҆ напа́стьми, прилꙋчи́вшимисѧ мнѣ̀ ѿ i҆ꙋде́йскихъ навѣ̑тъ. к҃ Ꙗ҆́кѡ ни въ чесо́мъ ѿ поле́зныхъ ѡ҆бинꙋ́хсѧ, є҆́же сказа́ти ва́мъ, и҆ наꙋчи́ти ва́съ предꙿ людьмѝ и҆ по домѡ́мъ: к҃а Засвидѣ́тельствꙋѧ i҆ꙋде́ємъ же и҆ є҆́ллинѡмъ, є҆́же къ бг҃ꙋ покаѧ́нiе, и҆ вѣ́рꙋ ꙗ҆́же въ гдⷭ҇а на́шего i҆и҃са хрⷭ҇та̀. к҃в И҆ ны́нѣ сѐ а҆́зъ свѧ́занъ дх҃омъ, грѧдꙋ̀ во i҆ерꙋсали́мъ, ꙗ҆̀же въ не́мъ хотѧ̑щаѧ приключи́тисѧ мнѣ̀, не вѣ́дый: к҃г То́чiю ꙗ҆́кѡ дх҃ъ ст҃ы́й по всѧ̀ гра́ды свидѣ́тельствꙋетъ, глаго́лѧ: ꙗ҆́кѡ ѹ҆́зы менѐ и҆ скѡ́рби ждꙋ́тъ. к҃д Но ни є҆ди́но же попече́нiе творю̀, нижѐ и҆́мамъ дꙋ́шꙋ мою̀ че́стнꙋ себѣ̀, ра́звѣ є҆́же сконча́ти (л. м҃в) тече́нiе моѐ съ ра́достiю, и҆ слꙋ́жбꙋ ю҆́же прiѧ́хъ ѿ гдⷭ҇а i҆и҃са, засвидѣ́тельствовати є҆ѵⷢ҇лiе бл҃года́ти бж҃iѧ. к҃є И҆ ны́нѣ сѐ а҆́зъ вѣ́мъ, ꙗ҆́кѡ ктомꙋ̀ не ѹ҆́зрите лица̀ моегѡ̀ вы̀ всѝ, въ ни́хже проидо́хъ проповѣ́дꙋѧ црⷭ҇твiе бж҃iе. к҃s Тѣ́мже свидѣ́тельствꙋю ва́мъ во дне́шнiй де́нь, ꙗ҆́кѡ чи́стъ а҆́зъ ѿ кро́ве всѣ́хъ. к҃з Не ѡ҆бинꙋ́хсѧ бо сказа́ти ва́мъ всю̀ во́лю бж҃iю.

Чтѝ недѣ́ли.

(срⷣе) к҃и Внима́йте ѹ҆̀бо себѣ̀, и҆ всемꙋ̀ ста́дꙋ, въ не́мже ва́съ дх҃ъ ст҃ы́й поста́ви є҆пⷭ҇копы, пастѝ цр҃ковь гдⷭ҇а и҆ бг҃а, ю҆́же стѧжа̀ кро́вiю свое́ю. к҃ѳ А҆́зъ бо вѣ́мъ сiѐ, ꙗ҆́кѡ по ѿше́ствiи мое́мъ вни́дꙋтъ во́лцы тѧ́жцы въ ва́съ, не щадѧ́щiи ста́да. л҃ И҆ ѿ ва́съ самѣ́хъ воста́нꙋтъ мꙋ́жiе глаго́лющiи развращє́наѧ, є҆́же ѿторга́ти ѹ҆чн҃кѝ въ слѣ́дъ себѐ. л҃а Сегѡ̀ ра́ди бди́те, помина́юще, ꙗ҆́кѡ трѝ лѣ̑та но́щь и҆ де́нь не престаѧ́хъ ѹ҆чѧ̀ со слеза́ми є҆ди́наго кого́ждо ва́съ. л҃в И҆ ны́нѣ предаю̀ ва́съ, бра́тiе, бг҃ови, и҆ сло́вꙋ бл҃года́ти є҆гѡ̀, могꙋ́щемꙋ назда́ти, и҆ да́ти ва́мъ наслѣ́дiе во ѡ҆свѧще́нныхъ всѣ́хъ. л҃г Сребра̀ и҆лѝ зла́та и҆лѝ ри́зъ, ни є҆ди́нагѡ возжела́хъ. л҃д Са́ми вѣ́сте, ꙗ҆́кѡ тре́бованiю моемꙋ̀ и҆ сꙋ́щымъ со мно́ю, послꙋжи́стѣ рꙋ́цѣ моѝ сíи. л҃є Всѧ̑ сказа́хъ ва́мъ, ꙗ҆́кѡ та́кѡ трꙋжда́ющымсѧ подоба́етъ застꙋпа́ти немощны̑ѧ, помина́ти же сло́во гдⷭ҇а i҆и҃са, ꙗ҆́кѡ са́мъ речѐ: блаже́ннѣе є҆́сть па́че даѧ́ти, не́жели прiима́ти. л҃s И҆ сiѧ̑ ре́къ, прекло́нь кѡлѣ́на своѧ̀, со всѣ́ми и҆́ми помоли́сѧ.

Коне́цъ недѣ́ли. (л. м҃в ѡ҆б.)

л҃з Мно́гъ же бы́сть пла́чь всѣ́мъ, и҆ напа́дше на вы́ю па́ѵловꙋ, ѡ҆блобыза́хꙋ є҆го̀: л҃и Скорбѧ́ще наипа́че ѡ҆ словесѝ, є҆́же речѐ, ꙗ҆́кѡ ктомꙋ̀ не и҆́мꙋтъ лица̀ є҆гѡ̀ ѹ҆зрѣ́ти. провожда́хꙋ же є҆го̀ въ кора́бль.

Глава̀ два́десѧть пе́рваѧ.

[в҃] сⷯ а҃ И҆ ꙗ҆́коже бы́сть ѿвезти́сѧ на́мъ ѿто́ргшымсѧ ѿ ни́хъ, прѧ́мѡ ше́дше прiидо́хомъ въ кѡ́нъ: въ дрꙋгíй же де́нь въ ро́досъ, и҆ ѿтꙋ́дꙋ въ пата́рꙋ: в҃ И҆ ѡ҆брѣ́тше кора́бль преходѧ́щъ въ фiнiкíю, возше́дше ѿвезо́хомсѧ. г҃ Возни́кшiй же на́мъ кѵ́пръ ѡ҆ста́вльше ѡ҆шꙋ́юю, плы́хомъ въ сѷрíю, и҆ приста́хомъ въ тѵ́рѣ: та́мѡ бо бѧ́ше кораблю̀ и҆зложи́ти бре́мѧ. д҃ И҆ ѡ҆брѣ́тше ѹ҆ченикѝ, пребы́хомъ тꙋ̀ днíй се́дмь: и҆̀же па́ѵлови глаго́лахꙋ дх҃омъ, не восходи́ти во i҆ерⷭ҇ли́мъ. є҃ Е҆гда́ же бы́сть на́мъ сконча́ти днѝ, и҆зше́дше и҆до́хомъ, провожда́ющымъ на́съ всѣ̑мъ, съ жена́ми и҆ дѣтьмѝ, да́же до внѣ̀ гра́да: и҆ прекло́ньше колѣ̑на при бре́зѣ, помоли́хомсѧ. s҃ И҆ цѣлова́вше дрꙋгъдрꙋ́га, внидо́хомъ въ кора́бль, ѻ҆ни́ же возврати́шасѧ во своѧ́си. з҃ Мы́ же пла́ванiе наче́нше ѿ тѵ́ра, приста́хомъ во птолемаíдѣ, и҆ цѣлова́вше бра́тiю, пребы́хомъ де́нь є҆ди́нъ ѹ҆ ни́хъ.

(заⷱ м҃є) и҃ Во ѹ҆́трiе же и҆зше́дше па́ѵелъ и҆ и҆̀же съ ни́мъ, прiидо́хомъ въ кесарíю: и҆ вше́дше въ до́мъ фiлíппа бл҃говѣ́стника, сꙋ́ща ѿ седмѝ дiа́кѡнъ, (л. м҃г) пребы́хомъ ѹ҆ негѡ̀. ѳ҃ Сегѡ́ же бѧ́хꙋ дщє́ри дѣви̑цы четы́ри прорица́ющыѧ. [л҃] _i҃ Пребыва́ющымъ же на́мъ та́мѡ днѝ мно́ги, сни́де нѣ́кто ѿ i҆ꙋде́и проро́къ, и҆́менемъ а҆га́въ: а҃_i И҆ прише́дъ къ на́мъ, и҆ взе́мъ по́ѧсъ па́ѵловъ, свѧза́въ же своѝ рꙋ́цѣ и҆ но́зѣ, речѐ: та́кѡ глаго́летъ дх҃ъ ст҃ы́й, мꙋ́жа, є҆гѡ́же є҆́сть по́ѧсъ се́й, та́кѡ свѧ́жꙋтъ є҆го̀ во i҆ерⷭ҇ли́мѣ i҆ꙋдє́и, и҆ предадѧ́тъ въ рꙋ́цѣ ꙗ҆зы́кѡвъ. в҃_i И҆ ꙗ҆́коже слы́шахомъ сiѧ̑ моли́хомъ, мы́ же и҆ @намѣ́стнiи@{@та́мошнiи жи́тели@}, не восходи́ти є҆мꙋ̀ во i҆ерꙋсали́мъ. г҃_i Ѿвѣща́въ же па́ѵелъ, и҆ речѐ: что̀ творитѐ, пла́чꙋще и҆ сокрꙋша́юще мѝ се́рдце; а҆́зъ бо не то́чiю свѧ́занъ бы́ти хощꙋ̀, но и҆ ѹ҆мре́ти во i҆ерⷭ҇ли́мѣ гото́въ є҆́смь, за и҆́мѧ гдⷭ҇а i҆и҃са. д҃_i Не повинꙋ́ющꙋсѧ же є҆мꙋ̀, ѹ҆молча́хомъ, ре́кше: во́лѧ гдⷭ҇нѧ да бꙋ́детъ.

Коне́цъ понедѣ́льникꙋ.

є҃_i По дне́хъ же си́хъ ѹ҆гото́вльшесѧ, взыдо́хомъ во i҆ерꙋсали́мъ. s҃_i Прiидо́ша же съ на́ми и҆ нѣ́цыи ѹ҆ченицы̀ ѿ кесарíи, ведꙋ́ще съ собо́ю, ѹ҆ негѡ́же бы ѡ҆бита́ти на́мъ, мна́сѡна нѣ́коего кѵ́прѧнина, дре́внѧго ѹ҆ченика̀. з҃_i Бы́вшымъ же на́мъ во i҆ерꙋсали́мѣ, любе́знѡ прiѧ́ша на́съ бра́тiѧ. [л҃а] и҃_i На ѹ҆́трiе же вни́де па́ѵелъ съ на́ми ко i҆а́кѡвꙋ, вси́ же прiидо́ша ста́рцы. ѳ҃_i И҆ цѣлова́въ и҆̀хъ, сказа́ше по є҆ди́номꙋ ко́еждо, є҆́же сотворѝ бг҃ъ во ꙗ҆зы́цѣхъ слꙋже́нiемъ є҆гѡ̀. к҃ Ѻ҆ни́ же слы́шавше, сла́влѧхꙋ бг҃а, и҆ реко́ша є҆мꙋ̀: ви́диши ли бра́те, коли́кѡ тє́мъ є҆́сть i҆ꙋдє́й вѣ́ровавшихъ, и҆ всѝ ревни́тели зако́нꙋ сꙋ́ть; к҃а Ѹ҆вѣсти́ша же сѧ ѡ҆ тебѣ̀, ꙗ҆́кѡ ѿстꙋпле́нiю ѹ҆чи́ши ѿ зако́на (л. м҃г ѡ҆б.) мѡѷсе́ова, живꙋ́щыѧ во ꙗ҆зы́цѣхъ всѧ̀ i҆ꙋдє́и, глаго́лѧ: не ѡ҆брѣ́зовати и҆̀мъ ча̑дъ свои́хъ, нижѐ во ѻ҆бы́чаехъ ѻ҆те́ческихъ ходи́ти. к҃в Что̀ ѹ҆́бѡ є҆́сть, всѧ́кѡ подоба́етъ наро́дꙋ сни́тисѧ: ѹ҆слы́шатъ бо ꙗ҆́кѡ прише́лъ є҆сѝ. к҃г Сiѐ ѹ҆̀бо сотворѝ, є҆́же тѝ глаго́лемъ: сꙋ́ть ѹ҆ на́съ мꙋ́жiе четы́ри, ѡ҆бѣща́вше себѐ бг҃ꙋ: к҃д Сiѧ̑ пои́мъ, ѡ҆чи́стисѧ съ ни́ми, и҆ и҆ждивѝ на ни́хъ, да ѡ҆стри́жꙋтъ сѝ главы̑, и҆ разꙋмѣ́ютъ всѝ, ꙗ҆́кѡ возвѣщє́ннаѧ и҆̀мъ ѡ҆ тебѣ̀, ничто́же сꙋ́ть: но пребыва́еши и҆ са́мъ зако́нъ хранѧ̀. к҃є А҆ ѡ҆ вѣ́ровавшихъ ꙗ҆зы́цѣхъ, мы̀ посла́хомъ, сꙋди́вше, ничто́же таково́е соблюда́ти и҆̀мъ, то́кмѡ храни́ти себѐ ѿ i҆дѡложе́ртвенныхъ, и҆ кро́ве, и҆ ѹ҆да́вленины, и҆ блꙋда̀.

(заⷱ м҃s) [л҃в] к҃s Тогда̀ па́ѵелъ пое́мъ мꙋ́жы ѻ҆́ны, наꙋ́трiе съ ни́ми ѡ҆чи́щсѧ, вни́де во ст҃и́лище, возвѣща́ѧ и҆сполне́нiе дне́й ѡ҆чище́нiѧ, до́ндеже принесено̀ бы́сть за є҆ди́наго коего́ждо и҆́хъ приноше́нiе. к҃з И҆ ꙗ҆́коже хотѧ́хꙋ се́дмь днíй сконча́тисѧ, и҆̀же ѿ а҆сíи i҆ꙋдє́и, ви́дѣвше є҆го̀ во ст҃и́лищи, нава́диша ве́сь наро́дъ, и҆ возложи́ша на́нь рꙋ́цѣ, к҃и Вопiю́ще: мꙋ́жiе i҆и҃льстiи, помози́те: се́й є҆́сть человѣ́къ, и҆́же на лю́ди и҆ зако́нъ, и҆ на мѣ́сто сiѐ, всѣ́хъ всю́дꙋ ѹ҆чи́тъ: є҆ще́ же и҆ є҆́ллины введѐ въ цр҃ковь, и҆ ѡ҆сквернѝ ст҃о́е мѣ́сто сiѐ. к҃ѳ [Бѧ́хꙋ бо ви́дѣли трофíма є҆фе́сѧнина во гра́дѣ съ ни́мъ, є҆го́же мнѧ́хꙋ, ꙗ҆́кѡ въ цр҃ковь (л. м҃д) вве́лъ є҆́сть па́ѵелъ.] л҃ Подви́жесѧ же гра́дъ ве́сь, и҆ бы́сть стече́нiе лю́демъ: и҆ є҆́мше па́ѵла, влеча́хꙋ є҆го̀ во́нъ и҆зꙿ цр҃кве: и҆ а҆́бiе затвори́шасѧ двє́ри. л҃а И҆́щꙋщымъ же и҆̀мъ ѹ҆би́ти є҆го̀, взы́де вѣ́сть къ ты́сѧщникꙋ спíры, ꙗ҆́кѡ ве́сь возмꙋти́сѧ i҆ерꙋсали́мъ. л҃в Ѻ҆́нъ же а҆́бiе пои́мъ во́ины и҆ со́тники, притечѐ на нѧ̀: ѻ҆ни́ же ви́дѣвше ты́сѧщника и҆ во́ины, преста́ша би́ти па́ѵла.

Коне́цъ вто́рникꙋ.

л҃г Пристꙋ́пль же ты́сѧщникъ ꙗ҆́тъ є҆го̀, и҆ повелѣ̀ свѧза́ти є҆го̀ вери́гома желѣ́знома двѣма̀: и҆ вопроша́ше: кто̀ ѹ҆́бѡ є҆́сть, и҆ что̀ є҆́сть сотвори́лъ; л҃д Дрꙋзíи же и҆́но нѣ́что вопiѧ́хꙋ въ наро́дѣ: не могíй же разꙋмѣ́ти и҆звѣ́стное молвы̀ ра́ди, повелѣ̀ ѿвестѝ є҆го̀ въ по́лкъ. л҃є Е҆гда́ же бы́сть на степе́нехъ, прилꙋчи́сѧ воздви́женꙋ бы́ти є҆мꙋ̀ ѿ вѡ́инъ, нꙋ́жды ра́ди наро́да. л҃s Послѣ́доваше бо мно́жество люде́й зовꙋ́щихъ: возꙿмѝ є҆го̀. л҃з Хотѧ́ же вни́ти въ по́лкъ па́ѵелъ, глаго́ла ты́сѧщникꙋ: а҆́ще лѣ́ть мѝ є҆́сть глаго́лати что̀ тебѣ̀; ѻ҆́нъ же речѐ: гре́чески ѹ҆мѣ́еши ли; л҃и Не ты́ ли є҆сѝ є҆гѵ́птѧнинъ, пре́жде си́хъ дне́й превѣща́вый, и҆ и҆зведы́й въ пꙋсты́ню четы́ре ты́сѧщы мꙋже́й сiкаре́й; (че\к) л҃ѳ Рече́ же па́ѵелъ: а҆́зъ человѣ́къ ѹ҆́бѡ є҆́смь жидови́нъ та́рсѧнинъ, сла́внагѡ гра́да въ кiлiкíи жи́тель: молю́ же тѧ̀, повели́ ми глаго́лати къ лю́демъ. [а҃] м҃ Повелѣ́вшꙋ же є҆мꙋ̀, па́ѵелъ стоѧ̀ на степе́нехъ, помаа́въ рꙋко́ю къ лю́демъ: мно́гꙋ же безмо́лвiю бы́вшꙋ, возгласѝ є҆вре́йскимъ ѧ҆зы́комъ, глаго́лѧ: (л. м҃д ѡ҆б.)

Глава̀ два́десѧть втора́ѧ.

сⷯ а҃ Мꙋ́жiе бра́тiе и҆ ѻ҆тцы̀, ѹ҆слы́шите мо́й къ ва́мъ ны́нѣ ѿвѣ́тъ. в҃ [Слы́шавше же, ꙗ҆́кѡ є҆вре́йскимъ ѧ҆зы́комъ возгласѝ къ ни́мъ, па́че приложи́ша безмо́лвiе. и҆ речѐ:] г҃ А҆́зъ ѹ҆́бѡ є҆́смь мꙋ́жъ i҆ꙋде́анинъ, роди́всѧ въ та́рсѣ кiлiкíйстѣмъ, воспита́нъ же во гра́дѣ се́мъ, при ногꙋ̀ гамалiи́ловꙋ, нака́занъ и҆звѣ́стнѡ ѻ҆ч҃ескомꙋ зако́нꙋ, ревни́тель сы́й бж҃iй, ꙗ҆́коже всѝ вы̀ є҆стѐ дне́сь. д҃ И҆́же се́й пꙋ́ть гони́хъ да́же до сме́рти, вѧжѧ̀ и҆ предаѧ̀ въ темни́цꙋ мꙋ́жы же и҆ жєны̀: є҃ Ꙗ҆́коже и҆ а҆рхiере́й свидѣ́тельствꙋетъ мѝ, и҆ всѝ ста́рцы: ѿ ни́хже и҆ посла̑нiѧ прiе́мъ къ живꙋ́щымъ въ дама́сцѣ бра́тiѧмъ, и҆дѧ́хъ привестѝ сꙋ́щыѧ та́мѡ, свѧ́заны во i҆ерⷭ҇ли́мъ да мꙋ́чатсѧ. s҃ Бы́сть же мѝ и҆дꙋ́щꙋ, и҆ приближа́ющꙋсѧ къ дама́скꙋ въ полꙋ́дне, внеза́пꙋ съ нб҃сѐ ѡ҆блиста̀ свѣ́тъ мно́гъ ѡ҆ мнѣ̀: з҃ Падо́хъ же на зе́млю, слы́шахъ и҆ гла́съ глаго́лющъ мѝ: са́ѵле, са́ѵле, что́ мѧ го́ниши; и҃ А҆́зъ же ѿвѣща́хъ: кто́ є҆си гдⷭ҇и; рече́ же ко мнѣ̀: а҆́зъ є҆́смь i҆и҃съ назѡре́й, є҆го́же ты̀ го́ниши. ѳ҃ Со мно́ю же сꙋ́щiи, свѣ́тъ ѹ҆́бѡ ви́дѣша и҆ пристра́шни бы́ша, гла́са же не слы́шаша глаго́лющагѡ ко мнѣ̀. _i҃ Реко́хъ же: что̀ сотворю̀ гдⷭ҇и; гдⷭ҇ь же речѐ ко мнѣ̀: воста́въ и҆дѝ въ дама́скъ, и҆ та́мѡ рече́тсѧ тѝ ѡ҆ всѣ́хъ, ꙗ҆̀же вчине́но тѝ є҆́сть твори́ти. а҃_i И҆ ꙗ҆́коже не ви́дѣхъ ѿ сла́вы свѣ́та ѻ҆́нагѡ, за рꙋ́кꙋ ведо́мь ѿ сꙋ́щихъ со мно́ю, внидо́хъ въ дама́скъ. [в҃] в҃_i А҆на́нiа же нѣ́кiй, мꙋ́жъ (л. м҃є) бл҃гоговѣ́инъ по зако́нꙋ, свидѣ́тельствованъ ѿ всѣ́хъ живꙋ́щихъ въ дама́сцѣ i҆ꙋдє́й, г҃_i Прише́дъ ко мнѣ̀, и҆ ста́въ рече́ ми: са́ѵле бра́те, прозрѝ. и҆ а҆́зъ въ то́й ча́съ воззрѣ́хъ на́нь. д҃_i Ѻ҆́нъ же рече́ ми: бг҃ъ ѻ҆тє́цъ на́шихъ @и҆зво́ли@{@предꙿизбра̀@} тѧ̀ разꙋмѣ́ти хотѣ́нiе є҆гѡ̀, и҆ ви́дѣти пра́ведника, и҆ слы́шати гла́съ ѿ ѹ҆́стъ є҆гѡ̀: є҃_i Ꙗ҆́кѡ бꙋ́деши є҆мꙋ̀ свидѣ́тель ко всѣ́мъ человѣ́кѡмъ ѡ҆ си́хъ, ꙗ҆̀же ви́дѣлъ є҆сѝ и҆ слы́шалъ. s҃_i И҆ ны́нѣ что̀ ме́длиши; воста́въ крⷭ҇ти́сѧ, и҆ ѡ҆мы́й грѣхѝ твоѧ̀, призва́въ и҆́мѧ гдⷭ҇а i҆и҃са. з҃_i Бы́сть же возврати́вшꙋ ми сѧ во i҆ерꙋсали́мъ, и҆ молѧ́щꙋ ми сѧ въ цр҃кви, бы́ти во и҆зстꙋпле́нiи, и҃_i И҆ ви́дѣти є҆го̀ глаго́люща мѝ: потщи́сѧ и҆ и҆зы́ди ско́рѡ и҆зꙿ i҆ерꙋсали́ма: занѐ не прiи́мꙋтъ свидѣ́тельства твоегѡ̀, є҆́же ѡ҆ мнѣ̀. ѳ҃_i И҆ а҆́зъ рѣ́хъ: гдⷭ҇и, са́ми вѣ́дѧтъ, ꙗ҆́кѡ а҆́зъ бѣ́хъ всажда́ѧ въ темни́цꙋ, и҆ бiѧ̀ по со́нмищахъ вѣ́рꙋющыѧ въ тѧ̀. к҃ И҆ є҆гда̀ и҆злива́шесѧ кро́вь стефа́на свидѣ́телѧ твоегѡ̀, и҆ са́мъ бѣ́хъ стоѧ̀, и҆ соизволѧ́ѧ ѹ҆бiе́нiю є҆гѡ̀, и҆ стрегíй ри́зъ ѹ҆бива́ющихъ є҆го̀. к҃а И҆ речѐ ко мнѣ̀: и҆дѝ, ꙗ҆́кѡ а҆́зъ во ꙗ҆зы́ки дале́че послю́ тѧ. к҃в Послꙋ́шахꙋ же є҆гѡ̀ да́же до сегѡ̀ словесѐ, и҆ воздвиго́ша гла́съ сво́й, глаго́люще: возꙿмѝ ѿ землѝ такова́го, не подоба́етъ бо є҆мꙋ̀ жи́ти. к҃г Вопiю́щымъ же и҆̀мъ, и҆ ме́щꙋщымъ ри́зы, и҆ пра́хъ возмета́ющымъ на воздꙋ́хъ, к҃д Повелѣ̀ ты́сѧщникъ ѿвестѝ є҆го̀ въ по́лкъ, ре́къ: ра́нами и҆стѧза́ти є҆го̀, да разꙋмѣ́етъ, за кꙋ́ю винꙋ̀ та́кѡ вопiѧ́хꙋ на́нь. [г҃] к҃є И҆ ꙗ҆́коже протѧго́ша є҆го̀ вервьмѝ, речѐ къ стоѧ́щемꙋ со́тникꙋ па́ѵелъ: чл҃вѣ́ка (л. м҃є ѡ҆б.) ри́млѧнина и҆ неѡсꙋжде́на лѣ́ть ли є҆́сть ва́мъ би́ти; к҃s Слы́шавъ же со́тникъ, пристꙋпѝ къ ты́сѧщникꙋ, сказа̀ глаго́лѧ: ви́ждь, что̀ хо́щеши сотвори́ти: человѣ́къ бо се́й ри́млѧнинъ є҆́сть. к҃з Пристꙋ́пль же ты́сѧщникъ, речѐ є҆мꙋ̀: глаго́ли мѝ, ри́млѧнинъ ли є҆сѝ ты̀; ѻ҆́нъ же речѐ: є҆́й. к҃и Ѿвѣща́ же ты́сѧщникъ: а҆́зъ мно́гою цѣно́ю нарече́нiе жи́тельства сегѡ̀ стѧжа́хъ. па́ѵелъ же речѐ: а҆́зъ же и҆ роди́хсѧ въ не́мъ. к҃ѳ А҆́бiе же ѿстꙋпи́ша ѿ негѡ̀ хотѧ́щiи є҆го̀ и҆стѧза́ти: и҆ ты́сѧщникъ же ѹ҆боѧ́сѧ, разꙋмѣ́въ, ꙗ҆́кѡ ри́млѧнинъ є҆́сть, и҆ ꙗ҆́кѡ бѣ̀ є҆го̀ свѧза́лъ. л҃ Наꙋ́трiе же хотѧ̀ разꙋмѣ́ти и҆́стинꙋ, чесѡ̀ ра́ди ѡ҆клевета́етсѧ ѿ i҆ꙋдє́й, разрѣшѝ є҆го̀ ѿ ѹ҆́зъ, и҆ повелѣ̀ прiитѝ а҆рхiере́ємъ, и҆ всемꙋ̀ собо́рꙋ и҆́хъ: и҆ све́дъ па́ѵла, поста́ви є҆го̀ предꙿ ни́ми.

Глава̀ два́десѧть тре́тiѧ.

(заⷱ м҃з) [л҃г] сⷯ а҃ Воззрѣ́въ же па́ѵелъ на со́нмъ, речѐ: мꙋ́жiе бра́тiе, а҆́зъ все́ю со́вѣстiю благо́ю жи́тельствовахъ предꙿ бг҃омъ, да́же до сегѡ̀ днѐ. в҃ А҆рхiере́й же а҆на́нiа повелѣ̀ предстоѧ́щымъ є҆мꙋ̀ би́ти є҆гѡ̀ ѹ҆ста̀. г҃ Тогда̀ па́ѵелъ речѐ къ немꙋ̀: би́ти тѧ̀ и҆́мать бг҃ъ, стѣно̀ пова́пленаѧ: и҆ ты̀ сѣди́ши сꙋдѧ́ ми по зако́нꙋ, престꙋпа́ѧ же зако́нъ вели́ши да бiю́тъ мѧ̀. д҃ Предстоѧ́щiи же рѣ́ша: а҆рхiере́ю ли бж҃iю досажда́еши; є҃ Рече́ же па́ѵелъ: не вѣ́дахъ (л. м҃s) бра́тiе, ꙗ҆́кѡ а҆рхiере́й є҆́сть: пи́сано бо є҆́сть: кнѧ́зю люде́й твои́хъ да не рече́ши sла̀. s҃ Разꙋмѣ́въ же па́ѵелъ, ꙗ҆́кѡ є҆ди́на ча́сть є҆́сть саддꙋкє́й, дрꙋга́ѧ же фарiсє́й, воззва̀ въ со́нмищи: мꙋ́жiе бра́тiе, а҆́зъ фарiсе́й є҆́смь, сы́нъ фарiсе́овъ: ѡ҆ ѹ҆пова́нiи и҆ ѡ҆ воскрⷭ҇нiи ме́ртвыхъ а҆́зъ сꙋ́дъ прiе́млю. з҃ Се́ же є҆мꙋ̀ ре́кшꙋ, бы́сть ра́спрѧ междꙋ̀ саддꙋке́и и҆ фарiсе́и, и҆ раздѣли́сѧ наро́дъ. и҃ Саддꙋке́и бо глаго́лютъ, не бы́ти воскресе́нiѧ, ни а҆́гг҃ла, ни дх҃а: фарiсе́и же и҆сповѣ́дꙋютъ ѻ҆боѧ̀. ѳ҃ Бы́сть же кли́чь вели́къ, и҆ воста́вше кни́жницы ча́сти фарiсе́йскiѧ, прѧ́хꙋсѧ междꙋ̀ собо́ю глаго́люще: ни є҆ди́но sло̀ ѡ҆брѣта́емъ въ чл҃вѣ́цѣ се́мъ, а҆́ще ли же дх҃ъ глаго́ла є҆мꙋ̀, и҆лѝ а҆́гг҃лъ, не проти́вимсѧ бг҃ꙋ. _i҃ Мно́зѣ же бы́вшей ра́спрѣ, боѧ́сѧ ты́сѧщникъ, да не растерза́нъ бꙋ́детъ па́ѵелъ ѿ ни́хъ, повелѣ̀ во́инѡмъ сни́ти, и҆ восхи́тити є҆го̀ ѿ среды̀ и҆́хъ, и҆ вестѝ є҆го̀ въ по́лкъ. а҃_i Въ наста́вшꙋю же но́щь предста́въ є҆мꙋ̀ гдⷭ҇ь, речѐ: дерза́й па́ѵле: ꙗ҆́коже бо свидѣ́тельствовалъ є҆сѝ ꙗ҆̀же ѡ҆ мнѣ̀ во i҆ерꙋсали́мѣ, си́це тѝ подоба́етъ и҆ въ ри́мѣ свидѣ́тельствовати.

Коне́цъ средѣ̀.

[л҃д] в҃_i Бы́вшꙋ же дню̀, сотво́рше нѣ́цыи ѿ i҆ꙋдє́й @совѣ́тъ@{@навѣ́тъ @}, заклѧ́ша себѐ, глаго́люще: не ꙗ҆́сти, ни пи́ти, до́ндеже ѹ҆бiю́тъ па́ѵла. г҃_i Бѧ́хꙋ же мно́жае четы́редесѧтихъ сiю̀ клѧ́твꙋ сотво́ршiи. д҃_i И҆̀же пристꙋ́пльше ко а҆рхiере́ємъ и҆ ста́рцємъ, рѣ́ша: клѧ́твою проклѧ́хомъ себѐ, ничто́же вкꙋси́ти, до́ндеже ѹ҆бiе́мъ па́ѵла. є҃_i Ны́нѣ ѹ҆̀бо вы̀ скажи́те ты́сѧщникꙋ съ (л. м҃s ѡ҆б.) собо́ромъ, ꙗ҆́кѡ да ѹ҆́трѣ сведе́тъ є҆го̀ къ ва́мъ, а҆́ки бы хотѧ́ще разꙋмѣ́ти и҆звѣ́стнѣе ꙗ҆̀же ѡ҆ не́мъ: мы́ же, пре́жде да́же не прибли́житисѧ є҆мꙋ̀, гото́ви є҆смы̀ ѹ҆би́ти є҆го̀. s҃_i Слы́шавъ же сы́нъ сестры̀ па́ѵловы ко́въ, прише́дъ и҆ вше́дъ въ по́лкъ сказа̀ па́ѵлꙋ. з҃_i Призва́въ же па́ѵелъ є҆ди́наго ѿ сѡ́тникъ, речѐ: ю҆́ношꙋ сего̀ ѿведѝ къ ты́сѧщникꙋ, и҆́мать бо нѣ́что сказа́ти є҆мꙋ̀. и҃_i Ѻ҆́нъ же ѹ҆́бѡ пои́мъ є҆го̀, приведѐ къ ты́сѧщникꙋ, и҆ речѐ: ѹ҆́зникъ па́ѵелъ призва́въ мѧ̀ ѹ҆молѝ, сего̀ ю҆́ношꙋ привестѝ къ тебѣ̀, и҆мꙋ́ща нѣ́что глаго́лати тебѣ̀. ѳ҃_i Пои́мъ же є҆го̀ за рꙋ́кꙋ ты́сѧщникъ, и҆ ѿше́дъ наединѣ̀ вопроша́ше є҆го̀: что́ є҆сть, є҆́же и҆́маши возвѣсти́ти мѝ; к҃ Рече́ же: ꙗ҆́кѡ i҆ꙋдє́и совѣща́ша ѹ҆моли́ти тѧ̀, ꙗ҆́кѡ да ѹ҆́трѣ сведе́ши па́ѵла къ ни́мъ въ собо́ръ, а҆́ки бы хотѧ́щымъ и҆звѣ́стнѣе и҆стѧза́ти ꙗ҆̀же ѡ҆ не́мъ. к҃а Ты̀ ѹ҆̀бо не послꙋ́шай и҆́хъ: ло́вѧтъ бо є҆го̀ ѿ ни́хъ мꙋ́жiе мно́жае четы́редесѧти, и҆̀же заклѧ́ша себѐ ни ꙗ҆́сти ни пи́ти, до́ндеже ѹ҆бiю́тъ є҆го̀: и҆ ны́нѣ гото́ви сꙋ́ть, ча́юще є҆́же ѿ тебѐ ѡ҆бѣща́нiѧ. к҃в Ты́сѧщникъ же ѹ҆̀бо ѿпꙋстѝ ю҆́ношꙋ, завѣща́въ ни є҆ди́номꙋ же повѣ́дати, ꙗ҆́кѡ сiѧ̑ ꙗ҆ви́лъ є҆сѝ мнѣ̀. [а҃] к҃г И҆ призва́въ два̀ нѣ́каѧ ѿ сѡ́тникъ, речѐ: ѹ҆гото́вите мѝ во́инѡвъ воѡрꙋже́нныхъ двѣ́стѣ, ꙗ҆́кѡ да и҆́дꙋтъ до кесарíи, и҆ кѡ́нникъ се́дмьдесѧтъ, и҆ стрѣлє́цъ двѣ́стѣ, ѿ тре́тiѧгѡ часа̀ но́щи. к҃д И҆ скоты̀ привестѝ, да всади́вше па́ѵла прово́дѧтъ до фи́лiѯа и҆ге́мѡна. к҃є Написа́ же и҆ посла́нiе и҆мꙋ́щее ѻ҆́бразъ се́й: к҃s Клаѵдíй лѷсíа держа́вномꙋ и҆ге́мѡнꙋ (л. м҃з) фи́лiѯꙋ ра́доватисѧ. к҃з Мꙋ́жа сего̀ ꙗ҆́та ѿ i҆ꙋдє́й, и҆ хотѧ́ща ѹ҆бiе́на бы́ти ѿ ни́хъ, пристꙋ́пль, съ во́ины ѿѧ́хъ є҆го̀, ѹ҆вѣ́дѣвъ, ꙗ҆́кѡ ри́млѧнинъ є҆́сть. к҃и Хотѧ́ же разꙋмѣ́ти винꙋ̀, є҆ѧ́же ра́ди поима́хꙋ на́нь, сведо́хъ є҆го̀ въ со́нмище и҆́хъ: к҃ѳ Е҆го́же ѡ҆брѣто́хъ ѡ҆глаго́лꙋема ѡ҆ взыска́нiи зако́на и҆́хъ, ни є҆ди́но же досто́йно сме́рти, и҆лѝ ѹ҆́замъ согрѣше́нiе и҆мꙋ́ща. л҃ Ска́занꙋ же бы́вшꙋ мѝ ко́вꙋ хотѧ́щꙋ бы́ти ѿ i҆ꙋдє́й на мꙋ́жа сего̀, а҆́бiе посла́хъ є҆го̀ къ тебѣ̀, завѣща́въ и҆ клеветникѡ́мъ є҆гѡ̀ глаго́лати предꙿ тобо́ю ꙗ҆̀же на́нь: здра́въ бꙋ́ди. л҃а Во́ини же ѹ҆́бѡ по повелѣ́нномꙋ и҆̀мъ, взе́мше па́ѵла, ведо́ша ѡ҆бно́щь во а҆нтiпатрíдꙋ. л҃в Воꙋ́трiе же ѡ҆ста́вльше ко́нники и҆тѝ съ ни́мъ, возврати́шасѧ въ по́лкъ. л҃г Ѻ҆ни́ же прише́дше въ кесарíю, и҆ вда́вше посла́нiе и҆ге́мѡнꙋ, предста́виша є҆мꙋ̀ и҆ па́ѵла. л҃д Проче́тъ же и҆ге́мѡнъ посла́нiе, и҆ вопро́шъ, ѿ ко́еѧ ѻ҆́бласти є҆́сть; и҆ ѹ҆вѣ́дѣвъ ꙗ҆́кѡ ѿ кiлiкíи, речѐ: л҃є Ѹ҆слы́шꙋ ѡ҆ тебѣ̀, є҆гда̀ и҆ клеветницы̀ твоѝ прiи́дꙋтъ, и҆ повелѣ̀ въ претѡ́рѣ и҆́рѡдовѣ стрещѝ є҆го̀.

Глава̀ два́десѧть четве́ртаѧ.

[л҃є] сⷯ а҃ По пѧти́хъ же дне́хъ, сни́де а҆рхiере́й а҆на́нiа со ста́рцы, и҆ съ ри́торомъ нѣ́кимъ тертѵ́лломъ, и҆̀же сказа́ша и҆ге́мѡнꙋ ѡ҆ па́ѵлѣ. в҃ При́званꙋ же бы́вшꙋ є҆мꙋ̀, нача́тъ клевета́ти тертѵ́ллъ, глаго́лѧ: мно́гъ ми́ръ ѹ҆лꙋча́юще тобо́ю, и҆ и҆справлє́нiѧ быва́ємаѧ ꙗ҆зы́кꙋ семꙋ̀ твои́мъ промышле́нiемъ, г҃ Всѧ́кимъ ѹ҆́бѡ ѻ҆́бразомъ и҆ вездѣ̀, прiе́млемъ (л. м҃з ѡ҆б.) держа́вный фи́лiѯе, со всѧ́кимъ благодаре́нiемъ. д҃ Но да не мно́жае стꙋжа́ю тебѣ̀, молю́ тѧ послꙋ́шати на́съ вкра́тцѣ твое́ю кро́тостiю. є҃ Ѡ҆брѣ́тше бо мꙋ́жа сего̀ гꙋби́телѧ, и҆ дви́жꙋща противле́нiе всѣ́мъ i҆ꙋде́ємъ живꙋ́щымъ по вселе́ннѣй, и҆ предста́телѧ сꙋ́ща назѡре́йстѣй є҆́реси: s҃ И҆́же и҆ це́рковь покꙋси́сѧ ѡ҆скверни́ти, є҆го́же и҆ ꙗ҆́хомъ, и҆ по зако́нꙋ на́шемꙋ хотѣ́хомъ сꙋди́ти є҆мꙋ̀. з҃ Прише́дъ же лѷсíа ты́сѧщникъ, мно́гою си́лою ѿ рꙋ́къ на́шихъ и҆схитѝ є҆го̀, и҆ къ тебѣ̀ посла̀, и҃ Повелѣ́въ и҆ на́мъ пое́млющымъ на́нь и҆тѝ къ тебѣ̀, ѿ негѡ́же возмо́жеши са́мъ разсꙋди́въ ѡ҆ всѣ́хъ си́хъ позна́ти, ѡ҆ ни́хже мы̀ пое́млемъ на́нь. ѳ҃ Сложи́шасѧ же и҆ i҆ꙋдє́и, глаго́люще си̑мъ та́кѡ бы́ти. _i҃ Ѿвѣща́ же па́ѵелъ, поманꙋ́вшꙋ є҆мꙋ̀ и҆ге́мѡнꙋ глаго́лати: ѿ мно́гихъ лѣ́тъ сꙋ́ща тѧ̀ сꙋдiю̀ пра́ведна ꙗ҆зы́кꙋ семꙋ̀ свѣ́дый, благодꙋ́шнѣе ꙗ҆̀же ѡ҆ мнѣ̀ ѿвѣща́ю: а҃_i Могꙋ́щꙋ тѝ разꙋмѣ́ти, ꙗ҆́кѡ не мно́жае мѝ є҆́сть дне́й двана́десѧтихъ, ѿне́лѣже взыдо́хъ поклони́тисѧ во i҆ерꙋсали́мъ. в҃_i И҆ ни въ це́ркви ѡ҆брѣто́ша мѧ̀ къ комꙋ̀ глаго́люща, и҆лѝ развѣ́тъ творѧ́ща наро́дꙋ, ни въ со́нмищахъ, ни во гра́дѣ: г҃_i Нижѐ довестѝ мо́гꙋтъ, є҆ли̑ка тебѣ̀ ны́нѣ на мѧ̀ глаго́лютъ. д҃_i И҆сповѣ́дꙋю же тебѣ̀ сiѐ ꙗ҆́кѡ въ пꙋтѝ, є҆го́же сíи глаго́лютъ є҆́ресь, та́кѡ слꙋжꙋ̀ ѻ҆те́ческомꙋ бг҃ꙋ, вѣ́рꙋѧ всѣ́мъ сꙋ́щымъ въ зако́нѣ и҆ проро́цѣхъ пи̑саннымъ. є҃_i Ѹ҆пова́нiе и҆мы́й на бг҃а, ꙗ҆́кѡ воскресе́нiе хо́щетъ бы́ти мє́ртвымъ пра́ведникѡмъ же и҆ грѣ́шникѡмъ, є҆гѡ́же и҆ са́ми сíи ча́ютъ. s҃_i Ѡ҆ се́мъ же и҆ а҆́зъ подвиза́юсѧ, (л. м҃и) непоро́чнꙋ со́вѣсть и҆мѣ́ти всегда̀, предꙿ бг҃омъ же и҆ человѣ́ки. з҃_i По лѣ́тѣхъ же мно́гихъ прiидо́хъ сотвори́ти ми́лѡстыни, во ꙗ҆зы́къ мо́й, и҆ приношє́нiѧ: и҃_i Въ ни́хже ѡ҆брѣто́ша мѧ̀ ѡ҆чище́нна въ це́ркви, ни съ наро́домъ, нижѐ съ молво́ю. ѳ҃_i Нѣ́цыи же ѿ а҆сíи i҆ꙋдє́и, и҆́мже подоба́ше предꙿ тѧ̀ прiитѝ, и҆ глаго́лати, а҆́ще и҆́мꙋтъ что̀ на мѧ̀: к҃ И҆лѝ са́ми тíи да глаго́лютъ, а҆́ще кꙋ́ю ѡ҆брѣто́ша во мнѣ̀ непра́вдꙋ, ста́вшꙋ мѝ въ со́нмищи, к҃а Ра́звѣ є҆ди́нагѡ сегѡ̀ гла́са, и҆́мже возопи́хъ стоѧ̀ въ ни́хъ: ꙗ҆́кѡ ѡ҆ воскресе́нiи ме́ртвыхъ а҆́зъ сꙋ́дъ прiе́млю дне́сь ѿ ва́съ. (пѧ\к) к҃в Слы́шавъ же сiѧ̑ фи́лiѯъ, @ѿвѣща̀@{@ѿречѐ@} и҆̀мъ, и҆звѣ́стнѣе ѹ҆вѣ́дѣвъ, ꙗ҆̀же ѡ҆ пꙋтѝ се́мъ, ре́къ: є҆гда̀ лѷсíа ты́сѧщникъ прiи́детъ, разсꙋждꙋ̀ ꙗ҆̀же ѡ҆ ва́съ. к҃г Повелѣ́ же со́тникꙋ стрещѝ па́ѵла, и҆ и҆мѣ́ти ѡ҆сла́бꙋ, и҆ ни є҆ди́номꙋ же возбранѧ́ти ѿ свои́хъ є҆мꙋ̀ слꙋжи́ти, и҆лѝ приходи́ти къ немꙋ̀. к҃д По дне́хъ же нѣ́кiихъ прише́дъ фи́лiѯъ со дрꙋсíллiею жено́ю свое́ю, сꙋ́щею i҆ꙋде́анынею, призва̀ па́ѵла, да слы́шитъ ѿ негѡ̀ вѣ́рꙋ, ꙗ҆́же во хрⷭ҇та̀ i҆и҃са. к҃є Глаго́лющꙋ же є҆мꙋ̀ ѡ҆ пра́вдѣ, и҆ ѡ҆ воздержа́нiи, и҆ ѡ҆ сꙋдѣ̀ хотѧ́щемъ бы́ти, пристра́шенъ бы́въ фи́лiѯъ ѿвѣща̀: ны́нѣ ѹ҆́бѡ и҆дѝ, вре́мѧ же полꙋчи́въ призовꙋ́ тѧ. к҃s Вкꙋ́пѣ же и҆ надѣ́ѧсѧ, ꙗ҆́кѡ мзда̀ да́стсѧ є҆мꙋ̀ ѿ па́ѵла, ꙗ҆́кѡ да ѿпꙋ́ститъ є҆го̀: тѣ́мже и҆ ча́стѡ призыва́ѧ є҆го̀ бесѣ́доваше съ ни́мъ. [л҃s] к҃з Двѣма́ же лѣ́тома сконча́вшемасѧ, прiѧ́тъ и҆змѣне́нiе фи́лiѯъ поркíа фи́ста: хотѧ́ же ѹ҆го́дное сотвори́ти i҆ꙋде́ємъ фи́лiѯъ, ѡ҆ста́ви па́ѵла свѧ́зана. (л. м҃и ѡ҆б.)

Глава̀ два́десѧть пѧ́таѧ.

сⷯ а҃ Фи́стъ же ѹ҆̀бо прiи́мъ вла́сть, по тре́хъ дне́хъ взы́де во i҆ерꙋсали́мъ ѿ кесарíи. в҃ Сказа́ша же є҆мꙋ̀ а҆рхiерє́и, и҆ пе́рвiи i҆ꙋде́ємъ на па́ѵла, и҆ молѧ́хꙋ є҆го̀, г҃ Просѧ́ще благода́ти на́нь, ꙗ҆́кѡ да по́слетъ є҆го̀ во i҆ерꙋсали́мъ: ко́въ творѧ́ще ꙗ҆́кѡ да ѹ҆бiю́тъ є҆го̀ на пꙋтѝ. д҃ Фи́стъ же повелѣ̀ па́ѵла стрещѝ въ кесарíи, са́мъ та́мѡ хотѧ̀ вско́рѣ и҆зы́ти. є҃ И҆̀же ѹ҆̀бо си́льнiи въ ва́съ, речѐ, со мно́ю ше́дше, а҆́ще є҆́сть ка́ѧ непра́вда въ мꙋ́жѣ се́мъ, да глаго́лютъ на́нь. s҃ Пребы́въ же ѹ҆ ни́хъ не мно́жае десѧтѝ дне́й, сни́де въ кесарíю. наꙋ́трiе сѣ́дъ на сꙋди́щи, повелѣ̀ па́ѵла привестѝ. з҃ Приведе́нꙋ же бы́вшꙋ є҆мꙋ̀, ѻ҆́крестъ ста́ша и҆̀же ѿ i҆ерꙋсали́ма сше́дшiи i҆ꙋдє́и, мно́ги и҆ тѧ́жки вины̑ приносѧ́ще на па́ѵла, и҆́хже не можа́хꙋ и҆зꙿѧви́ти, и҃ Ѿвѣщава́ющꙋ є҆мꙋ̀: ꙗ҆́кѡ ни на зако́нъ i҆ꙋде́йскiй, ни на це́рковь, ни на ке́сарѧ что̀ согрѣши́хъ. ѳ҃ Фи́стъ же хотѧ̀ ѹ҆го́дное i҆ꙋде́ємъ сотвори́ти, ѿвѣща́въ па́ѵлови речѐ: хо́щеши ли во i҆ерꙋсали́мъ возше́дъ, та́мѡ ѡ҆ си́хъ сꙋ́дъ прiѧ́ти ѿ менѐ; _i҃ Рече́ же па́ѵелъ: на сꙋди́щи ке́саревѣ стоѧ̀ є҆́смь, и҆дѣ́же мѝ досто́итъ сꙋ́дъ прiѧ́ти. i҆ꙋдє́й ничи́мже ѡ҆би́дѣхъ, ꙗ҆́коже и҆ ты̀ до́брѣ вѣ́си. а҃_i А҆́ще ѹ҆́бѡ непра́вдꙋю, и҆лѝ досто́йно сме́рти сотвори́хъ что̀, не ѿме́щꙋсѧ ѹ҆мре́ти: а҆́ще ли же ничто́же є҆́сть во мнѣ̀, є҆́же сíи на мѧ̀ клеве́щꙋтъ, никто́же мѧ̀ мо́жетъ тѣ̑мъ вы́дати ке́сарѧ нарица́ю. в҃_i Тогда̀ фи́стъ состѧза́всѧ съ (л. м҃ѳ) совѣ́тники, ѿвѣща̀: ке́сарѧ ли наре́клъ є҆сѝ, къ ке́сарю да по́йдеши. г҃_i Днє́мъ же минꙋ́вшымъ нѣ́кимъ,

(заⷱ м҃и) А҆грíппа ца́рь и҆ вернiкíа снидо́ста въ кесарíю цѣлова́ти фи́ста. д҃_i И҆ ꙗ҆́коже мно́ги днѝ пребы́ста тꙋ̀, фи́стъ сказа̀ царю̀ ꙗ҆̀же ѡ҆ па́ѵлѣ, глаго́лѧ: мꙋ́жъ нѣ́кiй є҆́сть ѡ҆ста́вленъ ѿ фи́лiѯа ѹ҆́зникъ, є҃_i Ѡ҆ не́мже, бы́вшꙋ мѝ во i҆ерꙋсали́мѣ, ꙗ҆ви́ша а҆рхiере́и и҆ ста́рцы i҆ꙋде́йстiи, просѧ́ще на́нь сꙋда̀. s҃_i Къ ни́мже ѿвѣща́хъ: ꙗ҆́кѡ нѣ́сть ѻ҆бы́чай ри́млѧнѡмъ вы́дати человѣ́ка ко́его на поги́бель, пре́жде да́же ѡ҆клевета́емый не и҆́мать предꙿ лице́мъ клеве́щꙋщихъ є҆го̀, и҆ мѣ́сто ѿвѣ́та прiи́метъ ѡ҆ свое́мъ согрѣше́нiи. з҃_i Сше́дшымсѧ же и҆̀мъ здѣ̀, закоснѣ́нiе ни є҆ди́но сотво́рь, наꙋ́трiе сѣ́дъ на сꙋди́щи, повелѣ́хъ привестѝ мꙋ́жа. и҃_i Ѻ҆́крестъ же є҆гѡ̀ ста́вше клеветницы̀, ни є҆ди́нꙋ винꙋ̀, ꙗ҆̀же а҆́зъ непщева́хъ, нанесо́ша. ѳ҃_i Стѧза̑нiѧ же нѣ́каѧ ѡ҆ свое́й разли́чнѣй вѣ́рѣ и҆мѧ́хꙋ къ немꙋ̀, и҆ ѡ҆ нѣ́коемъ i҆и҃сѣ ѹ҆ме́ршемъ, є҆го́же глаго́лаше па́ѵелъ жи́ва бы́ти.

Коне́цъ четверткꙋ̀.

к҃ Недоꙋмѣ́ѧсѧ же а҆́зъ ѡ҆ взыска́нiи си́хъ, глаго́лахъ: а҆́ще хо́щетъ и҆тѝ во i҆ерꙋсали́мъ, и҆ та́мѡ сꙋ́дъ прiѧ́ти ѡ҆ си́хъ. к҃а Па́ѵлꙋ же наре́кшꙋ, блюде́нꙋ бы́ти є҆мꙋ̀ до разсꙋжде́нiѧ а҆́ѵгꙋста, повелѣ́хъ блюстѝ є҆го̀, до́ндеже послю̀ є҆го̀ къ ке́сарю. к҃в А҆грíппа же къ фи́стꙋ речѐ: хотѣ́лъ бы́хъ и҆ са́мъ человѣ́ка сего̀ слы́шати. (л. м҃ѳ ѡ҆б.) ѻ҆́нъ же речѐ: ѹ҆́трѣ ѹ҆слы́шиши є҆го̀. [л҃з] к҃г Наꙋ́трiе же прише́дшꙋ а҆грíппѣ и҆ вернiкíи со мно́гою го́рдостiю, и҆ вше́дшымъ въ сꙋде́бнꙋю пала́тꙋ, съ ты́сѧщники и҆ съ наро́читыми мꙋ́жи гра́да, и҆ повелѣ́вшꙋ фи́стꙋ, приведе́нъ бы́сть па́ѵелъ. к҃д И҆ речѐ фи́стъ: а҆грíппо царю̀, и҆ всѝ сꙋ́щiи съ на́ми мꙋ́жiе, ви́дите сего̀, ѡ҆ не́мже всѐ мно́жество i҆ꙋдє́й стꙋжа́хꙋ мѝ во i҆ерꙋсали́мѣ же и҆ здѣ̀, вопiю́ще: ꙗ҆́кѡ не подоба́етъ жи́ти є҆мꙋ̀ ктомꙋ̀. к҃є А҆́зъ же разꙋмѣ́въ ничто́же досто́йно сме́рти сотво́рша є҆го̀, и҆ самомꙋ́ же семꙋ̀ наре́кшꙋ сева́ста, сꙋди́хъ посла́ти є҆го̀: к҃s Ѡ҆ не́мже и҆звѣ́стное что̀ писа́ти гдⷭ҇и́нꙋ не и҆́мамъ. тѣ́мже и҆ приведо́хъ є҆го̀ предꙿ ва́съ, наипа́че же предꙿ тѧ̀ а҆грíппо царю̀, ꙗ҆́кѡ да разсꙋжде́нiю бы́вшꙋ, и҆́мамъ что̀ писа́ти. к҃з Безслове́сно бо мни́тсѧ мѝ, посыла́ющꙋ ю҆́зника, а҆ ꙗ҆̀же на́нь вины̀ не сказа́ти.

Глава̀ два́десѧть шеста́ѧ.

(заⷱ м҃ѳ) [а҃] сⷯ а҃ А҆грíппа же къ па́ѵлꙋ речѐ: повелѣва́етсѧ тѝ ѡ҆ себѣ̀ самомꙋ̀ глаго́лати. тогда̀ па́ѵелъ просте́ръ рꙋ́кꙋ, ѿвѣщава́ше: в҃ Ѡ҆ всѣ́хъ, ѡ҆ ни́хже ѡ҆клевета́емь є҆́смь ѿ i҆ꙋдє́й, царю̀ а҆грíппо, непщꙋ́ю себѐ бл҃же́нна бы́ти, ꙗ҆́кѡ предꙿ тобо́ю ѿвѣща́ти дне́сь и҆́мамъ: г҃ Па́че же вѣ́дца тѧ̀ сꙋ́ща свѣ́дый всѣ́хъ i҆ꙋде́йскихъ ѻ҆бы́чаєвъ и҆ взыска́нiй. (л. н҃) тѣ́мже молю́сѧ тѝ, долготерпѣли́внѡ послꙋ́шати менѐ. д҃ Житiѐ ѹ҆́бѡ моѐ є҆́же ѿ ю҆́ности, и҆спе́рва бы́вшее во ꙗ҆зы́цѣ мое́мъ во i҆ерꙋсали́мѣ, вѣ́дѧтъ всѝ i҆ꙋдє́и: є҃ Вѣ́дѧще мѧ̀ и҆спе́рва, а҆́ще хотѧ́тъ свидѣ́тельствовати, ꙗ҆́кѡ по и҆звѣ́стнѣй є҆́реси на́шеѧ вѣ́ры, жи́хъ фарiсе́й.

Престꙋпѝ ст҃о́мꙋ.

s҃ И҆ ны́нѣ ѡ҆ ѹ҆пова́нiи ѡ҆бѣтова́нiѧ бы́вшагѡ ѿ бг҃а ко ѻ҆ц҃є́мъ на́шымъ, стою̀ сꙋди́мь: з҃ Въ не́же ѻ҆бана́десѧте колѣ̑на на́ша, безпреста́ни де́нь и҆ но́щь слꙋжа́ще, надѣ́ютсѧ доитѝ: ѡ҆ не́мже ѹ҆пова́нiи ѡ҆клевета́емь є҆́смь, царю̀ а҆грíппо, ѿ i҆ꙋдє́й. и҃ Что̀; невѣ́рно ли сꙋ́дитсѧ ва́ми, ꙗ҆́кѡ бг҃ъ мє́ртвыѧ возставлѧ́етъ; ѳ҃ А҆́зъ ѹ҆́бѡ мнѣ́хъ, ꙗ҆́кѡ подоба́етъ мѝ мнѡ́га сопроти̑вна проти́вꙋ и҆́мене i҆и҃са назѡре́а сотвори́ти: _i҃ Е҆́же и҆ сотвори́хъ во i҆ерꙋсали́мѣ, и҆ мнѡ́ги ѿ ст҃ы́хъ а҆́зъ въ темни́цахъ затворѧ́хъ, вла́сть ѿ а҆рхiерє́й прiе́мъ: ѹ҆бива́ємымъ же и҆̀мъ, прилага́хъ совѣ́тъ. а҃_i И҆ на всѣ́хъ со́нмищахъ мно́жицею мꙋ́чѧ и҆̀хъ, принꙋжда́хъ хꙋ́лити: преизли́ха же враждꙋ́ѧ на ни́хъ, гонѧ́хъ да́же и҆ до внѣ́шнихъ градѡ́въ.

Чтѝ ст҃о́мꙋ:

в҃_i Въ ни́хже и҆ды́й въ дама́скъ, со вла́стiю и҆ повелѣ́нiемъ є҆́же ѿ а҆рхiерє́й, г҃_i Въ полꙋ́дни, на пꙋтѝ ви́дѣхъ, царю̀, съ нб҃сѐ па́че сiѧ́нiѧ со́лнечнагѡ, ѡ҆сiѧ́вшiй мѧ̀ свѣ́тъ, и҆ со мно́ю и҆дꙋ́щихъ. д҃_i Всѣ́мъ же па́дшымъ на́мъ на зе́млю, слы́шахъ гла́съ глаго́лющъ ко мнѣ̀, и҆ вѣща́ющъ є҆вре́йскимъ ѧ҆зы́комъ: са́ѵле, (л. н҃ ѡ҆б.) са́ѵле, что́ мѧ го́ниши, же́стоко тѝ є҆́сть проти́вꙋ рожна̀ пра́ти. є҃_i А҆́зъ же рѣ́хъ. кто̀ є҆сѝ гдⷭ҇и; ѻ҆́нъ же речѐ: а҆́зъ є҆́смь i҆и҃съ, є҆го́же ты̀ го́ниши. s҃_i Но воста́ни, и҆ ста́ни на ногꙋ̀ твое́ю: на се́ бо ꙗ҆ви́хсѧ тѝ, сотвори́ти тѧ̀ слꙋгꙋ̀ и҆ свидѣ́телѧ, и҆́хже ви́дѣлъ є҆сѝ, и҆ и҆́хже ꙗ҆влю̀ тебѣ̀, з҃_i И҆зꙿима́ѧ тѧ̀ ѿ люде́й i҆ꙋде́йскихъ, и҆ ѿ ꙗ҆зы́къ, къ ни́мже а҆́зъ тѧ̀ послю̀: и҃_i Ѿве́рсти ѻ҆́чи и҆́хъ, да ѡ҆братѧ́тсѧ ѿ тмы̀ въ свѣ́тъ, и҆ ѿ ѻ҆́бласти сатанины̀ къ бг҃ꙋ, є҆́же прiѧ́ти и҆̀мъ ѡ҆ставле́нiе грѣхѡ́въ, и҆ достоѧ́нiе во ст҃ы́хъ вѣ́рою, ꙗ҆́же въ мѧ̀. ѳ҃_i Тѣ́мже царю̀ а҆грíппо, не бы́хъ проти́венъ нбⷭ҇номꙋ видѣ́нiю: к҃ Но сꙋ́щымъ въ дама́сцѣ пре́жде и҆ во i҆ерꙋсали́мѣ, и҆ во всѧ́кой странѣ̀ i҆ꙋде́йстѣй, и҆ ꙗ҆зы́кѡмъ проповѣ́дꙋю пока́ѧтисѧ, и҆ ѡ҆брати́тисѧ къ бг҃ꙋ, достѡ́йна покаѧ́нiю дѣла̀ творѧ́ще.

Коне́цъ ст҃о́мꙋ.

к҃а Си́хъ ра́ди мѧ̀ i҆ꙋдє́и є҆́мше во ст҃и́лищи, хотѧ́хꙋ растерза́ти. к҃в По́мощь ѹ҆́бѡ ѹ҆лꙋчи́въ ꙗ҆́же ѿ бг҃а, да́же до днѐ сегѡ̀ стою̀, свидѣ́тельствꙋѧ ма́лꙋ же и҆ вели́кꙋ, ничто́же вѣща́ѧ, ра́звѣ ꙗ҆̀же проро́цы реко́ша хотѧ̑щаѧ бы́ти, и҆ мѡѷсе́й: к҃г Ꙗ҆́кѡ хрⷭ҇то́съ и҆мѣ́ѧше пострада́ти, ꙗ҆́кѡ пе́рвый ѿ воскресе́нiѧ ме́ртвыхъ, свѣ́тъ хотѧ́ше проповѣ́дати лю́демъ i҆ꙋде́йскимъ, и҆ ꙗ҆зы́кѡмъ. к҃д Сiѧ̑ же є҆мꙋ̀ ѿвѣщава́ющꙋ, фи́стъ ве́лiимъ гла́сомъ речѐ: бѣснꙋ́еши ли сѧ па́ѵле; мнѡ́гiѧ тѧ̀ кни́ги въ неи́стовство прелага́ютъ. к҃є Ѻ҆́нъ же: не бѣснꙋ́юсѧ, речѐ, держа́вный (л. н҃а) фи́сте, но и҆́стины и҆ цѣломꙋ́дрiѧ глаго́лы вѣща́ю. к҃s Вѣ́сть бо ѡ҆ си́хъ ца́рь, къ немꙋ́же и҆ съ дерзнове́нiемъ глаго́лю: ѹ҆таи́ти бо сѧ є҆мꙋ̀ ѿ си́хъ не вѣ́рꙋю ничесомꙋ́же: нѣ́сть бо во ѹ҆́глѣ сотворе́но сiѐ. к҃з Вѣ́рꙋеши ли, царю̀ а҆грíппо, проро́кѡмъ; вѣ́мъ, ꙗ҆́кѡ вѣ́рꙋеши. к҃и А҆грíппа же къ па́ѵлꙋ речѐ: вма́лѣ мѧ̀ препира́еши хрiстiа́нина бы́ти. к҃ѳ Па́ѵелъ же речѐ: моли́лъ ѹ҆́бѡ бы́хъ бг҃а, и҆ вма́лѣ и҆ во мно́зѣ, не то́кмѡ тебѐ, но и҆ всѣ́хъ слы́шащихъ мѧ̀ дне́сь, бы́ти и҆̀мъ та́цѣмъ, ꙗ҆ко́въ и҆ а҆́зъ є҆́смь, кромѣ̀ ѹ҆́зъ си́хъ. л҃ И҆ сiѧ̑ ре́кшꙋ є҆мꙋ̀, воста̀ ца́рь и҆ и҆ге́мѡнъ, и҆ вернiкíа, и҆ сѣдѧ́щiи съ ни́ми. л҃а И҆ ѿше́дше бесѣ́довахꙋ дрꙋ́гъ ко дрꙋ́гꙋ, глаго́люще: ꙗ҆́кѡ ничто́же сме́рти досто́йно и҆лѝ ѹ҆́зъ твори́тъ человѣ́къ се́й. [в҃] л҃в А҆грíппа же фи́стꙋ речѐ: ѿпꙋще́нъ бы́ти можа́ше человѣ́къ се́й, а҆́ще не бы̀ ке́сарѧ нарица́лъ. и҆ та́кѡ сꙋдѝ и҆ге́мѡнъ посла́ти є҆го̀ къ ке́сарю.

Глава̀ два́десѧть седма́ѧ.

(заⷱ н҃) [л҃и] сⷯ а҃ И҆ ꙗ҆́коже сꙋ́ждено бы́сть ѿплы́ти на́мъ во i҆талíю, преда́хꙋ па́ѵла же и҆ и҆ны́ѧ нѣ́кiѧ ю҆́зники со́тникꙋ, и҆́менемъ i҆ꙋ́лiю, спíры севастíйскiѧ. в҃ Вше́дше же въ кора́бль а҆драмѵ́тскiй, восхотѣ́вше плы́ти во а҆сíйскаѧ мѣ̑ста, ѿвезо́хомсѧ, сꙋ́щꙋ съ на́ми а҆рiста́рхꙋ македо́нѧнинꙋ ѿ солꙋ́нѧ. (л. н҃а ѡ҆б.) (сꙋ\б) г҃ Въ дрꙋгíй же приста́хомъ въ сiдѡ́нѣ: человѣколю́бiе же i҆ꙋ́лiй па́ѵлови дѣ́ѧ, повелѣ̀ къ дрꙋгѡ́мъ ше́дшꙋ, @прилѣжа́нiе@{@посо́бiе@} ѹ҆лꙋчи́ти. д҃ И҆ ѿтꙋ́дꙋ ѿве́зшесѧ, приплы́хомъ въ кѵ́пръ, занѐ вѣ́три бѧ́хꙋ проти́вни. є҃ Пꙋчи́нꙋ же кiлiкíйскꙋю и҆ памфѷлíйскꙋю преплы́вше, прiидо́хомъ въ мѵ́ры лѷкíйскiѧ. s҃ И҆ та́мѡ ѡ҆брѣ́тъ со́тникъ кора́бль а҆леѯандрíйскiй, пловꙋ́щъ во i҆талíю, всади́ ны во́нь. з҃ Во мно́ги же днѝ ко́снѡ пла́вающе, и҆ є҆два̀ бы́вше въ кнíдѣ, не ѡ҆ставлѧ́ющꙋ на́съ вѣ́трꙋ, приплы́хомъ подꙿ кри́тъ, при салмѡ́нѣ. и҃ Е҆два́ же и҆збира́юще кра́й, прiидо́хомъ на мѣ́сто нѣ́кое, нарица́емое до́брое приста́нище, є҆мꙋ́же бли́зъ бѣ̀ гра́дъ ласе́й. ѳ҃ Мно́гꙋ же вре́мени минꙋ́вшꙋ, и҆ сꙋ́щꙋ ѹ҆жѐ небезбѣ́днꙋ пла́ванiю, зане́же и҆ по́стъ ѹ҆жѐ бѣ̀ преше́лъ, совѣ́товаше па́ѵелъ, _i҃ Глаго́лѧ и҆̀мъ: мꙋ́жiе, ви́жꙋ, ꙗ҆́кѡ съ досажде́нiемъ и҆ мно́гою тщето́ю, не то́кмѡ бре́мене и҆ кораблѧ̀, но и҆ дꙋ́шъ на́шихъ хо́щетъ бы́ти пла́ванiе. а҃_i Со́тникъ же ко́рмчiѧ и҆ наѵкли́ра послꙋ́шаше па́че, не́жели па́ѵломъ глаго́лемыхъ. в҃_i Не добрꙋ́ же приста́нищꙋ сꙋ́щꙋ ко ѡ҆зимѣ́нiю, мно́зи совѣ́тъ даѧ́хꙋ ѿвезти́сѧ ѿтꙋ́дꙋ, а҆́ще ка́кѡ возмо́гꙋтъ, дости́гше фiнiкíи ѡ҆зимѣ́ти, въ приста́нищи кри́тстѣмъ зрѧ́щемъ къ лíвꙋ и҆ къ хѡ́рꙋ. г҃_i Дхнꙋ́вшꙋ же ю҆́гꙋ, мнѣ́вше во́лю свою̀ ѹ҆лꙋчи́ти, воздви́гше вѣ̑трила, плы́хꙋ вскра́й кри́та. д҃_i Не по мно́зѣ же возвѣ́ѧ проти́венъ є҆мꙋ̀ вѣ́тръ бꙋ́ренъ, нарица́емый є҆ѵроклѵ́дѡнъ. є҃_i Восхище́нꙋ же бы́вшꙋ кораблю̀, и҆ не могꙋ́щꙋ сопроти́витисѧ вѣ́трꙋ, вда́вшесѧ волна́мъ носи́ми бѣ́хомъ. s҃_i Ѻ҆́стровъ (л. н҃в) же нѣ́кiй мимоте́кше, нарица́ющсѧ клаѵдíй, є҆два̀ возмого́хомъ ѹ҆держа́ти ладiю̀: з҃_i Ю҆́же востѧ́гше, всѧ́кимъ ѻ҆́бразомъ помога́хꙋ, подтвержда́юще кора́бль: боѧ́щесѧ да не @въ сѵ́рть@{@въ мѣ̑лкаѧ мѣ̑ста@} впадꙋ́тъ, низпꙋсти́вше па́рꙋсъ, си́це носи́ми бѣ́хꙋ. и҃_i Вельми́ же ѡ҆бꙋрева́ємымъ на́мъ, наꙋ́трiе и҆змета́нiе творѧ́хꙋ. ѳ҃_i И҆ въ тре́тiй де́нь свои́ми рꙋка́ми ꙗ҆́дрило кора́бленное и҆зверго́хомъ. к҃ Ни со́лнцꙋ же, ни sвѣзда́мъ ꙗ҆́вльшымсѧ на мно́ги днѝ, и҆ зимѣ̀ не ма́лѣ належа́щи, про́чее ѿима́шесѧ наде́жда всѧ̀ є҆́же спасти́сѧ на́мъ. [а҃] к҃а Мно́гꙋ же неѧде́нiю сꙋ́щꙋ, тогда̀ ста́въ па́ѵелъ посредѣ̀ и҆́хъ, речѐ: подоба́ше ѹ҆́бѡ, ѽ мꙋ́жiе, послꙋ́шавше менѐ, не ѿвезти́сѧ ѿ кри́та, и҆ и҆збы́ти досажде́нiѧ сегѡ̀ и҆ тщеты̀. к҃в И҆ сѐ ны́нѣ молю́ вы бл҃годꙋ́шствовати: поги́бель бо ни є҆ди́ной дꙋшѝ ѿ ва́съ бꙋ́детъ, ра́звѣ кораблѧ̀. к҃г Предста́ бо мѝ въ сiю̀ но́щь, є҆гѡ́же а҆́зъ є҆́смь, є҆мꙋ́же и҆ слꙋжꙋ̀, а҆́гг҃лъ бж҃iй, к҃д Глаго́лѧ: не бо́йсѧ па́ѵле, ке́сарю тѝ подоба́етъ предста́ти, и҆ сѐ дарова̀ тебѣ̀ бг҃ъ всѧ̑ пла́вающыѧ съ тобо́ю. к҃є Тѣ́мже дерза́йте мꙋ́жiе, вѣ́рꙋю бо бг҃ови, ꙗ҆́кѡ та́кѡ бꙋ́детъ, и҆́мже ѻ҆́бразомъ рече́но мѝ бы́сть. к҃s Во ѻ҆́стровъ же нѣ́кiй подоба́етъ на́мъ приста́ти. к҃з И҆ ꙗ҆́коже четвертаѧна́десѧть но́щь бы́сть, носи̑мымъ на́мъ во а҆дрiа́тской пꙋчи́нѣ въ полꙋ́нощи, непщева́хꙋ кора́бленицы приближа́тисѧ и҆̀мъ къ нѣ́коей странѣ̀: к҃и И҆ и҆змѣ́ривше глꙋбинꙋ̀, ѡ҆брѣто́ша саже́ней два́десѧть. ма́лѡ же преше́дше, и҆ па́ки и҆змѣ́ривше, ѡ҆брѣто́ша саже́ней пѧтьна́десѧть: к҃ѳ Боѧ́щесѧ же, да не ка́кѡ въ прꙋ́днаѧ мѣ̑ста (л. н҃в ѡ҆б.) впадꙋ́тъ, ѿ но́са кораблѧ̀ ве́ргше кѡ́твы четы́ре, молѧ́хомсѧ, да де́нь бꙋ́детъ. л҃ Кора́бленикѡмъ же и҆́щꙋщымъ бѣжа́ти и҆зꙿ кораблѧ̀, и҆ низвѣ́сившымъ ладiю̀ въ мо́ре, и҆звѣ́томъ а҆́ки ѿ но́са хотѧ́щымъ кѡ́твы просте́рти, л҃а Речѐ па́ѵелъ со́тникꙋ, и҆ во́инѡмъ: а҆́ще не сíи пребꙋ́дꙋтъ въ кораблѝ, вы̀ спасти́сѧ не мо́жете. л҃в Тогда̀ во́ини ѿрѣ́заша ѹ҆́жѧ ладiѝ, и҆ ѡ҆ста́виша ю҆̀ ѿпа́сти. л҃г Е҆гда́ же ѹ҆́бѡ хотѧ́ше де́нь бы́ти молѧ́ше па́ѵелъ всѧ̑ прiѧ́ти пи́щꙋ, глаго́лѧ: четыренадесѧ́тый дне́сь де́нь ча́юще, не ꙗ҆́дше пребыва́ете, ничто́же вкꙋси́вше. л҃д Тѣ́мже молю̀ ва́съ прiѧ́ти пи́щꙋ: се́ бо къ ва́шемꙋ спасе́нiю є҆́сть: ни є҆ди́номꙋ же ѿ ва́съ вла́съ главы̀ ѿпаде́тъ. л҃є Ре́къ же сiѧ̑, и҆ прiе́мъ хлѣ́бъ, бл҃годарѝ бг҃а предꙿ всѣ́ми, и҆ прело́мль нача́тъ ꙗ҆́сти. л҃s Бл҃гонаде́жни же бы́вше всѝ, и҆ тíи прiѧ́ша пи́щꙋ. л҃s Бѣ́ же въ кораблѝ всѣ́хъ дꙋ́шъ двѣ́стѣ се́дмьдесѧтъ и҆ ше́сть. л҃и Насы́щшесѧ же бра́шна, ѡ҆блегчи́ша кора́бль, и҆змета́юще пшени́цꙋ въ мо́ре. л҃ѳ Е҆гда́ же де́нь бы́сть, землѝ не познава́хꙋ: нѣ́дро же нѣ́кое смотрѧ́хꙋ и҆мꙋ́щее @песо́къ@{@бре́гъ@}, на не́же совѣща́ша, а҆́ще мо́щно є҆́сть, и҆звлещѝ кора́бль. м҃ И҆ кѡ́твы собра́вше везѧ́хꙋсѧ по мо́рю, и҆ кꙋ́пнѡ ѡ҆сла́бивше ѹ҆́жѧ корми́лѡмъ, и҆ воздви́гше ма́лое вѣ́трило къ ды́шꙋщемꙋ вѣ́трецꙋ, везо́хомсѧ на *кра́й. м҃а Впа́дше же въ мѣ́сто и҆со́пное, ѹ҆вѧзи́ша кора́бль, и҆ но́съ ѹ҆́бѡ ѹ҆вѧ́зшiй пребы́сть недви́жимь: корми́ло же разбива́шесѧ ѿ нꙋ́жды во́лнъ. м҃в Во́инѡмъ же совѣ́тъ бы́сть, да ѹ҆́зники ѹ҆бiю́тъ, да не кто̀ поплы́въ и҆збѣ́гнетъ. м҃г Со́тникъ же хотѧ̀ (л. н҃г) соблюстѝ па́ѵла, возбранѝ совѣ́тꙋ и҆́хъ: повелѣ́ же могꙋ́щымъ пла́вати, и҆зскочи́вше пе́рвѣе, и҆зы́ти на кра́й. м҃д А҆ про́чiи, ѻ҆́ви ѹ҆́бѡ на дщи́цахъ, ѻ҆́ви же на нѣ́чемъ ѿ кораблѧ̀. и҆ та́кѡ бы́сть всѣ̑мъ спасти́сѧ на зе́млю.

Коне́цъ пѧткꙋ̀.

Глава̀ два́десѧть ѻ҆сма́ѧ.

(заⷱ н҃а) сⷯ а҃ Спасе́ни же бы́вше и҆̀же ѡ҆ па́ѵлѣ ѿ @кораблѧ̀@{@пла́ванiѧ@}, тогда̀ разꙋмѣ́ша, ꙗ҆́кѡ ѻ҆́стровъ мелíтъ нарица́етсѧ. в҃ Ва́рвари же творѧ́хꙋ не ма́лое милосе́рдiе на́мъ: возгнѣ́щше бо ѻ҆́гнь, прiѧ́ша всѣ́хъ на́съ, за настоѧ́щiй до́ждь и҆ зи́мꙋ. г҃ Сграма́ждшꙋ же па́ѵлꙋ ро́ждiѧ мно́жество, и҆ возло́жшꙋ на ѻ҆́гнь, є҆хíдна ѿ теплоты̀ и҆зше́дши, сѣкнꙋ̀ въ рꙋ́кꙋ є҆гѡ̀. д҃ И҆ ꙗ҆́коже ви́дѣша ва́рвари ви́сѧщꙋ sмiю̀ ѿ рꙋкѝ є҆гѡ̀, глаго́лахꙋ дрꙋ́гъ ко дрꙋ́гꙋ: всѧ́кѡ ѹ҆бíйца є҆́сть чл҃вѣ́къ се́й, є҆го́же спасе́на ѿ мо́рѧ, сꙋ́дъ бж҃iй жи́ти не ѡ҆ста́ви. є҃ То́й же ѹ҆́бѡ ѿтрѧ́съ sмiю̀ во ѻ҆́гнь, ничто́же sло̀ пострада̀. s҃ Ѻ҆ни́ же ча́ѧхꙋ є҆го̀ хотѧ́ща возгорѣ́тисѧ, и҆лѝ па́сти внеза́пꙋ ме́ртва: на мно́зѣ же [тогѡ̀] ча́ющымъ, и҆ ничто́же sло̀ въ не́мъ бы́вше ви́дѧщымъ, претво́ршесѧ, глаго́лахꙋ бо́га того̀ бы́ти. з҃ Ѻ҆́крестъ же мѣ́ста ѻ҆́нагѡ бѧ́хꙋ сє́ла пе́рвагѡ во ѻ҆́стровѣ и҆́менемъ (л. н҃г ѡ҆б.) поплíа, и҆́же прiи́мъ на́съ, трѝ днѝ любе́знѣ ѹ҆чредѝ. и҃ Бы́сть же ѻ҆тцꙋ̀ поплíевꙋ ѻ҆гне́мъ и҆ @водны́мъ@{@кро́внымъ@} трꙋдо́мъ ѡ҆держи́мꙋ лежа́ти: къ немꙋ́же па́ѵелъ вше́дъ, и҆ помоли́всѧ, и҆ возло́жъ рꙋ́цѣ своѝ на́нь, и҆сцѣлѝ є҆го̀. ѳ҃ Семꙋ́ же бы́вшꙋ, и҆ про́чiи и҆мꙋ́щiи недꙋ́ги во ѻ҆́стровѣ то́мъ, прихожда́хꙋ, и҆ и҆сцѣлѣва́хꙋсѧ: _i҃ И҆̀же и҆ мно́гими честьмѝ почто́ша на́съ, и҆ ѿвозѧ́щымсѧ на́мъ, ꙗ҆̀же на потре́бꙋ, вложи́ша. [л҃ѳ] а҃_i По тре́хъ же мѣ́сѧцѣхъ ѿвезо́хомсѧ въ кораблѝ а҆леѯандрíйстѣмъ, подпи́саномъ дiоскꙋ́ры, презимѣ́вшемъ во ѻ҆́стровѣ. в҃_i И҆ доплы́вше въ сѷракꙋ́сы, пребы́хомъ днѝ трѝ. г҃_i Ѿтꙋ́дꙋ же ѿплы́вше, прiидо́хомъ въ ригíю: и҆ по є҆ди́номъ днѝ возвѣ́ѧвшꙋ ю҆́гꙋ, во вторы́й де́нь прiидо́хомъ въ потiо́лы: д҃_i И҆дѣ́же ѡ҆брѣ́тше бра́тiю, ѹ҆моле́ни бы́хомъ ѿ ни́хъ пребы́ти дне́й се́дмь: и҆ та́кѡ въ ри́мъ и҆до́хомъ. є҃_i И҆ ѿ та́мѡ бра́тiѧ, слы́шавше ꙗ҆̀же ѡ҆ на́съ, и҆зыдо́ша во срѣ́тенiе на́ше да́же до а҆ппíева торга̀, и҆ трiе́хъ корче́мницъ, и҆̀же ви́дѣвъ па́ѵелъ, и҆ бл҃годари́въ бг҃а, прiѧ́тъ дерзнове́нiе. s҃_i Е҆гда́ же прiидо́хомъ въ ри́мъ, со́тникъ предадѐ ѹ҆́зники воево́дѣ: па́ѵлꙋ же повелѣ̀ пребыва́ти ѻ҆со́бь, соблюда́ющымъ є҆го̀ во́инѡмъ. [м҃] з҃_i Бы́сть же по дне́хъ тре́хъ, созва́ти па́ѵлꙋ сꙋ́щыѧ i҆ꙋде́євъ пє́рвыѧ: сше́дшымсѧ же и҆̀мъ, глаго́лаше къ ни́мъ: мꙋ́жiе бра́тiе, а҆́зъ ничто́же проти́вно сотво́рь лю́демъ, и҆лѝ ѻ҆бы́чаємъ ѻ҆те́чєскимъ, ѹ҆́зникъ ѿ i҆ерꙋсали́млѧнъ пре́данъ бы́хъ въ рꙋ́цѣ ри́млѧнѡмъ: и҃_i И҆̀же разсꙋди́вше ꙗ҆̀же ѡ҆ мнѣ̀, хотѧ́хꙋ пꙋсти́ти, занѐ ни є҆ди́нѣй винѣ̀ сме́ртнѣй (л. н҃д) бы́ти во мнѣ̀. ѳ҃_i Сопроти́въ же глаго́лющымъ i҆ꙋде́ємъ, нꙋ́жда мѝ бы́сть нарещѝ ке́сарѧ: не ꙗ҆́кѡ ꙗ҆зы́къ мо́й и҆мѣ́ѧ въ чесо́мъ ѡ҆клевета́ти. к҃ Сеѧ̀ ра́ди ѹ҆́бѡ вины̀ ѹ҆моли́хъ ва́съ ви́дѣти, и҆ бесѣ́довати: наде́жды бо ра́ди i҆и҃левы вери́гами си́ми ѡ҆бложе́нъ є҆́смь. к҃а Ѻ҆ни́ же къ немꙋ̀ рѣ́ша: мы̀ нижѐ писа́нiѧ ѡ҆ тебѣ̀ прiѧ́хомъ ѿ i҆ꙋдє́й, нижѐ прише́дъ кто̀ ѿ бра́тiй возвѣстѝ, и҆лѝ глаго́ла что̀ ѡ҆ тебѣ̀ sло̀. к҃в Мо́лимсѧ же ѿ тебѐ слы́шати ꙗ҆̀же мꙋ́дрствꙋеши: @ѡ҆ є҆́реси бо се́й@{@ѡ҆ ѹ҆че́нiи бо се́мъ@} вѣ́домо є҆́сть на́мъ, ꙗ҆́кѡ всю́дꙋ сопроти́въ глаго́лема є҆́сть. к҃г Ѹ҆ста́вивше же є҆мꙋ̀ де́нь, прiидо́ша къ немꙋ̀ въ страннопрiе́мницꙋ мно́жайшiи, и҆̀мже сказа́ше свидѣ́тельствꙋѧ црⷭ҇твiе бж҃iе, и҆ ѹ҆вѣрѧ́ѧ и҆̀хъ ꙗ҆̀же ѡ҆ i҆и҃сѣ, ѿ зако́на мѡѷсе́ова и҆ прⷪ҇рѡ́къ, ѿ ѹ҆́тра да́же до ве́чера. к҃д И҆ ѻ҆́ви ѹ҆́бѡ вѣ́ровахꙋ глаго́лємымъ, ѻ҆́ви же не вѣ́ровахꙋ. к҃є Несогла́сни же сꙋ́ще дрꙋ́гъ ко дрꙋ́гꙋ ѿхожда́хꙋ, ре́кшꙋ па́ѵлꙋ глаго́лъ є҆ди́нъ: ꙗ҆́кѡ до́брѣ дх҃ъ ст҃ы́й глаго́ла и҆са́iемъ прⷪ҇ро́комъ ко ѻ҆ц҃є́мъ на́шымъ, к҃s Глаго́лѧ: и҆дѝ къ лю́демъ си́мъ, и҆ рцы̀: слꙋ́хомъ ѹ҆слы́шите, и҆ не и҆́мате разꙋмѣ́ти: и҆ ви́дѧще ѹ҆́зрите, и҆ не и҆́мате ви́дѣти. к҃з Ѡ҆дебелѣ́ бо се́рдце люде́й си́хъ, и҆ ѹ҆ши́ма тѧ́жкѡ слы́шаша, и҆ ѻ҆́чи своѝ смѣжи́ша: да не ка́кѡ ѹ҆ви́дѧтъ ѻ҆чи́ма, и҆ ѹ҆ши́ма ѹ҆слы́шатъ, и҆ се́рдцемъ ѹ҆разꙋмѣ́ютъ, и҆ ѡ҆братѧ́тсѧ, и҆ и҆сцѣлю̀ и҆̀хъ. к҃и Вѣ́домо ѹ҆̀бо да бꙋ́детъ ва́мъ, ꙗ҆́кѡ ꙗ҆зы́кѡмъ посла́сѧ спасе́нiе бж҃iе, сíи и҆ ѹ҆слы́шатъ. к҃ѳ И҆ сiѧ̑ томꙋ̀ ре́кшꙋ, ѿидо́ша i҆ꙋдє́и, мно́гое и҆мꙋ́ще междꙋ̀ собо́ю состѧза́нiе. л҃ Пребы́сть же па́ѵелъ *два̀ лѣ́та и҆спо́лнь (л. н҃д ѡ҆б.) свое́ю мздо́ю, и҆ прiима́ше всѧ̀ приходѧ́щыѧ къ немꙋ̀, л҃а Проповѣ́дꙋѧ црⷭ҇твiе бж҃iе, и҆ ѹ҆чѧ̀ ꙗ҆̀же ѡ҆ гдⷭ҇ѣ на́шемъ i҆и҃сѣ хрⷭ҇тѣ̀, со всѧ́кимъ дерзнове́нiемъ невозбра́ннѡ.

Коне́цъ сꙋббѡ́тѣ.

Коне́цъ дѣѧ́нiй ст҃ы́хъ а҆пⷭ҇лъ, и҆̀хже списа̀ лꙋка̀ є҆ѵⷢ҇лíстъ, [є҆ди́нъ сы́й ѿ седми́десѧтихъ,] и҆мꙋ́щихъ въ себѣ̀ гла́въ к҃и: зача̑лъ цр҃ко́вныхъ н҃а: стiхѡ́въ #а҃s: знамена́нiй че́рныхъ м҃: послѣ́дꙋющихъ же и҆̀мъ червле́ныхъ л҃є.


