    OCR:

    Библиотека святоотеческой литературы

    http://orthlib.ru



(л. в҃ ѡ҆б.)

И҆збра́нiе ст҃ы́хъ седми́десѧти а҆пⷭ҇тѡлъ, дѡроѳе́а є҆пⷭ҇кпа тѵ́рска, мꙋ́жа дре́внѧ и҆ бг҃оно́сна, и҆ мꙋ́ченика бы́вша во вре́мѧ лiкiнíа и҆ кѡнстантíна царе́й.

Се́й предрече́нный и҆ соверше́нный мꙋ́жъ писа̑нiѧ разли́чна ѡ҆ста́ви на́мъ, гре́ческа же и҆ ри́мска: зане́же ѻ҆бѣ́ма ѧ҆зы́кома и҆звы́клъ бѣ̀, и҆ соверше́нъ въ ра́зꙋмѣ. По ѹ҆ме́ртвiи же дiоклитiа́на и҆ лiкiнíа, до́йде своегѡ̀ жили́ща, и҆ бѣ̀ прави́тель тѵ́рскiѧ це́ркве до i҆ꙋлiа́на мꙋчи́телѧ: зане́же не ꙗ҆́вѣ, но та́й свои́ми кнѧ́зи i҆ꙋлiа́нъ ѹ҆бива́ше хрⷭ҇тiа́ны. Па́ки дѡроѳе́й до́йде ѹ҆́дска гра́да, въ не́мже и҆ ꙗ҆́тъ бы́въ i҆ꙋлiа́новыми кнѧ́зи, и҆ мно́ги ра̑ны прiе́мъ въ вели́цѣй ста́рости, хрⷭ҇то́ва ра́ди и҆сповѣ́данiѧ, мꙋче́нiемъ сконча́сѧ, сы́й лѣ́тъ ста̀ седмѝ. Се́й ст҃ы́й дѡроѳе́й ѡ҆ седми́десѧтихъ а҆пⷭ҇лѣхъ и҆ ѹ҆чн҃цѣ́хъ хрⷭ҇то́выхъ глаго́летъ: ѿ ни́хже мно́жайшiи є҆пⷭ҇кпи въ разли́чныхъ ꙗ҆зы́цѣхъ бы́ша: и҆нíи же въ слꙋ́жбахъ сло́ва, и҆̀хже бж҃е́ственный па́ѵелъ въ посла́нiихъ цѣлꙋ́ѧ помина́етъ: по воскресе́нiи бо и҆зꙿ ме́ртвыхъ гдⷭ҇а бг҃а и҆ сп҃са на́шегѡ i҆и҃са хрⷭ҇та̀, по мно́зѣхъ лѣ́тѣхъ всѣ́хъ и҆̀хъ ѡ҆брѣ́тъ и҆ написа̀, и҆́хже и҆мена̀ сꙋ́ть сiѧ̀: (л. г҃)

[а҃] I҆а́кѡвъ бра́тъ гдⷭ҇нь, пе́рвый є҆пⷭ҇кпъ i҆ерꙋсали́мꙋ, и҆́же самѣ́мъ гдⷭ҇емъ поста́вленъ, дре́вомъ бѣли́льнымъ главꙋ̀ є҆мꙋ̀ сокрꙋши́ша, и҆ сконча́сѧ.

[в҃] Клео́па, и҆́же и҆ сѷмеѡ́нъ бра́тъ гдⷭ҇нь, бы́въ вторы́й є҆пíскопъ i҆ерꙋсали́мꙋ: и҆́же ви́дѣ гдⷭ҇а по воскрⷭ҇нiи, дометiа́номъ царе́мъ ра́спѧтъ сконча́сѧ.

[г҃] Ѳадде́й, и҆́же донесѐ є҆пiсто́лiю а҆́ѵгарю во є҆де́съ: се́й и҆сцѣлѝ є҆мꙋ̀ недꙋ́гъ.

[д҃] А҆на́нiа, и҆́же крести́вый ст҃а́го а҆пⷭ҇ла па́ѵла, въ дама́сцѣ бы́сть є҆пíскопъ.

[є҃] Стефа́нъ первомꙋ́ченикъ, ѿ i҆ꙋдє́й ка́менiемъ побiе́нъ, сконча́сѧ.

[s҃] Фiлíппъ, є҆ди́нъ ѿ седмѝ, и҆́же крⷭ҇ти́вый сíмѡна волхва̀, и҆ ка́женика кандакíина, въ тралíи а҆сíйстѣй бы́сть є҆пⷭ҇кпъ.

[з҃] Про́хѡръ, и҆ то́й є҆ди́нъ ѿ седми́ же, въ нiкомидíи вiѳѷнíй ст҃ѣ́й бы́сть є҆пíскопъ.

[и҃] Нiкано́ръ, є҆ди́нъ ѿ седмѝ, въ то́йже де́нь ѹ҆́мре, во́ньже и҆ ст҃ы́й стефа́нъ, съ двѣма̀ ты́сѧщама вѣ́ровавшими во хрⷭ҇та̀.

[ѳ҃] Тíмѡнъ, є҆ди́нъ ѿ седмѝ, во ѻ҆́стровѣ а҆ра́встѣ бы́сть є҆пíскопъ, сожже́нъ є҆́ллины сконча́сѧ.

[_i҃] Парме́на, и҆ то́й є҆ди́нъ ѿ седмѝ, и҆́же предꙿ ѻ҆чи́ма а҆пⷭ҇лъ ѹ҆́мре во свое́й слꙋ́жбѣ.

[а҃_i] Нiкола́й, и҆ то́й є҆ди́нъ ѿ седмѝ, въ самарíи бы́сть є҆пⷭ҇кпъ: но ѿ вѣ́ры ѹ҆клони́сѧ съ сíмѡномъ.

[в҃_i] Варна́ва, и҆́же съ па́ѵломъ послꙋжѝ сло́вꙋ, и҆ въ мíрѣ хрⷭ҇та̀ проповѣ́да, въ медiола́нѣ бы́сть є҆пíскопъ.

[г҃_i] Ма́рко є҆ѵⷢ҇лíстъ, петро́мъ а҆по́столомъ во а҆леѯандрíи поста́вленъ бы́сть є҆пíскопъ.

[д҃_i] Сíла, и҆́же съ па́ѵломъ сло́во проповѣ́давъ, въ корíнѳѣ бы́сть є҆пíскопъ.

[є҃_i] Лꙋка̀, и҆́же съ па́ѵломъ по вселе́ннѣй сло́во проповѣ́да, въ солꙋ́нѣ бы́сть є҆пíскопъ. Лꙋка̀ ѹ҆́бѡ є҆ѵⷢ҇лíстъ бѧ́ше ро́домъ ѿ а҆нтiохíи сѵ́рскiѧ, ше́дъ въ ѳи́вꙋ македо́нскꙋю при (л. г҃ ѡ҆б.) траiа́нѣ царѣ̀, врачꙋ́ѧй: написа́ же пе́рвѣе ст҃о́е є҆ѵⷢ҇лiе къ ѳео́фiлꙋ нѣ́коемꙋ и҆ге́мѡнꙋ, вѣ́ровавшꙋ во хрⷭ҇та̀. и҆ па́ки по лѣ́тѣхъ мно́зѣхъ страсте́й гдⷭ҇нихъ, повелѣ́вшꙋ ст҃о́мꙋ а҆пⷭ҇лꙋ петрꙋ̀, и҆зложи́ти є҆мꙋ̀ дѣѧ̑нiѧ ст҃ы́хъ а҆пⷭ҇лъ, и҆ посе́мъ и҆зложѝ ст҃ы́й лꙋка̀ дѣѧ̑нiѧ ст҃ы́хъ а҆по́стѡлъ, къ семꙋ́же ѳео́фiлꙋ. и҆ сiѧ̑ соверши́въ, съ ми́ромъ дꙋ́шꙋ свою̀ гдⷭ҇ви ѿдадѐ: и҆ та́кѡ почѝ въ ѳи́вѣ. ст҃ы́ѧ же мо́щи є҆гѡ̀ ѿ ѳи́вы пренесены̀ бы́ша въ це́рковь ст҃ы́хъ а҆по́стѡлъ, и҆ подꙿ ст҃о́ю трапе́зою положе́ни.

[s҃_i] Сiлꙋа́нъ, и҆́же съ па́ѵломъ сло́во проповѣ́да, въ солꙋ́нѣ бы́сть є҆пíскопъ.

[з҃_i] Крíспъ, є҆го́же а҆по́столъ помина́етъ въ тiмоѳе́евѣ второ́мъ посла́нiи, въ халкидо́нѣ галiле́йстѣмъ бы́сть є҆пíскопъ.

[и҃_i] Е҆пене́тъ, є҆го́же а҆пⷭ҇лъ въ ри́мстѣй є҆пiсто́лiи помина́етъ, въ карѳаге́нѣ бы́сть є҆пíскопъ.

[ѳ҃_i]А҆ндронíкъ, є҆го́же а҆пⷭ҇лъ въ ри́мстѣй є҆пiсто́лiи помина́етъ, въ пано́нѣ бы́сть є҆пíскопъ.

[к҃] А҆мплíй, є҆го́же а҆по́столъ въ ри́мстѣй є҆пiсто́лiи помина́етъ, на ѹ҆́дсѣ бы́сть є҆пíскопъ.

[к҃а] Ѹ҆рва́нъ, є҆го́же а҆пⷭ҇лъ въ ри́мстѣй є҆пiсто́лiи помина́етъ, въ македо́нiи бы́сть є҆пíскопъ.

[к҃в] Стахѵ́й, є҆го́же а҆по́столъ въ ри́мстѣй є҆пiсто́лiи помина́етъ, а҆ндре́й а҆по́столъ по́нтское мо́ре препла́ваѧ, и҆ доше́дъ а҆грiкопо́лѧ, є҆пíскопа є҆го̀ въ вѷзантíи ѹ҆стро́и.

[к҃г] А҆пе́ллiй, є҆го́же а҆по́столъ въ ри́мстѣй є҆пiсто́лiи помина́етъ, во и҆раклíи бы́сть є҆пíскопъ.

[к҃д] Фѷге́ллъ, во є҆фе́сѣ бы́сть є҆пíскопъ: послѣди́ же сíмѡново ѹ҆че́нiе прiѧ́тъ.

[к҃є] Е҆рмоге́нъ, въ мега́рѣ ѳра́честѣй бы́сть є҆пíскопъ.

[к҃s] Дима́съ, є҆го́же а҆по́столъ въ тiмоѳе́евѣ є҆пiсто́лiи второ́й помина́етъ, ꙗ҆́кѡ фѷге́ллъ и҆ є҆рмоге́нъ проти́вистасѧ ѹ҆че́нiю бж҃iю: а҆ дима́съ возлюбѝ ны́нѣшнiй вѣ́къ, (л. д҃) въ солꙋ́нѣ i҆ере́й бы́сть i҆́дѡлѡмъ, ѡ҆ ни́хже а҆по́столъ i҆ѡа́ннъ пи́шетъ: ѿ на́съ и҆зыдо́ша, но не бы́ша ѿ на́съ.

[к҃з] А҆поллѡ́съ, є҆го́же а҆по́столъ помина́етъ, въ смѵ́рнѣ бы́сть є҆пíскопъ, пре́жде ст҃а́гѡ полѷка́рпа.

[к҃и] А҆рiстовꙋ́лъ, є҆го́же а҆пⷭ҇лъ въ ри́мстѣй є҆пiсто́лiи помина́етъ, во врита́нiи бы́сть є҆пíскопъ.

[к҃ѳ] Наркíссъ, є҆го́же а҆пⷭ҇лъ въ ри́мстѣй є҆пiсто́лiи помина́етъ, во а҆ѳи́нѣ бы́сть є҆пíскопъ.

[л҃] И҆родiѡ́нъ, є҆го́же а҆пⷭ҇лъ въ ри́мстѣй є҆пiсто́лiи помина́етъ, въ па́трѣ бы́сть є҆пíскопъ.

[л҃а] А҆га́въ, є҆го́же дѣѧ̑нiѧ а҆по́стѡльскаѧ помина́ютъ, и҆́же и҆ да́ръ проро́ческiй прiѧ́тъ.

[л҃в] Рꙋ́ѳъ, є҆го́же а҆по́столъ въ ри́мстѣй є҆пiсто́лiи помина́етъ, въ ѳи́вѣ бы́сть є҆пíскопъ.

[л҃г] А҆сѷгкрíтъ, є҆го́же а҆пⷭ҇лъ въ ри́мстѣй є҆пiсто́лiи помина́етъ, во а҆рка́нѣ бы́сть є҆пíскопъ.

[л҃д] Фле́гонтъ, є҆го́же а҆по́столъ къ колосса́ємъ въ є҆пiсто́лiи помина́етъ, въ марато́нѣ бы́сть є҆пíскопъ.

[л҃є] Е҆рмíнъ, є҆го́же а҆по́столъ въ ри́мстѣй є҆пiсто́лiи помина́етъ, въ далма́тiи бы́сть є҆пíскопъ.

[л҃s] Патро́въ, є҆го́же а҆пⷭ҇лъ въ ри́мстѣй є҆пiсто́лiи помина́етъ, въ потiо́лѣ бы́сть є҆пíскопъ.

[л҃з] Е҆́рма, є҆го́же а҆по́столъ въ ри́мстѣй є҆пiсто́лiи помина́етъ, въ фiлiппопо́ли бы́сть є҆пíскопъ.

[л҃и] Лíнъ, є҆го́же а҆по́столъ въ ри́мстѣй є҆пiсто́лiи помина́етъ, по ст҃о́мъ петрѣ̀ а҆по́столѣ, въ ри́мѣ бы́сть є҆пíскопъ.

[л҃ѳ] Га́iй, є҆го́же а҆по́столъ помина́етъ въ ри́мстѣй є҆пiсто́лiи, по тiмоѳе́и а҆по́столѣ во є҆фе́сѣ бы́сть є҆пíскопъ.

[м҃] Фiлоло́гъ, є҆го́же а҆по́столъ помина́етъ, а҆ндре́емъ а҆по́столомъ въ сiнопíи поста́вленъ бы́сть є҆пíскопъ.

[м҃а] Родiѡ́нъ, є҆го́же а҆пⷭ҇лъ помина́етъ, се́й въ ри́мѣ со ст҃ы́мъ а҆по́столомъ петро́мъ, нерѡ́номъ ѹ҆сѣкновє́на бы́ста. (л. д҃ ѡ҆б.)

[м҃в] Лꙋкíй, є҆го́же а҆по́столъ помина́етъ въ ри́мстѣй є҆пiсто́лiи, въ лаодiкíи сѵ́рстѣй бы́сть є҆пíскопъ.

[м҃г] I҆а́сѡнъ, є҆го́же а҆пⷭ҇лъ въ ри́мстѣй є҆пiсто́лiи помина́етъ, въ та́рсѣ бы́сть є҆пíскопъ.

[м҃д] Сѡсiпа́тръ, є҆го́же а҆пⷭ҇лъ помина́етъ въ ри́мстѣй є҆пiсто́лiи, во i҆конíи бы́сть є҆пíскопъ.

[м҃є] Те́ртiй, написа́вый къ ри́млѧнѡмъ посла́нiе, вторы́й є҆пⷭ҇кпъ бы́сть во i҆конíи.

[м҃s] Е҆ра́стъ, є҆го́же а҆по́столъ помина́етъ, i҆коно́мъ бы́сть i҆ерꙋсали́мскiѧ це́ркве: пото́мъ панеа́дꙋ бы́сть є҆пíскопъ.

[м҃з] А҆пполлѡ́съ, є҆го́же а҆по́столъ къ корíнѳѧнѡмъ помина́етъ, въ кесарíи бы́сть є҆пíскопъ.

[м҃и] Ки́фа, во i҆конíи бы́сть є҆пíскопъ.

[м҃ѳ] Соѳе́нъ, є҆го́же а҆по́столъ помина́етъ, въ колофѡ́нѣ бы́сть є҆пíскопъ.

[н҃] Тѷхíкъ, є҆го́же а҆по́столъ помина́етъ, и҆ то́й въ колофѡ́нѣ бы́сть є҆пíскопъ.

[н҃а] Е҆пафродíтъ, є҆го́же а҆по́столъ помина́етъ, во а҆ндрiакíи бы́сть є҆пíскопъ.

[н҃в] Ке́сарь, є҆го́же а҆по́столъ помина́етъ, въ драчíи бы́сть є҆пíскопъ.

[н҃г] Ма́рко, сыно́вецъ варна́вль, є҆го́же а҆по́столъ помина́етъ, въ а҆полонiа́дѣ бы́сть є҆пíскопъ.

[н҃д] I҆исꙋ́съ, реко́мый i҆ꙋ́стъ, є҆го́же а҆по́столъ помина́етъ въ дѣѧ́нiихъ, въ є҆леѵѳеропо́ли бы́сть є҆пíскопъ.

[н҃є] А҆рѳе́ма, є҆го́же а҆пⷭ҇лъ помина́етъ, въ лѵ́стрѣ бы́сть є҆пíскопъ.

[н҃s] Кли́ментъ, є҆го́же а҆по́столъ помина́ѧ, глаго́летъ: и҆ съ кли́ментомъ, и҆ съ про́чими поспѣ́шники мои́ми, въ средцѣ̀ бы́сть є҆пíскопъ.

[н҃з] Ѻ҆нисíфоръ, є҆го́же а҆по́столъ помина́етъ, въ кѷринíи бы́сть є҆пíскопъ.

[н҃и] Тѷхíкъ, є҆го́же а҆по́столъ помина́етъ, въ халкидо́нѣ вiѳѷнíи пе́рвый бы́сть є҆пíскопъ. (л. є҃)

[н҃ѳ] Кꙋа́ртъ, є҆го́же а҆по́столъ помина́етъ, въ виѳꙋ́тѣ бы́сть є҆пíскопъ.

[ѯ҃] Ка́рпъ, є҆го́же а҆по́столъ помина́етъ, въ бе́рѣ ѳра́честѣмъ бы́сть є҆пíскопъ.

[ѯ҃а] Е҆ѵо́дъ, и҆́же по ст҃ѣ́мъ петрѣ̀, во а҆нтiохíи бы́сть є҆пíскопъ.

[ѯ҃в] А҆рiста́рхъ, є҆го́же а҆по́столъ помина́етъ, во а҆масíи сѵ́рстѣй бы́сть є҆пíскопъ.

[ѯ҃г] Ма́рко, нарица́емый i҆ѡа́ннъ, є҆го́же лꙋка̀ въ дѣѧ́нiихъ помина́етъ, въ би́блѣ бы́сть є҆пíскопъ.

[ѯ҃д] Зѵ́на зако́нникъ, є҆го́же а҆по́столъ помина́етъ, въ дiоспо́лѣ бы́сть є҆пíскопъ.

[ѯ҃є] Фiлимо́нъ, къ немꙋ́же а҆по́столъ па́ѵелъ написа̀ є҆пiсто́лiю, въ га́зѣ бы́сть є҆пíскопъ.

[ѯ҃s] А҆рiста́рхъ дрꙋгíй,

[ѯ҃з] Пꙋ́дъ,

[ѯ҃и] Трофíмъ: сíи трiѐ во всѣ́хъ гоне́нiихъ, со а҆по́столомъ па́ѵломъ спострада́ша: на коне́цъ въ ри́мѣ ѿ нерѡ́на царѧ̀ ѹ҆сѣкнове́ни бы́ша.

[ѯ҃ѳ] Ѻ҆ни́сiмъ, сконча́сѧ въ потiо́лѣ, тертѵ́ломъ є҆па́рхомъ ри́мскимъ.

[ѻ҃] Фꙋртꙋна́тъ.

Сíи всѝ бы́ша є҆пíскопи во ꙗ҆зы́цѣхъ: ѡ҆ ни́хже се́й ст҃ы́й и҆ треблаже́нный є҆пíскопъ дѡроѳе́й тѵ́рскiѧ це́ркве бы́вый написа̀, и҆ предадѐ це́ркви, въ па́мѧть ст҃ы́хъ а҆по́стѡлъ. ѡ҆ ни́хже и҆ па́ѵелъ писа́ше, глаго́лѧ: и҆̀же пре́жде на́съ бы́ша ѡ҆ гдⷭ҇ѣ. семꙋ́же никто́же не невѣ́рꙋй: сꙋ́щее ѹ҆́бѡ сѐ бы́сть.


