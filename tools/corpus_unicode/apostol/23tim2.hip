    OCR:

    Библиотека святоотеческой литературы

    http://orthlib.ru



(л. рп҃є)

Знамєна́нiѧ къ тiмоѳе́ю є҆пiсто́лiи вторы́ѧ.

[а҃] Похвала̀ ѡ҆ вѣ́рѣ тiмоѳе́евѣ, и҆ подвиза́нiе къ терпѣ́нiю, ꙗ҆́кѡ подоба́етъ благодари́ти.

[а҃] Въ не́мже и҆ са́мъ речѐ: претерпѧ̀ страждꙋ̀.

[в҃] Ѡ҆ прили́чнѣ подаѧ́нiи бж҃е́ственныхъ догма̑тъ.

[г҃] Ѡ҆ непопече́ннѣ житiѝ, въ житiѝ се́мъ, и҆ неболѣ́зненнѣй пи́щи.

[д҃] Ѡ҆ ꙗ҆́же во хрⷭ҇та̀ вѣ́рѣ, и҆ терпѣ́нiи ѡ҆ наде́жди жи́зни.

[є҃] Ѡ҆ пра́вомъ ѹ҆че́нiи, и҆ чи́стомъ житiѝ.

[s҃] Прорече́нiе ѡ҆ sло́бѣ человѣ́честѣй, множа́щисѧ ле́стнѣ ѡ҆блича́емѣ.

[з҃] Подвиза́нiе своегѡ̀ подо́бiѧ ѿ проти́внагѡ льсти̑вымъ въ послꙋша́нiе гдⷭ҇не.

[и҃] Ѡ҆ развраще́нныхъ, и҆̀мже проти́вна твори́тъ тiмоѳе́а.

[ѳ҃] Ѡ҆ свое́мъ ѿ тѣ́ла разрѣше́нiи. (л. рп҃є ѡ҆б.)

Сказа́нiе къ тiмоѳе́ю втора́гѡ посла́нiѧ ст҃а́гѡ а҆пⷭ҇ла па́ѵла.

Сiѐ посыла́етъ па́ки ѿ ри́ма. Вина́ же посла́нiѧ сiѧ̀: ше́дшымъ съ па́ѵломъ ѡ҆ста́вльшымъ є҆го̀, и҆ хотѧ̀ а҆пⷭ҇лъ прiитѝ къ немꙋ̀ тiмоѳе́а, пи́шетъ посла́нiе сiѐ. И҆ пе́рвѣе ѹ҆́бѡ сказꙋ́етъ себѐ помина́ти є҆гѡ̀ бл҃гоговѣ́инства, и҆ вѣ́ры прароди́телей є҆гѡ̀. Та́же сказꙋ́етъ, ꙗ҆́коже сꙋ́щiи ѿ а҆сíи, ѿ ни́хже є҆́сть фѷге́ллъ и҆ є҆рмоге́нъ, ѿврати́шасѧ є҆гѡ̀, зрѧ́ще є҆гѡ̀ вери̑ги: ѻ҆нисíфора же хва́литъ прише́дша въ ри́мъ, и҆ пребы́вша съ ни́мъ. Завѣщава́етъ же є҆мꙋ̀ ѿрица́тисѧ бꙋ́ихъ стѧза́нiй, за є҆́же ѿ ни́хъ ражда́тисѧ сва́рѡмъ. и҆́бо ѵ҆мене́й же и҆ фiли́тъ та́кѡ преврати́вшесѧ престꙋпи́ша и҆́стинꙋ, глаго́люще: воскрⷭ҇нiе ѹ҆жѐ бы́вше, и҆ нѣ́кихъ развраща́ютъ. Па́че же повелѣва́етъ є҆мꙋ̀ внима́ти себѣ̀ и҆ ѹ҆че́нiю, и҆ вѣ́дѣти, ꙗ҆́кѡ въ послѣ́днѧѧ времена̀ бꙋ́дꙋтъ человѣ́цы самолю́бцы, и҆ сластолю́бцы па́че, не́жели бг҃олю́бцы, и҆ предви́дѧщꙋ сiѧ̑ ѹ҆твержда́ти и҆ны́хъ, да никто́же ѡ҆ ни́хъ прельсти́тсѧ. И҆ во ѻ҆бы́чаехъ и҆ и҆звѣ́стiи ѹ҆че́нiѧ мно́гими подви́гъ є҆го̀, и҆ сказа́въ вре́мени разрѣше́нiю є҆гѡ̀ настоѧ́ти, и҆ хотѧ́ща мꙋ́читисѧ и҆ свидѣ́тельствовати, повелѣва́етъ є҆мꙋ̀ прiитѝ къ немꙋ̀ ско́рѡ, и҆ принестѝ @фелѡ́нъ@{@ри́зꙋ@} и҆ кни́ги: и҆ завѣщава́етъ є҆мꙋ̀ блюсти́сѧ а҆леѯа́ндра ковача̀, ꙗ҆́кѡ мнѡ́га sла̀ показа́вша є҆мꙋ̀. И҆ си́це скончава́етъ посла́нiе. (л. рп҃s)

КЪ ТIМОѲЕ́Ю ВТОРО́Е ПОСЛА́НIЕ

СТ҃А́ГѠ А҆ПО́СТОЛА ПА́ѴЛА.

Глава̀ пе́рваѧ.

(заⷱ с҃ч) сⷯ а҃ Па́ѵелъ а҆пⷭ҇лъ i҆и҃съ хрⷭ҇то́въ, во́лею бж҃iею, по ѡ҆бѣтова́нiю жи́зни, ꙗ҆́же ѡ҆ хрⷭ҇тѣ̀ i҆и҃сѣ: в҃ Тiмоѳе́ю возлю́бленномꙋ ча́дꙋ бл҃года́ть, млⷭ҇ть, ми́ръ, ѿ бг҃а ѻ҆ц҃а̀ и҆ хрⷭ҇та̀ i҆и҃са гдⷭ҇а на́шегѡ.

Престꙋпѝ пѧткꙋ̀.

(заⷱ) [а҃] г҃ Бл҃годарю̀ бг҃а,* є҆мꙋ́же слꙋжꙋ̀ ѿ прароди́телей чи́стою со́вѣстiю, ꙗ҆́кѡ непреста́ннꙋю и҆́мамъ ѡ҆ тебѣ̀ па́мѧть въ моли́твахъ мои́хъ, де́нь и҆ но́щь: д҃ Жела́ѧ ви́дѣти тѧ̀, помина́ѧ сле́зы твоѧ̀, да ра́дости и҆спо́лнюсѧ: є҃ Воспомина́нiе прiе́млѧ ѡ҆ сꙋ́щей въ тебѣ̀ нелицемѣ́рнѣй вѣ́рѣ, ꙗ҆́же всели́сѧ пре́жде въ ба́бꙋ твою̀ лѡíдꙋ, и҆ въ ма́терь твою̀ є҆ѵнiкíю: (л. рп҃s ѡ҆б.) и҆звѣ́стенъ же є҆́смь, ꙗ҆́кѡ и҆ въ тебѐ. s҃ Е҆ѧ́же ра́ди вины̀ воспомина́ю тебѣ̀, возгрѣва́ти да́ръ бж҃iй, живꙋ́щiй въ тебѣ̀ возложе́нiемъ рꙋкꙋ̀ мое́ю. з҃ Не бо̀ дадѐ на́мъ бг҃ъ дх҃ъ стра́ха, но си́лы и҆ любвѐ и҆ цѣломꙋ́дрiѧ.

Чтѝ пѧткꙋ̀:

(заⷱ сч҃а) (пѧ\к) и҃ Не постыди́сѧ ѹ҆́бѡ @стра́стiю@{@свидѣ́тельствомъ@} гдⷭ҇а на́шегѡ i҆и҃са хрⷭ҇та̀, ни мно́ю ю҆́зникомъ є҆гѡ̀: но спостраждѝ бл҃говѣствова́нiю хрⷭ҇то́вꙋ, по си́лѣ бг҃а, ѳ҃ Спа́сшагѡ на́съ, и҆ призва́вшагѡ зва́нiемъ ст҃ы́мъ, не по дѣлѡ́мъ на́шымъ, но по своемꙋ̀ *благоволе́нiю, и҆ бл҃года́ти да́ннѣй на́мъ ѡ҆ хрⷭ҇тѣ̀ i҆и҃сѣ,

Коне́цъ а҆пⷭ҇лꙋ.

пре́жде лѣ́тъ вѣ́чныхъ: _i҃ Ꙗ҆́вльшисѧ же ны́нѣ просвѣще́нiемъ сп҃си́телѧ на́шегѡ i҆и҃са хрⷭ҇та̀, разрꙋши́вшагѡ ѹ҆́бѡ сме́рть, и҆ возсiѧ́вшагѡ жи́знь и҆ нетлѣ́нiе благовѣствова́нiемъ: а҃_i Въ не́же поста́вленъ бы́хъ а҆́зъ проповѣ́дникъ и҆ а҆по́столъ, и҆ ѹ҆чи́тель ꙗ҆зы́кѡвъ. [а҃] в҃_i Е҆ѧ́же ра́ди вины̀ и҆ сiѧ̑ страждꙋ̀, но не стыждꙋ́сѧ: вѣ́мъ бо, є҆мꙋ́же вѣ́ровахъ, и҆ и҆звѣсти́хсѧ, ꙗ҆́кѡ си́ленъ є҆́сть преда́нiе моѐ сохрани́ти въ де́нь ѻ҆́нъ. г҃_i Ѻ҆́бразъ и҆мѣ́й здра́выхъ слове́съ, и҆̀хже ѿ менѐ слы́шалъ є҆сѝ въ вѣ́рѣ и҆ любвѝ, ꙗ҆́же ѡ҆ хрⷭ҇тѣ̀ i҆и҃сѣ. д҃_i До́брое завѣща́нiе соблюдѝ, дх҃омъ ст҃ы́мъ живꙋ́щимъ въ на́съ. [в҃] є҃_i Вѣ́си ли сiѐ, ꙗ҆́кѡ ѿврати́шасѧ ѿ менѐ всѝ и҆̀же ѿ а҆сíи, ѿ ни́хже є҆́сть (л. рп҃з) фѷге́ллъ и҆ є҆рмоге́нъ; s҃_i Да да́стъ же ми́лость гдⷭ҇ь ѻ҆нисíфоровꙋ до́мꙋ, ꙗ҆́кѡ мно́гажды мѧ̀ ѹ҆поко́и и҆ вери́гъ мои́хъ не постыдѣ́сѧ: з҃_i Но прише́дъ въ ри́мъ, то́щнѣе взыска́ мѧ и҆ ѡ҆брѣ́те. и҃_i Да да́стъ є҆мꙋ̀ гдⷭ҇ь ѡ҆брѣстѝ ми́лость ѿ гдⷭ҇а въ де́нь ѻ҆́нъ: и҆ є҆ли́кѡ во є҆фе́сѣ послꙋжи́ ми, до́брѣе ты̀ вѣ́си.

Коне́цъ пѧткꙋ̀, и҆ и҆сповѣ́дникѡмъ.

Глава̀ втора́ѧ.

(заⷱ сч҃в) сⷯ а҃ Ты̀ ѹ҆̀бо ча́до моѐ, возмога́й ѡ҆ благода́ти, ꙗ҆́же ѡ҆ хрⷭ҇тѣ̀ i҆и҃сѣ: в҃ И҆ ꙗ҆̀же слы́шалъ є҆сѝ ѿ менѐ мно́гими свидѣ́тели, сiѧ̑ преда́ждь вѣ̑рнымъ человѣ́кѡмъ, и҆̀же дово́льни бꙋ́дꙋтъ и҆ и҆ны́хъ наꙋчи́ти. г҃ Ты̀ ѹ҆̀бо sлопостраждѝ ꙗ҆́кѡ до́бръ во́инъ i҆и҃съ хрⷭ҇то́въ. д҃ Никто́же бо во́инъ быва́ѧ ѡ҆бѧзꙋ́етсѧ кꙋ́плѧми жите́йскими, да воево́дѣ ѹ҆го́денъ бꙋ́детъ. є҃ А҆́ще же и҆ @постра́ждетъ@{@подвиза́етсѧ@} кто̀, не вѣнча́етсѧ, а҆́ще не зако́ннѡ *мꙋ́ченъ бꙋ́детъ. s҃ Трꙋжда́ющемꙋсѧ дѣ́лателю пре́жде подоба́етъ ѿ плода̀ вкꙋси́ти. [г҃] з҃ Разꙋмѣ́й ꙗ҆̀же глаго́лю: да да́стъ ѹ҆́бѡ тебѣ̀ гдⷭ҇ь ра́зꙋмъ ѡ҆ все́мъ. и҃ Помина́й гдⷭ҇а i҆и҃са хрⷭ҇та̀ воста́вшаго ѿ ме́ртвыхъ, ѿ сѣ́мене дв҃дова, по бл҃говѣствова́нiю моемꙋ̀: ѳ҃ Въ не́мже sлостраждꙋ̀ да́же до ѹ҆́зъ, ꙗ҆́кѡ sлодѣ́й: но сло́во бж҃iе не вѧ́жетсѧ. _i҃ Сегѡ̀ ра́ди всѧ̑ терплю̀ и҆збра́нныхъ ра́ди, да и҆ тíи спасе́нiе ѹ҆лꙋча́тъ є҆́же ѡ҆ хрⷭ҇тѣ̀ i҆и҃сѣ, со сла́вою вѣ́чною.

Коне́цъ мꙋ́ченикѡмъ. (л. рп҃з ѡ҆б.)

(заⷱ сч҃г) [д҃] а҃_i Вѣ́рно сло́во: а҆́ще бо съ ни́мъ ѹ҆мро́хомъ, то̀ съ ни́мъ и҆ ѡ҆живе́мъ. в҃_i А҆́ще терпи́мъ, съ ни́мъ и҆ воцари́мсѧ: а҆́ще ѿве́ржемсѧ, и҆ то́й ѿве́ржетсѧ на́съ: г҃_i А҆́ще не вѣ́рꙋемъ, ѻ҆́нъ вѣ́ренъ пребыва́етъ: ѿрещи́ бо сѧ себѐ не мо́жетъ. д҃_i Сiѧ̑ воспомина́й засвидѣ́тельствꙋѧ предꙿ гдⷭ҇емъ, не словопрѣ́тисѧ, ни на кꙋ́юже потре́бꙋ, на разоре́нiе слы́шащихъ. є҃_i Потщи́сѧ себѐ и҆скꙋ́сна поста́вити предꙿ бг҃омъ, дѣ́лателѧ непосты́дна, пра́вѡ пра́вѧща сло́во и҆́стины. s҃_i Скве́рныхъ же тщегла́сiй ѿмета́йсѧ, наипа́че бо преспѣ́ютъ въ нече́стiе: з҃_i И҆ сло́во и҆́хъ ꙗ҆́кѡ га́ггрена жи́ръ ѡ҆брѧ́щетъ, ѿ ни́хже є҆́сть ѵ҆мене́й и҆ фiли́тъ, и҃_i И҆̀же ѡ҆ и҆́стинѣ погрѣши́ста, глаго́люще: ꙗ҆́кѡ воскр҃се́нiе ѹ҆жѐ бы́сть, и҆ возмꙋща́ютъ нѣ́которыхъ вѣ́рꙋ. ѳ҃_i Тве́рдое ѹ҆́бѡ ѡ҆снова́нiе бж҃iе стои́тъ, и҆мꙋ́щее печа́ть сiю̀: позна̀ гдⷭ҇ь сꙋ́щыѧ є҆гѡ̀, и҆ да ѿстꙋ́питъ ѿ непра́вды всѧ́къ и҆менꙋ́ѧй и҆́мѧ гдⷭ҇не.

Коне́цъ сꙋббѡ́тѣ.

(заⷱ сч҃д) к҃ Въ вели́цѣмъ же домꙋ̀,* не то́чiю сосꙋ́ди зла́ти и҆ сре́брѧни сꙋ́ть, но и҆ дре́вѧни, и҆ гли́нѧни: и҆ ѻ҆́ви ѹ҆́бѡ въ че́сть, ѻ҆́ви же не въ че́сть. к҃а А҆́ще же кто̀ ѡ҆чи́ститъ себѐ ѿ си́хъ, бꙋ́детъ сосꙋ́дъ въ че́сть ѡ҆свѧще́нъ, и҆ благопотре́бенъ влⷣцѣ, на (л. рп҃и) всѧ́кое дѣ́ло бл҃го́е ѹ҆гото́ванъ. [є҃] к҃в Похоте́й ю҆́ныхъ бѣ́гай: держи́сѧ же пра́вды, вѣ́ры, любвѐ, ми́ра, со всѣ́ми призыва́ющими гдⷭ҇а ѿ чи́стагѡ се́рдца. к҃г Бꙋ́ихъ же и҆ ненака́занныхъ стѧза́нiй ѿрица́йсѧ, вѣ́дый, ꙗ҆́кѡ ражда́ютъ сва̑ры. к҃д Рабꙋ́ же гдⷭ҇ню не подоба́етъ свари́тисѧ, но ти́хꙋ бы́ти ко всѣ̑мъ, ѹ҆чи́тельнꙋ, неsло́бивꙋ, к҃є Съ кро́тостiю наказꙋ́ющꙋ проти̑вныѧ: є҆да̀ ка́кѡ да́стъ и҆̀мъ бг҃ъ покаѧ́нiе въ ра́зꙋмъ и҆́стины: к҃s И҆ возни́кнꙋтъ ѿ дiа́вольскiѧ сѣ́ти, жи́ви ѹ҆ловле́ни ѿ негѡ̀ въ свою̀ є҆гѡ̀ во́лю.

Коне́цъ понедѣ́льникꙋ.

Глава̀ тре́тiѧ.

(заⷱ сч҃є) [s҃] сⷯ а҃ Сiе́ же вѣ́ждь, ꙗ҆́кѡ въ послѣ́днѧѧ днѝ наста́нꙋтъ времена̀ лю́та: в҃ Бꙋ́дꙋтъ бо человѣ́цы самолю́бцы, сребролю́бцы, велича́вы, го́рды, хꙋ́льницы, роди́телємъ проти́вѧщiисѧ, неблагода́рни, непра́ведни, нелюбо́вни, г҃ Непримири́тельни, проде́рзиви, возносли́ви, прелага́тає, клеветницы̀, невоздє́ржницы, некро́тцыи, неблаголю́бцы, д҃ Преда́телє, на́гли, напыще́ни, сластолю́бцы па́че, не́жели бг҃олю́бцы: є҃ И҆мꙋ́щiи ѻ҆́бразъ бл҃гоче́стiѧ, си́лы же є҆гѡ̀ ѿве́ргшiисѧ, и҆ си́хъ ѿвраща́йсѧ. s҃ Ѿ си́хъ бо сꙋ́ть понырѧ́ющiи въ до́мы, и҆ плѣнѧ́юще жени́шца ѡ҆тѧгоще́ны грѣха́ми, води́мы по́хотьми разли́чными, з҃ Всегда̀ ѹ҆ча́щѧсѧ, и҆ николи́же въ ра́зꙋмъ (л. рп҃и ѡ҆б.) и҆́стины прiитѝ могꙋ́щѧ. и҃ Ꙗ҆́коже i҆аннíй и҆ i҆амврíй проти́вистасѧ мѡѷсе́ю, та́кожде и҆ сíи противлѧ́ютсѧ и҆́стинѣ, человѣ́цы растлѣ́нни ѹ҆мо́мъ, и҆ неискꙋ́сни ѡ҆ вѣ́рѣ: ѳ҃ Но не преꙋспѣ́ютъ бо́лѣе: безꙋ́мiе бо и҆́хъ ꙗ҆вле́но бꙋ́детъ всѣ̑мъ, ꙗ҆́коже и҆ ѻ҆́нѣхъ бы́сть.

Коне́цъ сꙋббѡ́тѣ.

(заⷱ сч҃s) _i҃ Ты́ же послѣ́довалъ є҆сѝ моемꙋ̀ ѹ҆че́нiю, житiю̀, привѣ́тꙋ, вѣ́рѣ, долготерпѣ́нiю, любвѝ, терпѣ́нiю, а҃_i И҆згна́нiємъ, страда́нiємъ, ꙗ҆кѡва́ ми бы́ша во а҆нтiохíи, и҆ во i҆конíи, и҆ въ лѵ́стрѣхъ: ꙗ҆кѡва̀ и҆згна̑нiѧ прiѧ́хъ, и҆ ѿ всѣ́хъ мѧ̀ и҆зба́вилъ є҆́сть гдⷭ҇ь. в҃_i И҆ вси́ же хотѧ́щiи благоче́стнѡ жи́ти ѡ҆ хрⷭ҇тѣ̀ i҆и҃сѣ, гони́ми бꙋ́дꙋтъ. г҃_i Лꙋка́вiи же чл҃вѣ́цы, и҆ чародѣ́и преꙋспѣ́ютъ на го́ршее, прельща́юще и҆ прельща́еми. д҃_i Ты́ же пребыва́й, въ ни́хже наꙋче́нъ є҆сѝ, и҆ ꙗ҆̀же ввѣ́рена сꙋ́ть тебѣ̀, вѣ́дый, ѿ когѡ̀ наꙋчи́лсѧ є҆сѝ. є҃_i И҆ ꙗ҆́кѡ и҆зꙿ мла́да сщ҃е́ннаѧ писа̑нiѧ ѹ҆мѣ́еши, могꙋ̑щаѧ тѧ̀ ѹ҆мꙋдри́ти во спасе́нiе, вѣ́рою, ꙗ҆́же ѡ҆ хрⷭ҇тѣ̀ i҆и҃сѣ.

Коне́цъ недѣ́ли.

(заⷱ сч҃з) s҃_i Всѧ́ко* писа́нiе бг҃одꙋхнове́нно и҆ поле́зно є҆́сть ко ѹ҆че́нiю, ко ѡ҆бличе́нiю, ко и҆справле́нiю, къ наказа́нiю є҆́же въ пра́вдѣ: з҃_i Да соверше́нъ бꙋ́детъ бж҃iй человѣ́къ, на всѧ́кое дѣ́ло бл҃го́е ѹ҆гото́ванъ. (л. рп҃ѳ)

Глава̀ четве́ртаѧ.

[и҃] сⷯ а҃ Засвидѣ́тельствꙋю же а҆́зъ предꙿ бг҃омъ, и҆ гдⷭ҇емъ на́шимъ i҆и҃съ хрⷭ҇то́мъ, хотѧ́щимъ сꙋди́ти живы̑мъ и҆ мє́ртвымъ, въ ꙗ҆вле́нiи є҆гѡ̀, и҆ црⷭ҇твiи є҆гѡ̀. в҃ Проповѣ́дꙋй сло́во, насто́й благовре́меннѣ, и҆ безвре́меннѣ, ѡ҆бличѝ, запретѝ, ѹ҆молѝ, со всѧ́кимъ долготерпѣ́нiемъ и҆ ѹ҆че́нiемъ. г҃ Бꙋ́детъ бо вре́мѧ, є҆гда̀ здра́вагѡ ѹ҆че́нiѧ не послꙋ́шаютъ: но по свои́хъ по́хотехъ и҆зберꙋ́тъ себѣ̀ ѹ҆чи́тели, че́шеми слꙋ́хомъ. д҃ И҆ ѿ и҆́стины слꙋ́хъ ѿвратѧ́тъ, и҆ къ ба́снемъ ѹ҆клонѧ́тсѧ.

Коне́цъ вто́рникꙋ.

(заⷱ сч҃и) [ѳ҃] є҃ Ты́ же трезви́сѧ ѡ҆ все́мъ, sлопостраждѝ, дѣ́ло сотворѝ бл҃говѣ́стника: слꙋже́нiе твоѐ и҆звѣ́стно сотворѝ. s҃ А҆́зъ бо ѹ҆жѐ жре́нъ быва́ю, и҆ вре́мѧ моегѡ̀ ѿше́ствiѧ наста̀. з҃ По́двигомъ до́брымъ подвиза́хсѧ, тече́нiе сконча́хъ, вѣ́рꙋ соблюдо́хъ: и҃ Про́чее ѹ҆́бѡ соблюда́етсѧ мѝ вѣне́цъ пра́вды, є҆го́же возда́стъ мѝ гдⷭ҇ь въ де́нь ѻ҆́нъ, првⷣный сꙋдiѧ̀: не то́кмѡ же мнѣ̀, но и҆ всѣ̑мъ возлю́бльшымъ ꙗ҆вле́нiе є҆гѡ̀.

Коне́цъ недѣ́ли.

(заⷱ сч҃ѳ) ѳ҃ Потщи́сѧ* ско́рѡ прiитѝ ко мнѣ̀: _i҃ Дима́съ бо менѐ ѡ҆ста́ви, возлюби́въ ны́нѣшнiй вѣ́къ, и҆ и҆́де въ солꙋ́нь: кри́скентъ въ галатíю, тíтъ въ далма́тiю. а҃_i Лꙋка̀ є҆ди́нъ є҆́сть со мно́ю. ма́рка пое́мъ (л. рп҃ѳ ѡ҆б.) приведѝ съ собо́ю: є҆́сть бо мѝ благопотре́бенъ въ слꙋ́жбꙋ. в҃_i Тѷхíка же посла́хъ во є҆фе́съ. г҃_i Фелѡ́нъ, є҆го́же ѡ҆ста́вихъ въ трѡа́дѣ ѹ҆ ка́рпа, грѧды́й принесѝ, и҆ кни̑ги, па́че же кѡ́жаныѧ. д҃_i А҆леѯа́ндръ кова́чь мнѡ́га мѝ sла̀ сотворѝ, да возда́стъ є҆мꙋ̀ гдⷭ҇ь по дѣлѡ́мъ є҆гѡ̀: є҃_i Ѿ негѡ́же и҆ ты̀ себѐ блюдѝ, sѣлѡ́ бо проти́витсѧ словесє́мъ на́шымъ. s҃_i Въ пе́рвый мо́й ѿвѣ́тъ никто́же бы́сть со мно́ю, но вси́ мѧ ѡ҆ста́виша: да не вмѣни́тсѧ и҆̀мъ. з҃_i Гдⷭ҇ь же мнѣ̀ предста̀, и҆ ѹ҆крѣпи́ мѧ, да мно́ю проповѣ́данiе и҆звѣ́стно бꙋ́детъ, и҆ ѹ҆слы́шатъ всѝ ꙗ҆зы́цы: и҆ и҆зба́вленъ бы́хъ ѿ ѹ҆́стъ львѡ́въ. и҃_i И҆ и҆зба́витъ мѧ̀ гдⷭ҇ь ѿ всѧ́кагѡ дѣ́ла лꙋка́ва, и҆ спасе́тъ во црⷭ҇твiе своѐ нбⷭ҇ное: є҆мꙋ́же сла́ва во вѣ́ки вѣкѡ́въ, а҆ми́нь. ѳ҃_i Цѣлꙋ́й прiскíллꙋ и҆ а҆кѵ́лꙋ, и҆ ѻ҆нисíфоровъ до́мъ. к҃ Е҆ра́стъ ѡ҆ста̀ въ корíнѳѣ, трофíма же ѡ҆ста́вихъ въ мiли́тѣ болѧ́ща. к҃а Потщи́сѧ пре́жде зимы̀ прiитѝ. цѣлꙋ́ютъ тѧ̀ є҆ѵвꙋ́лъ, и҆ пꙋ́дъ, и҆ лíнъ, и҆ клаѵдíа, и҆ бра́тiѧ всѧ̀. к҃в Гдⷭ҇ь i҆и҃съ хрⷭ҇то́съ со дх҃омъ твои́мъ: бл҃года́ть съ ва́ми. а҆ми́нь.

Коне́цъ средѣ̀.

Коне́цъ втора́гѡ посла́нiѧ, є҆́же къ тiмоѳе́ю є҆фе́сскiѧ цр҃кве є҆пⷭ҇кпꙋ пре́жде сщ҃е́ннꙋ. Напи́сано бы́сть ѿ ри́ма, є҆гда̀ второ́е ста̀ па́ѵелъ предꙿ нерѡ́номъ ке́саремъ ри́мскимъ: и҆́мать въ себѣ̀ главы̀, д҃: зача̑лъ цр҃ко́вныхъ, _i҃: стiхѡ́въ, п҃г: знамена́нiй че́рныхъ, ѳ҃: послѣ́дꙋющее же червле́ное, а҃.


