  OCR:

  Библиотека святоотеческой литературы

  http://orthlib.ru



Трⷪ҇чны сiѧ̑ григо́рiѧ сiнаи́та,

пѣва́емы по всѧ̑ воскрⷭ҇нiѧ по трⷪ҇чномъ канѡ́нѣ на полꙋ́нощницѣ.

Досто́йно є҆́сть ꙗ҆́кѡ вои́стиннꙋ, сла́вити тѧ̀ бг҃а сло́ва, є҆гѡ́же трепе́щꙋтъ и҆ трѧсꙋ́тсѧ херꙋвíми, и҆ славосло́вѧтъ си̑лы нбⷭ҇ныѧ, воскр҃сшаго тридне́внѡ и҆зꙿ гро́ба хрⷭ҇та̀ жизнода́вца стра́хомъ просла́вимъ.

Воспои́мъ всѝ бг҃олѣ́пнѡ пѣ́сньми бж҃е́ственными, ѻ҆ц҃а̀, и҆ сн҃а, и҆ дх҃а бж҃е́ственнаго, трiѷпоста́снꙋю держа́вꙋ, є҆ди́но црⷭ҇тво и҆ гдⷭ҇ьство.

Ю҆́же пою́тъ всѝ земноро́днiи, и҆ славосло́вѧтъ си̑лы нбⷭ҇ныѧ, ѿ всѣ́хъ вѣ́рнѡ покланѧ́емꙋю, є҆ди́ницꙋ по сꙋществꙋ̀ трiѷпоста́снꙋю.

Гдⷭ҇онача́льнꙋю херꙋвȋмъ, и҆ бг҃онача́льнꙋю безꙿ сравне́нiѧ серафȋмъ, нераздѣ́льнꙋю трⷪ҇цꙋ во є҆ди́ницѣ, сꙋ́щее бг҃онача́лiе тѧ̀ велича́емъ.

Ѻ҆ц҃ꙋ̀ безнача́льномꙋ и҆ бг҃ꙋ, собезнача́льномꙋ сло́вꙋ со дх҃омъ покланѧ́юсѧ: неразлꙋ́чное є҆ди́но соединѧ́емое сꙋщество̀, тричи́сленнꙋю є҆ди́ницꙋ пѣ́сньми почти́мъ.

Лꙋчеза̑рнаѧ твоѧ̑ мѡ́лнiѧ возсiѧ́й мѝ бж҃е мо́й трiѷпоста́сне, вседѣ́телю: и҆ до́мъ мѧ̀ покажѝ твоеѧ̀ непристꙋ́пныѧ сла́вы, свѣ́телъ, и҆ свѣтоно́сенъ, и҆ неизмѣ́ненъ.

Е҆гѡ́же трепе́щꙋтъ и҆ трѧсꙋ́тсѧ херꙋвíми, и҆ славосло́вѧтъ а҆́гг҃льскаѧ вѡ́инства, ѿ дв҃ы неизрече́ннѡ вопло́щшагосѧ хрⷭ҇та̀ жизнода́вца, стра́хомъ просла́вимъ.

Та́же, Трист҃о́е, и҆ по Ѻ҆́ч҃е на́шъ: Ѵ҆пакоѝ гла́са. Гдⷭ҇и поми́лꙋй, м҃. Сла́ва, и҆ ны́нѣ: Чⷭ҇тнѣ́йшꙋю херꙋвȋмъ: И҆ возгла́съ ѿ сщ҃е́нника: Бж҃е ѹ҆ще́дри ны̀:

И҆ мл҃тва глаго́летсѧ ѿ i҆ере́а:

Всемогꙋ́щаѧ, и҆ животворѧ́щаѧ ст҃а́ѧ трⷪ҇це, и҆ свѣтонача́льнаѧ, ꙗ҆́же мíрнꙋю всѧ́кꙋю и҆ премíрнꙋю тва́рь, за є҆ди́нꙋ бл҃гость ѿ не сꙋ́щихъ приведы́й, и҆ промышлѧ́ѧ и҆ содержа́щи: и҆́же по про́чихъ твои́хъ неизрече́нныхъ ѡ҆ земно́мъ ро́дѣ бл҃годѣѧ́нiихъ, и҆ покаѧ́нiе на́мъ ра́ди плотска́гѡ неможе́нiѧ до сме́рти дарова́вый: не ѡ҆ста́ви на́съ ѻ҆каѧ́нныхъ въ лꙋка́выхъ на́шихъ дѣѧ́нiихъ ѹ҆мре́ти, нижѐ sлонача́льникꙋ, и҆ зави́стцꙋ, и҆ гꙋби́телю посмѣ́шство бы́ти. зри́ши бо бл҃госе́рде, є҆ли́къ ѹ҆́бѡ ѻ҆́нагѡ на на́съ навѣ́тъ и҆ вражда̀, є҆ли́ко же и҆ на́ше страстова́нiе, и҆ сла́бость, и҆ небреже́нiе. но неѡскꙋ́дныѧ тѝ бл҃гѡсти содѣ́лай на на́съ, мо́лимъ на всѧ́кiй де́нь и҆ ча́съ прогнѣ́вающiи тѧ̀ чⷭ҇тны́хъ и҆ животво́рныхъ за́повѣдей престꙋпле́нiемъ: и҆ всѧ̑ ѹ҆́бѡ всегѡ̀ преше́дшагѡ живота̀ на́шегѡ, и҆ до ны́нѣшнѧгѡ часа̀ согрѣшє́наѧ на́ми въ дѣѧ́нiихъ и҆лѝ глаго́ланiихъ, и҆лѝ въ помышле́нiихъ, ѡ҆ста́ви и҆ простѝ: сподо́би же на́съ про́чее сконча́ти житiѐ въ покаѧ́нiи, и҆ ѹ҆миле́нiи, и҆ соблюде́нiи ст҃ы́хъ твои́хъ повелѣ́нiй. А҆́ще ѹ҆́бѡ сла́достiю прельсти́вшесѧ, многоѡбра́знѣ согрѣши́хомъ: и҆лѝ ме́рзкими похотьмѝ неполе́зными и҆ вре́дными ѡ҆больсти́вшесѧ, препроводи́хомъ: а҆́ще гнѣ́вомъ и҆ ꙗ҆́ростiю подви́гшесѧ безслове́сною, кого̀ бра́та на́шего ѡ҆скорби́хомъ: а҆́ще ѧ҆зы́комъ неизбѣ́жныхъ и҆ стро́потныхъ, и҆ крѣ́пкихъ сѣте́й ѡ҆бꙿѧ́хомсѧ: а҆́ще ко́имъ чꙋ́вствъ на́шихъ, и҆лѝ всѣ́ми, во́лею и҆лѝ нево́лею, вѣ́дꙋще и҆лѝ не вѣ́дꙋще, ѿ восхище́нiѧ, и҆лѝ поꙋче́нiѧ, безꙋ́мнѡ поползо́хомсѧ: а҆́ще же лꙋка́выми по́мыслы и҆ сꙋ́етными со́вѣсть ѡ҆скверни́хомъ: а҆́ще ли ко́имъ дрꙋги́мъ ѡ҆́бразомъ прегрѣши́хомъ, ѿ предпрiѧ́тiѧ и҆ ѻ҆бы́чаѧ томи́ми sла́гѡ: простѝ на́мъ и҆ ѡ҆ста́ви всѧ̑, всеще́дре, пребл҃же и҆ многомлⷭ҇тиве, и҆ да́рꙋй на́мъ про́чее бо́дрость и҆ си́лꙋ, во є҆́же твори́ти во́лю твою̀ бл҃гꙋ, и҆ бл҃гоꙋго́днꙋ, и҆ соверше́ннꙋ: да нощна́гѡ и҆ мра́чнагѡ sла̀, свѣтови́днымъ покаѧ́нiемъ премѣ́ншесѧ, и҆ ꙗ҆́кѡ во днѝ бл҃гоѡбра́знѡ ходѧ́ще, и҆ ѡ҆чище́ни ѡ҆бꙿѧви́мсѧ чл҃вѣколю́бiю твоемꙋ̀ недосто́йнiи, воспѣва́юще тѧ̀ и҆ велича́юще во вѣ́ки, а҆ми́нь.

И҆ ѿпꙋ́стъ, и҆ проще́нiе ѻ҆бы́чное.

Та́же i҆ере́й глаго́летъ є҆ктенiю̀:

Помо́лимсѧ ѡ҆ вели́комъ господи́нѣ: Мы́ же: Гдⷭ҇и поми́лꙋй, кро́ткимъ и҆ ти́химъ гла́сомъ. И҆ по и҆сполне́нiи тоѧ̀ глаго́летъ предстоѧ́тель: Мл҃твами ст҃ы́хъ ѻ҆тє́цъ на́шихъ, гдⷭ҇и i҆и҃се хрⷭ҇тѐ бж҃е на́шъ, поми́лꙋй на́съ, а҆ми́нь. 