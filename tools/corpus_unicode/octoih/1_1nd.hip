 OCR:

 Библиотека святоотеческой литературы

 http://orthlib.ru





Ѻ҆КТѠ́ИХЪ

си́рѣчь

Ѻ҆СМОГЛА́СНИКЪ

гла́сы а҃<->д҃

Москва̀ , Моско́вскаѧ Патриархíѧ, #ацп҃а



 По благословению Святейшего Патриарха Московского и Всея Руси Алексия II

Свято-Успенский Псково-Печерский монастырь. Издательский отдел Московского Патриархата



{ Опущены при оцифровке тексты чинов: малой вечерни, великой вечерни, бденной, полиелейной, шестеричной служб, утрени без бдения. Найти можно в Типиконе. }

Кни́га моле́бна

съ бг҃омъ ст҃ы́мъ ѻ҆смогла́сника, содержа́щаѧ въ себѣ̀ подоба́ющее возслѣ́дованiе воскрⷭ҇ныѧ слꙋ́жбы ѻ҆смѝ гласѡ́въ съ шестiю̀ дне́й

ГЛА́СЪ А҃

Въ сꙋббѡ́тꙋ ве́чера,  на ма́лѣй вече́рни,

на Гдⷭ҇и воззва́хъ, поста́вимъ стiхѡ́въ д҃: и҆ пое́мъ стiхи̑ры воскрⷭ҇ны ѻ҆смогла́сника г҃, повторѧ́юще а҃-й стíхъ, гла́съ а҃. Творе́нiе прпⷣбнагѡ ѻ҆тца̀ на́шегѡ i҆ѡа́нна дамаски́на

Стíхъ: Ѿ стра́жи ѹ҆́треннiѧ до но́щи, ѿ стра́жи ѹ҆́треннiѧ, да ѹ҆пова́етъ i҆и҃ль на гдⷭ҇а.

Вечє́рнiѧ на́шѧ мл҃твы, прiимѝ ст҃ы́й гдⷭ҇и, и҆ пода́ждь на́мъ ѡ҆ставле́нiе грѣхѡ́въ, ꙗ҆́кѡ є҆ди́нъ є҆сѝ ꙗ҆вле́й въ мíрѣ воскрⷭ҇нiе.

Ѡ҆быди́те лю́дiе сiѡ́нъ, и҆ ѡ҆бꙿими́те є҆го̀, и҆ дади́те сла́вꙋ въ не́мъ воскрⷭ҇шемꙋ и҆зꙿ ме́ртвыхъ: ꙗ҆́кѡ то́й є҆́сть бг҃ъ на́шъ, и҆збавле́й на́съ ѿ беззако́нiй на́шихъ.

Прiиди́те лю́дiе, воспои́мъ и҆ поклони́мсѧ хрⷭ҇тꙋ̀, сла́вѧще є҆гѡ̀ и҆зꙿ ме́ртвыхъ воскрⷭ҇нiе: ꙗ҆́кѡ то́й є҆́сть бг҃ъ на́шъ, ѿ пре́лести вра́жiѧ мíръ и҆збавле́й.

Сла́ва, и҆ ны́нѣ: бг҃оро́диченъ догма́тiкъ:

Двⷭ҇твенное торжество̀ дне́сь бра́тiе, да взыгра́етсѧ тва́рь, да ликовствꙋ́етъ человѣ́чество: созва́ бо на́съ  ст҃а́ѧ бцⷣа, нескве́рное сокро́вище двⷭ҇тва: слове́сный втора́гѡ а҆да́ма ра́й: храни́лище соедине́нiѧ двꙋ̀ є҆стєствꙋ̀: торжество̀ спаси́тельнагѡ примире́нiѧ: черто́гъ, въ не́мже сло́во ѹ҆невѣ́стивый пло́ть вои́стиннꙋ: ле́гкiй ѻ҆́блакъ, и҆́же надꙿ херꙋвíмы сꙋ́щаго, съ тѣ́ломъ носи́вшiй. тоѧ̀ мл҃твами хрⷭ҇тѐ бж҃е сп҃сѝ дꙋ́шы на́шѧ.

Та́же, Свѣ́те ти́хiй: Прокíменъ: Гдⷭ҇ь воцр҃и́сѧ: со стiхѝ є҆гѡ̀. И҆ по Сподо́би гдⷭ҇и въ ве́черъ се́й: I҆ере́й є҆ктенiѝ не глаго́летъ, но пое́мъ на стiхо́внѣ стiхи́рꙋ воскрⷭ҇нꙋ:

Стрⷭ҇тiю твое́ю хрⷭ҇тѐ ѿ страсте́й свободи́хомсѧ, и҆ воскрⷭ҇нiемъ твои́мъ и҆зꙿ и҆стлѣ́нiѧ и҆зба́вихомсѧ, гдⷭ҇и сла́ва тебѣ̀.

И҆ и҆́ны стiхи̑ры прест҃ы́ѧ бцⷣы. Подо́бенъ: Нбⷭ҇ныхъ чинѡ́въ:

Стíхъ: Помѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ.

Препросла́влена є҆сѝ въ ро́дѣ родѡ́въ, дв҃о мт҃и ѻ҆трокови́це бцⷣе мр҃íе, мíра предста́тельство, ро́ждши пло́тiю сн҃а безнача́льнагѡ ѻ҆ц҃а̀, соприсносꙋ́щна же дх҃ꙋ вои́стиннꙋ: є҆го́же молѝ сп҃сти́сѧ на́мъ.

Стíхъ: Слы́ши дщѝ и҆ ви́ждь, и҆ приклонѝ ѹ҆́хо твоѐ.

Содержи́мiи скорбьмѝ ненача́емыми чⷭ҇таѧ, тѧ̀ предста́тельство є҆ди́но и҆мꙋ́ще дв҃о, вопiе́мъ бл҃года́рнѡ: сп҃си́ ны всест҃а́ѧ бг҃оневѣ́стнаѧ: ты́ бо є҆сѝ мíра прибѣ́жище, и҆ застꙋпле́нiе ро́да на́шегѡ.

Стíхъ: Лицꙋ̀ твоемꙋ̀ помо́лѧтсѧ бога́тiи лю́дстiи.

Ѡ҆бнови́сѧ мíръ въ ржⷭ҇твѣ̀ твое́мъ бг҃ороди́тельнице ѻ҆трокови́це, вѣ́рныхъ сп҃се́нiе, и҆ неꙋсыпа́емаѧ предста́тельнице бл҃гоче́стнѡ молѧ́щихъ тѧ̀ пречⷭ҇таѧ, не преста́й молѧ́щи прилѣ́жнѡ ѡ҆ всѣ́хъ пою́щихъ тѧ̀.

Сла́ва, и҆ ны́нѣ: догма́тiкъ, гла́съ то́йже:

Ѻ҆́блакъ тѧ̀ свѣ́та присносꙋ́щнагѡ дв҃о, прⷪ҇ро́къ и҆менова̀: и҆зꙿ тебе́ бо ꙗ҆́кѡ до́ждь на рꙋно̀ сше́дъ сло́во ѻ҆́ч҃ее, и҆ и҆зꙿ тебѐ возсiѧ́вый, мíръ просвѣтѝ, пре́лесть ѹ҆празднѝ хрⷭ҇то́съ бг҃ъ на́шъ. того̀ молѧ́щи прилѣ́жнѡ  прест҃а́ѧ, мо́лимсѧ, не преста́й ѡ҆ на́съ, и҆̀же и҆́стиннꙋю бцⷣꙋ и҆сповѣ́дающихъ тѧ̀.

Та́же: Ны́нѣ ѿпꙋща́еши: Трист҃о́е. по Ѻ҆́ч҃е на́шъ: тропа́рь воскрⷭ҇ный. Сла́ва, и҆ ны́нѣ, бг҃оро́диченъ є҆гѡ̀. Е҆ктенiа̀ ма́лаѧ, и҆ ѿпꙋ́стъ.

Въ сꙋббѡ́тꙋ на вели́цѣй вече́рни,

по предначина́тельномъ ѱалмѣ̀, ѻ҆бы́чное стiхосло́вiе ѱалти́рѧ. На Гдⷭ҇и воззва́хъ, поста́вимъ стiхѡ́въ _i҃: и҆ пое́мъ стiхи̑ры воскрⷭ҇ны ѻ҆смогла́сника г҃, и҆ а҆нато́лiевы д҃, и҆ мине́и г҃, и҆лѝ s҃. А҆́ще пра́зднꙋемый ст҃ы́й: Сла́ва, мине́и: И҆ ны́нѣ, бг҃оро́диченъ а҃-й, гла́са.

Стiхи̑ры воскрⷭ҇ны ѻ҆смогла́сника, гла́съ а҃

Стíхъ: И҆зведѝ и҆зꙿ темни́цы дꙋ́шꙋ мою̀, и҆сповѣ́датисѧ и҆́мени твоемꙋ̀.

Вечє́рнiѧ на́шѧ мл҃твы прiимѝ ст҃ы́й гдⷭ҇и, и҆ пода́ждь на́мъ ѡ҆ставле́нiе грѣхѡ́въ, ꙗ҆́кѡ є҆ди́нъ є҆сѝ ꙗ҆вле́й въ мíрѣ воскрⷭ҇нiе.

Стíхъ: Менѐ ждꙋ́тъ првⷣницы, до́ндеже возда́си мнѣ̀.

Ѡ҆быди́те лю́дiе сiѡ́нъ, и҆ ѡ҆бꙿими́те є҆го̀, и҆ дади́те сла́вꙋ въ не́мъ воскрⷭ҇шемꙋ и҆зꙿ ме́ртвыхъ: ꙗ҆́кѡ то́й є҆́сть бг҃ъ на́шъ, и҆збавле́й на́съ ѿ беззако́нiй на́шихъ.

Стíхъ: И҆зꙿ глꙋбины̀ воззва́хъ къ тебѣ̀ гдⷭ҇и, гдⷭ҇и, ѹ҆слы́ши гла́съ мо́й.

Прiиди́те лю́дiе, воспои́мъ, и҆ поклони́мсѧ хрⷭ҇тꙋ̀, сла́вѧще є҆гѡ̀ и҆зꙿ ме́ртвыхъ воскрⷭ҇нiе: ꙗ҆́кѡ то́й є҆́сть бг҃ъ на́шъ, ѿ пре́лести вра́жiѧ мíръ и҆збавле́й.

И҆́ны стiхи̑ры а҆нато́лiевы, гла́съ а҃

Стíхъ: Да бꙋ́дꙋтъ ѹ҆́ши твоѝ, вне́млющѣ гла́сꙋ моле́нiѧ моегѡ̀.

Весели́тесѧ нб҃са̀, вострꙋби́те ѡ҆снова̑нiѧ землѝ, возопíйте го́ры весе́лiе: се́ бо є҆мманꙋ́илъ грѣхѝ на́шѧ на крⷭ҇тѣ̀ пригвоздѝ, и҆ живо́тъ даѧ́й, сме́рть ѹ҆мертвѝ, а҆да́ма воскр҃си́вый, ꙗ҆́кѡ чл҃вѣколю́бецъ. 

Стíхъ: А҆́ще беззакѡ́нiѧ на́зриши гдⷭ҇и, гдⷭ҇и, кто̀ постои́тъ; ꙗ҆́кѡ ѹ҆ тебѐ ѡ҆чище́нiе є҆́сть.

Пло́тiю во́лею распе́ншагосѧ на́съ ра́ди, пострада́вша и҆ погребе́нна, и҆ воскрⷭ҇ша и҆зꙿ ме́ртвыхъ, воспои́мъ глаго́люще: ѹ҆твердѝ правосла́вiемъ цр҃ковь твою̀ хрⷭ҇тѐ, и҆ ѹ҆мирѝ жи́знь на́шꙋ, ꙗ҆́кѡ бл҃гъ и҆ чл҃вѣколю́бецъ.

Стíхъ: И҆́мене ра́ди твоегѡ̀, потерпѣ́хъ тѧ̀ гдⷭ҇и, потерпѣ̀ дꙋша̀ моѧ̀ въ сло́во твоѐ, ѹ҆пова̀ дꙋша̀ моѧ̀ на гдⷭ҇а.

Живопрiе́мномꙋ твоемꙋ̀ гро́бꙋ предстоѧ́ще недосто́йнiи, славосло́вiе прино́симъ неизрече́нномꙋ твоемꙋ̀ бл҃гоꙋтро́бiю, хрⷭ҇тѐ бж҃е на́шъ: ꙗ҆́кѡ крⷭ҇тъ и҆ сме́рть прiѧ́лъ є҆сѝ безгрѣ́шне, да мíрови да́рꙋеши воскрⷭ҇нiе, ꙗ҆́кѡ чл҃вѣколю́бецъ.

Стíхъ: Ѿ стра́жи ѹ҆́треннiѧ до но́щи, ѿ стра́жи ѹ҆́треннiѧ, да ѹ҆пова́етъ i҆и҃ль на гдⷭ҇а.

И҆́же ѻ҆ц҃ꙋ̀ собезнача́льна и҆ соприсносꙋ́щна сло́ва, ѿ дв҃и́ческа чре́ва произше́дшаго неизрече́ннѡ, и҆ крⷭ҇тъ и҆ сме́рть на́съ ра́ди во́лею прiе́мшаго, и҆ воскрⷭ҇ша во сла́вѣ, воспои́мъ глаго́люще: живода́вче гдⷭ҇и сла́ва тебѣ̀, сп҃се дꙋ́шъ на́шихъ.

И҆́ны стiхи̑ры прест҃ѣ́й бцⷣѣ, творе́нiе па́ѵла а҆морре́йскагѡ, поє́мыѧ и҆дѣ́же нѣ́сть мине́и, и҆лѝ на лiтíи. [Вѣ́домо ѹ҆́бѡ бꙋ́ди ꙗ҆́кѡ въ гре́ческихъ прево́дѣхъ си́хъ стiхи́ръ на рѧдꙋ̀ нѣ́сть.]

Стiхи̑ры, гла́съ а҃. Подо́бенъ: Нбⷭ҇ныхъ чинѡ́въ.

Стíхъ: Ꙗ҆́кѡ ѹ҆ гдⷭ҇а млⷭ҇ть, и҆ мно́гое ѹ҆ негѡ̀ и҆збавле́нiе: и҆ то́й и҆зба́витъ i҆и҃лѧ ѿ всѣ́хъ беззако́нiй є҆гѡ̀.

Ст҃ѣ́йшаѧ ст҃ы́хъ всѣ́хъ си́лъ, чⷭ҇тнѣ́йшаѧ всѧ́кiѧ тва́ри, бцⷣе влⷣчце мíра, сп҃сѝ на́съ ꙗ҆́же сп҃са ро́ждшаѧ, ѿ всѣ́хъ прегрѣше́нiй, и҆ болѣ́зней и҆ бѣ́дъ, мл҃твами твои́ми.

Стíхъ: Хвали́те гдⷭ҇а всѝ ꙗ҆зы́цы, похвали́те є҆го̀ всѝ лю́дiе.

Ꙗ҆́же бл҃гоꙋтро́бiѧ две́ре, смире́ннꙋю мою̀ дꙋ́шꙋ да не пре́зриши, вѣ́рнѡ молю́ тѧ ѻ҆трокови́це: но ѹ҆ще́дри вско́рѣ, и҆ сп҃сѝ ю҆̀ ѿ пꙋчи́ны согрѣше́нiй мои́хъ, и҆ ѡ҆бно́вльши бл҃года́ть твою̀ на мнѣ̀, просвѣтѝ дв҃о чⷭ҇таѧ. 

Стíхъ: Ꙗ҆́кѡ ѹ҆тверди́сѧ млⷭ҇ть є҆гѡ̀ на на́съ, и҆ и҆́стина гдⷭ҇нѧ пребыва́етъ во вѣ́къ.

Ты̀ бг҃а человѣ́кѡмъ соедини́ла є҆сѝ влⷣчце: ты̀ ме́ртвеное сꙋщество̀ возвела̀ є҆сѝ є҆ди́на, къ бж҃е́ственномꙋ нетлѣ́нiю: ты̀ земны̑мъ сп҃се́нiе и҆сточи́ла є҆сѝ: ты̀ бцⷣе, свободѝ на́съ ѿ всѣ́хъ мꙋче́нiй.

Сла́ва, мине́и. И҆ ны́нѣ, бг҃оро́диченъ:

Всемíрнꙋю сла́вꙋ, ѿ человѣ̑къ прозѧ́бшꙋю, и҆ влⷣкꙋ ро́ждшꙋю, нбⷭ҇нꙋю две́рь воспои́мъ мр҃íю дв҃ꙋ, безпло́тныхъ пѣ́снь, и҆ вѣ́рныхъ ѹ҆добре́нiе: сiѧ́ бо ꙗ҆ви́сѧ нб҃о, и҆ хра́мъ бжⷭ҇тва̀: сiѧ̀ прегражде́нiе вражды̀ разрꙋши́вши, мíръ введѐ, и҆ црⷭ҇твiе ѿве́рзе. сiю̀ ѹ҆́бѡ и҆мꙋ́ще вѣ́ры ѹ҆твержде́нiе, побо́рника и҆́мамы и҆зꙿ неѧ̀ ро́ждшагосѧ гдⷭ҇а. дерза́йте ѹ҆́бѡ, дерза́йте лю́дiе бж҃iи: и҆́бо то́й побѣди́тъ врагѝ, ꙗ҆́кѡ всеси́ленъ.

Вхо́дъ. Свѣ́те ти́хiй: По вхо́дѣ же положи́въ ѹ҆чине́нный мона́хъ ѻ҆бы́чный покло́нъ предстоѧ́телю, пое́тъ дневны́й прокíменъ: Гдⷭ҇ь воцр҃и́сѧ, въ лѣ́потꙋ ѡ҆блече́сѧ. Стíхъ: Ѡ҆блече́сѧ гдⷭ҇ь въ си́лꙋ, и҆ препоѧ́сасѧ. Стíхъ: И҆́бо ѹ҆твердѝ вселе́ннꙋю, ꙗ҆́же не подви́житсѧ. Стíхъ: До́мꙋ твоемꙋ̀ подоба́етъ ст҃ы́нѧ гдⷭ҇и, въ долготꙋ̀ днíй.

Та́же ѻ҆бы́чнаѧ є҆ктенiа̀. Сподо́би гдⷭ҇и: И҆спо́лнимъ вече́рнюю. И҆ прѡ́чаѧ. И҆ по возгла́сѣ пое́мъ самогла́снꙋ стiхи́рꙋ ст҃а́гѡ ѻ҆би́тели: лiтíю творѧ́ще въ притво́рѣ, на не́йже пое́мъ стiхи̑ры па́ѵла а҆морре́йскагѡ, и҆лѝ что̀ настоѧ́тель и҆зво́литъ.

По ѻ҆бы́чныхъ же мл҃твахъ вхо́димъ во хра́мъ, пою́ще стiхи́рꙋ, гла́съ а҃:

Стрⷭ҇тiю твое́ю хрⷭ҇тѐ, ѿ страсте́й свободи́хомсѧ, и҆ воскрⷭ҇нiемъ твои́мъ и҆зꙿ и҆стлѣ́нiѧ и҆зба́вихомсѧ, гдⷭ҇и сла́ва тебѣ̀.

И҆́ны стiхи̑ры, по а҆лфави́тꙋ

Стíхъ: Гдⷭ҇ь воцр҃и́сѧ, въ лѣ́потꙋ ѡ҆блече́сѧ.

Да ра́дꙋетсѧ тва́рь, нб҃са̀ да веселѧ́тсѧ, рꙋка́ми да воспле́щꙋть ꙗ҆зы́цы съ весе́лiемъ: хрⷭ҇то́съ бо сп҃съ на́шъ,  на крⷭ҇тѣ̀ пригвоздѝ грѣхѝ на́шѧ: и҆ сме́рть ѹ҆мертви́въ живо́тъ на́мъ дарова̀, па́дшаго а҆да́ма всеро́днаго воскр҃си́вый, ꙗ҆́кѡ чл҃вѣколю́бецъ.

Стíхъ: И҆́бо ѹ҆твердѝ вселе́ннꙋю, ꙗ҆́же не подви́житсѧ.

Цр҃ь сы́й нб҃сѐ и҆ землѝ непостижи́ме, во́лею распѧ́лсѧ є҆сѝ за чл҃вѣколю́бiе. є҆го́же а҆́дъ срѣ́тъ до́лѣ, ѡ҆горчи́сѧ, и҆ пра́ведныхъ дꙋ́шы прiе́мшѧ возра́довашасѧ: а҆да́мъ же, ви́дѣвъ тѧ̀ зижди́телѧ въ преиспо́днихъ, воскр҃се. Ѽ чꙋдесѐ! ка́кѡ сме́рти вкꙋсѝ всѣ́хъ жи́знь; но ꙗ҆́коже восхотѣ̀ мíръ просвѣти́ти зовꙋ́щiй, и҆ глаго́лющiй: воскр҃сы́й и҆зꙿ ме́ртвыхъ, гдⷭ҇и сла́ва тебѣ̀.

Стíхъ: До́мꙋ твоемꙋ̀ подоба́етъ ст҃ы́нѧ гдⷭ҇и, въ долготꙋ̀ днíй.

Жены̀ мѷронѡ́сицы, мѵ́ра носѧ́ща, со тща́нiемъ и҆ рыда́нiемъ гро́ба твоегѡ̀ достиго́ша, и҆ не ѡ҆брѣ́тшѧ пречⷭ҇тагѡ тѣ́ла твоегѡ̀, ѿ а҆́гг҃ла же ѹ҆вѣ́дѣвшѧ но́вое и҆ пресла́вное чꙋ́до, а҆пⷭ҇лѡмъ глаго́лахꙋ: воскр҃се гдⷭ҇ь подаѧ̀ мíрови ве́лiю млⷭ҇ть.

Сла́ва, мине́и, а҆́ще и҆́мать. А҆́ще ли нѣ́сть:

Сла́ва, и҆ ны́нѣ, бг҃оро́диченъ:

Сѐ и҆спо́лнисѧ и҆са́iино прорече́нiе, дв҃а бо родила̀ є҆сѝ, и҆ по ржⷭ҇твѣ̀ ꙗ҆́кѡ пре́жде ржⷭ҇тва̀ пребыла̀ є҆сѝ: бг҃ъ бо бѣ̀ рожде́йсѧ, тѣ́мже и҆ @є҆стєства̀ новопресѣчѐ@{@є҆стество̀ новопремѣни́сѧ@}. но ѽ бг҃ома́ти, молє́нiѧ твои́хъ рабѡ́въ, въ твое́мъ хра́мѣ приноси̑маѧ тебѣ̀ не пре́зри: но ꙗ҆́кѡ бл҃гоꙋтро́бнаго твои́ма рꙋка́ма носѧ́щи, на твоѧ̑ рабы̑ ѹ҆милосе́рдисѧ, и҆ молѝ сп҃сти́сѧ дꙋша́мъ на́шымъ.

Та́же: Ны́нѣ ѿпꙋща́еши: Трист҃о́е. По Ѻ҆́ч҃е на́шъ:

Тропа́рь воскрⷭ҇ный, гла́съ а҃:

Ка́мени запеча́танꙋ ѿ i҆ꙋдє́й, и҆ во́инѡмъ стрегꙋ́щымъ пречⷭ҇тое тѣ́ло твоѐ, воскрⷭ҇лъ є҆сѝ тридне́вный сп҃се, да́рꙋѧй мíрови жи́знь. сегѡ̀ ра́ди си̑лы нбⷭ҇ныѧ вопiѧ́хꙋ тѝ, жизнода́вче: сла́ва воскрⷭ҇нiю твоемꙋ̀ хрⷭ҇тѐ: сла́ва црⷭ҇твiю твоемꙋ̀: сла́ва смотре́нiю твоемꙋ̀, є҆ди́не чл҃вѣколю́бче. 

Бг҃оро́диченъ: Гаврiи́лꙋ вѣща́вшꙋ тебѣ̀, дв҃о, ра́дꙋйсѧ, со стра́хомъ воплоща́шесѧ всѣ́хъ влⷣка, въ тебѣ̀ ст҃ѣ́мъ кiвѡ́тѣ, ꙗ҆́коже речѐ првⷣный дв҃дъ: ꙗ҆ви́ласѧ є҆сѝ ши́ршаѧ нб҃съ, поноси́вши зижди́телѧ твоего̀. сла́ва все́льшемꙋсѧ въ тѧ̀: сла́ва проше́дшемꙋ и҆зꙿ тебѐ: сла́ва свободи́вшемꙋ на́съ ржⷭ҇тво́мъ твои́мъ.

То́йже тропа́рь и҆ на Бг҃ъ гдⷭ҇ь: И҆ про́чее послѣ́дованiе.

Въ сꙋббѡ́тꙋ на повече́рiи,

глаго́летъ i҆ере́й: Бл҃гослове́нъ бг҃ъ на́шъ: И҆ мы̀: Сла́ва тебѣ̀, бж҃е на́шъ, сла́ва тебѣ̀. Цр҃ю̀ нбⷭ҇ный: Трист҃о́е. И҆ по Ѻ҆́ч҃е на́шъ: Гдⷭ҇и поми́лꙋй, в҃_i. Сла́ва, и҆ ны́нѣ: Прiиди́те, поклони́мсѧ: три́жды. Ѱало́мъ н҃: Поми́лꙋй мѧ̀ бж҃е: Ѱало́мъ ѯ҃ѳ: Бж҃е, въ по́мощь мою̀ вонмѝ: Ѱало́мъ рм҃в: Гдⷭ҇и, ѹ҆слы́ши мл҃твꙋ мою̀: Посе́мъ: Сла́ва въ вы́шнихъ бг҃ꙋ: Гдⷭ҇и, прибѣ́жище бы́лъ є҆сѝ на́мъ: Сподо́би гдⷭ҇и, въ но́щь сiю̀: Та́же: Вѣ́рꙋю во є҆ди́наго бг҃а: Посе́мъ пое́мъ канѡ́нъ прест҃ѣ́й бцⷣѣ, гла́съ а҃.

Пѣ́снь а҃

I҆рмо́съ: Го́рькiѧ рабо́ты и҆зба́вльсѧ i҆и҃ль, непроходи́мое про́йде ꙗ҆́кѡ сꙋ́шꙋ, врага̀ зрѧ̀ потоплѧ́ема, пѣ́снь ꙗ҆́кѡ бл҃годѣ́телю пое́тъ бг҃ꙋ, чꙋдодѣ́ющемꙋ мы́шцею высо́кою, ꙗ҆́кѡ просла́висѧ.

Припѣ́въ: Прест҃а́ѧ бцⷣе сп҃сѝ на́съ.

Ѹ҆жасо́шасѧ стра́хомъ всецр҃и́це а҆́гг҃льскаѧ чинонача̑лiѧ, хва́лѧще тѧ̀: пое́тъ же бл҃гости ра́ди всѧ́къ ѹ҆́мъ, ꙗ҆́кѡ мт҃рь зижди́телѧ: похвалы́ бо всѧ́кiѧ превозшла̀ є҆сѝ чи́нъ, хрⷭ҇та̀ ро́ждши.

Лю́тыми напа́стьми томи́мь, и҆ ѿ вра̑гъ стꙋжа́емь ѻ҆каѧ́нный, съ пла́чемъ приглаша́ю: свы́ше мнѣ̀ прострѝ  пребога́таѧ рꙋ́кꙋ твою̀, и҆збавлѧ́ющи мѧ̀, и҆ безбѣ́днѡ пожи́ти сподо́би мл҃твами твои́ми.

Сла́ва: Дꙋшѝ та̑йнаѧ прегрѣшє́нiѧ, лѣчбо́ю млⷭ҇рдiѧ и҆сцѣлѝ, и҆ ѹ҆тишѝ плотско́е стремле́нiе бцⷣе: и҆ врагѡ́въ кѡ́пiѧ и҆ стрѣ́лы возвра́щши, крѣ́пкѡ въ сердца̀ и҆́хъ вонзѝ.

И҆ ны́нѣ: Па́жить дре́внюю потребѝ чл҃вѣкоꙋбíйственнꙋю, ѹ҆тро́ба дв҃и́ча хрⷭ҇та̀ ро́ждши: тѣ́мже всѧ̀ тва́рь ра́дꙋетсѧ ны́нѣ, пречⷭ҇таѧ, ꙗ҆́кѡ ѡ҆жи́вльшисѧ: и҆ согла́снѡ воспѣва́етъ твоего̀ сн҃а и҆ бг҃а.

Пѣ́снь г҃

I҆рмо́съ: Не мꙋ́дростiю и҆ бога́тствомъ да хва́литсѧ сме́ртный свои́мъ, но вѣ́рою гдⷭ҇нею, правосла́внѡ взыва́ѧ хрⷭ҇тꙋ̀ бг҃ꙋ, и҆ поѧ̀ при́снѡ: на ка́мени твои́хъ за́повѣдей ѹ҆тверди́ мѧ влⷣко.

I҆а́кѡвъ вели́кiй на пꙋтѝ спѧ̀ и҆ногда̀, низходѧ́щыѧ свы́ше лѣ́ствицею, дв҃о, на зе́млю а҆́гг҃лы ви́дѧ, дивлѧ́шесѧ: и҆ возбнꙋ́въ, прописа̀ ꙗ҆́вѣ две́рь тѧ̀ нбⷭ҇нꙋю.

Вре́меннымъ ѹ҆держа́нiемъ, въ напа̑сти вве́рженъ ѻ҆каѧ́нный а҆́зъ, и҆ бꙋ́рѧми напа́стными томи́мь, ѹ҆вы̀ мнѣ̀, вопiю̀: ꙗ҆́же бг҃а ро́ждшаѧ, и҆ возне́сшаѧ ро́гъ на́шъ, сп҃си́ мѧ мл҃твами твои́ми.

Сла́ва: Съ нб҃сѐ рꙋ́кꙋ крѣ́пкꙋю просте́ръ, ѽ всѣ́хъ цр҃ю̀ хрⷭ҇тѐ, чꙋ́вственныхъ и҆ мы́сленныхъ, i҆и҃се мо́й, главы̑ врагѡ́въ подꙿ но́зѣ положѝ, бцⷣꙋ мт҃рь твою̀ вѣ́рнѡ проповѣ́дающихъ.

И҆ ны́нѣ: I҆са́iѧ дре́вле, ѡ҆чи́щсѧ ѹ҆́глемъ дх҃а, ѿ твоеѧ̀ ѹ҆тро́бы ꙗ҆́вѣ пребога́таѧ дв҃о, сн҃ꙋ взыва́ше роди́тисѧ: є҆го́же въ послѣ̑днѧѧ времена̀, менѐ ра́ди, безꙿ мꙋ́жа родила́ є҆си.

Пѣ́снь д҃

I҆рмо́съ: Слы́ша дре́вле а҆ввакꙋ́мъ хрⷭ҇тѐ чꙋ́дный тво́й слꙋ́хъ, и҆ стра́хомъ взыва́ше: ѿ ю҆́га бг҃ъ прiи́детъ, и҆ ст҃ы́й ѿ горы̀ прiѡсѣне́нныѧ ча́щи, сп҃стѝ пома̑занныѧ: сла́ва си́лѣ твое́й гдⷭ҇и. 

Тебѐ ꙗ҆́кѡ сꙋ́щꙋю въ жена́хъ краснꙋ̀ и҆ прече́стнꙋ, ꙗ҆́кѡ и҆зꙿ пꙋсты́ни восходѧ́щꙋ, и҆ ѻ҆́трасль хрⷭ҇та̀ на рꙋкꙋ̑ носѧ́щꙋ, мт҃и бж҃iѧ, проѡбража́ше мiронача́льникъ вопiѧ̀: сла́ва си́лѣ твое́й гдⷭ҇и.

Приклонѝ мѝ ѹ҆́хо твоѐ бл҃га́ѧ, и҆ ви́ждь моѐ ѡ҆sлобле́нiе, и҆ бѣ́дъ ѹ҆множе́нiе: къ тебѣ́ бо влⷣчце, дꙋше́вное ѻ҆́ко просте́ръ, и҆ съ пла́чемъ колѣ̑на прикло́нь, ны́нѣ молю̀ вопiѧ̀: ѹ҆ста́ви мѝ напа́стей смꙋще́нiе.

Сла́ва: Стѣ́нꙋ тѧ̀ неѡбори́мꙋю вѣ́дый, привлече́нъ мольбо́ю, тво́й ра́бъ ны́нѣ къ тебѣ̀ прибѣга́ю, и҆ стрѣ́лы вра̑жiѧ, ꙗ҆́кѡ младе́нческiѧ вмѣнѧ́ю недѣ́йственны, ѽ пребога́таѧ! тѣ́мже и҆ ра́дꙋѧсѧ вопiю̀: сла́ва бг҃ома́ти, ржⷭ҇твꙋ̀ твоемꙋ̀.

И҆ ны́нѣ: Си́ла вы́шнѧгѡ тѧ̀ дв҃о ѡ҆сѣнѝ наи́тiемъ бж҃е́ственнагѡ дх҃а: и҆ тогда̀ па́че є҆стества̀ всѧ́ческихъ гдⷭ҇ь, пло́ть и҆ дꙋ́шꙋ ѡ҆животвори́въ, прiединѝ себѣ̀, пребы́въ въ то́мжде є҆стествѣ̀.

Пѣ́снь є҃

I҆рмо́съ: Свѣ́тъ тво́й незаходи́мый возсiѧ́й хрⷭ҇тѐ, въ сердца̀ вѣ́рнѡ пою́щихъ тѧ̀, ми́ръ подава́ѧй на́мъ, па́че ѹ҆ма̀. тѣ́мъ ѿ но́щи невѣ́дѣнiѧ ко дню̀ свѣ́томъ твои́мъ текꙋ́ще, славосло́вимъ тѧ̀ чл҃вѣколю́бче.

Бж҃е́ственнꙋю тѧ̀, прови́дѣвъ и҆ногда̀ данiи́лъ, несѣко́мꙋю го́рꙋ, препѣ́таѧ, вопiѧ́ше проѧвле́ннѣ, ѹ҆сѣщи́сѧ ѿ тебѐ ка́меню бг҃оро́дiѧ, хрⷭ҇тꙋ̀ сп҃сꙋ мíра: є҆го́же вѣ́рнiи ны́нѣ чтꙋ́ще, восхвалѧ́емъ тѧ̀ бг҃оневѣ́сто.

Напа́стьми ѻ҆каѧ́нный мно́гими па́дсѧ, съ болѣ́знiю и҆ пла́чемъ се́рдца молѧ́сѧ, безстꙋ́днѡ слꙋжи́тель тво́й вопiю̀: и҆зба́ви бг҃ороди́тельнице, ѿ бѣ́дъ ѡ҆держа́щихъ моѐ смире́нiе, и҆ весе́лiѧ мѧ̀ и҆спо́лни.

Сла́ва: Страсте́й мои́хъ свирѣ́пꙋю пꙋчи́нꙋ ѹ҆ти́ши, крѣ́пкою твое́ю мл҃твою бл҃га́ѧ, ꙗ҆́же страсте́й кромѣ̀  ро́ждшаѧ хрⷭ҇та̀: ꙗ҆́кѡ да въ тишинѣ̀ дꙋшѝ ны́нѣ живы́й, про́чее жи́зни моеѧ̀, въ пѣ́снехъ воспѣва́ю тѧ̀.

И҆ ны́нѣ: Бг҃а ка́кѡ на рꙋкꙋ̀ но́сиши, рцы̀; и҆ ка́кѡ дои́ши, всѧ́чєскаѧ рꙋко́ю содержа́щаго, ѽ дв҃о всебл҃же́ннаѧ, а҆́зъ, речѐ, чиста̀ пребыва́ю и҆ по ржⷭ҇твѣ̀, хрⷭ҇та̀ бг҃а ро́ждши, а҆да́мовъ до́лгъ, и҆ прама́тернiй ѿе́мши.

Пѣ́снь s҃

I҆рмо́съ: Ве́сь ѿ страсте́й безмѣ́рныхъ содержꙋ́сѧ, и҆ ки́томъ sѡ́лъ сниспадо́хъ: но возведѝ и҆зꙿ и҆стлѣ́нiѧ мѧ̀ бж҃е, ꙗ҆́коже пре́жде i҆ѡ́нꙋ, и҆ вѣ́рою безстра́стiе мѝ да́рꙋй, ꙗ҆́кѡ да во гла́сѣ хвале́нiѧ, и҆ сп҃се́нiѧ дх҃омъ пожрꙋ́ ти.

Сѣдѣ́нiѧ не ѿстꙋ́пль нѣ́дръ роди́телѧ, въ нѣ́дрѣхъ мт҃рнихъ сн҃ъ предлѣ́тный: напослѣ́докъ же, и҆́же пре́жде вѣ̑къ сы́й со ѻ҆ц҃е́мъ, и҆зꙿ ѹ҆тро́бы дв҃ы произы́де, всѧ̑ къ жи́зни безсме́ртнѣй возводѧ̀, неизрече́нною бл҃гостiю.

Вери́гами свѧ́занъ вра́жiѧми ѿ ѡ҆sлобле́нiѧ, во а҆́дскiѧ верєѝ, ѹ҆вы̀ мнѣ̀, низверго́хсѧ: но предста́ни, съ нб҃сѐ ꙗ҆́вльшисѧ, бг҃оѻтрокови́це чи́стаѧ, возставлѧ́ющи мѧ̀ твои́ми мл҃твами слꙋжи́телѧ твоего̀, и҆ рꙋ́кꙋ по́мощи да́ждь пою́щемꙋ бж҃е́ственное твоѐ ржⷭ҇тво̀.

Сла́ва: Въ ро́въ поги́белей ѻ҆каѧ́нный впадо́хъ, и҆ sвѣ́рiе мно́зи ѡ҆кроча́ютъ мѧ̀: но влⷣчце, мл҃твами твои́ми ка́мєнiѧ ѿвратѝ, и҆ невреди́ма твоего̀ раба̀ соблюдѝ: ка́мень бо краеꙋго́льный, хрⷭ҇та̀ въ ложесна́хъ твои́хъ носи́ла є҆сѝ.

И҆ ны́нѣ: Дре́вле прⷪ҇рѡ́къ бж҃е́ственныхъ ли́къ провозгласѝ дв҃о, ржⷭ҇тва̀ твоегѡ̀ ѡ҆́бразы: свѣ́телъ ѻ҆́блакъ тѧ̀, и҆ свѣ́щникъ, и҆ ста́мнꙋ, и҆ трапе́зꙋ, и҆ нбⷭ҇нꙋю ро́сꙋ, хлѣ́бъ, ма́ннꙋ же и҆ две́рь, прⷭ҇то́лъ, и҆ пала́тꙋ, же́злъ, ра́й, ꙗ҆́кѡ хрⷭ҇та̀ ро́ждшꙋю.

Гдⷭ҇и поми́лꙋй, три́жды. Сла́ва, и҆ ны́нѣ:

Сѣда́ленъ, гла́съ а҃: Мт҃рь тѧ̀ бж҃iю свѣ́мы всѝ, дв҃ꙋ вои́стиннꙋ, и҆ по ржⷭ҇твѣ̀ ꙗ҆́вльшꙋюсѧ, любо́вiю прибѣга́юще  къ твое́й бл҃гости: тебе́ бо и҆́мамы грѣ́шнiи предста́тельницꙋ, и҆ тебѐ стѧжа́хомъ въ напа́стехъ сп҃се́нiе, є҆ди́нꙋ всенепоро́чнꙋю.

Пѣ́снь з҃

I҆рмо́съ: Проидо́ша ꙗ҆́кѡ черто́гъ пе́щный пла́мень нестерпи́мый, и҆̀же за бл҃гоче́стiе и҆ногда̀ ѻ҆́троцы ст҃íи показа́вшесѧ ꙗ҆́вѣ, и҆ согла́снѡ воспѣва́юще, пѣ́снь поѧ́хꙋ: ѻ҆тцє́въ бж҃е бл҃гослове́нъ є҆сѝ.

Ше́ствꙋѧ превѣ́чный две́рьми непрохо́дными твои́ми всецр҃и́це, чи́ста твоѧ̑ зна́мєнiѧ и҆ цѣ́ла сохранѝ, чи́ста и҆ по ржⷭ҇твѣ̀. тѣ́мже вопiе́мъ: ѻ҆тє́цъ на́шихъ бж҃е, бл҃гослове́нъ є҆сѝ.

Въ пе́щь вве́рженъ седмочи́сленными пла́меньми ѡ҆палѧ́юсѧ ѿ дꙋшеꙋбíйственныхъ бѣ́дъ: но сама̀ ро́сꙋ мѝ ѡ҆дождѝ влⷣчце бл҃га́ѧ, твои́ми мольба́ми, да вопiю̀: бл҃гослове́нъ бг҃ъ ѻ҆тє́цъ на́шихъ.

Сла́ва: Страстьмѝ престарѣ́всѧ, и҆ неѡсла́бными напа́стьми и҆ скорбьмѝ, и҆ доспѣ́въ къ за́падѡмъ житiѧ̀ моегѡ̀, добродѣ́телемъ неприча́стенъ, лѣ́ностiю снѣде́нъ бы́въ, вопiю́ ти, влⷣчце: ѹ҆тѣше́нiе земны̑мъ, поми́лꙋй мѧ̀!

И҆ ны́нѣ: Трⷪ҇цѣ во є҆ди́нствѣ правосла́внѡ слꙋжа́ще, тѧ̀ мт҃и дв҃о чⷭ҇таѧ, ꙗ҆́кѡ бг҃а пло́тiю ро́ждшꙋю проповѣ́дающе земнíи, бж҃е́ственнѣ пое́мъ: ѻ҆тє́цъ на́шихъ бж҃е, бл҃гослове́нъ є҆сѝ.

Пѣ́снь и҃

I҆рмо́съ: Чꙋ́да преесте́ственнагѡ показа̀ ѡ҆́бразъ, ѻ҆гнеро́снаѧ пе́щь дре́вле: ѻ҆́гнь бо не ѡ҆палѝ ю҆́ныѧ дѣ́ти, хрⷭ҇то́во ꙗ҆влѧ́ѧ безсѣ́менное ѿ дв҃ы бж҃е́ственное ржⷭ҇тво̀. тѣ́мъ воспѣва́юще воспои́мъ: да бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

Сло́во всеи́стинное сщ҃е́нника воѡбразѝ ржⷭ҇тво̀ твоѐ, дв҃о: вои́стиннꙋ бо родила́ є҆си сло́во бж҃iе, и҆ ложесна̀ не разве́рзе дв҃о, и҆́миже про́йде бг҃ъ. тѣ́мъ ра́дꙋющесѧ бцⷣꙋ (л. 32) тѧ̀ по до́лгꙋ согла́снѡ воспѣва́емъ, и҆ превозно́симъ чⷭ҇тꙋю во всѧ̑ вѣ́ки.

Те́рнiе возра́стшее въ дꙋшѝ мое́й недѣ́йственно, бж҃е́ственнымъ ѻ҆гне́мъ попалѝ пречⷭ҇таѧ, и҆ твои́ми мл҃твами на добродѣ́тєли возста́ви мѧ̀, твори́ти плодоно́сiе хрⷭ҇тꙋ̀: и҆зꙿ тебе́ бо цвѣ́тъ при́снѡ живы́й прора́стши, тва́рь всю̀ ѹ҆красѝ. тѣ́мъ тѧ̀ бг҃ороди́тельницꙋ чⷭ҇тꙋю почита́емъ въ всѧ̑ вѣ́ки.

Сла́ва: И҆сцѣле́нiе въ лю́тыхъ бг҃ороди́тельнице, неболѣ́зненнѡ пода́ждь мѝ вско́рѣ: впа́дъ бо въ скѡ́рби и҆ бѣды̑, твою̀ ско́рость въ застꙋпле́нiе ѻ҆каѧ́нный призыва́ю, рыда́ѧ. тѣ́мже пречⷭ҇таѧ, ѹ҆скорѝ и҆зꙿѧ́ти мѧ̀, и҆ сп҃сѝ ѿ всѧ́кiѧ мꙋ́ки, ꙗ҆́кѡ да бл҃гословѧ̀ воспѣва́ю твоѐ ржⷭ҇тво̀.

И҆ ны́нѣ: Дре́вле тѧ̀ прозѧ́бшiй а҆арѡ́новъ же́злъ воѡбразѝ дв҃о: ты́ бо є҆ди́на родила̀ є҆сѝ прозѧбе́нiемъ безꙿ мꙋ́жа, нбⷭ҇ный ны́нѣ до́ждь прiе́мши во чре́вѣ. тѣ́мъ веселѧ́щесѧ, тѧ̀ бцⷣꙋ по до́лгꙋ согла́снѡ всѝ пое́мъ, и҆ превозно́симъ во всѧ̑ вѣ́ки.

Пѣ́снь ѳ҃

I҆рмо́съ: Неизглаго́ланное дв҃ы та́инство: нб҃о бо сiѧ̀, и҆ прⷭ҇то́лъ херꙋвíмскiй, и҆ свѣтоно́сный черто́гъ показа́сѧ хрⷭ҇та̀ бг҃а вседержи́телѧ. сiю̀ бл҃гоче́стнѡ ꙗ҆́кѡ бцⷣꙋ велича́емъ.

Пресла́вно дв҃ы та́инство: є҆го́же бо не вмѣсти́ша вышенбⷭ҇наѧ вели̑чiѧ, вмѣстѝ во чре́вѣ. тѣ́мже соше́дшесѧ ѹ҆бл҃жа́емъ ю҆̀, и҆ вѣ́рнѡ веселѧ́щесѧ велича́емъ.

Ви́дѧще тѧ̀ є҆ди́нꙋ, ꙗ҆́кѡ вы́шшꙋю нб҃съ, бж҃iю зарю̀, нескве́рнаѧ, прⷭ҇то́лъ херꙋвíмскiй, и҆ черто́гъ, и҆ ѻ҆́дръ ст҃ъ, земнíи восхвалѧ́юще, хрⷭ҇та̀ бг҃а на́шего велича́емъ: є҆го́же ѿ чре́слъ чи́стыхъ родила̀ є҆сѝ.

Сла́ва: Ѻ҆́крестъ менѐ скѡ́рби мнѡ́ги, и҆ sлы̀ напа̑сти ны́нѣ напа́дающе, болѣ̑зни же и҆ лю̑тыѧ грѣхѝ въ ро́въ  вверго́ша. тѣ́мже тѧ̀ молю̀ въ го́рести дꙋшѝ моеѧ̀, прест҃а́ѧ бцⷣе, и҆збавле́нiе ѡ҆брѣсти́ ми.

И҆ ны́нѣ: Ѹ҆мирѝ мíръ, хрⷭ҇тѐ, мольба́ми чⷭ҇тыѧ бг҃оѻтрокови́цы, низлага́ѧ вра́жiю си́лꙋ и҆ тишинꙋ̀ неизглаго́ланнꙋю на́мъ ѹ҆строѧ́ѧ, во вѣ́ки сохранѝ.

Та́же: Досто́йно є҆́сть: Трист҃о́е. И҆ по Ѻ҆́ч҃е на́шъ: конда́къ гла́са. Гдⷭ҇и поми́лꙋй, м҃. И҆ мл҃тва: И҆́же на всѧ́кое вре́мѧ: Гдⷭ҇и поми́лꙋй, три́жды. Сла́ва, и҆ ны́нѣ: Чⷭ҇тнѣ́йшꙋю херꙋвȋмъ: И҆́менемъ гдⷭ҇нимъ бл҃гословѝ ѻ҆́тче. Та́же, мл҃тва: Нескве́рнаѧ, небла́знаѧ: и҆ про́чее ѻ҆бы́чно, и҆ ѿпꙋ́стъ, и҆ проще́нiе.

Въ недѣ́лю ѹ҆́тра, нача́ло полꙋ́нощницы

I҆ере́й: Бл҃гослове́нъ бг҃ъ на́шъ: И҆ мы̀ глаго́лемъ: А҆ми́нь. Сла́ва тебѣ̀, бж҃е на́шъ, сла́ва тебѣ̀. Цр҃ю̀ нбⷭ҇ный: Трист҃о́е. Прест҃а́ѧ трⷪ҇це: Ѻ҆́ч҃е на́шъ: I҆ере́й: Ꙗ҆́кѡ твоѐ є҆́сть црⷭ҇тво: Гдⷭ҇и поми́лꙋй, в҃_i. Сла́ва, и҆ ны́нѣ: Прiиди́те поклони́мсѧ: три́жды. Ѱало́мъ н҃. Поми́лꙋй мѧ̀ бж҃е:

Та́же, Канѡ́нъ ко ст҃ѣ́й и҆ живонача́льнѣй трⷪ҇цѣ, є҆гѡ́же краестро́чiе: Е҆ди́но тѧ̀ пою̀ трисо́лнечное є҆стество̀.

Творе́нiе митрофа́ново

Пѣ́снь а҃

I҆рмо́съ: Твоѧ̀ побѣди́тельнаѧ десни́ца бг҃олѣ́пнѡ въ крѣ́пости просла́висѧ: та́ бо безсме́ртне, ꙗ҆́кѡ всемогꙋ́щаѧ, проти̑вныѧ сотрѐ, i҆и҃льтѧнѡмъ пꙋ́ть глꙋбины̀ новосодѣ́лавшаѧ.

Припѣ́въ: Прест҃а́ѧ трⷪ҇це бж҃е на́шъ, сла́ва тебѣ̀.

Е҆ди́но трiѷпоста́сное нача́ло, серафíми немо́лчнѡ сла́вѧтъ: безнача́льное, присносꙋ́щное, твори́тельное всѣ́хъ, непостижи́мое, є҆́же и҆ всѧ́къ ꙗ҆зы́къ вѣ́рнѡ почита́етъ пѣ́сньми. 

Да человѣ́кѡмъ є҆ди́нственное, трисiѧ́тельное твоѐ ꙗ҆ви́ши бж҃ество̀, созда́вый пре́жде человѣ́ка, по твоемꙋ̀ ѡ҆́бразꙋ воѡбрази́лъ є҆сѝ, ѹ҆́мъ є҆мꙋ̀, и҆ сло́во и҆ дꙋ́хъ да́въ, ꙗ҆́кѡ чл҃вѣколю́бецъ.

Сла́ва: Свы́ше показꙋ́ѧ є҆ди́нственнꙋю бг҃онача́льныхъ въ трiе́хъ ѵ҆поста́сѣхъ держа́вꙋ, ѻ҆́ч҃е, ре́клъ є҆сѝ равнодѣ́тельномꙋ твоемꙋ̀ сн҃ꙋ, и҆ дх҃ꙋ: прiиди́те соше́дше, ѧ҆зы́ки и҆́хъ слiѧ́имъ.

И҆ ны́нѣ, бг҃оро́диченъ: Ѹ҆́мъ ѹ҆́бѡ є҆́сть нерожде́нный ѻ҆ц҃ъ, ѡ҆бра́знѡ премꙋ́дрыми предрече́сѧ, сло́во же собезнача́льно, соесте́ственный сн҃ъ и҆ дх҃ъ ст҃ы́й, и҆́же въ дв҃ѣ сло́ва созда́вшiй воплоще́нiе.

Пѣ́снь г҃

I҆рмо́съ: Е҆ди́не вѣ́дый человѣ́ческагѡ сꙋщества̀ не́мощь, и҆ ми́лостивнѡ въ нѐ воѡбра́жсѧ, препоѧ́ши мѧ̀ съ высоты̀ си́лою, є҆́же вопи́ти тебѣ̀ @ст҃ы́й: ѡ҆дꙋшевле́нный хра́ме@{@ст҃ъ ѡ҆дꙋшевле́нный хра́мъ@} неизрече́нныѧ сла́вы твоеѧ̀, чл҃вѣколю́бче.

Ты̀ дре́вле ꙗ҆́вѣ а҆враа́мꙋ ꙗ҆́кѡ ꙗ҆ви́лсѧ є҆сѝ трiѷпоста́сный, є҆ди́нственъ же є҆стество́мъ бж҃ества̀, бг҃осло́вiѧ и҆́стиннѣйшее ѡ҆бра́зно ꙗ҆ви́лъ є҆сѝ: и҆ вѣ́рнѡ пое́мъ тѧ̀, є҆динонача́льнаго бг҃а, и҆ трисо́лнечнаго.

И҆зꙿ тебѐ роди́выйсѧ бг҃олѣ́пнѡ нетлѣ́ннѡ ѻ҆́ч҃е, возсiѧ̀ свѣ́тъ ѿ свѣ́та, сн҃ъ непремѣ́ненъ, и҆ дх҃ъ бж҃е́ственный, свѣ́тъ и҆зы́де: є҆ди́нагѡ бж҃ества̀ свѣ́тлости трiѷпоста́снѣй покланѧ́емсѧ вѣ́рнѡ, и҆ сла́вимъ.

Сла́ва: Е҆ди́ница трⷪ҇ца преесте́ственнѣ, неизрече́ннѡ па́че смы́сла, ѹ҆́мными сꙋществы̀ сла́витсѧ, трист҃ы́ми гла́сы немо́лчнꙋю вопiю́щими хвалꙋ̀: и҆́миже согла́снѡ пое́тсѧ и҆ на́ми трiѷпоста́сный гдⷭ҇ь.

Бг҃оро́диченъ: И҆зꙿ тебѐ вре́меннѣ безꙿ сѣ́мене произы́де вышшелѣ́тный, ѹ҆подо́бивыйсѧ на́мъ неви́димый, и҆  є҆ди́номꙋ є҆стествꙋ̀ и҆ гдⷭ҇ьствꙋ ѻ҆́ч҃ꙋ наꙋчи́въ, и҆ сн҃о́вню, и҆ дх҃овꙋ, бцⷣе: тѣ́мже тѧ̀ сла́вимъ.

Гдⷭ҇и поми́лꙋй, три́жды

Сѣда́ленъ, гла́съ а҃. Подо́бенъ: Гро́бъ тво́й сп҃се:

Ѻ҆ц҃ꙋ̀ и҆ сн҃ꙋ поклони́мсѧ всѝ, и҆ дх҃ꙋ пра́вомꙋ и҆ равноче́стнꙋ, сла́ва трⷪ҇цѣ несозда́ннѣй, и҆ пребж҃е́ственнѣй си́лѣ, ю҆́же сла́вѧтъ безпло́тныхъ чи́нове: сiю̀ дне́сь и҆ земноро́днiи со стра́хомъ вѣ́рнѡ восхва́лимъ.

Сла́ва, и҆ ны́нѣ, бг҃оро́диченъ: Наста́ви ны̀ на пꙋ́ть покаѧ́нiѧ, ѹ҆клонѧ́ющыѧсѧ при́снѡ къ безпꙋ́тiємъ sѡ́лъ, и҆ пребл҃га́го прогнѣ́вающыѧ гдⷭ҇а, неискꙋсобра́чнаѧ бл҃гослове́ннаѧ мр҃íе, прибѣ́жище ѿча́ѧнныхъ человѣ́кѡвъ, бж҃iе пребыва́нiе.

Пѣ́снь д҃

I҆рмо́съ: Го́рꙋ тѧ̀ бл҃года́тiю бж҃iею прiѡсѣне́ннꙋю, прозорли́выма а҆ввакꙋ́мъ ѹ҆смотри́въ ѻ҆чи́ма, и҆зꙿ тебѐ и҆зы́ти i҆и҃левꙋ провозглаша́ше ст҃о́мꙋ, во сп҃се́нiе на́ше и҆ ѡ҆бновле́нiе.

Возсiѧ́й мѝ бг҃онача́лiе трисо́лнечное, сiѧ́ньми твои́хъ бг҃одѣ́тельныхъ ѡ҆заре́нiй, въ серде́чныхъ ѻ҆чесѣ́хъ добро́тѣ мечта́тисѧ, є҆́же па́че ѹ҆ма̀ бг҃онача́льныѧ твоеѧ̀ свѣ́тлости, и҆ свѣтодѣ́тельнагѡ и҆ сла́дкагѡ прича́стiѧ.

Пе́рвѣе нб҃са̀ ѹ҆тверди́лъ є҆сѝ гдⷭ҇и, и҆ всю̀ си́лꙋ и҆́хъ сло́вомъ твои́мъ вседѣ́тельнымъ, и҆ дх҃омъ ѹ҆́стъ соесте́ственнымъ, съ ни́миже влады́чествꙋеши всѧ́ческими въ трисiѧ́тельнѣ є҆динонача́лiи бж҃ества̀.

Сла́ва: Ꙗ҆́кѡ созда́лъ є҆сѝ мѧ̀ по ѡ҆́бразꙋ твоемꙋ̀ и҆ подо́бiю, бг҃онача́льнаѧ и҆ вседѣ́тельнаѧ трⷪ҇це, неслiѧ́ннаѧ є҆ди́нице вразꙋмѝ, просвѣтѝ, во є҆́же твори́ти во́лю твою̀ ст҃ꙋ́ю, бл҃гꙋ́ю въ крѣ́пости, и҆ соверше́ннꙋю.

Бг҃оро́диченъ: Родила̀ є҆сѝ ѿ трⷪ҇цы є҆ди́наго пречⷭ҇таѧ, бг҃онача́льнѣйша сн҃а, вопло́щшасѧ на́съ ра́ди и҆зꙿ тебѐ, ѡ҆зарѧ́юща земноро́дныхъ, трисо́лнечнагѡ бж҃ества̀ невече́рнимъ свѣ́томъ и҆ сiѧ́ньми. 

Пѣ́снь є҃

I҆рмо́съ: Просвѣти́вый сiѧ́нiемъ прише́ствiѧ твоегѡ̀ хрⷭ҇тѐ, и҆ ѡ҆свѣти́вый крⷭ҇то́мъ твои́мъ мíра концы̀, сердца̀ просвѣтѝ свѣ́томъ твоегѡ̀ бг҃оразꙋ́мiѧ, правосла́внѡ пою́щихъ тѧ̀.

Ꙗ҆́же пе́рвой а҆́гг҃льской непосре́дственнѣ ѹ҆́твари, непристꙋ́пными твоеѧ̀ добро́ты лꙋча́ми ѡ҆сiѧва́емой бы́ти бл҃говоли́вши, твои́ми свѣ́тлостьми просвѣтѝ, трⷪ҇це є҆динонача́льственнѣйшаѧ, правосла́внѡ тебѐ пою́щихъ.

Ны́нѣ є҆стество̀, є҆ди́нственное бг҃онача́лiѧ трисо́лнечное, воспѣва́етъ тѧ̀.є҆́же ѡ҆сꙋществова́ла є҆сѝ за бл҃гость, прегрѣше́нiй и҆збавле́нiе и҆ напа́стей и҆спроша́ющи, и҆ бѣ́дъ и҆ скорбе́й.

Сла́ва: Ѻ҆ц҃а̀, и҆ сн҃а, и҆ дх҃а ст҃а́го, є҆ди́но є҆стество̀ и҆ бж҃ество̀ вѣ́рою сла́вимъ, дѣли́тельное, нераздѣ́льное, є҆ди́нагѡ бг҃а неви́димыѧ и҆ ви́димыѧ же тва́ри.

Бг҃оро́диченъ: Речє́нiѧ всѧ̑ прⷪ҇ро́чєскаѧ преднаписа́ша, пречⷭ҇таѧ, твоѐ ржⷭ҇тво̀, неизрече́нное и҆ неꙋдо́бь сказꙋ́емое, є҆́же мы̀ позна́хомъ, тайноводи́тельное є҆ди́нственнагѡ и҆ трисо́лнечнагѡ бж҃ества̀.

Пѣ́снь s҃

I҆рмо́съ: Ѡ҆бы́де на́съ послѣ́днѧѧ бе́здна, нѣ́сть и҆збавлѧ́ѧй, вмѣни́хомсѧ ꙗ҆́кѡ ѻ҆́вцы заколе́нiѧ, сп҃сѝ лю́ди твоѧ̑, бж҃е на́шъ: ты́ бо крѣ́пость немощствꙋ́ющихъ и҆ и҆справле́нiе.

Равноста́тнꙋю си́лꙋ ꙗ҆́кѡ и҆мꙋ́щи, трⷪ҇це пресꙋ́щественнаѧ, въ то́ждествѣ хотѣ́нiѧ, є҆ди́ница є҆сѝ проста̀ и҆ нераздѣ́льна: ты̀ ѹ҆́бѡ на́съ си́лою твое́ю соблюдѝ. [Два́жды.]

Сла́ва: Ты̀ всѧ̑ вѣ́ки хотѣ́нiемъ твои́мъ, ꙗ҆́кѡ бл҃га соста́вила є҆сѝ ѿ не сꙋ́щихъ, непостижи́маѧ трⷪ҇це, та́же и҆ человѣ́ка создала̀ є҆сѝ: но и҆ ны́нѣ ѿ всѧ́кагѡ и҆зба́ви мѧ̀ ѡ҆бстоѧ́нiѧ.

Бг҃оро́диченъ: Со́лнца незаходи́магѡ до́мъ была̀ є҆сѝ, созда́вшагѡ и҆ въ чинꙋ̀ поста́вльшагѡ свѣти̑ла вели̑каѧ  всеси́льнѣ, пречⷭ҇таѧ дв҃о бг҃оневѣ́стнаѧ: но и҆ ны́нѣ страсте́й мѧ̀ и҆зба́ви помраче́нiѧ.

Гдⷭ҇и поми́лꙋй, три́жды

Сѣда́ленъ, гла́съ а҃. Подо́бенъ: Гро́бъ тво́й сп҃се:

Трⷪ҇цѣ ст҃ѣ́й, и҆ нераздѣ́льномꙋ є҆стествꙋ̀, въ тре́хъ ли́цѣхъ сѣко́мѣй несѣ́ченѡ, и҆ пребыва́ющей нераздѣ́льнѣй по сꙋществꙋ̀ бж҃ества̀, поклони́мсѧ земноро́днiи со стра́хомъ, и҆ сла́вимъ ꙗ҆́кѡ творца̀ и҆ влⷣкꙋ, бг҃а пребл҃га́го.

Сла́ва, и҆ ны́нѣ, бг҃оро́диченъ: Ѹ҆пра́ви чⷭ҇таѧ, ѻ҆каѧ́ннꙋю мою̀ дꙋ́шꙋ, и҆ ѹ҆ще́дри ю҆̀ ѿ мно́жества прегрѣше́нiй, во глꙋбинꙋ̀ попо́лзшꙋюсѧ поги́бели, всенепоро́чнаѧ, и҆ въ ча́съ мѧ̀ стра́шный сме́ртный ты̀ и҆схитѝ ѡ҆глаго́лꙋющихъ де́мѡнѡвъ, и҆ всѧ́кiѧ мꙋ́ки.

Пѣ́снь з҃

I҆рмо́съ: Тебѐ ѹ҆́мнꙋю бцⷣе, пе́щь разсмотрѧ́емъ вѣ́рнiи: ꙗ҆́коже бо ѻ҆́троки сп҃сѐ трѝ превозноси́мый, мíръ ѡ҆бновѝ, во чре́вѣ твое́мъ всецѣ́лъ, хва́льный ѻ҆тцє́въ бг҃ъ, и҆ препросла́вленъ.

Сло́ве бж҃iй, соесте́ственное сiѧ́нiе вседержи́телѧ бг҃а, ꙗ҆́коже ѡ҆бѣща́лъ є҆сѝ є҆́же ѹ҆ тебѐ, бг҃одѣ́тельное вселе́нiе сотворѝ, ꙗ҆́кѡ бл҃гоꙋтро́бенъ, со ѻ҆ц҃е́мъ твои́мъ и҆ дх҃омъ: и҆ стра́шна бѣсѡ́мъ мѧ̀ покажѝ, и҆ страсте́мъ. [Два́жды.]

Сла́ва: Да твоегѡ̀ бл҃гоꙋтро́бiѧ влⷣко пока́жеши пꙋчи́нꙋ на́мъ, сн҃а твоегѡ̀ посла́въ къ на́шемꙋ смире́нiю, па́ки воѡбрази́лъ є҆сѝ на пе́рвꙋю свѣ́тлость, но и҆ ны́нѣ бж҃е́ственнымъ мѧ̀ вразꙋмѝ дх҃омъ.

Бг҃оро́диченъ: И҆́же на херꙋвíмстѣмъ прⷭ҇то́лѣ носи́мый, и҆ всѣ́хъ цр҃ь, во чре́вѣ твое́мъ дв҃ственнѣмъ всели́сѧ пречⷭ҇таѧ, всѣ́хъ и҆збавлѧ́ѧ ѿ и҆стлѣ́нiѧ, ꙗ҆́кѡ чл҃вѣколю́бецъ: но и҆ ны́нѣ твои́ми мѧ̀ мл҃твами сохранѝ.

Пѣ́снь и҃

I҆рмо́съ: Чꙋ́да преесте́ственнагѡ показа̀ ѡ҆́бразъ, ѻ҆гнеро́снаѧ пе́щь дре́вле: ѻ҆́гнь бо не ѡ҆палѝ ю҆́ныѧ дѣ́ти, хрⷭ҇то́во ꙗ҆влѧ́ѧ  безсѣ́менное ѿ дв҃ы бж҃е́ственное ржⷭ҇тво̀. тѣ́мъ воспѣва́юще воспои́мъ: да бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

Ма́нiемъ бг҃одѣ́тельнымъ, гдⷭ҇и всѣ́хъ, трiѷпоста́сне и҆ вседержи́телю, нб҃са̀ просте́рлъ є҆сѝ ꙗ҆́кѡ ко́жꙋ: та́же и҆ землѝ повѣ́силъ є҆сѝ глꙋбинꙋ̀, всемогꙋ́щею твое́ю дла́нiю. тѣ́мже и҆ рабы̑ твоѧ̑ ѹ҆крѣпѝ любо́вiю и҆ вѣ́рою твое́ю чл҃вѣколю́бче: да тѧ̀ сла́вимъ жела́нiемъ во вѣ́ки.

Сла́ва: Просвѣтѝ бг҃онача́льнымъ свѣ́томъ пою́щихъ тѧ̀, трисо́лнечный свѣ́те ли́цы, є҆ди́нственный же па́ки сꙋщество́мъ, и҆ къ твои̑мъ свѣтода̑тельнымъ лꙋча́мъ взира́ти при́снѡ: и҆́миже насы́щꙋсѧ сла́вы твоеѧ̀ сла́дкiѧ, и҆ свѣтода́тельныѧ, и҆ пребога́тыѧ: и҆ превозношꙋ́ тѧ вѣ́рнѡ во вѣ́ки.

Бг҃оро́диченъ: Вознесѐ на нб҃са̀, человѣ́ческое прiе́мъ є҆стество̀ непрело́жнѣ сн҃ъ тво́й пречⷭ҇таѧ бцⷣе, превосхожде́нiемъ бл҃гости и҆зба́вль дре́внiѧ тлѝ. є҆мꙋ́же бл҃года́рственнѡ воспѣва́емъ: да бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

Пѣ́снь ѳ҃

I҆рмо́съ: Ѡ҆́бразъ чи́стагѡ ржⷭ҇тва̀ твоегѡ̀, ѻ҆гнепали́маѧ кꙋпина̀ показа̀ неѡпа́льнаѧ: и҆ ны́нѣ на на́съ напа́стей свирѣ́пѣющꙋю ѹ҆гаси́ти мо́лимсѧ пе́щь, да тѧ̀ бцⷣе непреста́ннѡ велича́емъ.

Сп҃сѝ сп҃си́телю тва́ри, чꙋ́вственныѧ же и҆ ѹ҆́мныѧ рабы̑ твоѧ̑ ѿ вра́жiѧ навѣ́та и҆ ѡ҆sлобле́нiѧ, прест҃а́ѧ трⷪ҇це є҆диносꙋ́щнаѧ, и҆ соблюда́й ста́до твоѐ вы́нꙋ ненавѣ́тнѡ. [Два́жды.]

Сла́ва: Да глꙋбинꙋ̀ неизче́тнꙋю сꙋ́щественныѧ пока́жеши твоеѧ̀ бл҃гости, да́лъ є҆сѝ на́мъ ѡ҆бѣ́ты: трисо́лнечный, и҆ є҆динонача́льный бж҃е всеси́льный, сп҃си́тельныѧ твои̑мъ рабѡ́мъ, и҆̀хже соверши́ти сподо́би.

Бг҃оро́диченъ: При́зри на на̑ша молє́нiѧ, и҆́же въ трiе́хъ бг҃онача́льныхъ ѵ҆поста́сѣхъ, є҆ди́нъ сы́й бг҃ъ во и҆́стинѣ  вѣ́рꙋемый: и҆ пода́ждь твои̑мъ рабѡ́мъ ѹ҆тѣше́нiе, мл҃твами пречⷭ҇тыѧ и҆ препѣ́тыѧ бг҃ома́тере.

Посе́мъ припѣ́вы григо́рiа сiнаи́та, глаго́лемы по трⷪ҇чныхъ канѡ́нѣхъ по всѧ̑ недѣ̑ли: Досто́йно є҆́сть, ꙗ҆́кѡ вои́стиннꙋ: Пи́саны въ концѣ̀ кни́ги сеѧ̀. И҆ про́чее полꙋ́нощницы. И҆ ѿпꙋ́стъ.

На ѹ҆́трени по шестоѱа́лмiи

Бг҃ъ гдⷭ҇ь, на гла́съ а҃ и҆ глаго́лемъ тропа́рь воскрⷭ҇ный, два́жды, и҆ бг҃оро́диченъ є҆ди́ножды, пи́саны на вели́цѣй вече́рни. Та́же ѻ҆бы́чное стiхосло́вiе ѱалти́рѧ.

По а҃-мъ стiхосло́вiи сѣда́льны воскрⷭ҇ны, гла́съ а҃:

Гро́бъ тво́й сп҃се, во́ини стрегꙋ́щiи, ме́ртвiи ѿ ѡ҆блиста́нiѧ ꙗ҆́вльшагѡсѧ а҆́гг҃ла бы́ша, проповѣ́дающа жена́мъ воскр҃се́нiе. тебѐ сла́вимъ тлѝ потреби́телѧ, тебѣ̀ припа́даемъ воскрⷭ҇шемꙋ и҆зꙿ гро́ба, и҆ є҆ди́номꙋ бг҃ꙋ на́шемꙋ.

Стíхъ: Воскрⷭ҇нѝ гдⷭ҇и бж҃е мо́й, да вознесе́тсѧ рꙋка̀ твоѧ̀, не забꙋ́ди ѹ҆бо́гихъ твои́хъ до конца̀.

Ко крⷭ҇тꙋ̀ пригво́ждьсѧ во́лею ще́дре, во гро́бѣ положе́нъ бы́въ ꙗ҆́кѡ ме́ртвъ животода́вче, держа́вꙋ сте́рлъ є҆сѝ си́льне сме́ртiю твое́ю: тебе́ бо вострепета́ша вра́тницы а҆́дѡвы, ты̀ совоздви́глъ є҆сѝ ѿ вѣ́ка ѹ҆ме́ршыѧ, ꙗ҆́кѡ є҆ди́нъ чл҃вѣколю́бецъ.

Сла́ва, и҆ ны́нѣ, бг҃оро́диченъ: Мт҃рь тѧ̀ бж҃iю свѣ́мы всѝ дв҃ꙋ вои́стиннꙋ, и҆ по ржⷭ҇твѣ̀ ꙗ҆́вльшꙋюсѧ, и҆̀же любо́вiю прибѣга́ющiи къ твое́й бл҃гости: тебе́ бо и҆́мамы грѣ́шнiи предста́тельство, тебѐ стѧжа́хомъ въ напа́стехъ сп҃се́нiе, є҆ди́нꙋ всенепоро́чнꙋю.

По в҃-мъ стiхосло́вiи, сѣда́ленъ, гла́съ а҃.

Подо́бенъ: Ка́мени запеча́танꙋ:

Жєны̀ ко гро́бꙋ прiидо́ша ѹ҆ра́ншѧ, и҆ а҆́гг҃льское ꙗ҆вле́нiе ви́дѣвшѧ трепета́хꙋ: гро́бъ ѡ҆блиста̀ жи́знь,  чꙋ́до ѹ҆дивлѧ́ше ѧ҆̀: сегѡ̀ ра́ди ше́дшѧ ѹ҆ч҃нкѡ́мъ проповѣ́дахꙋ воста́нiе: а҆́дъ плѣнѝ хрⷭ҇то́съ, ꙗ҆́кѡ є҆ди́нъ крѣ́покъ и҆ си́ленъ, и҆ и҆стлѣ́вшыѧ всѧ̑ совоздви́же, ѡ҆сꙋжде́нiѧ стра́хъ разрꙋши́въ крⷭ҇то́мъ.

Стíхъ: И҆сповѣ́мсѧ тебѐ гдⷭ҇и всѣ́мъ се́рдцемъ мои́мъ, повѣ́мъ всѧ̑ чꙋдеса̀ твоѧ̑.

На крⷭ҇тѣ̀ пригвозди́лсѧ є҆сѝ животѐ всѣ́хъ, и҆ въ ме́ртвыхъ вмѣни́лсѧ є҆сѝ безсме́ртный гдⷭ҇и, воскр҃слъ є҆сѝ тридне́венъ сп҃се, совоздви́гъ а҆да́ма ѿ тлѣ́нiѧ. сегѡ̀ ра́ди си̑лы нбⷭ҇ныѧ вопiѧ́хꙋ тебѣ̀, жизнода́вче хрⷭ҇тѐ: сла́ва воскрⷭ҇нiю твоемꙋ̀, сла́ва снизхожде́нiю твоемꙋ̀, є҆ди́не чл҃вѣколю́бче.

Сла́ва, и҆ ны́нѣ, бг҃оро́диченъ: Мр҃íе, чⷭ҇тно́е влⷣки прiѧ́телище, воскр҃си́ ны па́дшыѧ въ про́пасть лю́тагѡ ѿча́ѧнiѧ, и҆ прегрѣше́нiй и҆ скорбе́й, ты́ бо є҆сѝ грѣ̑шнымъ сп҃се́нiе и҆ по́мощь, и҆ крѣ́пкое предста́тельство, и҆ сп҃са́еши рабы̑ твоѧ̑.

Та́же, Бл҃же́ни непоро́чнiи: Посе́мъ тропарѝ: А҆́гг҃льскiй собо́ръ: пи́саны въ концѣ̀ кни́ги сеѧ̀. Та́же є҆ктенiа̀ ма́лаѧ, и҆

Ѵ҆пакоѝ, гла́съ а҃:

Разбо́йничо покаѧ́нiе ра́й ѡ҆кра́де, пла́чь же мѷроно́сицъ ра́дость возвѣстѝ, ꙗ҆́кѡ воскрⷭ҇лъ є҆сѝ хрⷭ҇тѐ бж҃е, подаѧ́й мíрови ве́лiю млⷭ҇ть.

Степє́нны: а҆нтiфѡ́нъ а҃, гла́съ а҃, стiхѝ повторѧ́юще:

Внегда̀ скорбѣ́ти мѝ, ѹ҆слы́ши моѧ̑ болѣ̑зни, гдⷭ҇и тебѣ̀ зовꙋ̀.

Пꙋсты̑ннымъ непреста́нное бж҃е́ственное жела́нiе быва́етъ, @мíра сꙋ́щымъ сꙋ́етнагѡ кромѣ̀@{@сꙋ́щымъ внѣ̀ сꙋ́етнагѡ мíра@}.

Сла́ва: Ст҃о́мꙋ дх҃ꙋ че́сть и҆ сла́ва, ꙗ҆́коже ѻ҆ц҃ꙋ̀ подоба́етъ, кꙋ́пнѡ же и҆ сн҃ꙋ, сегѡ̀ ра́ди да пое́мъ трⷪ҇цѣ є҆динодержа́вiе.

И҆ ны́нѣ, то́йже. (л. 41)

А҆нтiфѡ́нъ в҃:

На го́ры твои́хъ возне́слъ є҆сѝ мѧ̀ зако́нѡвъ, добродѣ́тельми просвѣтѝ бж҃е, да пою́ тѧ.

Десно́ю твое́ю рꙋко́ю прiи́мъ ты̀ сло́ве, сохрани́ мѧ, соблюдѝ, да не ѻ҆́гнь менѐ ѡ҆пали́тъ грѣхо́вный.

Сла́ва: Ст҃ы́мъ дх҃омъ всѧ́каѧ тва́рь ѡ҆бновлѧ́етсѧ, па́ки текꙋ́щи на пе́рвое: равномо́щенъ бо є҆́сть ѻ҆ц҃ꙋ̀ и҆ сло́вꙋ.

И҆ ны́нѣ, то́йже.

А҆нтiфѡ́нъ г҃:

Ѡ҆ ре́кшихъ мнѣ̀, вни́демъ во дворы̀ гдⷭ҇ни, возвесели́сѧ мо́й дꙋ́хъ, сра́дꙋетсѧ се́рдце.

Въ домꙋ̀ дв҃довѣ стра́хъ вели́къ: та́мѡ во прⷭ҇то́лѡмъ поста́влєннымъ, сꙋ́дѧтсѧ всѧ̑ племена̀ земна̑ѧ, и҆ ꙗ҆зы́цы.

Сла́ва: Ст҃о́мꙋ дх҃ꙋ, че́сть, поклоне́нiе, сла́вꙋ и҆ держа́вꙋ, ꙗ҆́коже ѻ҆ц҃ꙋ̀ досто́итъ, и҆ сн҃ови подоба́етъ приноси́ти: є҆ди́ница бо є҆́сть трⷪ҇ца є҆стество́мъ, но не ли́цы.

И҆ ны́нѣ, то́йже.

Прокíменъ, гла́съ а҃:

Ны́нѣ воскрⷭ҇нꙋ̀, глаго́летъ гдⷭ҇ь, положꙋ́сѧ во сп҃се́нiе, не ѡ҆биню́сѧ ѡ҆ не́мъ.

Стíхъ: Словеса̀ гдⷭ҇нѧ, словеса̀ чи́ста.

Всѧ́кое дыха́нiе: Е҆ѵⷢ҇лiе ѹ҆́треннее рѧдово́е.

Воскресе́нiе хрⷭ҇то́во ви́дѣвше, поклони́мсѧ ст҃о́мꙋ гдⷭ҇ꙋ i҆и҃сꙋ, є҆ди́номꙋ безгрѣ́шномꙋ. крⷭ҇тꙋ̀ твоемꙋ̀ покланѧ́емсѧ хрⷭ҇тѐ, и҆ ст҃о́е воскресе́нiе твоѐ пое́мъ и҆ сла́вимъ: ты́ бо є҆сѝ бг҃ъ на́шъ, ра́звѣ тебѐ и҆но́гѡ не зна́емъ, и҆́мѧ твоѐ и҆менꙋ́емъ. прiиди́те всѝ вѣ́рнiи, поклони́мсѧ ст҃о́мꙋ хрⷭ҇то́вꙋ воскресе́нiю: се́ бо прiи́де крⷭ҇то́мъ ра́дость всемꙋ̀ мíрꙋ. всегда̀ бл҃гословѧ́ще гдⷭ҇а, пое́мъ воскресе́нiе є҆гѡ̀: распѧ́тiе бо претерпѣ́въ, сме́ртiю сме́рть разрꙋшѝ.

Ѱало́мъ н҃: Поми́лꙋй мѧ̀ бж҃е:

Сла́ва: Мл҃твами а҆пⷭ҇лѡвъ, млⷭ҇тиве, ѡ҆чи́сти мно́жєства согрѣше́нiй на́шихъ. (л. 42)

И҆ ны́нѣ: Мл҃твами бцⷣы, млⷭ҇тиве, ѡ҆чи́сти мно́жєства согрѣше́нiй на́шихъ.

Та́же, гла́съ s҃: Поми́лꙋй мѧ̀ бж҃е по вели́цѣй млⷭ҇ти твое́й, и҆ по мно́жествꙋ щедро́тъ твои́хъ ѡ҆чи́сти беззако́нiе моѐ.

Посе́мъ стiхи́ра: Воскре́съ i҆и҃съ ѿ гро́ба, ꙗ҆́коже проречѐ, дадѐ на́мъ живо́тъ вѣ́чный и҆ ве́лiю ми́лость.

Сп҃сѝ бж҃е лю́ди твоѧ̑:

И҆ возгла́съ: Млⷭ҇тiю и҆ щедро́тами и҆ чл҃вѣколю́бiемъ:

Канѡ́ны: воскрⷭ҇ный на д҃: крⷭ҇товоскрⷭ҇ный на г҃: и҆ бг҃оро́диченъ на г҃: мине́и на д҃. А҆́ще же пра́зднꙋетсѧ ст҃ы́й, на s҃: крⷭ҇товоскрⷭ҇ный на в҃, и҆ бцⷣы на в҃.

Канѡ́нъ воскрⷭ҇ный, гла́съ а҃.

Пѣ́снь а҃

I҆рмо́съ: Твоѧ̀ побѣди́тельнаѧ десни́ца бг҃олѣ́пнѡ въ крѣ́пости просла́висѧ: та́ бо безсме́ртне, ꙗ҆́кѡ всемогꙋ́щаѧ, проти̑вныѧ сотрѐ, i҆и҃льтѧнѡмъ пꙋ́ть глꙋбины̀ новосодѣ́лавшаѧ.

Припѣ́въ: Сла́ва гдⷭ҇и ст҃о́мꙋ воскрⷭ҇нiю твоемꙋ̀.

Тропа́рь: И҆́же рꙋка́ма пречи́стыма ѿ пе́рсти бг҃одѣ́тельнѣ и҆спе́рва созда́въ мѧ̀; рꙋ́цѣ распросте́рлъ є҆сѝ на крⷭ҇тѣ̀, ѿ землѝ взыва́ѧ тлѣ́нное моѐ тѣ́ло, є҆́же ѿ дв҃ы прiѧ́лъ є҆сѝ.

Ѹ҆мерщвле́нiе подꙿѧ́лъ є҆сѝ менѐ ра́ди, и҆ дꙋ́шꙋ сме́рти пре́далъ є҆сѝ, и҆́же вдохнове́нiемъ бж҃е́ственнымъ дꙋ́шꙋ мѝ вложи́вый, и҆ ѿрѣши́въ вѣ́чныхъ ѹ҆́зъ, и҆ совоскр҃си́въ нетлѣ́нiемъ просла́вилъ є҆сѝ.

Бг҃оро́диченъ: Ра́дꙋйсѧ бл҃года́ти и҆сто́чниче. ра́дꙋйсѧ лѣ́ствице, и҆ две́ре нбⷭ҇наѧ, ра́дꙋйсѧ свѣ́щниче, и҆ рꙋ́чко злата́ѧ, и҆ горо̀ несѣко́маѧ, ꙗ҆́же жизнода́вца хрⷭ҇та̀ мíрови ро́ждшаѧ.

И҆́нъ канѡ́нъ, крⷭ҇товоскрⷭ҇ный.

Пѣ́снь а҃, гла́съ то́йже. I҆рмо́съ: Хрⷭ҇то́съ ражда́етсѧ:

Хрⷭ҇то́съ ѡ҆божа́етъ мѧ̀ воплоща́ѧсѧ, хрⷭ҇то́съ мѧ̀ возно́ситъ смирѧ́ѧсѧ, хрⷭ҇то́съ безстра́стна мѧ̀ содѣ́ловаетъ,  стражда̀ жизнода́вецъ є҆стество́мъ пло́ти. тѣ́мже воспѣва́ю бл҃года́рственнꙋю пѣ́снь: ꙗ҆́кѡ просла́висѧ.

Хрⷭ҇то́съ возно́ситъ мѧ̀ распина́емь, хрⷭ҇то́съ совоскреша́етъ мѧ̀ ѹ҆мерщвлѧ́емь, хрⷭ҇то́съ жи́знь мнѣ̀ да́рꙋетъ. тѣ́мже съ весе́лiемъ рꙋка́ма плеща́ѧ, пою̀ сп҃си́телю побѣ́днꙋю пѣ́снь: ꙗ҆́кѡ просла́висѧ.

Бг҃оро́диченъ: Бг҃а дв҃о зачала̀ є҆сѝ, хрⷭ҇та́ же въ дв҃ствѣ родила̀ є҆сѝ и҆зꙿ тебѐ вопло́щшасѧ пречⷭ҇таѧ, є҆ди́наго ѵ҆поста́сiю є҆диноро́днаго, во двою́ же сꙋщєствꙋ̀ познава́емаго сн҃а: ꙗ҆́кѡ просла́висѧ.

И҆́нъ канѡ́нъ, прест҃ѣ́й бцⷣѣ.

Пѣ́снь а҃, гла́съ то́йже. I҆рмо́съ: Твоѧ̀ побѣди́тельнаѧ:

Кꙋ́ю тѝ досто́йнꙋю пѣ́снь на́ше принесе́тъ неможе́нiе; то́чiю ѡ҆бра́довательнꙋю, є҆́йже на́съ гаврiи́лъ та́йнѡ наꙋчи́лъ є҆́сть: ра́дꙋйсѧ бцⷣе дв҃о, мт҃и неневѣ́стнаѧ.

Приснодв҃ѣ и҆ мт҃ри цр҃ѧ̀ вы́шнихъ си́лъ, ѿ чистѣ́йша се́рдца вѣ́рнiи дꙋхо́внѣ возопiи́мъ: ра́дꙋйсѧ бцⷣе дв҃о, мт҃и неневѣ́стнаѧ.

Безмѣ́рнаѧ бе́здна твоегѡ̀ непостижи́магѡ ржⷭ҇тва̀ всечⷭ҇таѧ, вѣ́рою несꙋмнѣ́нною ѹ҆́бѡ чи́стѣ прино́симъ тѝ глаго́люще: ра́дꙋйсѧ бцⷣе дв҃о, мт҃и неневѣ́стнаѧ.

Та́же мине́и. Катава́сiа: Ѿве́рзꙋ ѹ҆ста̀ моѧ̑:

Пѣ́снь г҃

I҆рмо́съ: Е҆ди́не вѣ́дый человѣ́ческагѡ сꙋщества̀ не́мощь, и҆ ми́лостивнѡ въ нѐ воѡбра́жсѧ, препоѧ́ши мѧ̀ съ высоты̀ си́лою, є҆́же вопи́ти тебѣ̀ ст҃ы́й: ѡ҆дꙋшевле́нный хра́ме неизрече́нныѧ сла́вы твоеѧ̀ чл҃вѣколю́бче.

Бг҃ъ сы́й мнѣ̀ бл҃же, па́дшаго ѹ҆ще́дрилъ є҆сѝ, и҆ сни́ти ко мнѣ̀ бл҃говоли́въ, возне́слъ мѧ̀ є҆сѝ распѧ́тiемъ, є҆́же вопи́ти тебѣ̀ @ст҃ы́й: хра́ме ѡ҆дꙋшевле́нный неизрече́нныѧ твоеѧ̀ сла́вы чл҃вѣколю́бче@{@ст҃ъ и҆́же сла́вы гдⷭ҇ь неизмѣ́нный бл҃гостiю@}. 

Живо́тъ ѵ҆поста́сный хрⷭ҇тѐ сы́й, въ и҆стлѣ́вша мѧ̀, ꙗ҆́кѡ милосе́рдый бг҃ъ ѡ҆бо́лксѧ, въ пе́рсть сме́ртнꙋю соше́дъ влⷣко, сме́ртнꙋю держа́вꙋ разрꙋши́лъ є҆сѝ, и҆ ме́ртвъ тридне́венъ воскр҃съ, въ нетлѣ́нiе мѧ̀ ѡ҆бле́клъ є҆сѝ.

Бг҃оро́диченъ: Бг҃а заче́нши во чре́вѣ дв҃о, дх҃омъ прест҃ы́мъ, пребыла̀ є҆сѝ неѡпали́ма, поне́же тѧ̀ кꙋпина̀ законополо́жникꙋ мѡѷсе́ю, пали́мꙋю нежего́мѡ, ꙗ҆́вѣ предвозвѣстѝ, ѻ҆́гнь нестерпи́мый прiе́мшꙋю.

И҆́нъ I҆рмо́съ: Пре́жде вѣ̑къ ѿ ѻ҆ц҃а̀:

И҆́же на своѐ ра́мо заблꙋжда́емое ѻ҆вча̀ взе́мшемꙋ, и҆ низложи́вшемꙋ дре́вомъ є҆гѡ̀ грѣ́хъ, хрⷭ҇тꙋ̀ бг҃ꙋ возопiи́мъ: воздви́гнꙋвый ро́гъ на́шъ, ст҃ъ є҆сѝ гдⷭ҇и.

Возве́дшемꙋ па́стырѧ вели́каго и҆зꙿ а҆́да хрⷭ҇та̀, и҆ сщ҃еннонача́лiемъ є҆гѡ̀ а҆пⷭ҇лы ꙗ҆́вѣ ꙗ҆зы́ки ѹ҆па́сшемꙋ, и҆́стиною и҆ бж҃е́ственнымъ вѣ́рнiи дх҃омъ да послꙋ́жимъ.

И҆́же ѿ дв҃ы воплоти́вшемꙋсѧ безꙿ сѣ́мене во́лею сн҃ꙋ, и҆ ро́ждшꙋю по ржⷭ҇твѣ̀, бж҃е́ственною си́лою чⷭ҇тꙋю дв҃ꙋ сохра́нѧемꙋ, и҆́же надꙿ всѣ́ми бг҃ꙋ возопiи́мъ: ст҃ъ є҆сѝ гдⷭ҇и.

И҆́нъ I҆рмо́съ: Е҆ди́не вѣ́дый:

Ѻ҆́блакъ тѧ̀ ле́гкiй нело́жнѡ дв҃о и҆менꙋ́емъ, проро́чєскимъ возслѣ́дꙋюще рече́нiємъ: прiи́де бо на тебѣ̀ гдⷭ҇ь низложи́ти є҆гѵ́петскiѧ пре́лести рꙋкотворє́нiѧ, и҆ просвѣти́ти си̑мъ слꙋжа́щыѧ.

Тѧ̀ запеча́танный вои́стиннꙋ ли́къ прⷪ҇ро́ческiй и҆сто́чникъ, и҆ заключе́ннꙋю две́рь и҆менова̀, дѣ́вства твоегѡ̀ всепѣ́таѧ, ꙗ҆́вственнѣ зна́мєнiѧ на́мъ пи́шꙋще: є҆́же сохрани́ла є҆сѝ и҆ по ржⷭ҇твѣ̀.

Ѹ҆ма̀ пресꙋ́щественна ви́дѣти, ꙗ҆́коже мо́щно, сподо́бльсѧ гаврiи́лъ, дв҃о всенепоро́чнаѧ, ра́достный тебѣ̀ гла́съ принесѐ, сло́ва зача́тiе ꙗ҆́вственнѣ возвѣща́ющiй, и҆ неизрече́нное ржⷭ҇тво̀ проповѣ́дающiй. 

Пѣ́снь д҃

I҆рмо́съ: Го́рꙋ тѧ̀ бл҃года́тiю бж҃iею прiѡсѣне́ннꙋю, прозорли́выма а҆ввакꙋ́мъ ѹ҆смотри́въ ѻ҆чи́ма, и҆зꙿ тебѐ и҆зы́ти i҆и҃левꙋ провозглаша́ше ст҃о́мꙋ, во сп҃се́нiе на́ше и҆ ѡ҆бновле́нiе.

Кто̀ се́й сп҃съ и҆́же и҆зꙿ є҆дѡ́ма и҆сходѧ̀, вѣне́цъ носѧ̀ терно́венъ, ѡ҆червле́ннꙋ ри́зꙋ и҆мы́й, на дре́вѣ ви́сѧ; i҆и҃левъ є҆́сть се́й ст҃ы́й, во сп҃се́нiе на́ше и҆ ѡ҆бновле́нiе.

Ви́дите лю́дiе непокори́вiи, и҆ ѹ҆стыди́тесѧ: є҆го́же бо ꙗ҆́кѡ sлодѣ́ѧ вы̀ вознестѝ на крⷭ҇тъ ѹ҆ пiла́та и҆спроси́сте ѹ҆мовре́днѣ, сме́рти разрꙋши́въ си́лꙋ, бг҃олѣ́пнѡ воскр҃съ и҆зꙿ гро́ба.

Бг҃оро́диченъ: Дре́во тѧ̀ дв҃о жи́зни вѣ́мы: не бо̀ снѣ́ди пло́дъ смертоно́сный человѣ́кѡмъ и҆зꙿ тебѐ прозѧбѐ, но живота̀ присносꙋ́щнагѡ наслажде́нiе, во сп҃се́нiе на́съ пою́щихъ тѧ̀.

И҆́нъ I҆рмо́съ: Же́злъ и҆зꙿ ко́рене i҆ессе́ова:

Кто̀ се́й красе́нъ и҆зꙿ є҆дѡ́ма, и҆ сегѡ̀ ѡ҆червле́нiе ри́зное, ѿ вiногра́да восо́рска, красе́нъ ꙗ҆́кѡ бг҃ъ, ꙗ҆́кѡ человѣ́къ же, кро́вiю пло́ти ри́зꙋ ѡ҆червле́нꙋ носѧ̀; є҆мꙋ́же пое́мъ вѣ́рнiи: сла́ва си́лѣ твое́й гдⷭ҇и.

Хрⷭ҇то́съ бꙋ́дꙋщихъ бла̑гъ ꙗ҆́вльсѧ а҆рхiере́й, грѣ́хъ на́шъ разори́лъ є҆́сть: и҆ показа́въ стра́ненъ пꙋ́ть свое́ю кро́вiю, въ лꙋ́чшꙋю и҆ соверше́ннѣйшꙋю вни́де ски́нiю, прⷣте́ча на́шъ во ст҃а̑ѧ.

Бг҃оро́диченъ: Е҆́ѵинъ дре́внiй до́лгъ и҆спроси́ла є҆сѝ всепѣ́таѧ ѹ҆ и҆́же на́съ ра́ди ꙗ҆́вльшагѡсѧ но́вагѡ а҆да́ма. соедини́въ бо себѣ̀ чи́стымъ зача́тiемъ пло́ть ѹ҆́мнꙋю, ѡ҆дꙋшевле́ннꙋю, и҆зꙿ тебѐ произы́де хрⷭ҇то́съ, є҆ди́нъ во ѻ҆бою̀ гдⷭ҇ь.

И҆́нъ I҆рмо́съ: Го́рꙋ тѧ̀ бл҃года́тiю:

Слы́ши чꙋде́съ нб҃о, и҆ внꙋша́й землѐ, ꙗ҆́кѡ дщѝ пе́рстнагѡ ѹ҆́бѡ па́дшагѡ а҆да́ма, бг҃ꙋ нарече́на бы́сть, и҆  своемꙋ̀ содѣ́телю роди́тельница, на сп҃се́нiе на́ше и҆ ѡ҆бновле́нiе.

Пое́мъ вели́кое и҆ стра́шное твоѐ та́инство, преме́рныхъ бо ѹ҆таи́всѧ чинонача́лiй, на тѧ̀ и҆́же сы́й сни́де ꙗ҆́кѡ до́ждь на рꙋно̀, всепѣ́таѧ, на сп҃се́нiе на́съ пою́щихъ тѧ̀.

Ст҃ы́хъ ст҃а́ѧ бцⷣе всепѣ́таѧ, ча́ѧнiе ꙗ҆зы́кѡвъ, и҆ сп҃се́нiе вѣ́рныхъ, и҆зꙿ тебѐ возсiѧ̀ и҆зба́витель и҆ жизнода́вецъ, и҆ гдⷭ҇ь: є҆го́же молѝ, сп҃сти́сѧ рабѡ́мъ твои̑мъ.

Пѣ́снь є҃

I҆рмо́съ: Просвѣти́вый сiѧ́нiемъ прише́ствiѧ твоегѡ̀ хрⷭ҇тѐ, и҆ ѡ҆свѣти́вый крⷭ҇то́мъ твои́мъ мíра концы̀, сердца̀ просвѣтѝ свѣ́томъ твоегѡ̀ бг҃оразꙋ́мiѧ, правосла́внѡ пою́щихъ тѧ̀.

Па́стырѧ ѻ҆вца́мъ вели́каго и҆ гдⷭ҇а, i҆ꙋдє́и дре́вомъ крⷭ҇тнымъ ѹ҆мертви́ша: но то́й ꙗ҆́кѡ ѻ҆́вцы, мє́ртвыѧ во а҆́дѣ погребє́нныѧ, держа́вы сме́ртныѧ и҆зба́ви.

Крⷭ҇то́мъ твои́мъ ми́ръ бл҃говѣсти́въ, и҆ проповѣ́давъ плѣ̑ннымъ сп҃се мо́й ѡ҆ставле́нiе, держа́вꙋ и҆мꙋ́щаго посрами́лъ є҆сѝ хрⷭ҇тѐ на́га, ѡ҆бнища́вша показа́вый бж҃е́ственнымъ воста́нiемъ твои́мъ.

Бг҃оро́диченъ: Проше́нiѧ вѣ́рнѡ просѧ́щихъ, всепѣ́таѧ, не пре́зри: но прiимѝ, и҆ сiѧ̑ доноша́й сн҃ꙋ твоемꙋ̀ пречⷭ҇таѧ, бг҃ꙋ є҆ди́номꙋ бл҃годѣ́телю, тебе́ бо предста́тельницꙋ стѧжа́хомъ.

И҆́нъ I҆рмо́съ: Бг҃ъ сы́й ми́ра:

Ѽ бога́тство, и҆ глꙋбино̀ премꙋ́дрости бж҃iѧ! Премꙋ̑дрыѧ ѡ҆бꙿе́млѧй гдⷭ҇ь, ѿ си́хъ кова́рства и҆зба́вилъ є҆́сть на́съ: пострада́въ бо во́лею не́мощiю плотско́ю, свое́ю крѣ́постiю, животворѧ́й мє́ртвыѧ воскр҃си́лъ є҆́сть.

Бг҃ъ сы́й соединѧ́етсѧ пло́ти на́съ ра́ди: и҆ распина́етсѧ, и҆ ѹ҆мира́етъ: погреба́етсѧ, и҆ па́ки воскр҃са́етъ, и҆ восхо́дитъ свѣ́тлѡ съ пло́тiю свое́ю хрⷭ҇то́съ ко ѻ҆ц҃ꙋ̀: съ не́юже прiи́детъ, и҆ сп҃се́тъ бл҃гоче́стнѡ томꙋ̀ слꙋжа́щыѧ. 

Бг҃оро́диченъ: Ст҃ы́хъ ст҃а́ѧ дв҃о чⷭ҇таѧ, ст҃ы́хъ ст҃а́го родила̀ є҆сѝ, всѣ́хъ ѡ҆свѧща́ющаго хрⷭ҇та̀ и҆зба́вителѧ. тѣ́мже тѧ̀ цр҃и́цꙋ, и҆ влⷣчцꙋ всѣ́хъ ꙗ҆́кѡ мт҃рь зижди́телѧ тва́рей проповѣ́дꙋемъ.

И҆́нъ I҆рмо́съ: Просвѣти́вый сiѧ́нiемъ:

Веселѧ́тсѧ нбⷭ҇ныѧ си̑лы зрѧ́ще тѧ̀: ра́дꙋютсѧ съ ни́ми человѣ́кѡвъ собра̑нiѧ: ржⷭ҇тво́мъ бо твои́мъ совокꙋпи́шасѧ, дв҃о бцⷣе, є҆́же досто́йнѡ сла́вимъ.

Да дви́жатсѧ всѝ ѧ҆зы́цы человѣ́честiи и҆ мы̑сли, къ похвалѣ̀ человѣ́ческагѡ вои́стиннꙋ ѹ҆добре́нiѧ, дв҃а предстои́тъ ꙗ҆́вѣ сла́вѧщи, вѣ́рою тоѧ̀ пою́щихъ чꙋдеса̀.

Сла́витсѧ пѣ́нiе всепремꙋ́дрыхъ и҆ похвала̀, дв҃ѣ и҆ мт҃ри бж҃iи приноси́маѧ: сла́вы бо бы́сть сiѧ̀ хра́мъ пребж҃е́ственныѧ, ю҆́же досто́йнѡ сла́вимъ.

Пѣ́снь s҃

I҆рмо́съ: Ѡ҆бы́де на́съ послѣ́днѧѧ бе́здна, нѣ́сть и҆збавлѧ́ѧй, вмѣни́хомсѧ ꙗ҆́кѡ ѻ҆́вцы заколе́нiѧ, сп҃сѝ лю́ди твоѧ̑, бж҃е на́шъ: ты́ бо крѣ́пость немощствꙋ́ющихъ и҆ и҆справле́нiе.

Согрѣше́нiемъ первозда́ннагѡ гдⷭ҇и, лю́тѣ ѹ҆ѧзви́хомсѧ, ра́ною же и҆сцѣли́хомсѧ твое́ю, є҆́юже за ны̀ ѹ҆ѧзви́лсѧ є҆сѝ хрⷭ҇тѐ: ты́ бо крѣ́пость немощствꙋ́ющихъ и҆ и҆справле́нiе.

Возве́лъ ны̀ є҆сѝ и҆зꙿ а҆́да гдⷭ҇и, ки́та ѹ҆би́въ всеѧ́дца, всеси́льне, твое́ю держа́вою низложи́въ тогѡ̀ си́лꙋ: ты́ бо живо́тъ, и҆ свѣ́тъ є҆сѝ, и҆ воскрⷭ҇нiе.

Бг҃оро́диченъ: Веселѧ́тсѧ ѡ҆ тебѣ̀ дв҃о пречⷭ҇таѧ, ро́да на́шегѡ пра́ѻтцы, є҆де́мъ воспрiе́мше тобо́ю, є҆го́же престꙋпле́нiемъ погꙋби́ша: ты́ бо чⷭ҇таѧ, и҆ пре́жде ржⷭ҇тва̀, и҆ по ржⷭ҇твѣ̀ є҆сѝ.

И҆́нъ I҆рмо́съ: И҆зꙿ ѹ҆тро́бы i҆ѡ́нꙋ:

Ѹ҆́мъ сы́й безстра́стенъ и҆ невеще́ственъ, примѣша́етсѧ хрⷭ҇то́съ бг҃ъ человѣ́ческомꙋ ѹ҆мꙋ̀, хода́тайствꙋющемꙋ бж҃е́ственнымъ є҆стество́мъ, пло́ти же дебельство́мъ, и҆ всемꙋ̀  мнѣ̀ непрело́женъ весьма̀ соедини́сѧ: да сп҃се́нiе всемꙋ̀ мнѣ̀ па́дшемꙋ пода́стъ распина́емь.

Па́даетъ прельсти́всѧ а҆да́мъ, и҆ @запѧ́выйсѧ сокрꙋша́етсѧ@{@запѧ́всѧ а҆да́мъ и҆ сокрꙋша́етсѧ@}, наде́ждою ѡ҆бо́лганъ сы́й дре́вле ѡ҆боже́нiѧ: но востае́тъ соедине́нiемъ сло́ва ѡ҆божа́емь, и҆ стра́стiю безстра́стiе прiе́млетъ, на прⷭ҇то́лѣ ꙗ҆́кѡ сн҃ъ сла́витсѧ, сѣдѧ́й со ѻ҆ц҃е́мъ же и҆ дх҃омъ.

Бг҃оро́диченъ: Нѣ́дръ не ѿстꙋ́пль безнача́льна роди́телѧ, въ нѣ́дрѣхъ чⷭ҇тыѧ ѻ҆трокови́цы водворѧ́етсѧ, и҆ быва́етъ, и҆́же пре́жде безма́теренъ, безꙿ ѻ҆ц҃а̀ воплоща́емый, и҆́же пра́вдою црⷭ҇твꙋѧй бг҃ъ: сегѡ̀ неродосло́венъ стра́шный ро́дъ и҆ неизрече́ненъ.

И҆́нъ I҆рмо́съ: Ѡ҆бы́де на́съ:

Предстоѧ́тъ раболѣ́пнѣ ржⷭ҇твꙋ̀ твоемꙋ̀ чи́ни нбⷭ҇нiи, дивѧ́щесѧ досто́йнѡ твоемꙋ̀ безсѣ́менномꙋ рождествꙋ̀ приснодв҃о: ты́ бо чⷭ҇таѧ, и҆ пре́жде ржⷭ҇тва̀, и҆ по ржⷭ҇твѣ̀ є҆сѝ.

Воплоти́сѧ пре́жде сы́й безпло́тенъ, сло́во и҆зꙿ тебѐ пречⷭ҇таѧ, всѧ́чєскаѧ во́лею творѧ́й, безтѣле́сныхъ вѡ́инства приведы́й ѿ небытiѧ̀ ꙗ҆́кѡ всеси́ленъ.

Ѹ҆мерщвле́нъ бы́сть вра́гъ живоно́снымъ твои́мъ плодо́мъ бг҃облагода́тнаѧ: и҆ попра́нъ бы́сть а҆́дъ проѧвле́ннѣ, и҆ и҆̀же во ѹ҆́захъ свободи́хомсѧ. тѣ́мже вопiю̀: стра̑сти разрꙋшѝ се́рдца моегѡ̀.

Конда́къ, гла́съ а҃: Подо́бенъ: Е҆гда̀ прiи́деши:

Воскрⷭ҇лъ є҆сѝ ꙗ҆́кѡ бг҃ъ и҆зꙿ гро́ба во сла́вѣ, и҆ мíръ совоскр҃си́лъ є҆сѝ, и҆ є҆стество̀ человѣ́ческое ꙗ҆́кѡ бг҃а воспѣва́етъ тѧ̀, и҆ сме́рть и҆счезѐ: а҆да́мъ же ликꙋ́етъ влⷣко, є҆́ѵа ны́нѣ ѿ ѹ҆́зъ и҆збавлѧ́ема ра́дꙋетсѧ зовꙋ́щи: ты̀ є҆сѝ, и҆́же всѣ̑мъ подаѧ̀ хрⷭ҇тѐ воскрⷭ҇нiе.

I҆́косъ: Воскрⷭ҇шаго тридне́внѡ воспои́мъ ꙗ҆́кѡ бг҃а всеси́льна, и҆ врата̀ а҆́дѡва сте́ршаго, и҆ ꙗ҆́же ѿ вѣ́ка и҆зꙿ гро́ба воздви́гшаго, мѷроно́сицамъ ꙗ҆́вльшагосѧ, ꙗ҆́коже благоизво́лилъ є҆́сть, пре́жде си̑мъ є҆́же ра́дꙋйтесѧ, рекíй: и҆   а҆пⷭ҇лѡмъ ра́дость возвѣща́ѧ, ꙗ҆́кѡ є҆ди́нъ жизнода́вецъ. тѣ́мже вѣ́рою жєны̀ ѹ҆ч҃нкѡ́мъ зна́менiѧ побѣ́ды бл҃говѣствꙋ́ютъ, и҆ а҆́дъ стене́тъ, и҆ сме́рть рыда́етъ: мíръ же весели́тсѧ. и҆ всѝ съ ни́мъ ра́дꙋютсѧ. ты́ бо по́далъ є҆сѝ хрⷭ҇тѐ всѣ̑мъ воскрⷭ҇нiе.

Пѣ́снь з҃

I҆рмо́съ: Тебѐ ѹ҆́мнꙋю бцⷣе, пе́щь разсмотрѧ́емъ вѣ́рнiи: ꙗ҆́коже бо ѻ҆́троки сп҃сѐ трѝ превозноси́мый, мíръ ѡ҆бновѝ во чре́вѣ твое́мъ всецѣ́лъ, хва́льный ѻ҆тцє́въ бг҃ъ, и҆ препросла́вленъ.

Ѹ҆боѧ́сѧ землѧ̀, сокры́сѧ со́лнце, и҆ поме́рче свѣ́тъ, раздра́сѧ цр҃ко́внаѧ бж҃е́ственнаѧ завѣ́са, ка́менiе же разсѣ́десѧ: на крⷭ҇тѣ́ бо ви́ситъ првⷣный, хва́льный ѻ҆тцє́въ бг҃ъ, и҆ препросла́вленъ.

Ты̀ бы́въ а҆́ки безпомо́щенъ, и҆ ѹ҆ѧ́звенъ въ ме́ртвыхъ во́лею на́съ ра́ди превозноси́мый, всѧ̑ свободи́лъ є҆сѝ, и҆ держа́вною рꙋко́ю совоскр҃си́лъ є҆сѝ, хва́льный ѻ҆тцє́въ бг҃ъ, и҆ препросла́вленъ.

Бг҃оро́диченъ: Ра́дꙋйсѧ, и҆сто́чниче присноживы́ѧ воды̀. ра́дꙋйсѧ, раю̀ пи́щный. ра́дꙋйсѧ, стѣно̀ вѣ́рныхъ. ра́дꙋйсѧ неискꙋсобра́чнаѧ. ра́дꙋйсѧ всемíрнаѧ ра́досте, є҆́юже на́мъ возсiѧ̀ хва́льный ѻ҆тцє́въ бг҃ъ и҆ препросла́вленъ.

И҆́нъ I҆рмо́съ: Ѻ҆́троцы бл҃гоче́стiю:

Дре́вле ѹ҆́бѡ проклѧта̀ бы́сть землѧ̀ а҆́велевою ѡ҆червлени́вшисѧ кро́вiю, братоꙋбíйственною рꙋко́ю: бг҃ото́чною же твое́ю кро́вiю бл҃гослови́сѧ ѡ҆кропле́на, и҆ взыгра́ющи вопiе́тъ: ѻ҆тцє́въ бж҃е, бл҃гослове́нъ є҆сѝ.

Да рыда́ютъ i҆ꙋде́йстiи бг҃опроти́внiи лю́дiе, де́рзости ѹ҆бiе́нiѧ хрⷭ҇то́ва: ꙗ҆зы́цы же да веселѧ́тсѧ, и҆ рꙋка́ми да воспле́щꙋтъ, и҆ вопiю́тъ: ѻ҆тцє́въ бж҃е бл҃гослове́нъ є҆сѝ.

Сѐ мѷроно́сицамъ ѡ҆блиста́ѧй, вопiѧ́ше а҆́гг҃лъ: воскрⷭ҇нiѧ хрⷭ҇то́ва прiиди́те и҆ ви́дите зна́мєнiѧ, плащани́цꙋ и҆ гро́бъ, и҆ возопíйте: ѻ҆тцє́въ бж҃е бл҃гослове́нъ є҆сѝ. 

И҆́нъ I҆рмо́съ: Тебѐ ѹ҆́мнꙋю:

Тѧ̀ бцⷣе лѣ́ствицꙋ i҆а́кѡвъ прⷪ҇ро́чески разꙋмѣва́етъ: тобо́ю бо превозноси́мый на землѝ ꙗ҆ви́сѧ, и҆ съ человѣ́ки поживѐ, ꙗ҆́кѡ бл҃говолѝ, хва́льный ѻ҆тцє́въ бг҃ъ и҆ препросла́вленъ.

Ра́дꙋйсѧ чⷭ҇таѧ, и҆зꙿ тебѐ про́йде па́стырь, и҆́же во а҆да́мовꙋ ко́жꙋ ѡ҆бо́лксѧ вои́стиннꙋ, превозноси́мый, во всего́ мѧ человѣ́ка, за бл҃гоꙋтро́бiе непости́жное: хва́льный ѻ҆тцє́въ бг҃ъ и҆ препросла́вленъ.

Но́вый а҆да́мъ ѿ чи́стыхъ крове́й твои́хъ превѣ́чный бг҃ъ бы́сть вои́стиннꙋ, є҆го́же ны́нѣ молѝ, ѡ҆бетша́вшаго мѧ̀ ѡ҆бнови́ти зовꙋ́ща: хва́льный ѻ҆тцє́въ бг҃ъ и҆ препросла́вленъ.

Пѣ́снь и҃

I҆рмо́съ: Въ пещѝ ѻ҆́троцы i҆и҃левы, ꙗ҆́коже въ горни́лѣ добро́тою бл҃гоче́стiѧ, чистѣ́е зла́та блеща́хꙋсѧ, глаго́люще: бл҃гослови́те всѧ̑ дѣла̀ гдⷭ҇нѧ гдⷭ҇а, по́йте и҆ превозноси́те во всѧ̑ вѣ́ки.

И҆́же во́лею всѧ̑ творѧ́й, и҆ претворѧ́ѧй, ѡ҆браща́ѧй сѣ́нь сме́ртнꙋю въ вѣ́чнꙋю жи́знь, стрⷭ҇тiю твое́ю сло́ве бж҃iй, тебѐ непреста́ннѡ всѧ̑ дѣла̀ гдⷭ҇нѧ гдⷭ҇а пои́мъ, и҆ превозно́симъ во всѧ̑ вѣ́ки.

Ты̀ разори́лъ є҆сѝ сокрꙋше́нiе хрⷭ҇тѐ, и҆ ѻ҆каѧ́нство, во вратѣ́хъ и҆ тверды́нѧхъ а҆́довыхъ, воскр҃съ и҆зꙿ гро́ба тридне́венъ. тебѐ непреста́ннѡ всѧ̑ дѣла̀ ꙗ҆́кѡ гдⷭ҇а пою́тъ, и҆ превозно́сѧтъ во всѧ̑ вѣ́ки.

Бг҃оро́диченъ: Ꙗ҆́же безꙿ сѣ́мене и҆ преесте́ственнѣ ѿ ѡ҆блиста́нiѧ бж҃е́ственнагѡ ро́ждшꙋю би́сера многоцѣ́ннаго хрⷭ҇та̀, воспои́мъ глаго́люще: бл҃гослови́те всѧ̑ дѣла̀ гдⷭ҇нѧ гдⷭ҇а, по́йте и҆ превозноси́те є҆го̀ во всѧ̑ вѣ́ки.

И҆́нъ I҆рмо́съ: Чꙋ́да преесте́ственнагѡ:

Прiиди́те лю́дiе, поклони́мсѧ мѣ́стꙋ, на не́мже стоѧ́стѣ пречⷭ҇тѣи но́зѣ, и҆ на дре́вѣ бж҃е́ственнѣи хрⷭ҇то́вѣ  дла̑ни животворѧ́щiи простро́стѣсѧ, на сп҃се́нiе всѣ́хъ человѣ́кѡвъ, и҆ гро́бъ живо́тный ѡ҆бстоѧ́ще, пои́мъ: да бл҃гослови́тъ тва́рь всѧ́каѧ гдⷭ҇а, и҆ превозно́ситъ во всѧ̑ вѣ́ки.

Ѡ҆бличи́сѧ бг҃оꙋбíйцъ i҆ꙋде́ѡвъ пребеззако́нное ѡ҆клевета́нiе: є҆го́же бо лестца̀ нареко́ша, воста̀ ꙗ҆́кѡ си́ленъ, нарꙋга́всѧ безꙋ́мнымъ печа́темъ. тѣ́мже ра́дꙋющесѧ воспои́мъ: да бл҃гослови́тъ тва́рь всѧ́каѧ гдⷭ҇а, и҆ превозно́ситъ во всѧ̑ вѣ́ки.

Трⷪ҇ченъ: Въ трiе́хъ сщ҃е́нiихъ бг҃осло́вѧще и҆ є҆ди́номъ гдⷭ҇ьствѣ сла́вꙋ серафíми пречи́стiи, со стра́хомъ раболѣ́пнѡ трiѷпоста́сное сла́вѧтъ бж҃ество̀. съ ни́миже и҆ мы̀ бл҃гоче́ствꙋюще воспои́мъ: да бл҃гослови́тъ тва́рь всѧ́каѧ гдⷭ҇а, и҆ превозно́ситъ во всѧ̑ вѣ́ки.

И҆́нъ I҆рмо́съ: Въ пещѝ ѻ҆́троцы i҆и҃левы:

Черто́гъ свѣтови́дный, и҆зꙿ негѡ́же всѣ́хъ влⷣка, ꙗ҆́кѡ жени́хъ произы́де хрⷭ҇то́съ, воспои́мъ всѝ вопiю́ще: всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те во всѧ̑ вѣ́ки.

Ра́дꙋйсѧ прⷭ҇то́ле сла́вный бж҃iй, ра́дꙋйсѧ вѣ́рныхъ стѣно̀, є҆́юже сꙋ́щымъ во тьмѣ̀ возсiѧ̀ свѣ́тъ хрⷭ҇то́съ, тебѐ бл҃жа́щымъ, и҆ вопiю́щымъ: всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те во всѧ̑ вѣ́ки.

Сп҃се́нiю вино́внаго на́мъ гдⷭ҇а ро́ждши, молѝ ѡ҆ всѣ́хъ вопiю́щихъ прилѣ́жнѡ, дв҃о всепѣ́таѧ: бл҃гослови́те всѧ̑ дѣла̀ гдⷭ҇нѧ гдⷭ҇а, по́йте и҆ превозноси́те во всѧ̑ вѣ́ки.

Та́же пое́мъ пѣ́снь бцⷣы: Вели́читъ дꙋша̀ моѧ̀ гдⷭ҇а: Съ припѣ́вомъ: Чⷭ҇тнѣ́йшꙋю херꙋвȋмъ:

Пѣ́снь ѳ҃

I҆рмо́съ: Ѡ҆́бразъ чи́стагѡ ржⷭ҇тва̀ твоегѡ̀, ѻ҆гнепали́маѧ кꙋпина̀ показа̀ неѡпа́льнаѧ: и҆ ны́нѣ на на́съ напа́стей свирѣ́пѣющꙋю ѹ҆гаси́ти мо́лимсѧ пе́щь, да тѧ̀ бцⷣе непреста́ннѡ велича́емъ. 

Ѽ ка́кѡ, лю́дiе беззако́ннiи и҆ непокори́вiи, лꙋка̑ваѧ совѣща́вше, го́рдаго и҆ нечести́ваго ѡ҆правди́ша: првⷣнаго же на дре́вѣ ѡ҆сꙋди́ша гдⷭ҇а сла́вы, є҆го́же досто́йнѡ велича́емъ!

Сп҃се а҆́гнче непоро́чне, и҆́же мíра грѣхѝ взе́мый, тебѐ сла́вимъ воскрⷭ҇шаго тридне́внѡ, со ѻ҆тце́мъ и҆ бж҃е́ственнымъ твои́мъ дх҃омъ, и҆ гдⷭ҇а сла́вы: є҆го́же бг҃осло́вѧще, велича́емъ.

Бг҃оро́диченъ: Сп҃сѝ лю́ди твоѧ̑, гдⷭ҇и, и҆̀хже стѧжа́лъ є҆сѝ честно́ю твое́ю кро́вiю, цр҃квамъ твои́мъ подаѧ̀ ми́ръ, чл҃вѣколю́бче, бцⷣы мл҃твами.

И҆́нъ I҆рмо́съ: Та́инство стра́нное:

Просла́висѧ неизрече́нною си́лою твое́ю крⷭ҇тъ тво́й, гдⷭ҇и, немощно́е бо твоѐ па́че си́лы всѣ́мъ ꙗ҆ви́сѧ: и҆́мже си́льнiи ѹ҆́бѡ низложе́ни бы́ша на зе́млю, и҆ ни́щiи къ нб҃сѝ возводи́ми быва́ютъ.

Ѹ҆мертви́сѧ ме́рзкаѧ на́ша сме́рть, @и҆зꙿ ме́ртвыхъ воскрⷭ҇нiемъ: ты́ бо ꙗ҆ви́всѧ сꙋ́щымъ во а҆́дѣ хрⷭ҇тѐ, живо́тъ дарова́лъ є҆сѝ@{@и҆зꙿ ме́ртвыхъ бо воскрⷭ҇нiе ты̀, ꙗ҆ви́всѧ сꙋ́щымъ во а҆́дѣ, хрⷭ҇тѐ, дарова́лъ є҆сѝ@}. тѣ́мже тѧ̀ ꙗ҆́кѡ жи́знь и҆ воскрⷭ҇нiе и҆ свѣ́тъ ѵ҆поста́сный пою́ще велича́емъ.

Трⷪ҇ченъ: Безнача́льное є҆стество̀ и҆ непредѣ́льное, въ трiе́хъ познава́етсѧ є҆ди́нствѣхъ, бг҃онача́льныхъ ѵ҆поста́сехъ є҆ди́но бж҃ество̀, во ѻ҆ц҃ѣ̀, и҆ сн҃ѣ, и҆ дх҃ѣ: на не́же бг҃омꙋ́дрiи лю́дiе ѹ҆пова́юще, спаса́емсѧ.

И҆́нъ I҆рмо́съ: Ѡ҆́бразъ чи́стагѡ:

И҆зꙿ ко́рене дв҃дова прозѧбла̀ є҆сѝ прⷪ҇ро́ческагѡ дв҃о, и҆ бг҃оѻч҃ескагѡ: но и҆ дв҃да ꙗ҆́кѡ вои́стиннꙋ ты̀ просла́вила є҆сѝ, ꙗ҆́кѡ ро́ждши прⷪ҇ро́чествованнаго гдⷭ҇а сла́вы: є҆го́же досто́йнѡ велича́емъ.

Всѧ́къ похва́льный, пречⷭ҇таѧ, зако́нъ побѣжда́етсѧ вели́чествомъ сла́вы твоеѧ̀. но ѽ влⷣчце, ѿ ра̑бъ  твои́хъ недосто́йныхъ, ѿ любвѐ тебѣ̀ приноси́мое прiимѝ, бцⷣе, со ѹ҆се́рдiемъ пѣ́нiе похва́льное.

Ѽ па́че ѹ҆ма̀ чꙋде́съ твои́хъ! ты́ бо дв҃о є҆ди́на па́че сл҃нца, всѣ̑мъ дала̀ є҆сѝ разꙋмѣ́ти новѣ́йшее чꙋ́до, всечⷭ҇таѧ, твоегѡ̀ ржⷭ҇тва̀ непостижи́магѡ. тѣ́мже тѧ̀ всѝ велича́емъ.

По катава́сiи є҆ктенiа̀ ма́лаѧ. Та́же, Ст҃ъ гдⷭ҇ь бг҃ъ на́шъ: три́жды. є҆ѯапостiла́рiй ѹ҆́треннiй.

На хвали́техъ стiхи̑ры воскрⷭ҇ны, гла́съ а҃:

Стíхъ: Сотвори́ти въ ни́хъ сꙋ́дъ напи́санъ: сла́ва сiѧ̀ бꙋ́детъ всѣ̑мъ прпⷣбнымъ є҆гѡ̀.

Пое́мъ твою̀ хрⷭ҇тѐ, сп҃си́тельнꙋю стрⷭ҇ть, и҆ сла́вимъ твоѐ воскрⷭ҇нiе.

Стíхъ: Хвали́те бг҃а во ст҃ы́хъ є҆гѡ̀, хвали́те є҆го̀ во ѹ҆тверже́нiи си́лы є҆гѡ̀.

Крⷭ҇тъ претерпѣ́вый, и҆ сме́рть ѹ҆праздни́вый, и҆ воскр҃сы́й и҆зꙿ ме́ртвыхъ, ѹ҆мирѝ на́шꙋ жи́знь гдⷭ҇и, ꙗ҆́кѡ є҆ди́нъ всеси́ленъ.

Стíхъ: Хвали́те є҆го̀ на си́лахъ є҆гѡ̀, хвали́те є҆го̀ по мно́жествꙋ вели́чествiѧ є҆гѡ̀.

А҆́да плѣни́вый, и҆ человѣ́ка воскр҃си́вый, воскрⷭ҇нiемъ твои́мъ хрⷭ҇тѐ, сподо́би на́съ чи́стымъ се́рдцемъ, тебѐ пѣ́ти и҆ сла́вити.

Стíхъ: Хвали́те є҆го̀ во гла́сѣ трꙋ́бнѣмъ: хвали́те є҆го̀ во ѱалти́ри и҆ гꙋ́слехъ.

Бг҃олѣ́пное твоѐ снисхожде́нiе сла́вѧще, пое́мъ тѧ̀ хрⷭ҇тѐ. роди́лсѧ є҆сѝ ѿ дв҃ы, и҆ не разлꙋче́нъ бы́лъ є҆сѝ ѿ ѻ҆ц҃а̀, пострада́лъ є҆сѝ ꙗ҆́кѡ чл҃вѣ́къ, и҆ во́лею претерпѣ́лъ є҆сѝ крⷭ҇тъ, воскрⷭ҇лъ є҆сѝ ѿ гро́ба, ꙗ҆́кѡ ѿ черто́га произше́дъ да сп҃се́ши мíръ, гдⷭ҇и сла́ва тебѣ̀.

И҆́ны стiхи̑ры, а҆нато́лiевы, гла́съ то́йже:

Стíхъ: Хвали́те є҆го̀ въ тѷмпа́нѣ и҆ ли́цѣ, хвали́те є҆го̀ во стрꙋ́нахъ и҆ ѻ҆рга́нѣ. 

Е҆гда̀ пригвозди́лсѧ є҆сѝ на дре́вѣ крⷭ҇тнѣмъ, тогда̀ ѹ҆мертви́сѧ держа́ва вра́жiѧ: тва́рь поколеба́сѧ стра́хомъ твои́мъ: и҆ а҆́дъ плѣне́нъ бы́сть держа́вою твое́ю: мє́ртвыѧ ѿ грѡ́бъ воскр҃си́лъ є҆сѝ, и҆ разбо́йникꙋ ра́й ѿве́рзлъ є҆сѝ: хрⷭ҇тѐ бж҃е на́шъ сла́ва тебѣ̀.

Стíхъ: Хвали́те є҆го̀ въ кѷмва́лѣхъ доброгла́сныхъ, хвали́те є҆го̀ въ кѷмва́лѣхъ восклица́нiѧ: всѧ́кое дыха́нiе да хва́литъ гдⷭ҇а.

Рыдаю́щѧ со тща́нiемъ гро́ба твоегѡ̀ доше́дшѧ честны̑ѧ жєны̀, ѡ҆брѣ́тшѧ же гро́бъ ѿве́рстъ, и҆ ѹ҆вѣ́дѣвшѧ ѿ а҆́гг҃ла но́вое и҆ пресла́вное чꙋ́до, возвѣсти́ша а҆пⷭ҇лѡмъ: ꙗ҆́кѡ воскр҃се гдⷭ҇ь, да́рꙋѧй мíрови ве́лiю млⷭ҇ть.

Стíхъ: Воскрⷭ҇нѝ гдⷭ҇и бж҃е мо́й, да вознесе́тсѧ рꙋка̀ твоѧ̀, не забꙋ́ди ѹ҆бо́гихъ твои́хъ до конца̀.

Стрⷭ҇те́й твои́хъ бж҃е́ствєннымъ ꙗ҆́звамъ покланѧ́емсѧ хрⷭ҇тѐ бж҃е, и҆ є҆́же въ сiѡ́нѣ влⷣчнемꙋ сщ҃еннодѣ́йствiю, на коне́цъ вѣкѡ́въ бг҃оѧвле́ннѣ бы́вшемꙋ: и҆́бо во тьмѣ̀ спѧ́щыѧ, сл҃нце просвѣтѝ пра́вды, къ невече́рнемꙋ наставлѧ́ѧ сiѧ́нiю: гдⷭ҇и сла́ва тебѣ̀.

Стíхъ: И҆сповѣ́мсѧ тебѣ̀ гдⷭ҇и всѣ́мъ се́рдцемъ мои́мъ, повѣ́мъ всѧ̑ чꙋдеса̀ твоѧ̑.

Любомѧте́жный ро́де є҆вре́йскiй внꙋши́те, гдѣ̀ сꙋ́ть, и҆̀же къ пiла́тꙋ прише́дшiи: да рекꙋ́тъ стрегꙋ́щiи во́ини: гдѣ̀ сꙋ́ть печа̑ти грѡ́бныѧ; гдѣ̀ преложе́нъ бы́сть погребе́нный; гдѣ̀ про́данъ бы́сть непрода́нный; ка́кѡ ѹ҆кра́дено бы́сть сокро́вище; что̀ ѡ҆клеветꙋ́ете сп҃сово воста́нiе пребеззако́нiи i҆ꙋдє́и; воскр҃се и҆́же въ ме́ртвыхъ свобо́дь, и҆ подае́тъ мíрови ве́лiю млⷭ҇ть.

Сла́ва, стiхи́ра є҆ѵⷢ҇льскаѧ ѹ҆́треннѧѧ

И҆ ны́нѣ: Пребл҃гослове́нна є҆сѝ бцⷣе дв҃о, вопло́щшимъ бо сѧ и҆зꙿ тебѐ а҆́дъ плѣни́сѧ, а҆да́мъ воззва́сѧ, клѧ́тва потреби́сѧ, є҆́ѵа свободи́сѧ, сме́рть ѹ҆мертви́сѧ, и҆ мы̀ ѡ҆жи́хомъ, тѣ́мъ воспѣва́юще вопiе́мъ: бл҃гослове́нъ хрⷭ҇то́съ бг҃ъ бл҃говоли́вый та́кѡ, сла́ва тебѣ̀. 

Славосло́вiе вели́кое. Та́же, тропа́рь воскрⷭ҇нъ:

Дне́сь сп҃се́нiе мíрꙋ бы́сть, пое́мъ воскрⷭ҇шемꙋ и҆зꙿ гро́ба, и҆ нача́льникꙋ жи́зни на́шеѧ: разрꙋши́въ бо сме́ртiю сме́рть, побѣ́дꙋ дадѐ на́мъ, и҆ ве́лiю млⷭ҇ть.

И҆ ѿпꙋ́стъ

На лiтꙋргíи и҆зꙿѡбрази́тєльнаѧ, бл҃жє́нна, гла́съ а҃:

Снѣ́дiю и҆зведѐ и҆зꙿ раѧ̀ вра́гъ а҆да́ма: крⷭ҇то́мъ же разбо́йника введѐ хрⷭ҇то́съ во́нь, помѧни́ мѧ, зовꙋ́ща, є҆гда̀ прiи́деши во црⷭ҇твiи твое́мъ.

Стíхъ: Бл҃же́ни чи́стiи се́рдцемъ, ꙗ҆́кѡ тíи бг҃а ѹ҆́зрѧтъ.

Покла́нѧюсѧ стрⷭ҇те́мъ твои̑мъ, славосло́влю и҆ воскр҃се́нiе со а҆да́момъ и҆ разбо́йникомъ, со гла́сомъ свѣ́тлымъ вопiю́ ти: помѧни́ мѧ гдⷭ҇и, є҆гда̀ прiи́деши во црⷭ҇твiи твое́мъ.

Стíхъ: Бл҃же́ни миротво́рцы, ꙗ҆́кѡ тíи сн҃ове бж҃iи нарекꙋ́тсѧ.

Распѧ́лсѧ є҆сѝ безгрѣ́шне, и҆ во гро́бѣ положи́лсѧ є҆сѝ во́лею: но воскрⷭ҇лъ є҆сѝ ꙗ҆́кѡ бг҃ъ, совоздви́гнꙋвый себѣ̀ а҆да́ма, помѧни́ мѧ, зовꙋ́ща, є҆гда̀ прiи́деши во црⷭ҇твiи твое́мъ.

Стíхъ: Бл҃же́ни и҆згна́ни пра́вды ра́ди, ꙗ҆́кѡ тѣ́хъ є҆́сть црⷭ҇тво нбⷭ҇ное.

Хра́мъ тво́й тѣле́сный тридне́внымъ воскр҃си́вый погребе́нiемъ, со а҆да́момъ, и҆ и҆̀же ѡ҆ а҆да́ма, воскр҃си́лъ є҆сѝ хрⷭ҇тѐ бж҃е: помѧнѝ на́съ зовꙋ́щихъ, є҆гда̀ прiи́деши во црⷭ҇твiи твое́мъ.

Стíхъ: Бл҃же́ни є҆стѐ, є҆гда̀ поно́сѧтъ ва́мъ, и҆ и҆жденꙋ́тъ, и҆ рекꙋ́тъ всѧ́къ sо́лъ глаго́лъ на вы̀ лжꙋ́ще менѐ ра́ди.

Мѷронѡ́сицы прiидо́ша пла́чꙋщѧ, на гро́бъ тво́й хрⷭ҇тѐ бж҃е, sѣлѡ̀ ра́нѡ: и҆ въ бѣ́лыхъ ри́захъ ѡ҆брѣто́ша а҆́гг҃ла сѣдѧ́ща, что̀ и҆́щете; зовꙋ́ща. воскр҃се хрⷭ҇то́съ, не рыда́йте про́чее.

Стíхъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша мно́га на нб҃сѣ́хъ. 

А҆пⷭ҇ли твоѝ гдⷭ҇и на го́рꙋ, а҆́може повелѣ́лъ є҆сѝ и҆̀мъ, прише́дше сп҃се, и҆ тѧ̀ ви́дѣвше поклони́шасѧ и҆̀хже и҆ посла́лъ є҆сѝ во ꙗ҆зы́ки ѹ҆чи́ти и҆ крести́ти ѧ҆̀.

Сла́ва, трⷪ҇ченъ: Ѻ҆ц҃ꙋ̀ поклони́мсѧ, и҆ сн҃а славосло́вимъ и҆ прест҃а́го дх҃а вкꙋ́пѣ воспои́мъ, зовꙋ́ще и҆ глаго́люще: всест҃а́ѧ трⷪ҇це, сп҃сѝ всѣ́хъ на́съ.

И҆ ны́нѣ: Мт҃рь твою̀ приво́дѧтъ ти́ въ мл҃твꙋ, лю́дiе твоѝ хрⷭ҇тѐ: мольба́ми є҆ѧ̀ щедрѡ́ты твоѧ̑ да́ждь на́мъ бл҃гíй, да тѧ̀ прославлѧ́емъ, и҆зꙿ гро́ба на́мъ возсiѧ́вшаго.

Прокíменъ, гла́съ а҃: Бꙋ́ди, гдⷭ҇и, млⷭ҇ть твоѧ̀ на на́съ, ꙗ҆́коже ѹ҆пова́хомъ на тѧ̀.

Стíхъ: Ра́дꙋйтесѧ првⷣнiи ѡ҆ гдⷭ҇ѣ, пра̑вымъ подоба́етъ похвала̀.

А҆ллилꙋ́iа: Бг҃ъ даѧ́й ѿмще́нiе мнѣ̀, и҆ покори́вый лю́ди подꙿ мѧ̀.

Стíхъ: Велича́ѧй сп҃сє́нiѧ царе́ва, и҆ творѧ́й млⷭ҇ть хрiстꙋ̀ своемꙋ̀ дв҃дꙋ, и҆ сѣ́мени є҆гѡ̀ до вѣ́ка.


