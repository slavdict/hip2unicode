  OCR:

  Библиотека святоотеческой литературы

  http://orthlib.ru



Во вто́рникъ ве́чера,

на Гдⷭ҇и воззва́хъ, стiхи̑ры крⷭ҇тны. Гла́съ з҃:

Подо́бенъ: Не ктомꙋ̀ возбранѧ́еми є҆смы̀:

Стíхъ: А҆́ще беззакѡ́нiѧ на́зриши гдⷭ҇и, гдⷭ҇и кто̀ постои́тъ; ꙗ҆́кѡ ѹ҆ тебѐ ѡ҆чище́нiе є҆́сть.

Дре́во и҆згна́ мѧ дре́вле и҆зꙿ раѧ̀, ны́нѣ же дре́во къ раю̀ возведѐ, тебѣ̀ распе́ншꙋсѧ хрⷭ҇тѐ.

Стíхъ: И҆́мене ра́ди твоегѡ̀ потерпѣ́хъ тѧ̀ гдⷭ҇и, потерпѣ̀ дꙋша̀ моѧ̀ въ сло́во твоѐ, ѹ҆пова̀ дꙋша̀ моѧ̀ на гдⷭ҇а.

Чꙋ́до стра́шно, созда́нiю ка́кѡ созда́тель предстоѧ̀, ѡ҆сꙋжда́емь є҆́сть, и҆ распина́емь, на сп҃се́нiе человѣ́кѡвъ!

Стíхъ: Ѿ стра́жи ѹ҆́треннiѧ до но́щи, ѿ стра́жи ѹ҆́треннiѧ, да ѹ҆пова́етъ i҆и҃ль на гдⷭ҇а.

Крⷭ҇те хрⷭ҇то́въ, а҆́гг҃лъ ст҃ы́хъ чꙋ́до, дiа́волꙋ же и҆ бѣсѡ́мъ вели́каѧ ꙗ҆́зва, сп҃са́й рабы̑ твоѧ̑.

Та́же мине́и стiхи̑ры ст҃о́мꙋ. Сла́ва, ст҃о́мꙋ, а҆́ще и҆́мать: И҆ ны́нѣ, крⷭ҇тобг҃оро́диченъ гла́са. А҆́ще ли нѣ́сть мине́и, и҆́ны стiхи̑ры бцⷣы, гла́съ з҃: Подо́бенъ: Дне́съ бди́тъ i҆ꙋ́да:

Стíхъ: Ꙗ҆́кѡ ѹ҆ гдⷭ҇а млⷭ҇ть, и҆ мно́гое ѹ҆ негѡ̀ и҆збавле́нiе, и҆ то́й и҆зба́витъ i҆и҃лѧ ѿ всѣ́хъ беззако́нiй є҆гѡ̀.

Ви́дѧщи просте́рта на дре́вѣ а҆́гнца, нескве́рнаѧ а҆́гница и҆ дв҃а, посредѣ̀ двою̀ разбѡ́йникꙋ, ѹ҆вы̀ мнѣ̀, вопiѧ́ше, сладча́йшее моѐ ча́до! что̀ стра́нное сiѐ, и҆ пресла́вное та́инство; ка́кѡ тѧ̀ беззако́нный собо́ръ на крⷭ҇тъ воздви́же, и҆ же́лчiю напоѝ, ма́нны насы́тившаго человѣ́ки;

Стíхъ: Хвали́те гдⷭ҇а всѝ ꙗ҆зы́цы, похвали́те є҆го̀ всѝ лю́дiе.

Е҆гда́ тѧ на крⷭ҇тѣ̀ пригвожде́на дв҃а и҆ мт҃и твоѧ̀ ѹ҆зрѣ̀ хрⷭ҇тѐ мо́й, сꙋдо́мъ законопрестꙋ́пнымъ, ѿ i҆ꙋдє́й на мѣ́стѣ ло́бнѣмъ: ѹ҆вы̀ мнѣ̀, вопiѧ́ше, сн҃е мо́й любе́знѣйшiй! что̀ стра́нное видѣ́нiе сѐ; ка́кѡ тѧ̀ ко крⷭ҇тꙋ̀ пригвожда́ютъ дѣ́ти неразꙋ̑мныѧ є҆врє́йскiѧ, всѣ́хъ гдⷭ҇а;

Стíхъ: Ꙗ҆́кѡ ѹ҆тверди́сѧ млⷭ҇ть є҆гѡ̀ на на́съ, и҆ и҆́стина гдⷭ҇нѧ пребыва́етъ во вѣ́къ.

Е҆ди́нꙋ тѧ̀ всест҃а́ѧ влⷣчце, по ржⷭ҇твѣ̀ позна́хомъ всѝ дв҃ꙋ ꙗ҆́вльшꙋюсѧ, и҆ є҆го́же безꙿ сѣ́мене ро́ждши, на дре́вѣ ви́дѧщи рꙋ́цѣ своѝ во́лею пригвозди́вшаго, пречⷭ҇таѧ пла́чꙋщи взыва́ше: во́лею долготерпѣли́ве, ѹ҆мира́еши, и҆збавлѧ́ѧ всѣ́хъ ѿ сме́рти пою́щихъ тѧ̀.

Сла́ва, и҆ ны́нѣ, крⷭ҇тобг҃оро́диченъ: Влⷣчце всест҃а́ѧ дв҃о, ро́ждшаѧ гдⷭ҇а, за млⷭ҇рдiе на крⷭ҇тѣ̀ пригвозди́вшагосѧ, и҆ жи́зни стрꙋи̑ и҆сточи́вшаго мíрꙋ, того̀ ѹ҆молѝ сп҃сти́сѧ дꙋша́мъ на́шымъ. тебе́ бо є҆ди́нꙋ и҆́мамы вѣ́рнiи прибѣ́жище, стѣ́нꙋ и҆ застꙋпле́нiе: тѣ́мже и҆ притека́емъ къ покро́вꙋ твоемꙋ̀.

Та́же, Свѣ́те ти́хiй: Прокíменъ днѐ. И҆ Сподо́би гдⷭ҇и въ ве́черъ се́й:

На стiхо́внѣ стiхи̑ры крⷭ҇тны, гла́съ з҃:

Не ктомꙋ̀ возбранѧ́еми є҆смы̀ дре́ва живо́тнагѡ, ѹ҆пова́нiе и҆мꙋ́ще крⷭ҇тъ тво́й, гдⷭ҇и сла́ва тебѣ̀.

Стíхъ: Къ тебѣ̀ возведо́хъ ѻ҆́чи моѝ живꙋ́щемꙋ на нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дiй свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀: та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже ѹ҆ще́дритъ ны̀.

Повѣ́шенъ бы́въ на дре́вѣ безсме́ртне, разрꙋши́лъ є҆сѝ сѣ̑ти дiа́вѡли, гдⷭ҇и сла́ва тебѣ̀.

Стíхъ: Поми́лꙋй на́съ гдⷭ҇и, поми́лꙋй на́съ, ꙗ҆́кѡ по мно́гꙋ и҆спо́лнихомсѧ ѹ҆ничиже́нiѧ: наипа́че напо́лнисѧ дꙋша̀ на́ша поноше́нiѧ гобзꙋ́ющихъ, и҆ ѹ҆ничиже́нiѧ го́рдыхъ.

Мч҃нченъ: Неради́вше ѡ҆ всѣ́хъ земны́хъ ст҃íи мч҃нцы, и҆ на сꙋди́щи хрⷭ҇та̀ мꙋ́жески проповѣ́давше, возмє́здiѧ ѡ҆ мꙋ́кахъ ѿ негѡ̀ прiѧ́сте: но ꙗ҆́кѡ и҆мꙋ́ще дерзнове́нiе, того̀ ѹ҆моли́те, ꙗ҆́кѡ всеси́льнаго бг҃а, дꙋ́шы на́шѧ сп҃стѝ, притека́ющихъ къ ва́мъ, мо́лимсѧ.

Сла́ва, и҆ ны́нѣ, крⷭ҇тобг҃оро́диченъ: Своего̀ сн҃а на дре́вѣ ви́дѧщи дре́вле, се́рдце твоѐ ѻ҆рꙋ́жiемъ печа́ли ѹ҆ѧзвлѧ́ше пречⷭ҇таѧ.

Та́же, Ны́нѣ ѿпꙋща́еши: Трист҃о́е. По Ѻ҆́ч҃е на́шъ: тропа́рь, є҆ктенiа̀ и҆ ѿпꙋ́стъ.

Во вто́рникъ на повече́рiи,

канѡ́нъ прест҃ѣ́й бцⷣѣ. Гла́съ з҃:

Пѣ́снь а҃

I҆рмо́съ: Ма́нiемъ твои́мъ на земны́й ѡ҆́бразъ преложи́сѧ, пре́жде ѹ҆доборазлива́емое водно́е є҆стество̀ гдⷭ҇и: тѣ́мже немо́креннѡ пѣшеше́ствовавъ i҆и҃ль, пое́тъ тебѣ̀ пѣ́снь побѣ́днꙋю.

Ѹ҆ста́ви бꙋ́рю сласте́й, и҆ страсте́й мои́хъ, тишино́ю бж҃е́ственныѧ твоеѧ̀ мольбы̀ пренепоро́чнаѧ: ꙗ҆́кѡ да ти́химъ се́рдцемъ твоѐ славосло́влю неизглаго́ланное ржⷭ҇тво̀.

Всѐ жела́нiе и҆ сла́дость сп҃се́нiѧ ржⷭ҇тво́мъ твои́мъ бы́сть, бцⷣе влⷣчце: всѧ́кꙋ го́ресть ѿгонѧ́й, є҆́же ѿ страсте́й прегрѣше́нiй, рабѡ́мъ твои̑мъ.

Сла́ва: И҆зба́ви мѧ̀ пречⷭ҇таѧ, бѣсо́вскiѧ пре́лести, ѡ҆sлобле́нiѧ же и҆ вре́да, и҆ и҆скꙋше́нiѧ: да вѣ́рою тѧ̀ сла́влю, сꙋ́щꙋю по бз҃ѣ застꙋ́пницꙋ и҆ покро́въ мо́й.

И҆ ны́нѣ: Ꙗ҆ви́лсѧ є҆сѝ при кꙋпинѣ̀ мѡѷсе́ю, бж҃iй сло́ве, ꙗ҆́кѡ ѻ҆́гнь попалѧ́ѧ, и҆ не ѡ҆палѧ́ѧ же ѿню́дъ, є҆́же ѿ дв҃ы ржⷭ҇тво̀ твоѐ воѡбража́ѧ: є҆ѧ́же ра́ди человѣ́ка воѡбрази́лъ є҆сѝ.

Пѣ́снь г҃

I҆рмо́съ: Въ нача́лѣ нб҃са̀ всеси́льнымъ сло́вомъ твои́мъ ѹ҆твержде́й гдⷭ҇и сп҃се, и҆ вседѣ́тельнымъ и҆ бж҃iимъ дх҃омъ, всю̀ си́лꙋ и҆́хъ: на недви́жимѣмъ мѧ̀ ка́мени и҆сповѣ́данiѧ твоегѡ̀ ѹ҆твердѝ

Возне́сшагосѧ на крⷭ҇тъ, и҆ низло́жшаго а҆́да, бцⷣе сего̀ прилѣ́жнѡ молѝ ѡ҆ вѣ́рнѡ пою́щихъ тѧ̀ всегда̀ гла́сы и҆ пѣ́сньми сщ҃е́нными, наде́жде мíра, и҆ вѣ́рныхъ застꙋпле́нiе.

Вы́шшаѧ нб҃съ, и҆ сла́внѣйшаѧ херꙋвȋмъ, заче́нши родила̀ є҆сѝ бг҃а: тѣ́мже молѝ є҆го̀, прегрѣше́нiй и҆зба́вити мѧ̀, и҆ ѡ҆сꙋжде́нiѧ стра́шнагѡ, твое́ю млⷭ҇рдою мольбо́ю, и҆ па́че сло́ва си́лою твое́ю.

Сла́ва: И҆змѣни́вшаѧ человѣ́ки ѿ тлѝ сме́рти, ржⷭ҇тво́мъ твои́мъ влⷣчце, тлѣ́нiѧ мѧ̀ страсте́й и҆ недꙋ̑гъ и҆зба́ви, и҆ прегрѣше́нiй лю́тыхъ: и҆ живо́тъ нестарѣ́ющiйсѧ да́рꙋй мѝ, бж҃е́ственнымъ хода́тайствомъ твои́мъ.

И҆ ны́нѣ: Неизмѣ́ннѡ человѣ́кѡмъ ѹ҆подо́бльсѧ по всемꙋ̀ бж҃iй сло́ве, ѿ дв҃ы чⷭ҇тыѧ проше́лъ є҆сѝ ꙗ҆́вѣ, и҆ всѣ̑мъ ꙗ҆ви́лъ є҆сѝ бг҃онача́лiе трисвѣ́тлое, въ неразли́чнѣ сꙋществѣ̀, неизмѣ́нныхъ ѵ҆поста́сехъ.

Пѣ́снь д҃

I҆рмо́съ: Ѻ҆́ч҃а нѣ́дра не ѡ҆ста́вль, и҆ соше́дъ на зе́млю хрⷭ҇тѐ бж҃е, та́йнꙋ ѹ҆слы́шахъ смотре́нiѧ твоегѡ̀, и҆ просла́вихъ тѧ̀ є҆ди́не чл҃вѣколю́бче.

Млⷭ҇ть твою̀ и҆ млⷭ҇рдiе на рабы̑ твоѧ̑ чⷭ҇таѧ, прострѝ, при́снѡ молѧ́щыѧ тѧ̀, стра́шныѧ мꙋ́ки и҆збавлѧ́ющи мл҃твами твои́ми.

Чи́стою мл҃твою, и҆ те́плою вѣ́рою, къ тебѣ̀ прибѣга́ю пренепоро́чнаѧ: ты̀ бꙋ́ди ѡ҆чисти́лище мно́гихъ прегрѣше́нiй мои́хъ, и҆збавлѧ́ющи и҆ сп҃са́ющи мѧ̀.

Сла́ва: Ра́дости на́шеѧ хода́таица пречⷭ҇таѧ, твои́мъ ржⷭ҇тво́мъ ꙗ҆ви́сѧ влⷣчце: сего̀ молѝ пренепоро́чнаѧ, напа́стей и҆зба́вити, и҆ вѣ́чныѧ жи́зни сподо́бити мѧ̀.

И҆ ны́нѣ: Ѻ҆́ч҃ескихъ нѣ́дръ не ѿлꙋ́чьсѧ, и҆ ѿ дв҃ы вопло́щьсѧ хрⷭ҇тѐ бж҃е, сохранѝ ста́до твоѐ, смотре́нiѧ твоегѡ̀ покланѧ́ющеесѧ бж҃е́ствєннымъ ѡ҆бразѡ́мъ.

Пѣ́снь є҃

I҆рмо́съ: Но́щь несвѣтла̀ невѣ̑рнымъ хрⷭ҇тѐ, вѣ̑рнымъ же просвѣще́нiе въ сла́дости слове́съ твои́хъ. сегѡ̀ ра́ди къ тебѣ̀ ѹ҆́треннюю, и҆ воспѣва́ю твоѐ бж҃ество̀.

Тѧ̀ молю̀ дв҃о чⷭ҇таѧ, ѿ мра́чнагѡ грѣха̀ дꙋ́шꙋ мою̀ и҆зба́вити, и҆ ѡ҆зари́ти бж҃е́ственною заре́ю покаѧ́нiѧ млⷭ҇ти твоеѧ̀.

Сꙋ́щыѧ въ пꙋчи́нѣ лю́тыхъ напа́стей, и҆ нꙋ́жныхъ страсте́й, прест҃а́ѧ чⷭ҇таѧ, твои́ми мл҃твами и҆ мольба́ми и҆зба́ви, и҆ сп҃сѝ хва́лѧщихъ тѧ̀.

Сла́ва: Ꙗ҆́же бг҃а заче́нши во ѹ҆тро́бѣ дв҃и́честѣй, и҆ ро́ждши бцⷣе прест҃а́ѧ, тѧ̀ пою́щыѧ ѿ всѧ́кагѡ и҆зба́ви вѣ́чнагѡ ѡ҆сꙋжде́нiѧ.

И҆ ны́нѣ: Вѣ́дꙋще бж҃iю тѧ̀ мт҃рь чⷭ҇таѧ, и҆ застꙋ́пницꙋ на́шꙋ, тѧ̀ хода́таицꙋ предлага́емъ сп҃се́нiѧ на́шегѡ ко ще́дромꙋ гдⷭ҇ꙋ.

Пѣ́снь s҃

I҆рмо́съ: Возопи́хъ гдⷭ҇и, внегда̀ скорбѣ́ти мѝ къ тебѣ̀, и҆ возве́лъ є҆сѝ живо́тъ мо́й многомлⷭ҇тиве.

Твоего̀ сн҃а влⷣчце, вознесе́ннаго на крⷭ҇тъ, и҆ и҆зба́вльшаго человѣ́ки ѿ тлѝ, ѹ҆молѝ сп҃сти́сѧ на́мъ.

Пречⷭ҇таѧ влⷣчце, не ѡ҆ста́ви менѐ на тѧ̀ ѹ҆пова́ющаго: но твою̀ ѹ҆скорѝ по́мощь.

Сла́ва: Ѿ печа́ли и҆зба́ви призыва́ющихъ твоѐ бж҃е́ственное и҆́мѧ, и҆ стра́шныѧ свободѝ мꙋ́ки.

И҆ ны́нѣ: Пречⷭ҇таѧ влⷣчце, наде́ждо тве́рдаѧ, любо́вiю. пою́щыѧ тѧ̀, ꙗ҆́кѡ и҆́стиннꙋю бцⷣꙋ, сохранѝ.

Та́же, Гдⷭ҇и поми́лꙋй. три́жды. Сла́ва, и҆ ны́нѣ:

Сѣда́ленъ, гла́съ з҃:

Распе́ншагосѧ на́съ ра́ди хрⷭ҇та̀ бг҃а, и҆ низло́жшаго сме́рти держа́вꙋ, непреста́ннѡ молѝ бцⷣе дв҃о, да сп҃се́тъ дꙋ́шы на́шѧ.

Пѣ́снь з҃

I҆рмо́съ: Пе́щь ѻ҆́троцы ѻ҆гнепа́льнꙋ дре́вле росоточа́щꙋ показа́ша, є҆ди́наго бг҃а воспѣва́юще, и҆ глаго́люще: превозноси́мый ѻ҆тцє́въ бг҃ъ и҆ препросла́вленъ.

Въ недовѣ́дѣнiи и҆ печа́ли сы́й, и҆ въ бѣда́хъ, пречⷭ҇таѧ, тѧ̀ призыва́ю те́плѣ ѿ се́рдца моегѡ̀: предварѝ, и҆ и҆зба́ви мѧ̀, и҆ пода́ждь чⷭ҇таѧ, ѹ҆тѣше́нiе мнѣ̀.

Прегрѣше́нiй мно́гихъ, и҆ страсте́й треволнє́нiѧ ѡ҆бꙋрева́ютъ мѧ̀, и҆ ко глꙋбинѣ̀ поги́бели низво́дѧтъ: да́ждь мнѣ̀ рꙋ́кꙋ бцⷣе, и҆ сп҃сѝ, и҆ поми́лꙋй мѧ̀ си́лою твое́ю.

Сла́ва: Твою̀ мт҃рь привождꙋ́ ти въ мл҃твꙋ сп҃се чл҃вѣколю́бче: ю҆́же прiе́мъ и҆зба́ви мѧ̀ прегрѣше́нiй и҆ бꙋ́дꙋщагѡ сꙋда̀, и҆ вѣ́чнꙋющагѡ и҆змѝ мꙋче́нiѧ.

И҆ ны́нѣ: Ѹ҆мерщвле́нꙋ дꙋ́шꙋ стѧжа́въ лю́тыми престꙋпле́ньми, тѧ̀ молю̀ влⷣчце, ѹ҆мори́вшꙋю а҆́дъ ржⷭ҇тво́мъ твои́мъ, покаѧ́нiѧ ѡ҆́бразы ѡ҆живи́ мѧ.

Пѣ́снь и҃

I҆рмо́съ: Вои́стиннꙋ сꙋ́щаго бг҃а, и҆ всѣ́хъ сꙋщества̀ вино́внаго, хрⷭ҇та̀ превозно́симъ, и҆ славосло́вимъ во всѧ̑ вѣ́ки.

Сп҃си́ мѧ пречⷭ҇таѧ, ѿ бѣ́дъ, и҆ тлѝ, и҆ страсте́й: къ тебѣ́ бо прибѣга́ю мое́й наде́ждѣ, и҆ бж҃е́ственномꙋ сп҃се́нiю.

Въ ча́съ коне́чный, ѿ клевєтни́къ лю́тыхъ и҆зꙿе́мши влⷣчце дв҃о, къ бж҃е́ственномꙋ жили́щꙋ сама̀ наста́ви мѧ̀.

Сла́ва: Возни́кни, ѽ дꙋшѐ! бцⷣѣ припа́дающи возопíй: наде́жде и҆ сп҃се́нiе всѣ́хъ, ѻ҆гнѧ̀ вѣ́чнагѡ и҆зба́ви мѧ̀.

И҆ ны́нѣ: Е҆ди́нꙋ въ жена́хъ бл҃гослове́ннꙋю дв҃ꙋ воспои́мъ, хрⷭ҇та̀ превозноша́юще и҆ славосло́вѧще во всѧ̑ вѣ́ки.

Пѣ́снь ѳ҃

I҆рмо́съ: Мт҃и бж҃iѧ и҆ дв҃а, ро́ждшаѧ, и҆ дв҃ствꙋющаѧ па́ки, не є҆стества̀ дѣ́ло, но бж҃iѧ снизхожде́нiѧ: тѣ́мъ ꙗ҆́кѡ є҆ди́нꙋ, бж҃iихъ чꙋде́съ сподо́бльшꙋюсѧ, тѧ̀ при́снѡ велича́емъ.

Бцⷣа прино́ситъ тѝ мольбꙋ̀ ѡ҆ мнѣ̀, влⷣко хрⷭ҇тѐ, ю҆́же прiи́мъ, и҆зба́ви мѧ̀ ѿ всѧ́кiѧ мꙋ́ки.

Всегда̀ молю́ тѧ влⷣчце: смире́ннꙋю и҆зба́ви дꙋ́шꙋ мою̀, бꙋ́дꙋщагѡ сꙋда̀ и҆ мꙋ́ки.

Сла́ва: Творца̀ моего̀ и҆ зижди́телѧ молѝ дв҃о, стра́шнагѡ и҆зба́вити мѧ̀ сꙋда̀, и҆ жи́знь дарова́ти мѝ.

И҆ ны́нѣ: Всенепоро́чнаѧ мт҃и дв҃о чⷭ҇таѧ, дꙋше́вныхъ скве́рнъ и҆зба́ви твоѐ ста́до, тебѐ велича́ющее.

Та́же, Досто́йно є҆́сть: Трист҃о́е. По Ѻ҆́ч҃е на́шъ: тропарѝ и҆ про́чее ѻ҆бы́чно, и҆ ѿпꙋ́стъ.

Въ сре́дꙋ ѹ҆́тра,

по а҃-мъ стiхосло́вiи, сѣда́льны крⷭ҇тны, гла́съ з҃:

Цр҃ковь вопiе́тъ тѝ хрⷭ҇тѐ бж҃е, въ пе́ѵкѣ, и҆ ке́дрѣ, и҆ кѷпарíсѣ покланѧ́ющисѧ тебѣ̀: побѣ̑ды вѣ̑рнымъ да́рꙋй, бцⷣы ра́ди, и҆ поми́лꙋй на́съ.

Стíхъ: Возноси́те гдⷭ҇а бг҃а на́шего, и҆ покланѧ́йтесѧ подно́жiю нѡ́гꙋ є҆гѡ̀, ꙗ҆́кѡ ст҃о є҆́сть.

И҆́же менѐ ра́ди претерпѣ́вый, є҆́же на крⷭ҇тѣ̀ пригвожде́нiе, прiимѝ моѐ бо́дренное хвале́нiе хрⷭ҇тѐ бж҃е, и҆ сп҃си́ мѧ.

Сла́ва, и҆ ны́нѣ, крⷭ҇тобг҃оро́диченъ: Распе́ншагосѧ на́съ ра́ди хрⷭ҇та̀ бг҃а, и҆ низложи́вшаго сме́рти держа́вꙋ, непреста́ннѡ молѝ бцⷣе дв҃о, да сп҃се́тъ дꙋ́шы на́шѧ.

По в҃-мъ стiхосло́вiи, сѣда́льны крⷭ҇тны, гла́съ з҃:

Ѻ҆гнѧ̀ свѣтлѣ́йшее, и҆ пла́мене дѣ́йственнѣйшее дре́во показа́лъ є҆сѝ хрⷭ҇тѐ, крⷭ҇та̀ твоегѡ̀, попалѧ́ющее грѣхѝ человѣ́кѡвъ, и҆ просвѣща́ющее сердца̀ пою́щихъ во́льное твоѐ распѧ́тiе: хрⷭ҇тѐ бж҃е, сла́ва тебѣ̀.

Стíхъ: Бг҃ъ же цр҃ь на́шъ пре́жде вѣ́ка, содѣ́ла сп҃се́нiе посредѣ̀ землѝ.

Ѡ҆блада́ѧй безпло́тными си́лами, и҆ свѣ́дый дꙋшѝ моеѧ̀ лѣ́ностное, крⷭ҇то́мъ твои́мъ сп҃си́ мѧ хрⷭ҇тѐ бж҃е, ꙗ҆́кѡ чл҃вѣколю́бецъ.

Стíхъ: Ди́венъ бг҃ъ во ст҃ы́хъ свои́хъ, бг҃ъ i҆и҃левъ.

Мч҃нченъ: Ра́дꙋйтесѧ пра́веднiи, да веселѧ́тсѧ нбⷭ҇наѧ: на земли́ бо мч҃нцы подвиза́вшесѧ, врага̀ попра́ша: да и҆гра́етъ цр҃ковь побѣди́тєльнаѧ, пра́зднꙋющи подвигополо́жникꙋ є҆ди́номꙋ, и҆ побѣдотво́рцꙋ хрⷭ҇тꙋ̀ бг҃ꙋ, подаю́щемꙋ мíрови ве́лiю млⷭ҇ть.

Сла́ва, и҆ ны́нѣ, крⷭ҇тобг҃оро́диченъ: Е҆гда̀ зрѧ́щи тѧ̀ гдⷭ҇и дв҃а, распина́ема, пла́чꙋщи вопiѧ́ше тѝ: воспѣва́ю твоѐ неизрече́нное, ѽ сн҃е мо́й, долготерпѣ́нiе, и҆ є҆́же къ человѣ́кѡмъ кра́йнее и҆ бж҃е́ственное соше́ствiе.

По г҃-мъ стiхосло́вiи сѣда́льны, гла́съ з҃:

Распе́ншꙋсѧ тѝ влⷣко хрⷭ҇тѐ, вра́гъ свѧ́занъ бы́сть, и҆ сме́рть ѹ҆мертви́сѧ: дꙋ́шы, ꙗ҆̀же во а҆́дѣ въ преиспо́днихъ содержи́мыѧ, ѿ ѹ҆́зъ разрѣша́хꙋсѧ.

И҆́же на́съ ра́ди во́льное прiе́мый распѧ́тiе, сокрꙋшѝ врагѝ невѣ́дꙋщыѧ тѧ̀ бг҃а и҆́стиннаго, и҆ сп҃сѝ на́съ.

Сла́ва, и҆ ны́нѣ, крⷭ҇тобг҃оро́диченъ: Крⷭ҇то́мъ сн҃а твоегѡ̀ при́снѡ соблюда́еми дв҃о, прилѡ́гъ бѣсѡ́вскихъ и҆збѣга́емъ: тѣ́мже тѧ̀ по до́лгꙋ воспѣва́юще сла́вимъ, бцⷣе всепѣ́таѧ.

Канѡ́нъ чⷭ҇тно́мꙋ и҆ животворѧ́щемꙋ крⷭ҇тꙋ̀ гдⷭ҇ню, [є҆гѡ́же краегране́сiе: Крⷭ҇тъ насажде́ный пре́лесть и҆сто́ргiй.] Творе́нiе кѵ́ръ i҆ѡ́сифово. Гла́съ з҃:

Пѣ́снь а҃

I҆рмо́съ: Ма́нiемъ твои́мъ на земны́й ѡ҆́бразъ преложи́сѧ, пре́жде ѹ҆доборазлива́емое водно́е є҆стество̀ гдⷭ҇и: тѣ́мже немо́креннѡ пѣшеше́ствовавъ i҆и҃ль, пое́тъ тебѣ̀ пѣ́снь побѣ́днꙋю.

Распѧ́тiе влⷣка поноша́емь терпи́тъ, человѣ́кѡвъ ѿе́млѧ поношє́нiѧ, ꙗ҆́кѡ чл҃вѣколю́бецъ: копiе́мъ въ ре́бра пробода́етсѧ, си́мъ закала́ѧ врага̀ бори́телѧ.

Ꙗ҆́коже лꙋ́къ напрѧ́гъ крⷭ҇тъ тво́й млⷭ҇тиве, стрѣла́ми ѹ҆ѧзви́лъ є҆сѝ гвозде́й сопротивобо́рца, сп҃се, и҆ ѿ негѡ̀ дре́вле ѹ҆ѧзвлє́ныѧ человѣ́ки и҆сцѣли́лъ є҆сѝ.

Мч҃нченъ: Кровьмѝ ст҃ы́хъ, ме́рзкаѧ крове́й преста́ша сквернє́нiѧ, i҆́дѡлѡмъ приноси̑маѧ: всѧ́ же землѧ̀ ѡ҆свѧти́сѧ, тѣ́хъ хвала́ми при́снѡ ѹ҆бл҃жа́ющи.

Мч҃нченъ: Воспѣ́ша си̑лы нбⷭ҇ныѧ, земны́хъ зрѧ́ще въ тѣлесѝ со безпло́тными борю́щихсѧ: ѿню́дꙋже подвигополо́жникъ си́хъ вѣнцы̀ побѣ́ждшихъ вѣнча̀.

Бг҃оро́диченъ: Раздра́сѧ рꙋкописа́нiе а҆да́мово, вопiѧ́ше пречⷭ҇таѧ влⷣчца, копiе́мъ сн҃е прободе́нꙋ тѝ бы́вшꙋ: тѣ́мже воспѣва́ю твоѐ страда́нiе, всѣ̑мъ и҆сточи́вшее безстра́стiе, влⷣко. Дрꙋгíй канѡ́нъ прест҃ѣ́й бцⷣѣ: творе́нiе i҆ѡ́сифово. Гла́съ з҃:

I҆рмо́съ то́йже.

Пою́щыѧ бцⷣе, вели̑чiѧ твоѧ̑ любо́вiю, твоѧ̑ снабдѝ лю́ди, и҆ ѿ вре́да и҆зба́ви: ты́ бо всѣ́хъ є҆сѝ предста́тельница и҆ наста́вница, чⷭ҇таѧ, и҆ ѹ҆твержде́нiе.

Во́дꙋ безсме́ртiѧ ро́ждши дв҃о, и҆сцѣле́нiѧ во́ды на́мъ пода́ждь, всѧ̑ смертонѡ́сныѧ стра̑сти дꙋ́шъ на́шихъ и҆ тѣле́съ ѡ҆мыва́ющи.

Честно́е влⷣчце бг҃ора́дованнаѧ, селе́нiе ꙗ҆ви́ласѧ є҆сѝ поче́тшагѡ є҆стество̀ пра́ѻтца: тѣ́мже тѧ̀ чⷭ҇таѧ, мо́лимъ, всѧ́кагѡ безче́стiѧ страсте́й и҆зба́ви на́съ.

Сл҃нце пра́вды ро́ждши мíрови, тьмꙋ̀ ѿженѝ ѿ воспѣва́ющихъ тѧ̀ вѣ́рою, ѻ҆трокови́це, во свѣтоза́рнѣмъ твое́мъ се́мъ и҆ ст҃ѣ́мъ хра́мѣ, всенепоро́чнаѧ.

Пѣ́снь г҃

I҆рмо́съ: Въ нача́лѣ нб҃са̀, всеси́льнымъ сло́вомъ твои́мъ ѹ҆твержде́й гдⷭ҇и сп҃се, и҆ вседѣ́тельнымъ и҆ бж҃iимъ дх҃омъ, всю̀ си́лꙋ и҆́хъ: на недви́жимѣмъ мѧ̀ ка́мени и҆сповѣ́данiѧ твоегѡ̀ ѹ҆твердѝ.

Пропны́й нб҃о ꙗ҆́кѡ ко́жꙋ, на дре́вѣ распросте́рлъ є҆сѝ рꙋ́цѣ i҆и҃се, рꙋкѝ неꙋдержа́нiе а҆да́мова грѣха̀ и҆сцѣлѧ́ѧ, ꙗ҆́кѡ млⷭ҇тивъ, и҆ и҆схища́ѧ всѣ́хъ ѿ рꙋкѝ льсти́вагѡ борца̀.

Тебѐ те́рнiемъ цр҃ю̀, лю́дiе законопрестꙋ́пнiи вѣнчава́ютъ, сла́вою вѣнча́вшаго человѣ́ки, и҆ преслꙋша́нiѧ а҆да́мова те́рнiе и҆скорени́вшаго, хрⷭ҇тѐ, и҆ насади́вшаго всѣ̑мъ бг҃оразꙋ́мiѧ прозѧбе́нiе.

Мч҃нченъ: Е҆стество́мъ сꙋ́ще сме́ртни, безсме́ртiю въ то́мъ поꙋчи́тисѧ и҆зво́листе премꙋ́дрiи: тѣ́мже ра̑ны и҆ скѡ́рби, мч҃нцы, гонє́нiѧ же, бiє́нiѧ, и҆ ѹ҆дѡ́въ ѿсѣчє́нiѧ, всѧ̑ ра́дꙋющесѧ, претерпѣ́сте.

Мч҃нченъ: Тве́рдымъ по́мысломъ, потреби́ти всѧ̑ претѧ́щаго льсти́ваго врага̀ вы̀ страда́льцы смири́сте, смири́вшесѧ ѡ҆ хрⷭ҇тѣ̀, и҆ вознесо́стесѧ держа́вою бж҃е́ственною, на того̀ воѡрꙋжи́вшесѧ.

Бг҃оро́диченъ: Во́лею закла́наго а҆́гнца на стрⷭ҇ть прише́дша, зрѧ́щи мт҃и и҆ а҆́гница, сле́зъ и҆сто́чники пролива́еши, глаго́лющи: что̀ сiѐ ча́до свѧще́нное, ка́кѡ ѹ҆мерщвлѧ́ешисѧ, ѡ҆живи́ти всѧ̑ ѹ҆ме́ршыѧ промышлѧ́ѧ;

И҆́нъ I҆рмо́съ то́йже.

Да́ждь рабѡ́мъ твои̑мъ, чⷭ҇таѧ, сп҃си́тєльнаѧ прошє́нiѧ, въ бж҃е́ственнѣмъ твое́мъ се́мъ хра́мѣ, въ не́мже и҆сто́чникъ чꙋде́съ показа́ла є҆сѝ: и҆сточа́ѧ при́снѡ наи́тiемъ бж҃е́ственнымъ, и҆ вѣ́чнагѡ и҆зба́ви мꙋче́нiѧ.

Млⷭ҇тей бе́зднꙋ хрⷭ҇та̀ па́че вины̀ и҆ сло́ва, да́телѧ всѣ́хъ бл҃ги́хъ ро́ждши, чⷭ҇таѧ, бж҃е́ственный хра́мъ тво́й се́й показꙋ́еши вои́стиннꙋ, ѡ҆сѣне́нiемъ твои́мъ бж҃е́ственнымъ, всѧ́ческихъ страсте́й ѡ҆чище́нiе.

Бл҃гослове́нъ пло́дъ твоегѡ̀ чре́ва, дв҃о бцⷣе всѣ́хъ ра́досте: ра́дость бо всемꙋ̀ мíрꙋ родила̀ є҆сѝ, и҆ весе́лiе вои́стиннꙋ, чл҃вѣколю́бца, разгна́вши печа́ль грѣхо́внꙋю, бг҃оневѣ́сто.

Ковче́же мы́сленный, ꙗ҆́же нетлѣ́ннꙋю ма́ннꙋ ро́ждшаѧ мíрꙋ вои́стиннꙋ, посредѣ̀ на́съ дв҃о прiидѝ въ ча́съ се́й, и҆ всѧ́кiѧ на́съ и҆змѣнѝ скве́рны, чи́стѣ тебѐ ѹ҆бл҃жа́ющихъ.

Пѣ́снь д҃

I҆рмо́съ: Ѻ҆́ч҃а нѣ́дра не ѡ҆ста́вль, и҆ соше́дъ на зе́млю хрⷭ҇тѐ бж҃е, та́йнꙋ ѹ҆слы́шахъ смотре́нiѧ твоегѡ̀, и҆ просла́вихъ тѧ̀ є҆ди́не чл҃вѣколю́бче.

На землѝ чл҃вѣ́къ ꙗ҆́вльсѧ, нбⷭ҇ныѧ человѣ́ки соверши́лъ є҆сѝ, вознесе́нъ бы́въ на дре́во влⷣко, всѧ̑ совозне́слъ є҆сѝ воспѣва́ющыѧ твоѧ̑ страда̑нiѧ.

За сме́ртныхъ ѹ҆мира́еши животѐ, за непра́вєдныѧ i҆и҃се мо́й пра́ведный, стрⷭ҇ть терпи́ши поно́снꙋю: пое́мъ долготерпѣли́ве, безмѣ́рное бл҃гоꙋтро́бiе твоѐ.

Мч҃нченъ: Sвѣре́й ѹ҆стремлє́нiѧ, врѣ̑нiѧ ѻ҆́гнєннаѧ, рꙋ́къ же и҆ но́гъ ѿсѣчє́нiѧ, и҆сторга̑нiѧ ѹ҆дѡ́въ, и҆ всѧ́ческꙋю и҆нꙋ́ю мꙋ́кꙋ претерпѣ́сте мч҃нцы, хода́тайствꙋющꙋю бж҃е́ственное наслажде́нiе.

Мч҃нченъ: Ѿ тѣле́сныхъ конє́цъ страда́льцы, ко хрⷭ҇тꙋ̀ всѣ́хъ бг҃ꙋ зовꙋ́ще, ѹ҆слы́шани бы́сте, и҆ на ка́мень вознесо́стесѧ бж҃е́ственнагѡ ны́нѣ соверше́нiѧ.

Бг҃оро́диченъ: Мольбꙋ̀ ѡ҆ на́съ къ воплоще́нномꙋ и҆зꙿ тебѐ бцⷣе, сотворѝ, ꙗ҆́кѡ да ѡ҆брѧ́щемъ по́мощь во вре́мѧ напа́сти, и҆̀же тогѡ̀ стра̑сти сла́вѧщiи.

И҆́нъ I҆рмо́съ то́йже.

Тѧ̀ а҆ввакꙋ́мъ го́рꙋ дре́вле возгласи́въ, пречⷭ҇таѧ бцⷣе, добродѣ́тельми прiѡсѣне́ннꙋю, всѣ́хъ влⷣчце ѡ҆сѣнѧ́ющꙋю, ѿ ѡ҆пале́нiѧ sло́бы нача́льнагѡ борца̀.

Моле́нiе гдⷭ҇ꙋ принесѝ, воплоще́нномꙋ и҆зꙿ твои́хъ влⷣчце, пречⷭ҇тыхъ крове́й, сп҃стѝ лю́ди твоѧ̑ всѧ́кагѡ вре́да, тебѐ по до́лгꙋ бл҃жа́щыѧ.

Твоѧ̀ пресла́внаѧ сiѧ̀ бг҃обл҃года́тнаѧ цр҃ковь бы́сть во и҆сцѣле́нiе дꙋ́шъ же и҆ тѣле́съ: ѹ҆ставлѧ́етъ бо всѧ́кꙋ болѣ́знь, и҆ ѡ҆чища́етъ ѿ страсте́й вѣ́рнѡ тебѐ бл҃жа́щыѧ.

Посѣще́нiемъ твои́мъ дв҃о, сп҃сѝ те́плымъ и҆ чⷭ҇тны́мъ, всѣ́хъ съ любо́вiю прибѣга́ющихъ влⷣчце, къ твоемꙋ̀ застꙋпле́нiю, посѣща́й и҆ дава́й ꙗ҆́же къ жи́зни прошє́нiѧ.

Пѣ́снь є҃

I҆рмо́съ: Гдⷭ҇и бж҃е мо́й, ѿ но́щи ѹ҆́треневавъ, тебѣ̀ молю́сѧ: пода́ждь мѝ ѡ҆ставле́нiе прегрѣше́нiй мои́хъ: и҆ къ свѣ́тꙋ твои́хъ повелѣ́нiй пꙋти̑ моѧ̑ напра́ви, молю́сѧ.

Распѧ́тiе прiѧ́тъ во sлы́хъ ѿѧ́тiе, бж҃iй сло́ве, же́лчи же вкꙋси́лъ є҆сѝ, сла́достнагѡ бра́шна го́рькiй вре́дъ потреблѧ́ѧ. сла́ва мно́гомꙋ бл҃гоꙋтро́бiю твоемꙋ̀.

И҆́же на крⷭ҇тѣ̀ воздви́женiемъ твои́мъ, всю̀ зе́млю поколеба́лъ є҆сѝ бж҃е́ственною твое́ю держа́вою, и҆ и҆сцѣлѧ́еши є҆ѧ̀ влⷣко, сокрꙋшє́нiѧ, и҆ коле́блємаѧ сердца̀ къ твоемꙋ̀ ѹ҆твержда́еши позна́нiю.

Мч҃нченъ: Распросте́ръ велiа́ръ всю́дꙋ сѣ̑ти sлѡ́бныѧ, но не ѡ҆бꙿѧ́лъ є҆́сть хрⷭ҇тѡ́вы мч҃нки: крилѣ́ бо прiе́мше ѻ҆́гнєнныѧ, ко ѻ҆би́телємъ бж҃е́ствєннымъ достиго́ша.

Мч҃нченъ: Ма́нiемъ неѡскꙋ́днымъ ѿ бг҃а ѡ҆божа́еми страстоте́рпцы, болѣ́зненныхъ мꙋче́нiй ѿню́дъ не ѹ҆страши́стесѧ, ꙗ҆́коже и҆но́мꙋ стра́ждꙋщꙋ, си́це премꙋ́дрiи са́ми пребы́сте.

Бг҃оро́диченъ: Кíима ѻ҆чи́ма воззрю̀, ѻ҆́ко и҆зсꙋша́ющее всѧ̑ бє́здны, сн҃е мо́й, ѹ҆гаша́емое, на крⷭ҇тѣ̀ ви́сѧщꙋ тѝ; чⷭ҇таѧ дв҃а вопiѧ́ше, рыда́ньми себѐ смꙋща́ющи.

И҆́нъ

I҆рмо́съ: Но́щь несвѣтла̀ невѣ̑рнымъ хрⷭ҇тѐ, вѣ̑рнымъ же просвѣще́нiе въ сла́дости слове́съ твои́хъ: сегѡ̀ ра́ди къ тебѣ̀ ѹ҆́тренюю, и҆ воспѣва́ю твоѐ бж҃ество̀.

Ѡ҆тѧгче́нныхъ сно́мъ грѣхо́внымъ. чⷭ҇таѧ, бо́дры творѧ́щи, ѻ҆ба́че же въ пречⷭ҇тнѣ́мъ хра́мѣ твое́мъ, твое́ю бо́дренною бж҃е́ственною мл҃твою на́съ ѹ҆ще́дри, бг҃оневѣ́сто.

Да́ждь чⷭ҇таѧ, всѣ̑мъ на́мъ рꙋ́кꙋ по́мощи къ тебѣ̀ прибѣга́ющымъ, и҆ ѿмы́й всѧ́кiѧ sло́бы скве́рнꙋ, и҆ болѣ̑зни ѡ҆чи́сти мл҃твами твои́ми.

Ꙗ҆́же бг҃а заче́нши во ѹ҆тро́бѣ дв҃и́честѣй, и҆ ро́ждши бцⷣе пречⷭ҇таѧ, тѧ̀ пою́щихъ и҆зба́ви всѧ́кагѡ вѣ́чнагѡ ѡ҆сꙋжде́нiѧ.

Въ хра́мъ тво́й вѣ́рою приходѧ́щихъ дꙋ́шы ѡ҆бновлѧ́ютсѧ ѡ҆бетша́вшыѧ грѣхмѝ, и҆ по до́лгꙋ тѧ̀ всѝ пренепоро́чнаѧ, сла́вѧтъ.

Пѣ́снь s҃

I҆рмо́съ: Пла́вающаго въ молвѣ̀ жите́йскихъ попече́нiй, съ корабле́мъ потоплѧ́ема грѣхѝ, и҆ дꙋшетлѣ́нномꙋ sвѣ́рю примета́ема, ꙗ҆́кѡ i҆ѡ́на хрⷭ҇тѐ вопiю́ ти: и҆зꙿ смертоно́сныѧ глꙋбины̀ возведи́ мѧ.

И҆зба́вителю сы́й є҆ди́не, цѣ́нꙋ твою̀ вда́лъ є҆сѝ сп҃си́тельнꙋю кро́вь, и҆ и҆скꙋпи́лъ є҆сѝ плѣнє́ныѧ ны̀ пребл҃гíй, и҆ твоемꙋ̀ роди́телю приве́лъ є҆сѝ, ѹ҆би́въ крⷭ҇то́мъ хрⷭ҇тѐ, мꙋчи́телѧ.

Невоздержа́нiемъ дре́вле паде́нiе лю́тое подꙿѧ́хъ, хрⷭ҇то́съ же воздвиза́емь на дре́во, рꙋ́цѣ просте́ръ, па́дшаго мѧ̀ воздви́же, и҆ ѹ҆ѧзви́всѧ во́лею, всѧ̑ моѧ̑ ꙗ҆́звы ꙗ҆́вѣ и҆сцѣлѝ.

Мч҃нченъ: Дрема́нiемъ пре́лести ѿню́дъ не воздрема́вшесѧ, всѧ́ко ѹ҆стремле́нiе ѹ҆спи́сте мꙋчи́телей, мч҃нцы: и҆ и҆̀же пра́веднымъ прили́чнымъ сно́мъ ѹ҆́спше бл҃же́ннiи, бо́дреннiи ѡ҆ всѣ́хъ мл҃твєнницы бы́сте.

Мч҃нченъ: Ѹ҆твержде́ни на ка́мени бж҃е́ственныхъ хрⷭ҇то́выхъ повелѣ́нiй, вра́жiими ко́зньми непревра́тни пребы́сте всесла́внiи мч҃нцы: и҆ того̀ нога́ми попра́сте бг҃омꙋ́дреннѡ, къ бг҃ꙋ бг҃олѣ́пнѣ ше́ствꙋюще.

Бг҃оро́диченъ: Ю҆́но ѻ҆троча̀ ражда́еши бцⷣе, пре́жде вѣ̑къ безлѣ́тнѡ ѻ҆ц҃ꙋ̀ сразꙋмѣва́емаго, ѡ҆бновлѧ́ющаго крⷭ҇то́мъ человѣ́чество, ѡ҆бетша́вшее грѣхмѝ sлонача́льнагѡ совѣ́томъ, пренепоро́чнаѧ.

И҆́нъ

I҆рмо́съ: I҆ѡ́на и҆зꙿ чре́ва а҆́дова вопiѧ́ше: возведѝ ѿ тлѝ живо́тъ мо́й. мы́ же тебѣ̀ вопiе́мъ: всеси́льне сп҃се, поми́лꙋй на́съ.

Е҆ди́на на́мъ сп҃се́нiѧ и҆сточи́ла є҆сѝ во́дꙋ, є҆ди́на чⷭ҇таѧ, распале́нiе пре́лести и҆зсꙋши́вши, ѡ҆роша́еши ра́зꙋмъ и҆́стинный рабѡ́мъ твои̑мъ.

Ѡ҆дꙋшевле́нный бг҃а на́шегѡ гра́де, ста́до твоѐ ѿ безбо́жныхъ ва̑рваръ, трꙋ́са же и҆ нꙋ́жди, и҆ всѧ́ческагѡ и҆скꙋше́нiѧ свободѝ.

Ꙗ҆́звы дꙋ́шъ на́шихъ, бцⷣе ѿженѝ, мл҃твъ твои́хъ ѡ҆кропле́нiемъ, и҆ тѣлє́сныѧ недꙋ́ги: да бж҃е́ственными гла́сы воспѣва́емъ тѧ̀.

Ꙗ҆́же разрѣши́вшаѧ ѿ болѣ́зней дв҃о є҆́ѵꙋ, ржⷭ҇тво́мъ твои́мъ пречⷭ҇тымъ ѻ҆трокови́це, разрѣши́ ми болѣ̑зни стра̑стныѧ дꙋши́ же и҆ тѣлесѐ.

Пѣ́снь з҃

I҆рмо́съ: Пе́щь ѻ҆́троцы ѻ҆гнепа́льнꙋ дре́вле росоточа́щꙋ показа́ша, є҆ди́наго бг҃а воспѣва́юще, и҆ глаго́люще: превозноси́мый ѻ҆тцє́въ бг҃ъ и҆ препросла́вленъ.

Неболѣ́зненнꙋю ѡ҆брѣ́те жи́знь пра́ѻтецъ, тебѣ̀ во́лею поболѣ́вшꙋ на крестѣ̀ и҆ ме́ртвꙋ бы́вшꙋ, и҆ sмíѧ ѹ҆мертви́вшꙋ, i҆и҃се хрⷭ҇тѐ многомлⷭ҇тиве.

Зако́нныѧ клѧ́твы и҆зба́вихомсѧ всѝ: законода́вецъ бо воздви́жесѧ на крⷭ҇тъ, бл҃гослове́нiе приснотекꙋ́щее и҆ бл҃года́ть, и҆ млⷭ҇ть, и҆ тлѣ́нiю и҆сточи́въ потребле́нiе.

Мч҃нченъ: Во́льными ѹ҆стремле́ньми пристꙋпа́юще къ мꙋче́нiємъ мч҃нцы, во́лею пострада́вшаго воѡбража́хꙋ: ѿ негѡ́же вѣнча́вшесѧ, со а҆́гг҃лы ны́нѣ ликовствꙋ́ютъ.

Мч҃нченъ: Тѣ́ло преда́вше разли̑чнымъ мꙋ́камъ прехва́льнiи мч҃нцы, кро́вными пролiѧ́нiи безплѡ́тныѧ врагѝ ѹ҆дави́сте, и҆ и҆сто́чники и҆сцѣле́нiй и҆сточа́ете.

Бг҃оро́диченъ: Ка́кѡ не воспла́чꙋсѧ сладча́йшее ча́до, на крⷭ҇тѣ̀ зрѧ́щи тѧ̀; ка́кѡ не возрыда́ю непра́веднѡ тебѐ стра́ждꙋща, сꙋдiѐ пра́веднѣйшiй; дв҃а мт҃и вѣща́ше.

И҆́нъ I҆рмо́съ то́йже.

Ѻ҆́гнь ро́ждшаѧ бж҃е́ственный дв҃о, хвра̑стныѧ попалѝ стра̑сти воспѣва́ющихъ тѧ̀ всепѣ́таѧ, и҆ свѣ́томъ ѡ҆зарѝ покаѧ́нiѧ всѣ́хъ, мо́лимсѧ.

Нетлѣ́ннаѧ ѻ҆трокови́це, ѿ тлѝ на́съ и҆зба́ви: бж҃iѧ пала́то ѡ҆дꙋшевле́ннаѧ, хра́мы на́съ покажѝ бж҃е́ственнагѡ дх҃а, въ цр҃кви твое́й непреста́ннѡ вѣ́рою пою́щихъ тѧ̀.

Стрꙋи̑ и҆злива́еши и҆сцѣле́нiй всѣ̑мъ, и҆сто́чникъ бо жи́зни родила̀ є҆сѝ: и҆ те́плою бцⷣе, мл҃твою твое́ю, сiѐ твоѐ ста́до ѡ҆чи́сти ѿ скве́рны, бг҃оневѣ́сто.

Ѡ҆́бразы всѝ бж҃е́ственнагѡ твоегѡ̀ ржⷭ҇тва̀, бж҃е́ственнiи прⷪ҇ро́цы ви́дѣвше, ра́достнѡ воспѣва́хꙋ, вопiю́ще: препѣ́тый ѻ҆тцє́въ бж҃е бл҃гослове́нъ є҆сѝ.

Пѣ́снь и҃

I҆рмо́съ: Неѡпа́льнаѧ ѻ҆гню̀ въ сiна́и прича́щшаѧсѧ кꙋпина̀ бг҃а ꙗ҆вѝ медленоѧзы́чномꙋ и҆ гꙋгни́вомꙋ мѡѷсе́ови, и҆ ѻ҆́троки ре́вность бж҃iѧ трѝ непребори̑мыѧ во ѻ҆гнѝ пѣвцы̀ показа̀: всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те во всѧ̑ вѣ́ки.

Кро́вь и҆ вода̀ и҆сте́кшаѧ и҆зꙿ ре́бръ твои́хъ сп҃се, мíръ ве́сь ѡ҆бнови́ша, и҆ нетлѣ́нiе и҆сточи́ша: жє́ртвы же мє́рзкiѧ и҆ проли́тiе скве́рныхъ крове́й преста́ша. тѣ́мже тѧ̀ всѧ̑ дѣла̀ ꙗ҆́кѡ гдⷭ҇а пое́мъ, и҆ превозно́симъ во всѧ̑ вѣ́ки.

Вѣнце́мъ терно́вымъ ѹ҆вѧ́злсѧ є҆сѝ сп҃се, ѻ҆́цта и҆ же́лчи вкꙋси́лъ є҆сѝ, и҆ ѡ҆плева́нъ бы́лъ є҆сѝ, и҆ бiе́нъ, воздви́глсѧ є҆сѝ на крⷭ҇тѣ̀, гво́здiе прiе́мъ, и҆́миже сп҃се́нъ бы́въ а҆́зъ взыва́ю тѝ: всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те є҆го̀ во всѧ̑ вѣ́ки.

Мч҃нченъ: Ѿ неистощи́мыхъ сокро́вищъ и҆́стины, пресвѣ́тлѡ ѡ҆богати́вшесѧ страда́льцы, всѧ́кꙋ нищетꙋ̀ ѡ҆плева́сте i҆́дѡльскꙋю, и҆ ѡ҆богати́телiе ни́щихъ ꙗ҆ви́стесѧ, вопiю́ще: всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те є҆гѡ̀ во всѧ̑ вѣ́ки.

Мч҃нченъ: Законоположє́нiѧ sлочести́выхъ небрегꙋ́ще, ꙗ҆́коже ѻ҆́троцы, мч҃нцы, во ѻ҆́гнь горѧ́щъ вве́ржени бы́сте, въ не́мже ро́сꙋ бж҃iю прохла́ждшꙋю ва́съ ѡ҆брѣто́сте, вопiю́ще: всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те є҆го̀ во всѧ̑ вѣ́ки.

Бг҃оро́диченъ: Зако́нный дре́вле тѧ̀ ковче́гъ проѡбража́ше чⷭ҇таѧ, не скрижа̑ли внꙋ́трь носѧ́щъ, но хрⷭ҇та̀ законода́вца, є҆го́же беззако́ннiи лю́дiе на крⷭ҇тѣ̀ пригвозди́ша, на́съ вопiю́щихъ сп҃са́юща: всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те є҆го̀ во всѧ̑ вѣ́ки.

И҆́нъ

I҆рмо́съ: Е҆ди́наго безнача́льнаго цр҃ѧ̀ сла́вы, є҆го́же бл҃гословѧ́тъ нбⷭ҇ныѧ си̑лы, и҆ трепе́щꙋтъ чи́ни а҆́гг҃льстiи, по́йте сщ҃е́нницы, лю́дiе превозноси́те є҆го̀ во вѣ́ки.

Чꙋде́съ бе́зднꙋ и҆сточа́ющи мíрꙋ всепѣ́таѧ, страсте́й на́шихъ стрꙋю̀ и҆зсꙋшѝ, и҆ ѡ҆ставле́нiѧ ро́сꙋ и҆сточѝ на́мъ, вѣ́рою несꙋмнѣ́нною почита́ющымъ тѧ̀ дв҃о.

И҆зꙿ тебѐ сл҃нце пра́ведное возсiѧ̀, во тьмѣ̀ страсте́й сѣдѧ́щымъ, тебѐ свѣ́тъ содѣ́ла всепѣ́таѧ чⷭ҇таѧ: тѣ́мже тѧ̀ по до́лгꙋ пои́мъ бцⷣе.

Цр҃ковь всесвѣ́тлаѧ бж҃iѧ бы́вши, собира́ющыѧсѧ во ст҃ѣ́мъ хра́мѣ твое́мъ рабы̑ твоѧ̑, дх҃а жили̑ща покажѝ чⷭ҇таѧ, тебѐ славосло́вѧщыѧ во всѧ̑ вѣ́ки.

Свѣ́томъ твоегѡ̀ ржⷭ҇тва̀ вселе́ннꙋю чꙋдолѣ́пнѡ просвѣти́ла є҆сѝ бцⷣе, и҆́стиннаго бг҃а на рꙋкꙋ̀ твоє́ю носи́вши, просвѣща́ющаго при́снѡ вѣ́рою зовꙋ́щыѧ: всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те є҆го̀ во вѣ́ки.

Пѣ́снь ѳ҃

I҆рмо́съ: Мт҃и бж҃iѧ и҆ дв҃а, ро́ждшаѧ и҆ дв҃ствꙋющаѧ па́ки, не є҆стества̀ дѣ́ло, но бж҃iѧ снизхожде́нiѧ: тѣ́мъ ꙗ҆́кѡ є҆ди́нꙋ бж҃iихъ чꙋде́съ сподо́бльшꙋюсѧ, тѧ̀ при́снѡ велича́емъ.

Крѣ́пость вра́жiѧ ѿню́дъ ѡ҆скꙋдѣ̀, тебѣ̀ крѣ́пкѡ на дре́вѣ си́льне возопи́вшꙋ къ пребезнача́льномꙋ ѻ҆ц҃ꙋ̀ твоемꙋ̀, и҆ созва́вшꙋ расточє́нныѧ ѻ҆́вцы твоѧ̑ влⷣко хрⷭ҇тѐ, къ твоемꙋ̀ позна́нiю.

Ꙗ҆́коже а҆́гнецъ воздви́глсѧ є҆сѝ влⷣко, на крⷭ҇тъ во́лею, и҆схища́ѧ ѿ во́лка словє́сныѧ сп҃се, ѻ҆́вцы твоѧ̑, и҆ во ѡ҆гра́дѣ твои́хъ повелѣ́нiй затворѧ́ѧ сiѧ̑ воспѣва́ющыѧ тѧ̀.

Мч҃нченъ: Твои́хъ страсте́й подража́телiе ꙗ҆влѧ́еми бл҃госла́внiи стрⷭ҇тоте́рпцы, многоѡбра̑зныѧ ви́ды мꙋ́къ претерпѣ́ша чл҃вѣколю́бче: ѿню́дꙋже вѣнцы̀ ѹ҆лꙋчи́ша сла́вы, и҆ црⷭ҇твiѧ твоегѡ̀ хрⷭ҇тѐ сподо́бишасѧ.

Мч҃нченъ: Со́лнєчныѧ ѡ҆блистава́ютъ бл҃года̑ти, просвѣща́юще вѣ̑рныѧ, чⷭ҇тны́хъ стрⷭ҇тоте́рпєцъ достохва́льное торжество̀: ѿню́дꙋже и҆ и҆̀же сiѐ при́снѡ соверша́ющiи, тьмы̀ прегрѣше́нiи лю́тыхъ и҆збавлѧ́емсѧ.

Бг҃оро́диченъ: Свѣ́тъ мы́сленный на крⷭ҇тѣ̀ ѡ҆блиста̀, тво́й пречⷭ҇таѧ сн҃ъ, и҆ нача́льники тьмы̀ ѡ҆бличѝ пренепоро́чнаѧ: со́лнечный помрачѝ свѣ́тъ, и҆ вѣ́рныхъ и҆сполнє́нiѧ чⷭ҇таѧ, просвѣти́лъ є҆́сть.

И҆́нъ

I҆рмо́съ: Нетлѣ́нiѧ и҆скꙋше́нiемъ ро́ждшаѧ, и҆ всехитрецꙋ̀ сло́вꙋ пло́ть взаимода́вшаѧ, мт҃и неискꙋсомꙋ́жнаѧ дв҃о бцⷣе, прiѧ́телище нестерпи́магѡ. село̀ невмѣсти́магѡ зижди́телѧ твоегѡ̀, тѧ̀ велича́емъ.

Сщ҃е́ннѣйши вы́шнихъ си́лъ ꙗ҆ви́ласѧ є҆сѝ, творца́ бо всѣ́хъ поро́ждши, мт҃и неискꙋсомꙋ́жнаѧ ст҃а́ѧ бцⷣе: тѣ́мже тѧ̀ со а҆́гг҃лы сла́вимъ, непреста́ннѡ воспѣва́юще вели̑чiѧ твоѧ̑.

Ꙗ҆́кѡ просвѣща́емь зарѧ́ми бж҃е́ственнагѡ дх҃а, го́рꙋ дв҃о зри́тъ тѧ̀ дре́вле присѣ́ннꙋю сщ҃е́ннѣйшiй прⷪ҇ро́къ бцⷣе. тѣ́мже тѧ̀ со а҆́гг҃лы земнíи ѹ҆бл҃жа́емъ, ꙗ҆́коже прорекла̀ є҆сѝ бг҃обл҃же́ннаѧ.

Рꙋ́чка ꙗ҆ви́ласѧ є҆сѝ ма́ннꙋ бж҃е́ственнꙋю носѧ́щи, лѣ́ствица ви́дѣна была̀ є҆сѝ человѣ́ки ѿ землѝ возводѧ́щи, є҆ди́на неискꙋсомꙋ́жнаѧ дв҃о бцⷣе. тѣ́мже тѧ̀ соше́дшесѧ вѣ́рнiи славосло́вимъ по до́лгꙋ бг҃ора́дованнаѧ.

Бы́вшаѧ бж҃ества̀ ѻ҆трокови́це селе́нiе, бы́вша мѧ̀ разбо́йникѡвъ дꙋшетлѣ́нныхъ верте́пъ, и҆ дѣ́лателище всѧ́кагѡ беззако́нiѧ, ба́нею мѧ̀ сле́зъ ѡ҆мы́вши, бж҃е́ственнагѡ дх҃а жили́ще ꙗ҆вѝ.

Свѣ́тъ ро́ждшаѧ є҆ди́на предвѣ́чный, вѣ́чныѧ мѧ̀ тьмы̀ и҆зба́ви влⷣчце, и҆ просвѣтѝ дв҃о дꙋ́шꙋ мою̀, страстьмѝ житiѧ̀ всю̀ ѡ҆мраче́ннꙋю, да любо́вiю при́снѡ сла́влю тѧ̀.

Та́же, Досто́йно є҆́сть: и҆ є҆ктенiа̀, и҆ свѣти́ленъ, и҆ ѱалмы̀ ѻ҆бы̑чныѧ.

На стiхо́внѣ стiхи̑ры крⷭ҇тны, гла́съ з҃:

Влⷣка сы́й чл҃вѣколю́бче жизнода́вче, и҆скꙋпи́лъ є҆сѝ крⷭ҇то́мъ твои́мъ вселе́ннꙋю, гдⷭ҇и, сла́ва тебѣ̀.

Стíхъ: И҆спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆ возра́довахомсѧ, и҆ возвесели́хомсѧ: во всѧ̑ дни̑ на́шѧ возвесели́хомсѧ, за дни̑, въ нѧ́же смири́лъ ны̀ є҆сѝ, лѣ̑та, въ нѧ́же ви́дѣхомъ sла̑ѧ. и҆ при́зри на рабы̑ твоѧ̑, и҆ на дѣла̀ твоѧ̑, и҆ наста́ви сы́ны и҆́хъ.

На крⷭ҇тѣ̀ пригвозди́сѧ лоза̀ и҆́стиннаѧ, и҆ ѡ҆бꙿима́ша ꙗ҆зы́цы ра́й съ разбо́йникомъ: сiѧ̀ сла́ва цр҃ко́внаѧ, сiѐ бога́тство црⷭ҇твiѧ. пострада́вый на́съ ра́ди, гдⷭ҇и, сла́ва тебѣ̀.

Стíхъ: И҆ бꙋ́ди свѣ́тлость гдⷭ҇а бг҃а на́шегѡ на на́съ, и҆ дѣла̀ рꙋ́къ на́шихъ и҆спра́ви на на́съ, и҆ дѣ́ло рꙋ́къ на́шихъ и҆спра́ви.

Мч҃нченъ: Свѣти̑ла ꙗ҆ви́шасѧ вселе́ннѣй всехва́льнiи страстоте́рпцы хрⷭ҇тѡ́вы, вопiю́ще: гдⷭ҇и, сла́ва тебѣ̀.

Сла́ва, и҆ ны́нѣ, крⷭ҇тобг҃оро́диченъ: На дре́вѣ пригвожде́на тѧ̀ во́лею, ꙗ҆́кѡ всенепоро́чнаѧ ѹ҆зрѣ̀ пла́чꙋщи поѧ́ше держа́вꙋ твою̀.

Та́же, Бл҃го є҆́сть: Трист҃о́е. По Ѻ҆́ч҃е на́шъ: тропа́рь, є҆ктенiа̀, и҆ ча́съ пе́рвый, и҆ про́чее, и҆ ѿпꙋ́стъ.

Въ сре́дꙋ бл҃жє́нны, гла́съ з҃:

Красе́нъ бѣ̀ и҆ до́бръ въ снѣ́дь, и҆́же менѐ ѹ҆мертви́вый пло́дъ: хрⷭ҇то́съ є҆́сть дре́во живо́тное, ѿ негѡ́же ꙗ҆ды́й не ѹ҆мира́ю, но вопiю̀ съ разбо́йникомъ: помѧни́ мѧ гдⷭ҇и, во црⷭ҇твiи твое́мъ.

Стíхъ: Бл҃же́ни и҆згна́ни пра́вды ра́ди, ꙗ҆́кѡ тѣ́хъ є҆́сть црⷭ҇тво нбⷭ҇ное.

Распросте́рлъ є҆сѝ на крⷭ҇тѣ̀ дла̑ни, просте́ртiѧ рꙋкѝ а҆да́мовы къ дре́вꙋ снѣ́дномꙋ, и҆справлѧ́ѧ поползне́нiе ще́дре, ра́ди бл҃гости мно́гiѧ: тѣ́мже тѧ̀ сла́вимъ бл҃годѣ́телю гдⷭ҇и.

Стíхъ: Бл҃же́ни є҆стѐ, є҆гда̀ поно́сѧтъ ва́мъ, и҆ и҆зженꙋ́тъ и҆ рекꙋ́тъ всѧ́къ sо́лъ глаго́лъ, на вы̀ лжꙋ́ще менѐ ра́ди.

На мѣ́стѣ тѧ̀ ло́бнѣмъ собо́ръ є҆вре́йскiй, хрⷭ҇тѐ цр҃ю̀, распѧ̀, сокрꙋша́юща лꙋка́вагѡ гꙋби́тельнꙋю главꙋ̀, и҆ и҆сточа́юща на́мъ ѿ ре́бръ ст҃ы́хъ твои́хъ рѣ́ки ѡ҆ставле́нiѧ.

Стíхъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша мно́га на нб҃сѣ́хъ.

Мч҃нченъ: Подо́бѧщесѧ хрⷭ҇тѡ́вымъ стрⷭ҇те́мъ честны̑мъ и҆ сп҃си́тєльнымъ мч҃нцы прехва́льнiи, претерпѣ́сте мꙋ̑ки многови̑дныѧ, и҆ къ безсме́ртiю преидо́сте вкꙋ́пѣ: тѣ́мже бл҃жи́ми є҆стѐ.

Сла́ва: Соблюдѝ, ѽ трⷪ҇це ст҃а́ѧ! пою́щыѧ тѧ̀ рабы̑ твоѧ̑, ѹ҆крѣпѝ си́лою крⷭ҇та̀, и҆ къ вы́шнемꙋ гра́дꙋ ходи́ти напра́ви на́съ: и҆дѣ́же и҆ бы́вше, ѡ҆брѧ́щемъ млⷭ҇ть.

И҆ ны́нѣ: Распина́ема и҆зꙿ тебѐ ро́ждшагосѧ зрѧ́щи, слезѧ́ще, ѹ҆тро́бою смꙋща́ющисѧ, мт҃и чⷭ҇таѧ: ка́кѡ сiѧ̑ во́лею стра́ждеши сн҃е, зовꙋ́щи, хотѧ̀ человѣ́чество ѿ страсте́й и҆зба́вити;




