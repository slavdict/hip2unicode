  OCR:

  Библиотека святоотеческой литературы

  http://orthlib.ru



Нача́ло воскре́сныхъ є҆ѯапостiла̑рiй,

и҆ ѹ҆́треннихъ самогла́сныхъ, си́рѣчь є҆ѵⷢ҇льскихъ стiхи́ръ. и҆ ѹ҆́треннiи ѹ҆́бѡ стiхи̑ры сꙋ́ть творе́нiе льва̀ царѧ̀ премꙋ́драгѡ: є҆ѯапостiла́рiи же сы́на є҆гѡ̀ кѡнстантíна царѧ̀.

Е҆ѯапостiла́рiй а҃: Со ѹ҆ч҃нкѝ взы́демъ на го́рꙋ галiле́йскꙋю, вѣ́рою хрⷭ҇та̀ ви́дѣти глаго́люща, вла́сть прiѧ́ти вы́шнихъ и҆ ни́жнихъ, наꙋчи́мсѧ: ка́кѡ ѹ҆чи́тъ креща́ти, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, ꙗ҆зы́ки всѧ̑, и҆ пребыва́ти съ таи́нники, ꙗ҆́коже ѡ҆бѣща́сѧ, до сконча́нiѧ вѣ́ка.

Бг҃оро́диченъ: Со ѹ҆ч҃нкѝ ра́доваласѧ є҆сѝ бцⷣе дв҃о, ꙗ҆́кѡ хрⷭ҇та̀ ви́дѣла є҆сѝ воскрⷭ҇шаго ѿ гро́ба тридне́вна, ꙗ҆́коже речѐ: и҆̀мже и҆ ꙗ҆ви́сѧ, наꙋча́ѧ и҆ ꙗ҆влѧ́ѧ лꙋ́чшаѧ, и҆ креща́ти во ѻ҆ц҃ѣ̀, и҆ сн҃ѣ, и҆ дс҃ѣ повелѣва́ѧ, є҆́же вѣ́ровати на́мъ тогѡ̀ воста́нiю, и҆ сла́вити тѧ̀ ѻ҆трокови́це.

Ѹ҆́треннѧѧ стiхи́ра, гла́съ а҃:

На го́рꙋ ѹ҆ч҃нкѡ́мъ и҆дꙋ́щымъ за @земно́е@{є҆́же ѿ землѝ} вознесе́нiе, предста̀ гдⷭ҇ь, и҆ поклони́вшесѧ є҆мꙋ̀, и҆ да́нныѧ вла́сти вездѣ̀ наꙋчи́вшесѧ, въ поднбⷭ҇нꙋю посыла́хꙋсѧ, проповѣ́дати є҆́же и҆зꙿ ме́ртвыхъ воскрⷭ҇нiе, и҆ є҆́же на нб҃са̀ возше́ствiе: и҆̀мже и҆ во вѣ́ки спребыва́ти нело́жный ѡ҆бѣща́сѧ хрⷭ҇то́съ бг҃ъ, и҆ сп҃съ дꙋ́шъ на́шихъ.

Е҆ѯапостiла́рiй в҃: Ка́мень ѹ҆зрѣ́вшѧ ѿвале́нъ мѷронѡ́сицы, ра́довахꙋсѧ, ви́дѣша во ю҆́ношꙋ сѣдѧ́ща во гро́бѣ, и҆ то́й тѣ̑мъ речѐ: сѐ хрⷭ҇то́съ воста́лъ є҆́сть, рцы́те съ петро́мъ ѹ҆ч҃нкѡ́мъ: на го́рꙋ приспѣ́йте галiле́йскꙋю, та́мѡ ва́мъ ꙗ҆ви́тсѧ, ꙗ҆́коже предречѐ дрꙋгѡ́мъ.

Бг҃оро́диченъ: А҆́гг҃лъ ѹ҆́бѡ принесѐ дв҃ѣ, є҆́же ра́дꙋйсѧ, пре́жде твоегѡ̀ зача́тiѧ хрⷭ҇тѐ, а҆́гг҃лъ же ка́мень ѿвалѝ гро́ба твоегѡ̀, вмѣ́стѡ печа́ли: ѻ҆́въ ѹ҆́бѡ ра́дости неизрече́нныѧ зна́мєнiѧ, ѻ҆́въ же въ сме́рти мѣ́сто, пода́телѧ тѧ̀ жи́зни проповѣ́дꙋѧ и҆ велича́ѧ, и҆ глаго́лѧ воскрⷭ҇нiе жена́мъ, и҆ таи́нникѡмъ.

Ѹ҆́треннѧѧ стiхи́ра, гла́съ в҃:

Съ мѵ́ры прише́дшымъ ꙗ҆̀же съ марíею жена́мъ, и҆ недоꙋмѣва́ющымсѧ, ка́кѡ бꙋ́детъ и҆̀мъ ѹ҆лꙋчи́ти жела́нiе, ꙗ҆ви́сѧ ка́мень взѧ́тъ, и҆ бж҃е́ственный ю҆́ноша ѹ҆толѧ́ѧ мѧте́жъ дꙋ́шъ и҆́хъ: воста́ бо глаго́летъ, i҆и҃съ гдⷭ҇ь. тѣ́мже проповѣ́дите проповѣ́дникѡмъ є҆гѡ̀, ѹ҆ч҃никѡ́мъ въ галiле́ю тещѝ, и҆ ви́дѣти є҆го̀ воскр҃сша и҆зꙿ ме́ртвыхъ, ꙗ҆́кѡ жизнода́вца и҆ гдⷭ҇а.

Е҆ѯапостiла́рiй г҃: Ꙗ҆́кѡ хрⷭ҇то́съ воскр҃се, никто́же @да не вѣ́рꙋетъ:@{не не вѣ́рꙋй} ꙗ҆ви́сѧ бо марíи, пото́мъ же ви́дѣнъ бы́сть на село̀ и҆дꙋ́щима, таи́нникѡмъ же па́ки ꙗ҆ви́сѧ, возлежа́щымъ є҆динона́десѧтимъ, и҆̀хже креща́ти посла́въ, на нб҃са̀ вознесе́сѧ, ѿню́дꙋже и҆ сни́де, ѹ҆твержда́ѧ проповѣ́данiе мно́жествы зна́менiй.

Бг҃оро́диченъ: Возсiѧ́вшее сл҃нце, ꙗ҆́кѡ ѿ черто́га жени́хъ, и҆зꙿ гро́ба дне́сь, и҆ а҆́дъ плѣни́въ, и҆ сме́рть ѹ҆праздни́въ, тебѐ ро́ждшiѧ мл҃твами, свѣ́тъ на́мъ низпослѝ: свѣ́тъ, просвѣща́ющъ сердца̀ и҆ дꙋ́шы: свѣ́тъ, ходи́ти всѣ́хъ наставлѧ́ющъ на стєзѝ повелѣ́нiй твои́хъ, и҆ на пꙋ́ть ми́ра.

Ѹ҆́треннѧѧ стiхи́ра, гла́съ г҃:

Магдали́нѣ марíи сп҃сово бл҃говѣствꙋ́ющей и҆зꙿ ме́ртвыхъ воскрⷭ҇нiе и҆ ꙗ҆вле́нiе, не вѣ́рꙋюще ѹ҆ч҃нцы̀, поноси́ми бы́ша ѡ҆ жестосе́рдiи: но зна́менми воѡрꙋ́жшесѧ и҆ чꙋдесы̀, ко проповѣ́данiю посыла́хꙋсѧ, и҆ ты̀ ѹ҆́бѡ гдⷭ҇и, къ нача́льномꙋ свѣ́тꙋ возне́слсѧ є҆сѝ ѻ҆ц҃ꙋ̀, ѻ҆ни́ же проповѣ́даша всю́дꙋ сло́во, чꙋдесы̀ ѹ҆вѣрѧ́юще. тѣ́мже просвѣти́вшесѧ тѣ́ми, сла́вимъ твоѐ є҆́же и҆зꙿ ме́ртвыхъ воскрⷭ҇нiе, человѣколю́бче гдⷭ҇и.

Е҆ѯапостiла́рiй д҃: Добродѣ́тельми блиста́вшесѧ, ви́димъ предстоѧ́ща въ живоно́снѣмъ гро́бѣ мꙋ́жа въ блеща́щихсѧ ри́захъ: мѷроно́сицамъ прекло́ньшымъ ли́ца на зе́млю, нб҃сы̀ влⷣчествꙋющагѡ воскрⷭ҇нiю да наꙋчи́мсѧ, и҆ къ живота̀ гро́бꙋ съ петро́мъ притеце́мъ: и҆ содѣ́ѧнномꙋ ѹ҆ди́вльшесѧ пребꙋ́демъ хрⷭ҇та̀ ви́дѣти.

Бг҃оро́диченъ: Ра́доватисѧ вѣща́вый, претвори́лъ є҆сѝ печа́ль прароди́телей гдⷭ҇и, ра́дость вносѧ̀ воста́нiѧ твоегѡ̀ въ мíрѣ: тогѡ̀ ѹ҆́бѡ живода́вче, ро́ждшею тѧ̀, свѣ́тъ просвѣща́ющъ сердца̀, свѣ́тъ щедро́тъ твои́хъ низпослѝ, є҆́же вопи́ти тебѣ̀: чл҃вѣколю́бче бг҃очеловѣ́че, сла́ва твоемꙋ̀ воста́нiю.

Ѹ҆́треннѧѧ стiхи́ра, гла́съ д҃:

Ѹ҆́тро бѣ̀ глꙋбоко̀, и҆ жєны̀ прiидо́ша на гро́бъ тво́й, хрⷭ҇тѐ: но тѣ́ло не ѡ҆брѣ́тесѧ жела́емое и҆́ми: тѣ́мже недоꙋмѣва́ющымсѧ, ꙗ҆̀же въ ри́захъ блеща́щихсѧ предста̑вшаѧ глаго́ласта: что̀ жива́гѡ съ ме́ртвыми и҆́щете; воста̀, ꙗ҆́коже предрѣчѐ, что̀ не по́мните глагѡ́лъ є҆гѡ̀; и҆̀мже вѣ́ровавшѧ ви̑дѣннаѧ проповѣ́дахꙋ, но мнѧ́хꙋсѧ лжа̀ благовѣ́щєнiѧ: та́кѡ бы́ша є҆щѐ ко́сни ѹ҆ч҃нцы̀: но пе́тръ течѐ и҆ ви́дѣвъ просла́ви твоѧ̑ въ себѣ̀ чꙋдеса̀.

Е҆ѯапостiла́рiй є҃: Живо́тъ и҆ пꙋ́ть, хрⷭ҇то́съ воста̀ и҆зꙿ ме́ртвыхъ, клео́пѣ и҆ лꙋцѣ̀ спꙋтеше́ствова, и҆́маже и҆ позна́сѧ во є҆ммаꙋ́сѣ, преломлѧ́ѧ хлѣ́бъ: є҆ю́же дꙋ́шы и҆ сердца̀ горѧ̑ща бѧ́хꙋ, є҆гда̀ тѣ́ма глаго́лаше на пꙋтѝ, и҆ писа̑нiѧ ска́зоваше, ꙗ҆̀же претерпѣ̀. съ ни́маже, воста̀, зове́мъ, ꙗ҆ви́сѧ же и҆ петро́ви.

Бг҃оро́диченъ: Пою̀ безчи́сленнꙋю твою̀ млⷭ҇ть, тво́рче мо́й, ꙗ҆́кѡ себѐ и҆стощи́лъ є҆сѝ, понестѝ и҆ сп҃стѝ человѣ́ческое є҆стество̀ ѡ҆sло́бленное: и҆ бг҃ъ сы́й, и҆зво́лилъ є҆сѝ, ѿ чⷭ҇тыѧ бг҃оѻтрокови́цы, по мнѣ̀ бы́ти, и҆ сни́ти да́же до а҆́да, хотѧ̀ мѝ сп҃сти́сѧ, мл҃твами ро́ждшiѧ тѧ̀, влⷣко всеще́дрый.

Ѹ҆́треннѧѧ стiхи́ра, гла́съ є҃:

Ѽ премꙋ́дрыхъ сꙋде́бъ твои́хъ хрⷭ҇тѐ! ка́кѡ петрꙋ̀ ѹ҆́бѡ плащани́цами є҆ди́нѣми да́лъ є҆сѝ разꙋмѣ́ти твоѐ воскрⷭ҇нiе; лꙋцѣ́ же и҆ клео́пѣ спꙋтьше́ствꙋѧ бесѣ́довалъ є҆сѝ, и҆ бесѣ́дꙋѧй не а҆́бiе себѐ ꙗ҆влѧ́еши: тѣ́мже и҆ поноси́мъ быва́еши, ꙗ҆́кѡ є҆ди́нъ прише́льствꙋѧй во i҆ерⷭ҇ли́мъ, и҆ не причаща́ѧйсѧ въ коне́цъ совѣ́та и҆́хъ: но и҆́же всѧ̑ къ созда́нiѧ по́льзѣ стро́ѧ, и҆ ꙗ҆̀же ѡ҆ тебѣ̀ прⷪ҇ро́чєствiѧ ѿкры́лъ є҆сѝ, и҆ внегда̀ блгⷭ҇ви́ти хлѣ́бъ позна́лсѧ є҆сѝ и҆̀мъ, и҆̀хже и҆ пре́жде тогѡ̀ сердца̀ къ позна́нiю твоемꙋ̀ распала́стасѧ: и҆̀же и҆ ѹ҆ч҃нкѡ́мъ сѡ́браннымъ ѹ҆жѐ ꙗ҆́снѡ проповѣ́даста твоѐ воскрⷭ҇нiе, и҆́мже поми́лꙋй на́съ.

Е҆ѯапостiла́рiй s҃: Показꙋ́ѧ, ꙗ҆́кѡ человѣ́къ є҆сѝ сп҃се, по сꙋществꙋ̀, посредѣ̀ ста́въ воскр҃съ ѿ гро́ба, и҆ бра́шна сопричасти́лсѧ є҆сѝ, ѹ҆чи́лъ є҆сѝ кр҃ще́нiю покаѧ́нiѧ. а҆́бiе же къ нбⷭ҇номꙋ возне́слсѧ є҆сѝ ѻ҆ц҃ꙋ̀, и҆ ѹ҆ч҃нкѡ́мъ ѹ҆тѣ́шителѧ посла́ти ѡ҆бѣща́лъ є҆сѝ пребж҃е́ственный бг҃очеловѣ́че: сла́ва твоемꙋ̀ воста́нiю.

Бг҃оро́диченъ: Творе́цъ созда́нiѧ, и҆ бг҃ъ всѣ́хъ, пло́ть чл҃вѣ́ческꙋю прiѧ́тъ ѿ пречⷭ҇тыхъ крове́й твои́хъ, всест҃а́ѧ дв҃о, и҆ и҆стлѣ́вшее моѐ всѐ є҆стество̀ новосодѣ́ла, па́ки ꙗ҆́коже пре́жде ржⷭ҇тва̀ ѡ҆ста́вль по ржⷭ҇твѣ̀. тѣ́мже тѧ̀ вѣ́рнѡ всѝ восхвалѧ́емъ, зовꙋ́ще: ра́дꙋйсѧ влⷣчце мíра.

Ѹ҆́треннѧѧ стiхи́ра, гла́съ s҃:

И҆́стинный ми́ръ ты̀ хрⷭ҇тѐ, къ человѣ́кѡмъ бж҃iй ми́ръ тво́й даѧ̀, по воста́нiи ѹ҆ч҃нкѡ́мъ, пристра́шны показа́лъ є҆сѝ ѧ҆̀, мнѧ́щыѧ дꙋ́хъ ви́дѣти: но ѹ҆ти́шилъ є҆сѝ мѧте́жъ дꙋшѝ и҆́хъ, показа́вый рꙋ́цѣ и҆ но́зѣ твоѝ. ѻ҆ба́че не вѣ́рꙋющымъ є҆щѐ, бра́шенъ причаще́нiемъ, и҆ ѹ҆че́нiй воспомина́нiемъ, ѿве́рзлъ є҆сѝ и҆́хъ ѹ҆́мъ, є҆́же разꙋмѣ́ти писа̑нiѧ: и҆̀мже и҆ ѻ҆ч҃еское ѡ҆бѣтова́нiе ѡ҆бѣща́въ, и҆ бл҃гослови́въ ѧ҆̀, ѿстꙋпи́лъ є҆сѝ на нб҃о. тѣ́мже съ ни́ми покланѧ́емсѧ тебѣ̀, гдⷭ҇и сла́ва тебѣ̀.

Е҆ѯапостiла́рiй з҃: Ꙗ҆́кѡ взѧ́ша гдⷭ҇а, марíи ре́кшей, на гро́бъ теча́ста, сíмѡнъ пе́тръ, и҆ дрꙋгíй таи́нникъ хрⷭ҇то́въ, є҆го́же люблѧ́ше: теча́ста же ѻ҆́ба, и҆ ѡ҆брѣто́ста плащани̑цы є҆ди́ны внꙋ́трь лежа́щѧ, и҆ главны́й же бѣ̀ сꙋда́рь кромѣ̀ и҆́хъ. тѣ́мже па́ки ѹ҆молча́ста, до́ндеже хрⷭ҇та̀ ви́дѣста.

Бг҃оро́диченъ: Вє́лiѧ и҆ пресла̑внаѧ менѐ ра́ди содѣ́ѧлъ є҆сѝ хрⷭ҇тѐ мо́й многомлⷭ҇тиве: ѿ дв҃ы бо ѻ҆трокови́цы роди́лсѧ є҆сѝ несказа́ннѡ, и҆ крⷭ҇тъ подꙿѧ́лъ є҆сѝ, и҆ сме́рть претерпѣ́въ воскрⷭ҇нъ є҆сѝ во сла́вѣ, и҆ на́ше є҆стество̀ ѿ сме́рти свободи́лъ є҆сѝ. сла́ва хрⷭ҇тѐ сла́вѣ твое́й, сла́ва си́лѣ твое́й.

Ѹ҆́треннѧѧ стiхи́ра, гла́съ з҃:

Сѐ тьма̀, и҆ ра́нѡ, и҆ что̀ ѹ҆ гро́ба марíе стои́ши, мно́гꙋю тьмꙋ̀ и҆мѣ́ющи въ ра́зꙋмѣ, въ не́йже, гдѣ̀ положе́нъ бы́сть, вопроша́еши, i҆и҃съ; но ви́ждь сри́щꙋщѧсѧ ѹ҆ч҃никѝ, ка́кѡ плащани́цами и҆ сꙋдаре́мъ воскрⷭ҇нiе ѡ҆брѣто́ша, и҆ помѧнꙋ́ша ꙗ҆̀же ѡ҆ си́хъ писа̑нiѧ. съ ни́миже и҆ и҆́миже и҆ мы̀ вѣ́ровавше, воспѣва́емъ тѧ̀ жизнода́вца хрⷭ҇та̀.

Е҆ѯапостiла́рiй и҃: Два̀ а҆́гг҃ла ви́дѣвши внꙋ́трь гро́ба, марíа ѹ҆дивлѧ́шесѧ, и҆ хрⷭ҇та̀ не зна́ющи, ꙗ҆́кѡ вертогра́дарѧ вопроша́ше: гдⷭ҇и, гдѣ̀ положи́лъ є҆сѝ тѣ́ло i҆и҃са моегѡ̀; зва́нiемъ же того̀ позна́вши бы́ти самого̀ сп҃са, слы́ша: не прикаса́йсѧ мнѣ̀, ко ѻ҆ц҃ꙋ̀ ѿхождꙋ̀, рцы̀ бра́тiи мое́й.

Бг҃оро́диченъ: Ѿ трⷪ҇цы родила̀ є҆сѝ ѻ҆трокови́це, є҆ди́наго неизрече́ннѡ во двою̀ є҆стєствꙋ̀ сꙋ́ща, и҆ сꙋгꙋ́ба дѣ́йствомъ, и҆ є҆ди́наго ѵ҆поста́сiю. того̀ ѹ҆́бѡ молѝ при́снѡ, ѡ҆ и҆̀же вѣ́рою покланѧ́ющихсѧ, ѿ всѧ́кагѡ навѣ́та вра́жiѧ и҆зба́витисѧ: ꙗ҆́кѡ всѝ къ тебѣ̀ ны́нѣ прибѣга́емъ, влⷣчце бцⷣе.

Ѹ҆́треннѧѧ стiхи́ра, гла́съ и҃:

Марȋины сле́зы не всꙋ́е пролива́ютсѧ те́плѣ, се́ бо сподо́бисѧ и҆ ѹ҆ча́щихъ а҆́гг҃лѡвъ, и҆ видѣ́нiѧ самогѡ̀ i҆и҃са: тѣ́мже и҆ ѿсыла́етсѧ не прикаса́тисѧ хрⷭ҇тꙋ̀. но ѻ҆ба́че проповѣ́дница посыла́етсѧ твои̑мъ ѹ҆ч҃нкѡ́мъ, и҆̀мже бл҃говѣствова́нiе носѧ́щи, є҆́же ко ѻ҆те́ческомꙋ жре́бiю восхо́дъ возвѣща́ющи: съ не́юже сподо́би и҆ на́съ ꙗ҆вле́нiѧ твоегѡ̀ влⷣко гдⷭ҇и.

Е҆ѯапостiла́рiй ѳ҃: Заключє́ннымъ влⷣко две́ремъ, ꙗ҆́кѡ вше́лъ є҆сѝ, а҆пⷭ҇лы и҆спо́лнилъ є҆сѝ дх҃а прест҃а́гѡ, ми́рнѡ дꙋ́нꙋвъ: и҆̀мже вѧза́ти же и҆ рѣша́ти грѣхѝ ре́клъ є҆сѝ: и҆ по ѻ҆смѝ дне́хъ твоѧ̑ ре́бра ѳѡмѣ̀ показа́лъ є҆сѝ, и҆ рꙋ́цѣ. съ ни́мже вопiе́мъ: гдⷭ҇ь и҆ бг҃ъ ты̀ є҆сѝ.

Бг҃оро́диченъ: Твоего̀ сн҃а ꙗ҆́кѡ ви́дѣла є҆сѝ ѿ гро́ба воскре́сша тридне́вна, бг҃оневѣ́стнаѧ, прест҃а́ѧ дв҃о, всю̀ ско́рбь ѿложи́ла є҆сѝ, ю҆́же подꙿѧ́ла є҆сѝ, ꙗ҆́кѡ мт҃и, є҆гда̀ ѹ҆зрѣ́ла є҆сѝ стра́ждꙋща: и҆ ра́дости и҆спо́лншисѧ со ѹ҆ч҃нкѝ є҆гѡ̀ почита́ющи того̀, пое́ши. тѣ́мже и҆̀же бцⷣꙋ тѧ̀ ны́нѣ и҆сповѣ́дающихъ сп҃са́й.

Ѹ҆́треннѧѧ стiхи́ра, гла́съ є҃:

Ꙗ҆́кѡ въ послѣ̑днѧѧ лѣ̑та, сꙋ́щꙋ по́здѣ ѿ сꙋббѡ́тъ предста́лъ є҆сѝ дрꙋгѡ́мъ хрⷭ҇тѐ, и҆ чꙋдесе́мъ чꙋ́до и҆звѣствꙋ́еши, заключє́ннымъ вхо́дѡмъ двє́рнымъ, є҆́же и҆зꙿ ме́ртвыхъ твоѐ воскрⷭ҇нiе: но и҆спо́лнилъ є҆сѝ ра́дости ѹ҆ч҃никѝ, и҆ дх҃а ст҃а́го препода́лъ є҆сѝ и҆̀мъ, и҆ вла́сть по́далъ є҆сѝ ѡ҆ставле́нiѧ грѣхѡ́въ и҆ ѳѡмы̀ не ѡ҆ста́вилъ є҆сѝ въ невѣ́рствiѧ погрꙋжа́тисѧ бꙋ́ри. тѣ́мже пода́ждь и҆ на́мъ ра́зꙋмъ и҆́стинный, и҆ ѡ҆ставле́нiе прегрѣше́нiй бл҃гоꙋтро́бне гдⷭ҇и.

Е҆ѯапостiла́рiй _i҃: Тiверiа́дское мо́ре съ дѣтьмѝ зеведе́евыми, наѳана́ила съ петро́мъ же и҆ со дрꙋги́ма двѣма̀ дре́вле, и҆ ѳѡмꙋ̀ и҆мѧ́ше на ло́вѣ: и҆̀же хрⷭ҇то́вымъ повелѣ́нiемъ ѡ҆деснꙋ́ю вве́ргше, мно́жество и҆звлеко́ша ры́бъ: є҆го́же пе́тръ позна́въ, къ немꙋ̀ бродѧ́ше, и҆̀мже тре́тiе ꙗ҆вле́йсѧ, и҆ хлѣ́бъ показа̀, и҆ ры́бꙋ на ѹ҆́глехъ.

Бг҃оро́диченъ: Воскрⷭ҇шаго гдⷭ҇а тридне́вна ѿ гро́ба, дв҃о, молѝ ѡ҆ воспѣва́ющихъ тѧ̀, и҆ любо́вiю бл҃жа́щихъ: тебе́ бо и҆́мамы всѝ прибѣ́жище сп҃си́тельное, и҆ хода́таицꙋ къ немꙋ̀: наслѣ́дiе бо твоѐ, и҆ рабѝ є҆смы̀ бцⷣе, и҆ къ твоемꙋ̀ застꙋпле́нiю всѝ взира́емъ.

Ѹ҆́треннѧѧ стiхи́ра, гла́съ s҃:

По є҆́же во а҆́дъ соше́ствiи, и҆ є҆́же и҆зꙿ ме́ртвыхъ воскрⷭ҇нiи, скорбѧ́ще ꙗ҆́коже досто́ѧше, ѡ҆ разлꙋче́нiи твое́мъ хрⷭ҇тѐ, ѹ҆ч҃нцы̀ на дѣ́ланiе ѡ҆брати́шасѧ, и҆ па́ки кораблѝ и҆ мрє́жи, и҆ ло́ва нигдѣ́же: но ты̀ сп҃се, ꙗ҆ви́всѧ ꙗ҆́кѡ влⷣка всѣ́хъ, ѡ҆деснꙋ́ю мрє́жи повелѣва́еши воврещѝ, и҆ бы́сть сло́во дѣ́ло вско́рѣ, и҆ мно́жество ры́бъ мно́гое, и҆ ве́черѧ стра́ннаѧ гото́ва на землѝ: є҆ѧ́же причасти́вшымсѧ тогда̀ твои̑мъ ѹ҆ч҃нкѡ́мъ, и҆ на́съ ны́нѣ мы́сленнѡ сподо́би наслади́тисѧ, чл҃вѣколю́бче гдⷭ҇и.

Е҆ѯапостiла́рiй а҃_i: По бж҃е́ственнѣмъ воста́нiи, три́жды петра̀, лю́биши ли мѧ̀, вопроша́ѧ гдⷭ҇ь, свои́хъ ѻ҆ве́цъ предлага́етъ пастыренача́льника: и҆́же ви́дѧ, є҆го́же люблѧ́ше i҆и҃съ, во слѣ́дъ грѧдꙋ́ща, вопроша́ше влⷣкꙋ: се́й же что̀; а҆́ще хощꙋ̀, речѐ, пребыва́ти семꙋ̀, до́ндеже и҆ па́ки прiидꙋ̀, что̀ къ тебѣ̀, дрꙋ́же пе́тре;

Бг҃оро́диченъ: Ѽ стра́шное та́инство, ѽ пресла́вное чꙋ́до! сме́ртiю сме́рть всеконе́чнѣ погꙋбле́на бы́сть. кто̀ ѹ҆́бѡ не воспое́тъ; и҆ кто̀ не поклони́тсѧ твоемꙋ̀ воскрⷭ҇нiю сло́ве, и҆ чи́стѡ ро́ждшей тѧ̀ пло́тiю бцⷣѣ; є҆ѧ́же мл҃твами, всѣ́хъ гее́нны и҆зба́ви.

Ѹ҆́треннѧѧ стiхи́ра, гла́съ и҃:

Ꙗ҆влѧ́ѧ себѐ ѹ҆ч҃никѡ́мъ твои̑мъ, сп҃се, по воскрⷭ҇нiи сíмѡнꙋ да́лъ є҆сѝ ѻ҆ве́цъ па́ствꙋ, за любвѐ воздаѧ́нiе, ꙗ҆́же ѡ҆ па́ствѣ, попече́нiѧ и҆щѧ̀. тѣ́мже и҆ глаго́лалъ є҆сѝ: а҆́ще лю́биши мѧ̀ пе́тре, пасѝ а҆́гнцы моѧ̑, пасѝ ѻ҆́вцы моѧ̑. ѻ҆́нъ же а҆́бiе показꙋ́ѧ дрꙋголю́бное, ѡ҆ дрꙋзѣ́мъ ѹ҆ченицѣ̀ вопроша́ше: и҆́хже мл҃твами хрⷭ҇тѐ, ста́до твоѐ сохранѧ́й, ѿ волкѡ́въ гꙋбѧ́щихъ є҆̀.




