  OCR:

  Библиотека святоотеческой литературы

  http://orthlib.ru



Въ сре́дꙋ ве́чера,

на Гдⷭ҇и воззва́хъ, стiхи̑ры подо́бны, а҆пⷭ҇лѡмъ. Гла́съ д҃

Подо́бенъ: Ꙗ҆́кѡ до́блѧ:

Стíхъ: А҆́ще беззакѡ́нiѧ на́зриши гдⷭ҇и, гдⷭ҇и, кто̀ постои́тъ; ꙗ҆́кѡ ѹ҆ тебѐ ѡ҆чище́нiе є҆́сть.

Крѣпча́йшимъ мꙋдрова́нiемъ во́инствовавше сла́внiи, на лꙋка́ваго врага̀ ѡ҆полчи́стесѧ, всеѻрꙋ́жiемъ ѡ҆гра́ждшесѧ дꙋхо́внымъ до́блественнѣ: и҆ всю̀ крѣ́пость бѣсо́вскꙋю погꙋби́вше, восхи́тивше дꙋ́шы человѣ́чєскiѧ ꙗ҆́коже коры̑сти: сегѡ̀ ра́ди во вѣ́ки ва́съ почита́емъ, а҆пⷭ҇ли.

Стíхъ: И҆́мене ра́ди твоегѡ̀ потерпѣ́хъ тѧ̀ гдⷭ҇и, потерпѣ̀ дꙋша̀ моѧ̀ въ сло́во твоѐ, ѹ҆пова̀ дꙋша̀ моѧ̀ на гдⷭ҇а.

Крⷭ҇тоѡбра́знѡ распросте́рши мре́жꙋ вѣ́ры, двоенадесѧ́тица бж҃е́ственныхъ а҆пⷭ҇лъ твои́хъ, всѧ̑ ꙗ҆зы́ки ѹ҆лови́ла є҆́сть къ твоемꙋ̀ позна́нiю хрⷭ҇тѐ: и҆ мо́ре сла́ное страсте́й и҆зсꙋшѝ. сегѡ̀ ра́ди тѧ̀ молю̀, и҆зꙿ глꙋбины̀ прегрѣше́нiй воззови́ мѧ, тѣ́хъ всебл҃гопрiѧ́тными мольба́ми.

Стíхъ: Ѿ стра́жи ѹ҆́треннiѧ до но́щи, ѿ стра́жи ѹ҆́треннiѧ да ѹ҆пова́етъ i҆и҃ль на гдⷭ҇а.

Двоенадесѧ́тица бг҃оизбра́ннаѧ, а҆пⷭ҇льскаѧ и҆ всечⷭ҇тна́ѧ, да восхва́литсѧ дне́сь бж҃е́ственными пѣ́сньми: пе́тръ, и҆ па́ѵелъ, i҆а́кѡвъ: лꙋка̀, i҆ѡа́ннъ же и҆ матѳе́й, и҆ ѳѡма̀: ма́ркъ, сíмѡнъ, и҆ фiлíппъ: и҆ пресла́вный ны́нѣ а҆ндре́й съ матѳíемъ, и҆ бж҃е́ственнымъ и҆ премꙋ́дрымъ варѳоломе́емъ, и҆ съ про́чими седми́десѧтьми.

И҆́ны стiхи̑ры ст҃о́мꙋ и҆ вели́комꙋ чꙋдотво́рцꙋ нiкола́ю:

Стíхъ: Ꙗ҆́кѡ ѹ҆ гдⷭ҇а млⷭ҇ть, и҆ мно́гое ѹ҆ негѡ̀ и҆збавле́нiе, и҆ то́й и҆зба́витъ i҆и҃лѧ ѿ всѣ́хъ беззако́нiй є҆гѡ̀.

Мѵ́ромъ бж҃е́ственнымъ тѧ̀ пома́за бж҃е́ственнаѧ бл҃года́ть дх҃о́внаѧ, мѵ́рѧнѡмъ первопресто́льна, и҆ мѵ́ромъ ѡ҆бл҃гоꙋха́вша, добродѣ́тельми сщ҃е́ннѣйшими мíра концы̀, сладкоды́шꙋщими твои́ми мл҃твами, sлосмра̑дныѧ прогонѧ́юща стра̑сти всегда̀. сегѡ̀ ра́ди тѧ̀ вѣ́рнѡ сла́вимъ, и҆ па́мѧть твою̀ всест҃ꙋ́ю соверша́емъ нiко́лае.

Стíхъ: Хвали́те гдⷭ҇а всѝ ꙗ҆зы́цы, похвали́те є҆го̀ всѝ лю́дiе.

Ꙗ҆́кѡ ѡ҆сiѧ́телѧ тѧ̀ незаходи́маго, и҆ ꙗ҆́кѡ свѣти́льника всемíрна, на тве́рди возсiѧ́вша цр҃ко́внѣй нiко́лае, и҆ мíръ просвѣти́вша, и҆ бѣ́дъ лю́тыхъ мглꙋ̀ ѿгонѧ́юща, и҆ ѿе́млюща печа́лей зи́мꙋ, и҆ тишинꙋ̀ содѣ́лавшаго глꙋбо́кꙋю, по до́лгꙋ ѹ҆бл҃жа́емъ.

Стíхъ: Ꙗ҆́кѡ ѹ҆тверди́сѧ млⷭ҇ть є҆гѡ̀ на на́съ, и҆ и҆́стина гдⷭ҇нѧ пребыва́етъ во вѣ́къ.

И҆ сы́й и҆ ꙗ҆влѧ́ѧйсѧ въ со́нiихъ нiко́лае, и҆̀же непра́веднѡ и҆мꙋ́щыѧ ѹ҆мре́ти сп҃слъ є҆сѝ, ꙗ҆́кѡ сострада́тель, ꙗ҆́кѡ бл҃голюби́вый, ꙗ҆́кѡ и҆зба́витель теплѣ́йшiй, ꙗ҆́кѡ предста́тель и҆́стинный вѣ́рныхъ, и҆ просѧ́щихъ твоегѡ̀ застꙋпле́нiѧ, сщ҃е́ннѣйшiй ѻ҆́тче, а҆́гг҃лѡмъ сограждани́не, прпⷣбнымъ и҆ прⷪ҇ро́кѡмъ равностоѧ́телю.

Сла́ва, и҆ ны́нѣ, бг҃оро́диченъ: Ꙗ҆́же бг҃а невмѣсти́маго, во чре́вѣ твое́мъ вмѣсти́вшаѧ, чл҃вѣколю́бна чл҃вѣ́ка бы́вша: и҆ на́ше смѣше́нiе и҆зꙿ тебѐ прiи́мша и҆ ѡ҆божи́вша ꙗ҆́вѣ, не пре́зри менѐ всечⷭ҇таѧ, ны́нѣ скорбѧ́ща: но ѹ҆ще́дри ско́рѡ, и҆ разли́чныѧ вражды́ же и҆ вре́да лꙋка́вагѡ свободѝ.

Та́же, Свѣ́те ти́хiй: Прокíменъ днѐ, и҆ про́чее.

На стiхо́внѣ стiхи̑ры, гла́съ д҃:

А҆пⷭ҇льскiй ли́къ дх҃омъ ст҃ы́мъ просвѣти́лъ є҆сѝ хрⷭ҇тѐ, и҆ на́шꙋ скве́рнꙋ грѣхо́внꙋю тѣ́ми ѡ҆мы́й бж҃е, и҆ поми́лꙋй на́съ.

Стíхъ: Къ тебѣ̀ возведо́хъ ѻ҆́чи моѝ живꙋ́щемꙋ на нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дiй свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀, та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже ѹ҆ще́дритъ ны̀.

Некни̑жныѧ ѹ҆ч҃нкѝ дх҃ъ тво́й ст҃ы́й каза́тели ꙗ҆вѝ хрⷭ҇тѐ бж҃е, и҆ многовѣща́ннымъ сли́чiемъ ꙗ҆зы́кѡвъ пре́лесть ѹ҆празднѝ, ꙗ҆́кѡ всеси́ленъ.

Стíхъ: Поми́лꙋй на́съ гдⷭ҇и, поми́лꙋй на́съ, ꙗ҆́кѡ по мно́гꙋ и҆спо́лнихомсѧ ѹ҆ничиже́нiѧ: наипа́че напо́лнисѧ дꙋша̀ на́ша поноше́нiѧ гобзꙋ́ющихъ, и҆ ѹ҆ничиже́нiѧ го́рдыхъ.

Жє́ртвы ѡ҆дꙋшевлє́нныѧ, всесожжє́нiѧ словє́снаѧ, мч҃нцы гдⷭ҇ни, заколє́нiѧ совершє́ннаѧ бж҃iѧ, бг҃а зна̑ющаѧ, и҆ бг҃омъ зна́ємаѧ ѻ҆вча́та, и҆́хже ѡ҆гра́да волкѡ́мъ невхо́дна: моли́тесѧ и҆ на́мъ ѹ҆пасє́нымъ бы́ти съ ва́ми, на водѣ̀ ѹ҆покое́нiѧ.

Сла́ва, и҆ ны́нѣ, бг҃оро́диченъ: И҆зба́ви ны̀ ѿ нꙋ́ждъ на́шихъ, мт҃и хрⷭ҇та̀ бг҃а, ро́ждшаѧ всѣ́хъ творца̀, да всѝ зове́мъ тѝ: ра́дꙋйсѧ є҆ди́но предста́тельство дꙋ́шъ на́шихъ.

Та́же: Ны́нѣ ѿпꙋща́еши: Трист҃о́е. По Ѻ҆́ч҃е на́шъ: тропа́рь, є҆ктенiа̀, и҆ ѿпꙋ́стъ.

Въ сре́дꙋ на повече́рiи,

канѡ́нъ прест҃ѣ́й бцⷣѣ. Гла́съ д҃.

Пѣ́снь а҃

I҆рмо́съ: Мо́рѧ чермнꙋ́ю пꙋчи́нꙋ невла́жными стопа́ми дре́внiй пѣшеше́ствовавъ i҆и҃ль, крⷭ҇тоѡбра́зныма мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни побѣди́лъ є҆́сть.

Вои́стиннꙋ и҆ врѣснотꙋ̀ родила̀ є҆сѝ бг҃а и҆ гдⷭ҇а, и҆ бцⷣа є҆ди́на вои́стиннꙋ и҆ врѣснотꙋ̀ нарекла́сѧ є҆сѝ чⷭ҇таѧ. тѣ́мже тѧ̀ вѣ́рнѡ воспѣва́емъ, и҆ по до́лгꙋ сла́вимъ.

Sвѣзда̀ ꙗ҆́же ѿ i҆а́кѡва, возсiѧ̀ и҆зꙿ тебѐ пречⷭ҇таѧ, и҆зчита́ѧй мно́жество sвѣ́здъ, ꙗ҆́кѡ бг҃ъ. тѣ́мже тогѡ̀ сiѧ́ньми ѿимѝ мои́хъ грѣхѡ́въ тьмꙋ̀.

Сла́ва: Невѣ́стникъ слове́сенъ вѣ́мъ тѧ̀ ꙗ҆́вѣ бж҃iѧ воплоще́нiѧ, чⷭ҇таѧ и҆ всенепоро́чнаѧ: молю́ тѧ и҆зба́вити мѧ̀ страсте́й плотски́хъ и҆ скорбе́й, и҆ и҆скꙋше́нiй, и҆ ѡ҆бстоѧ́нiй.

И҆ ны́нѣ: Ꙗ҆́кѡ лѣ́ствица, ꙗ҆́же къ на́мъ прише́ствiѧ вседержи́телева, є҆́юже бг҃ъ сни́де на зе́млю, ѿ землены́хъ страсте́й плотски́хъ къ нб҃сѝ вознесѝ мѧ̀, и҆ къ бг҃ꙋ приведѝ.

Пѣ́снь г҃

I҆рмо́съ: Не мꙋ́дростiю и҆ си́лою и҆ бога́тствомъ хва́лимсѧ, но тобо́ю ѻ҆́ч҃ею ѵ҆поста́сною мꙋ́дростiю хрⷭ҇тѐ: нѣ́сть бо ст҃ъ, па́че тебѐ чл҃вѣколю́бче.

Текꙋ́щiй и҆сто́чникъ, скорбѧ́щихъ ѹ҆тѣше́нiе є҆сѝ: тѣ́мже влⷣчце, и҆ мнѣ̀ мл҃твенныхъ твои́хъ во́дъ и҆сто́чникъ и҆сточѝ, и҆ ѹ҆гасѝ страсте́й пе́щь.

Ѹ҆ѧ́звена мѧ̀ по́мыслы безмѣ́стными и҆сцѣлѝ чⷭ҇таѧ, ꙗ҆́же є҆стества̀ на́шегѡ и҆сцѣли́вшаѧ ꙗ҆́звꙋ лю́тꙋю, ро́ждши зижди́телѧ и҆ гдⷭ҇а.

Сла́ва: Въ пꙋчи́нѣ мно́гихъ мои́хъ прегрѣше́нiй, и҆ страсте́й и҆ и҆скꙋше́нiй ѡ҆бꙋрева́ема, къ ти́хомꙋ sѣлѡ̀ приста́нищꙋ всенепоро́чнаѧ, ѹ҆стремѝ твои́мъ застꙋпле́нiемъ.

И҆ ны́нѣ: И҆́же ꙗ҆́кѡ на рꙋно̀ дожде́мъ бж҃е́ственнымъ, во ѹ҆тро́бꙋ твою̀ соше́дшимъ, ѡ҆пламене́нное ѻ҆гне́мъ страсте́й моѐ се́рдце ѡ҆росѝ твои́ми мольба́ми.

Пѣ́снь д҃

I҆рмо́съ: Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й гдⷭ҇и.

Ѿ мѵ́ръ сн҃а твоегѡ̀ текꙋ́щихъ, бл҃гоꙋха́нiемъ жи́зни всѣ́хъ, мѵ́ро безстра́стiѧ и҆сточѝ дꙋшѝ мое́й чⷭ҇таѧ, и҆ ве́сь ка́лъ стра́сти є҆ѧ̀ потребѝ.

Ѡ҆скверне́ннаго мѧ̀ ка́ломъ грѣха̀, мл҃твъ твои́хъ ѡ҆кропѝ ѵ҆ссѡ́помъ, и҆ ѡ҆мы́й, и҆ скве́рнꙋ страсте́й мои́хъ ѡ҆чи́сти влⷣчце, и҆ ꙗ҆вѝ хрⷭ҇тꙋ̀ жили́ще.

Сла́ва: Напи́санꙋ тѧ̀ кни́гꙋ пе́рстомъ бж҃е́ственнымъ, запеча́танꙋ, пречⷭ҇таѧ молю̀, пе́рсты твои́хъ мл҃твъ напишѝ мнѣ̀ прегрѣше́нiй ѡ҆ставле́нiе, и҆ напа́стей и҆зба́ви.

И҆ ны́нѣ: И҆́же ѿ конє́цъ го́ръ ст҃ы́хъ всѣ́хъ, хра́мъ бг҃ꙋ бы́вши ꙗ҆́коже пре́жде прⷪ҇ро́къ речѐ: хрⷭ҇тꙋ̀ чи́стъ покажи́ мѧ хра́мъ влⷣчце, твои́ми застꙋпле́ньми.

Пѣ́снь є҃

I҆рмо́съ: Ты̀ гдⷭ҇и мо́й, свѣ́тъ въ мíръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зꙿ мра́чна невѣ́дѣнiѧ, вѣ́рою воспѣва́ющыѧ тѧ̀.

Тѧ̀ ро́сꙋ а҆ермѡ́нскꙋ, на сiѡ́нъ соше́дшꙋю, вѣ́дый бг҃ороди́тельнице, молю̀ ѹ҆гаси́ти пло́ти моеѧ̀ запале́нiе.

Ра́й жи́зни сꙋ́щи бцⷣе, сме́рти грѣхо́вныѧ и҆ страсте́й многоѡбра́зныхъ и҆зба́ви мѧ̀ вско́рѣ.

Сла́ва: А҆лава́стръ мы́сленный, чⷭ҇таѧ, ты̀ є҆сѝ, мѵ́ра и҆злiѧ́вшагѡсѧ на зе́млю съ нб҃сѐ: менѐ ны́нѣ бл҃гоꙋха́нiѧ и҆спо́лни.

И҆ ны́нѣ: Прекло́ншагосѧ ко тлѣ́нiю ѡ҆бнови́ла є҆сѝ человѣ́ка: и҆зведѝ ѹ҆́бѡ и҆ менѐ ны́нѣ бг҃оневѣ́сто, и҆зꙿ глꙋбины̀ прегрѣше́нiй и҆ страсте́й.

Пѣ́снь ҃.

I҆рмо́съ: Пожрꙋ́ ти со гла́сомъ хвале́нiѧ гдⷭ҇и, цр҃ковь вопiе́тъ тѝ, ѿ бѣсо́вскiѧ кро́ве ѡ҆чи́щшисѧ, ра́ди млⷭ҇ти ѿ ре́бръ твои́хъ и҆сте́кшею кро́вiю.

Пала́та прекра́сна, сла́внаѧ влⷣчце, цр҃ѧ̀ сла́вы бы́вши, просла́вила є҆сѝ человѣ́ки: тѣ́мже сла́вы нетлѣ́нныѧ и҆ менѐ сподо́би.

Ѹ҆ти́шила є҆сѝ тлю̀ поро́чнꙋю є҆стества̀ чⷭ҇тымъ нетлѣ́нiемъ, но и҆зсꙋшѝ пречⷭ҇таѧ, страсте́й мои́хъ пото́ки, и҆ плотскíѧ мꙋ́дрости рѣ́ки.

Сла́ва: Ѹ҆спѝ страстна̑ѧ движє́нiѧ тѣлесѐ, и҆ взыгра̑нiѧ моѧ̑ плотска̑ѧ ѹ҆мꙋ̀ повинѝ ꙗ҆́кѡ жребѧ̀, ѹ҆спи́вши, чⷭ҇таѧ, сно́мъ твои́хъ мл҃твъ.

И҆ ны́нѣ: Пою́ тѧ бг҃а препѣ́таго ро́ждшꙋю, и҆ молю́ тѧ ѻ҆трокови́це: стра́шныѧ мѧ̀ прѝ, и҆ вѣ́чнагѡ бцⷣе, ѡ҆сꙋжде́нiѧ и҆зба́ви и҆ сп҃си́ мѧ.

Та́же: гдⷭ҇и поми́лꙋй, три́жды. Сла́ва, и҆ ны́нѣ:

Сѣда́ленъ, гла́съ д҃:

Предста́тельнице нера́тнаѧ, бг҃ороди́тельнице, и҆ мл҃твеннице гото́ваѧ притека́ющымъ къ тебѣ̀, ѿ бѣ́дъ мѧ̀ и҆зба́ви: да не пре́зриши менѐ, всѣ́хъ застꙋ́пнице.

Пѣ́снь з҃

I҆рмо́съ: Въ пещѝ а҆враа́мстiи ѻ҆́троцы персíдстѣй, любо́вiю бл҃гоче́стiѧ па́че, не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀ гдⷭ҇и.

Ꙗ҆́кѡ ѻ҆гнено́сна и҆ бг҃опрiе́мна сꙋ́щи кꙋпина̀ чⷭ҇таѧ, попалѝ помышле́нiй те́рнiе лꙋка́выхъ, дꙋшѝ моеѧ̀ ѡ҆зарѝ мы́сль, и҆ страсте́й бе́зднꙋ и҆зсꙋшѝ.

Вели́чествiе ѿ вѣ́ка, и҆ бж҃е́ственнꙋю сла́вꙋ, ты̀ є҆ди́на ꙗ҆́вѣ ѡ҆брѣла̀ є҆сѝ на землѝ, нб҃о ꙗ҆́вльшисѧ второ́е: ты̀ ѹ҆́бѡ ѹ҆празднѝ велерѣ̑чивыѧ врагѝ моѧ̑ бѣ́сы.

Сла́ва: Бж҃е́ственный ѻ҆крíне млⷭ҇рдiѧ и҆ бл҃гости, и҆сточи́ ми ѻ҆би́льнѡ бога́тство твои́хъ щедро́тъ, и҆ скве́рнꙋ прегрѣше́нiй мои́хъ ѡ҆мыва́ющи, плотско́е ѹ҆гасѝ разжже́нiе.

И҆ ны́нѣ: Да́нное мѝ ѿ бг҃а бога́тство дх҃о́вное пре́жде, жи́въ блꙋ́днѡ всегда̀, сластьмѝ и҆зжди́хъ тѣле́сными: но ꙗ҆́кѡ блꙋ́днаго, твои́ми мл҃твами дв҃о, ѡ҆правдѝ.

Пѣ́снь и҃

I҆рмо́съ: Рꙋ́цѣ распросте́ръ данiи́лъ, львѡ́въ зiѧ̑нiѧ въ ро́вѣ затчѐ: ѻ҆́гненнꙋю же си́лꙋ ѹ҆гаси́ша, добродѣ́телiю препоѧ́савшесѧ, бл҃гоче́стiѧ рачи́тели ѻ҆́троцы, взыва́юще: бл҃гослови́те всѧ̑ дѣла̀ гдⷭ҇нѧ гдⷭ҇а.

Расто́ргни прегрѣше́нiй мои́хъ плени́цꙋ, и҆ тѣлє́снаѧ стремлє́нiѧ ѹ҆тишѝ, лꙋка̑вствiѧ же ѹ҆мышле́нiй посѣцы̀, и҆ ѡ҆чи́сти ѿ та́йныхъ помышле́нiй ско́рѡ раба̀ твоего̀ бцⷣе, всѣ́хъ предста́тельнице вѣ́рныхъ и҆ застꙋпле́нiе.

Гора̀ бж҃iѧ ꙗ҆вле́на, и҆ несѣко́ма, и҆ тꙋ́чна пречⷭ҇таѧ, часта̀ и҆ ѡ҆сѣне́ннаѧ, покры́й мѧ̀ сѣ́нiю твои́хъ мл҃твъ, и҆ ѿ сѣ́ти ловє́цъ и҆зба́ви, и҆ сохранѝ ѿ стрѣ́лъ бѣсо́вскихъ, и҆ скве́рныхъ помышле́нiй.

Сла́ва: Стра́хъ бж҃е́ственный прiѧ́ти мѝ влⷣчце, и҆ дꙋ́хъ ѹ҆миле́нiѧ во ѹ҆тро́бѣ мое́й, и҆ роди́ти житiѐ добродѣ́тельно, и҆ стра́шна лꙋка̑вымъ бѣсѡ́мъ пречⷭ҇таѧ, сотворѝ, и҆ бж҃е́ственныѧ сла́вы а҆́гг҃льскихъ ли̑къ собесѣ́дника.

И҆ ны́нѣ: Ѿве́рзи мѝ двє́ри жи́знєнныѧ вско́рѣ, врата̀ ѹ҆пова́нiѧ моегѡ̀, и҆ наста́ви пречⷭ҇таѧ, къ жи́зни неконча́емѣй, и҆ црⷭ҇твiѧ нбⷭ҇нагѡ покажи́ мѧ раба̀ твоего̀ наслѣ́дника, и҆ бж҃е́ственныѧ сла́вы ст҃ы́хъ соприча́стника.

Пѣ́снь ѳ҃

I҆рмо́съ: Е҆́ѵа ѹ҆́бѡ недꙋ́гомъ преслꙋша́нiѧ клѧ́твꙋ всели́ла є҆́сть, ты́ же дв҃о бцⷣе, прозѧбе́нiемъ чревоноше́нiѧ мíрови бл҃гослове́нiе процвѣла̀ є҆сѝ: тѣ́мъ тѧ̀ всѝ велича́емъ.

Воззрѝ мл҃твами твои́ми, чⷭ҇таѧ, на раба̀ твоего̀, и҆ вско́рѣ предварѝ, и҆ ѡ҆скорблѧ́ющихъ и҆ ѡ҆sлоблѧ́ющихъ вра̑гъ неви́димыхъ и҆зба́ви мѧ̀: сп҃сѝ ѿ бѣ́дъ и҆ скорбе́й, и҆ многоѡбра́зныхъ ѡ҆бстоѧ́нiй.

Всего́ мѧ ꙗ҆́звами грѣхо́вными сꙋ́ща ѹ҆ѧ́звлена и҆ ѡ҆сꙋжде́на, и҆сцѣлѝ дв҃о, и҆ и҆зба́ви лꙋка́выхъ помышле́нiй, ꙗ҆́же сло́во всеси́льное ро́ждшаѧ, бл҃га́го же и҆ чл҃вѣколю́бца.

Сла́ва: Па́дшагѡ ра́ди пре́жде а҆да́ма въ сме́рть, сме́рти причасти́сѧ, и҆́же живото́мъ и҆ сме́ртiю ѡ҆блада́ѧй тво́й сн҃ъ, пребл҃га́ѧ: тѣ́мже мѧ̀ страсте́й и҆ паде́нiѧ твои́ми мольба́ми воздви́гни.

И҆ ны́нѣ: Сп҃сѝ бцⷣе, къ тебѣ̀ прибѣга́ющихъ, ѿ бѣ́дъ и҆ паде́жа, грѣха̀ и҆ бꙋ́ри, и҆ тѣле́сныхъ страсте́й, и҆ волне́нiѧ, и҆ житiѧ̀ нꙋ́ждныхъ печа́лей, и҆ sло́бы лꙋка́вствiѧ.

Та́же, Досто́йно є҆́сть: И҆ покло́нъ до землѝ. Трист҃о́е По Ѻ҆́ч҃е на́шъ: тропарѝ, и҆ про́чее ѻ҆бы́чное, и҆ ѿпꙋ́стъ.

Въ четверто́къ ѹ҆́тра,

по а҃-мъ стiхосло́вiи сѣда́льны а҆пⷭ҇льскiѧ, гла́съ д҃:

А҆пⷭ҇лѡвъ первопресто́льницы, и҆ вселе́нныѧ ѹ҆чи́телiе, влⷣкꙋ всѣ́хъ моли́те, ми́ръ вселе́ннѣй дарова́ти, и҆ дꙋша́мъ на́шымъ ве́лiю млⷭ҇ть.

Стíхъ: Во всю̀ зе́млю и҆зы́де вѣща́нiе и҆́хъ, и҆ въ концы̀ вселе́нныѧ глаго́лы и҆́хъ.

Свѣти̑ла въ концѣ́хъ ѹ҆ч҃нкѝ твоѧ̑ хрⷭ҇тѐ, ꙗ҆ви́лъ є҆сѝ, сiѧ́ющыѧ дꙋша́мъ сꙋ́щымъ во тьмѣ̀, ра́зꙋмъ тво́й влⷣко: и҆ ле́сть i҆́дѡльскꙋю тѣ́хъ ра́ди ѡ҆мрачи́въ, ѹ҆че́ньми бл҃гоче́стiѧ просвѣти́лъ є҆сѝ мíръ. тѣ́хъ мольба́ми сп҃сѝ дꙋ́шы на́шѧ.

Сла́ва, и҆ ны́нѣ, бг҃оро́диченъ: Ско́рѡ прiимѝ влⷣчце, моли́твы на́шѧ, и҆ сiѧ̑ принесѝ сн҃ꙋ твоемꙋ̀ и҆ бг҃ꙋ, гпⷭ҇жѐ всепречⷭ҇таѧ: разрꙋшѝ ѡ҆бстоѧ̑нiѧ, къ тебѣ̀ притека́ющихъ: разсы́пли присѣда̑нiѧ и҆ де́рзѡсти дв҃о, ны́нѣ воѡрꙋжа́ющихсѧ на рабы̑ твоѧ̑.

По в҃-мъ стiхосло́вiи сѣда́льны а҆пⷭ҇льскiѧ, гла́съ д҃:

Подо́бенъ: Ско́рѡ предварѝ:

Во всю̀ зе́млю протечѐ вѣща́нiе ва́ше, и҆ преле́стнꙋю ѡ҆бꙿюродѝ мꙋ́дрость немꙋ́дрꙋю, а҆пⷭ҇ли сла́внiи, привлечѐ человѣ́ки и҆зꙿ глꙋбины̀ пре́лести, показа́ же всѣ̑мъ сп҃се́нiѧ стезю̀, тѣ́мже ны́нѣ досто́йнѡ ва́съ ѹ҆бл҃жа́емъ.

Стíхъ: Нб҃са̀ повѣ́даютъ сла́вꙋ бж҃iю, творе́нiе же рꙋкꙋ̀ є҆гѡ̀ возвѣща́етъ тве́рдь.

Вѣ́ры проповѣ́дники ѹ҆ч҃нкѝ твоѧ̑ сп҃се, мíрови показа́лъ є҆сѝ, наставлѧ́ѧ тѣ́ми ꙗ҆зы́ки къ ра́зꙋмꙋ твоемꙋ̀: зарѧ́ми бо сло́ва просвѣти́ша всѧ̑, тьмꙋ̀ неразꙋ́мiѧ прогна́вше вѣ́рою. тѣ́хъ мл҃твами сп҃сѝ дꙋ́шы на́шѧ.

Стíхъ: Ди́венъ бг҃ъ во ст҃ы́хъ свои́хъ, бг҃ъ i҆и҃левъ.

Мч҃нченъ: Мч҃нцы твоѝ гдⷭ҇и, во страда́нiихъ свои́хъ вѣнцы̀ прiѧ́ша нетлѣ̑нныѧ ѿ тебѐ бг҃а на́шегѡ: и҆мꙋ́ще бо крѣ́пость твою̀, мꙋчи́телей низложи́ша, сокрꙋши́ша и҆ де́мѡнѡвъ немѡщны́ѧ де́рзѡсти. тѣ́хъ мл҃твами сп҃сѝ дꙋ́шы на́шѧ.

Сла́ва, и҆ ны́нѣ, бг҃оро́диченъ: Ѹ҆слы́ши влⷣчце, ѿ болѣ́зненныѧ дꙋшѝ вопiю́щаго раба̀ твоего̀, и҆ мно́гихъ мои́хъ sѡ́лъ пода́ждь мѝ ѡ҆ставле́нiе, тебе́ бо и҆́мамъ предста́тельницꙋ въ де́нь и҆ но́щь: и҆зба́ви бцⷣе, ѿ ѻ҆гнѧ̀ гее́нскагѡ, и҆ поста́ви мѧ̀ ѡ҆деснꙋ́ю сн҃а твоегѡ̀ и҆ бг҃а.

По г҃-мъ стiхосло́вiи сѣда́льны, гла́съ д҃:

Подо́бенъ: Ско́рѡ предварѝ:

Лꙋчы̀ ꙗ҆́кѡ сл҃нце пра́вды, ва́съ хрⷭ҇то́съ и҆спꙋстѝ, просвѣти́ти всю̀ зе́млю а҆пⷭ҇ли сла́внiи: бж҃е́ственными ва́шими мл҃твами, ѡ҆зарѧ́ете бж҃е́ственнымъ свѣ́томъ невече́рнимъ всѣ́хъ, и҆ просвѣща́ете вѣ́рою соверша́ющихъ ст҃ꙋ́ю ва́шꙋ па́мѧть.

Ско́рѡ предварѝ ѻ҆́тче нiко́лае, и҆ сп҃сѝ рабы̑ твоѧ̑ ѡ҆ находѧ́щихъ на́мъ бѣ́дъ и҆ скорбе́й, и҆́маши бо къ созда́телю и҆ бг҃ꙋ дерзнове́нiе. прiидѝ ѹ҆́бѡ вско́рѣ ко вѣ́рою тѧ̀ призыва́ющымъ, твоѐ ны́нѣ предста́тельство и҆ покро́въ да́рꙋѧ.

Сла́ва, и҆ ны́нѣ, бг҃оро́диченъ: Ꙗ҆́кѡ всѣ́хъ є҆сѝ творе́нiй вы́шшаѧ, воспѣва́ти тѧ̀ досто́йнѡ недоꙋмѣва́юще бцⷣе, тꙋ́не, мо́лимъ тѧ̀, поми́лꙋй на́съ.

Канѡ́нъ ст҃ы̑мъ сла̑внымъ и҆ всехва̑льнымъ а҆пⷭ҇лѡмъ. Творе́нiе кѵ́ръ ѳеофа́на. Гла́съ д҃.

Пѣ́снь а҃

I҆рмо́съ: Мо́рѧ чермнꙋ́ю пꙋчи́нꙋ невла́жными стопа́ми дре́внiй пѣшеше́ствовавъ i҆и҃ль, крⷭ҇тоѡбра́зныма мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни побѣди́лъ є҆́сть.

Бж҃е́ственнiи ѹ҆тѣ́шителѧ ѻ҆рга́ни, возглаша́ющiи сегѡ̀ бж҃е́ственными всегда̀ дохнове́ньми, воспѣ́ша пѣ́снь на́мъ, ꙗ҆́кѡ вои́стиннꙋ сп҃си́тельнꙋю, бл҃госла́внiи хрⷭ҇тѡ́вы а҆пⷭ҇ли. [Два́жды.]

На ѻ҆дрѣ̀ лѣ́ности слежѧ̀, и҆ въ сме́рти грѣхо́внѣй недꙋ́гомъ дꙋше́внымъ лю́тѣ и҆ста́емь, посѣще́нiѧ мѧ̀ сла́внiи хрⷭ҇тѡ́вы самови́дцы сподо́бите.

И҆̀же сло́вомъ безслове́сiе разрѣши́вше ꙗ҆зы́кѡвъ а҆пⷭ҇ли, ѿ безслове́сныхъ дѣѧ́нiй лю́тѣ ѡ҆мраче́ное се́рдце моѐ, ѹ҆тѣ́шителѧ бл҃года́тiю, просвѣти́те а҆пⷭ҇ли.

Бг҃оро́диченъ: Дв҃а по ржⷭ҇твѣ̀ нетлѣ́нна пребыла̀ є҆сѝ, на́съ ра́ди ꙗ҆́вльшагѡсѧ на землѝ, па́че сло́ва ро́ждшаѧ: є҆гѡ́же прилѣ́жнѡ молѝ просвѣти́ти дꙋ́шы на́шѧ.

Дрꙋгíй канѡ́нъ ст҃о́мꙋ нiкола́ю, [є҆гѡ́же краестро́чiе: Четве́ртое сiѐ на нiкола́а плеска́нiе. Творе́нiе i҆ѡ́сифово.] Гла́съ то́йже.

Пѣ́снь а҃

I҆рмо́съ: Трiста́ты крѣ̑пкiѧ, рожде́йсѧ ѿ дв҃ы, безстра́стiѧ во глꙋбинѣ̀, дꙋшѝ трича́стное потопѝ, молю́сѧ: да тебѣ̀ ꙗ҆́кѡ въ тѷмпа́нѣ, во ѹ҆мерщвле́нiи тѣлесѐ, побѣ́дное воспою̀ пѣ́нiе.

Безпеча́льнꙋю жи́знь наслѣ́довавъ бл҃же́нне, и҆ ра́дости дх҃о́вныѧ и҆сполнѧ́емь при́снѡ, всѧ́кꙋ печа́ль ѿженѝ, молю́сѧ, ѿ дꙋшѝ моеѧ̀: ꙗ҆́кѡ да ра́дꙋѧсѧ сла́влю тѧ̀, сщ҃е́ннѣйшiй ѻ҆́тче нiко́лае.

Поста́вленъ бы́лъ є҆сѝ добродѣ́телей высо́кихъ на свѣ́щницѣ, ꙗ҆́коже свѣти́льникъ просвѣща́еши сердца̀ вѣ́рныхъ, ст҃и́телю нiко́лае. тѣ́мже вѣ́рою молю̀ тѧ̀: свѣтоно́сными мл҃твами твои́ми, дꙋшѝ моеѧ̀ тьмꙋ̀ ѿженѝ.

Житiѧ̀ тлѣ́ннагѡ ны́нѣ пꙋчи́ною ѻ҆́тче, и҆скꙋше́нiй разли́чныхъ наполнѧ́емь премꙋ́дре, къ тебѣ̀ прибѣга́ѧ вопiю̀: да ѡ҆брѧ́щꙋ тѧ̀ ко́рмчiѧ, въ тишинꙋ̀ прелага́юща бꙋ́рю, бж҃е́ственными мл҃твами твои́ми.

Бг҃оро́диченъ: Неꙋсыпа́ющꙋю чⷭ҇таѧ, и҆мꙋ́щи мл҃твꙋ, ѹ҆спѝ на́шѧ стра̑сти дꙋшє́вныѧ, сщ҃е́нными хода́тайствы твои́ми, бж҃е́ственнꙋю и҆ сп҃си́тельнꙋю даю́щи бо́дрость, къ бж҃iихъ хотѣ́нiй и҆сполне́нiю.

Пѣ́снь г҃

I҆рмо́съ: Весели́тсѧ ѡ҆ тебѣ̀ цр҃ковь твоѧ̀ хрⷭ҇тѐ, зовꙋ́щи: ты̀ моѧ̀ крѣ́пость гдⷭ҇и, и҆ прибѣ́жище и҆ ѹ҆твержде́нiе.

Гра́дъ тво́й бж҃е, слове́сныхъ рѣ́къ твои́хъ течє́нiѧ ѹ҆ч҃нкъ влⷣко, сщ҃е́ннѡ возвеселѧ́ютъ. [Два́жды.]

Гра́ждане нбⷭ҇нiи, сослꙋжє́бницы мы́слєннымъ чинѡ́мъ, всесла́внiи а҆пⷭ҇ли, всѧ́кiѧ на́съ ско́рби и҆зба́вите.

Ѹ҆тверди́вый хрⷭ҇тѐ словє́снаѧ твоѧ̑ нб҃са̀: ѹ҆тверди́ мѧ тѣ́хъ мл҃твами, на ка́мени твои́хъ хотѣ́нiй, ꙗ҆́кѡ бл҃гоꙋтро́бенъ.

Бг҃оро́диченъ: Ꙗ҆́кѡ мт҃и тѧ̀ мо́литъ съ ли́комъ ѹ҆ч҃нкъ гдⷭ҇и, ꙗ҆́же тебѐ чи́стѡ роди́вшаѧ: да́рꙋй на́мъ млⷭ҇ти твоѧ̑.

И҆́нъ

I҆рмо́съ: Не мꙋ́дростiю, и҆ си́лою, и҆ бога́тствомъ хва́лимсѧ, но тобо́ю ѻ҆́ч҃ею ѵ҆поста́сною мꙋ́дростiю хрⷭ҇тѐ: нѣ́сть бо ст҃ъ, па́че тебѐ чл҃вѣколю́бче.

Ѻ҆рꙋ́жiе ꙗ҆ви́лсѧ є҆сѝ, бори́тєльныѧ врагѝ закала́ѧ, и҆́хже и҆скꙋше́нiѧ соблюдѝ на́съ невре́дныхъ нiко́лае, содѣва́ющихъ бж҃е́ственное хотѣ́нiе.

Сокрꙋше́нiе моеѧ̀ дꙋшѝ, ст҃и́телю, ѹ҆врачꙋ́й, сокрꙋши́вый вра̑жiѧ кѡ́зни и҆ ловлє́нiѧ: да ꙗ҆́кѡ предста́телѧ моего̀ вѣ́рою почита́ю тѧ̀.

Разори́вый а҆ртемíды бездꙋ̑шнаѧ ка̑пища, ѹ҆ма̀ моегѡ̀ страстна̑ѧ мечта̑нiѧ потребѝ бж҃е́ственными хода́тайствы твои́ми ѻ҆́тче нiко́лае.

Бг҃оро́диченъ: Тѧ̀ предста́тельницꙋ пречⷭ҇таѧ дв҃о, стѧжа́хомъ, претворѝ на́шꙋ печа́ль на ра́дость, и҆ ско́рби и҆зба́ви ражда́ющiѧ сме́рть.

Пѣ́снь д҃

I҆рмо́съ: Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й гдⷭ҇и.

Наве́лъ є҆сѝ на мо́ре ко́ни твоѧ̑ и҆збра̑нныѧ, чл҃вѣколю́бче, sловѣ́рiѧ во́ды возмꙋща́ющыѧ, и҆ всѣ̑мъ ра́зꙋмъ тво́й и҆́стинный возвѣща́ющыѧ. [Два́жды.]

Sвѣ́зды просвѣти́вше бл҃гоче́стiемъ мы́сленнꙋю тве́рдь цр҃ко́внꙋю, сла́внiи а҆пⷭ҇ли, ѿ но́щи невѣ́дѣнiѧ, и҆ прегрѣше́нiй и҆зба́вите мѧ̀.

Ꙗ҆́вльшесѧ ꙗ҆́коже стрѣ́лы и҆зꙿѡщре́ни а҆пⷭ҇ли, вра̑жiѧ разжжє́ныѧ стрѣ́лы sло́бы моеѧ̀ ны́нѣ ѹ҆гаси́те, и҆ помышле́нiе моѐ ѹ҆тверди́те.

Бг҃оро́диченъ: Дꙋ́шꙋ мою̀ ѡ҆горче́нꙋю ꙗ҆́домъ, сопроти́внагѡ ѹ҆грызе́нiемъ, дѣ́йственнымъ врачева́нiемъ и҆сцѣлѝ, мл҃твами хрⷭ҇тѐ, ро́ждшiѧ тѧ̀ и҆ сщ҃е́нныхъ а҆пⷭ҇лъ твои́хъ.

И҆́нъ

I҆рмо́съ: Сѣдѧ́й въ сла́вѣ на прⷭ҇то́лѣ бж҃ества̀, во ѻ҆́блацѣ ле́гцѣ прiи́де i҆и҃съ пребж҃е́ственный, нетлѣ́нною дла́нiю, и҆ сп҃се зовꙋ́щыѧ: сла́ва хрⷭ҇тѐ, си́лѣ твое́й.

Пресла́вное житiѐ твоѐ вездѣ̀ тѧ̀ пресла́вна показа̀, чꙋдесы̀ бж҃е́ственными, и҆ просвѣща́емаго, ст҃и́телємъ ѹ҆краше́нiе, всѣ̑мъ похвалꙋ̀, чтꙋ́щымъ тѧ̀ нiко́лае, ра́достными пѣ́сньми.

На высо́цѣ прⷭ҇то́лѣ бл҃же́нне, бг҃а похвали́лъ є҆сѝ, смиреномꙋ́дрiѧ бж҃е́ственными ѡ҆блиста́ѧ свѣтлостьмѝ, и҆́хже бо прича́стiи бы́ти на́съ сотворѝ, бл҃гопрiѧ́тными твои́ми мольба́ми, ѻ҆́тче мꙋ́дре.

Непра́веднѡ ведѡ́мыѧ на сме́рть и҆зба́вилъ є҆сѝ, ре́вностiю бж҃е́ственною ѻ҆́тче, сщ҃еннолѣ́пнѣ распала́емь. тѣ́мже вопiе́мъ тѝ: та́кожде и҆змѝ на́съ ѿ напа́стей, ѹ҆мерщвлѧ́ющихъ лю́тѣ се́рдце моѐ.

Нб҃са̀ ѡ҆бходѧ̀ нiко́лае ра́достнѡ, неви́димѡ ѻ҆́тче, всѣ̑мъ призыва́ющымъ тѧ̀ предста́ни, ѡ҆блегчава́ѧй недꙋ́ги дꙋ́шъ на́шихъ, и҆ ѹ҆тѣше́нiе бг҃олѣ́пнѡ подаѧ̀.

Бг҃оро́диченъ: Вѡ́инства а҆́гг҃льскаѧ ѹ҆жаса́ютсѧ, пречⷭ҇таѧ, воспѣва́юще вели́чество бж҃е́ственнагѡ ржⷭ҇тва̀ твоегѡ̀: съ ни́миже молѝ дв҃о, всѣ̑мъ сп҃сти́сѧ, вѣ́рою чи́стою тебѐ бл҃жа́щымъ.

Пѣ́снь є҃

I҆рмо́съ: Ты̀ гдⷭ҇и мо́й, свѣ́тъ въ мíръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зꙿ мра́чна невѣ́дѣнiѧ, вѣ́рою воспѣва́ющыѧ тѧ̀.

Лѡ́зы живѡ́тныѧ процвѣта́юще гро́здiе, напои́ша всѣ́хъ вiна̀ мы́сленнагѡ весе́лiѧ, сла́внiи а҆пⷭ҇ли. [Два́жды.]

Къ свѣ́тꙋ за́повѣдей бж҃iихъ наста́вите а҆пⷭ҇ли, и҆̀же во тьмѣ̀ дꙋше́внагѡ ѹ҆ны́нiѧ безꙋ́мнѡ пребыва́ющыѧ.

И҆зба́вите на́съ дꙋше́вныхъ прегрѣше́нiй, и҆ сꙋда̀ бꙋ́дꙋщагѡ, и҆ тлѝ и҆ бѣ́дъ, а҆пⷭ҇ли бл҃же́ннiи.

Бг҃оро́диченъ: Сп҃си́ мѧ бж҃е, ꙗ҆́кѡ чл҃вѣколю́бецъ, сп҃си́ мѧ мольба́ми неизрече́ннѡ тебѐ роди́вшiѧ, и҆ всѣ́хъ бж҃е́ственныхъ а҆пⷭ҇лъ твои́хъ.

И҆́нъ

I҆рмо́съ: Нечести́вiи не ѹ҆́зрѧтъ сла́вы твоеѧ̀ хрⷭ҇тѐ, но мы̀ тѧ̀ є҆диноро́дне, ѻ҆ч҃ескiѧ сла́вы сiѧ́нiе бж҃ества̀, ѿ но́щи ѹ҆́тренююще, воспѣва́емъ тѧ̀ чл҃вѣколю́бче.

Заше́лъ є҆сѝ ꙗ҆́коже со́лнце, ѹ҆ме́рый ѻ҆́тче мꙋ́дре, и҆ возсiѧ́лъ є҆сѝ ѹ҆ хрⷭ҇та̀, свѣтоно́сными сiѧ́ньми чꙋде́съ твои́хъ, ѡ҆зарѧ́ѧ всю̀ подсо́лнечнꙋю, нiко́лае.

Сщ҃е́нне нiко́лае, ѹ҆слы́ши на́съ во днѝ наведе́нiѧ и҆скꙋше́нiй и҆ скорбе́й, всѧ́кꙋю тѣснотꙋ̀ ѿгонѧ́ѧ бл҃года́тiю въ тебѣ̀ живꙋ́щагѡ дх҃а.

Сокрꙋше́ннꙋю страстьмѝ жите́йскими дꙋ́шꙋ мою̀ и҆мы́й, на по́мощь тѧ̀ призыва́ю сщ҃е́нне нiко́лае, потщи́сѧ, и҆ да́ждь мѝ соверше́нное и҆сцѣле́нiе, ѹ҆молѧ́ѧ пребл҃га́го.

Бг҃оро́диченъ: Ѹ҆́мныма ѻ҆чи́ма, дв҃о, зрѧ́ тѧ и҆са́iа, вопiе́тъ: сѐ хо́щетъ роди́тисѧ ѿ дв҃ы бг҃оѻтрокови́цы i҆и҃съ гдⷭ҇ь, въ человѣ́кѡвъ па́ки возрожде́нiе.

Пѣ́снь s҃

I҆рмо́съ: Пожрꙋ́ ти со гла́сомъ хвале́нiѧ гдⷭ҇и, цр҃ковь вопiе́тъ тѝ, ѿ бѣсо́вскiѧ кро́ве ѡ҆чи́щшисѧ, ра́ди млⷭ҇ти ѿ ре́бръ твои́хъ и҆сте́кшею кро́вiю.

Па́стырѧ до́брагѡ бг҃оизбра̑ннаѧ ѻ҆вча́та, разсѣ̑ѧннаѧ по мíрꙋ, волкѡ́въ всѧ́ко sвѣ́рство во ѻ҆́вчꙋю кро́тость, вѣ́рою преложи́ша. [Два́жды.]

Бж҃е́ственнагѡ раѧ̀ древеса̀ доброплѡ́днаѧ, преѻкаѧ́нныѧ дꙋшѝ моеѧ̀ всѐ непло́дство во бл҃гопло́дiе добродѣ́тельнагѡ нра́ва преведи́те а҆пⷭ҇ли.

Ѹ҆ѧ́звенъ бы́хъ сласте́й ѻ҆рꙋ́жiемъ и҆ ѹ҆мро́хъ: и҆̀же ѿ хрⷭ҇та̀ прiе́мше сла́внiи бл҃года́ть воскреша́ти мє́ртвыѧ, ѹ҆мерщвле́ннꙋю ѻ҆каѧ́ннꙋю мою̀ дꙋ́шꙋ ѡ҆живи́те.

Бг҃оро́диченъ: Ѹ҆ста́ви дꙋшѝ моеѧ̀ свирѣ́пꙋю бꙋ́рю, бж҃е всѣ́хъ ще́дрый, мольба́ми ро́ждшiѧ тѧ̀ бцⷣы, а҆пⷭ҇лъ же и҆ мч҃нкъ твои́хъ.

И҆́нъ

I҆рмо́съ: Прiидо́хъ во глꙋбины̑ мѡрскíѧ, и҆ потопи́ла мѧ̀ є҆́сть бꙋ́рѧ мно́гихъ грѣхѡ́въ: но ꙗ҆́кѡ бг҃ъ и҆зꙿ глꙋбины̀ возведѝ живо́тъ мо́й, многомлⷭ҇тиве.

Ѹ҆крѣпи́лсѧ є҆сѝ крѣ́постiю сп҃совою, возмогíй бг҃омꙋ́дре, неви́димаго врага̀ погꙋби́ти: є҆гѡ́же лю́тагѡ вре́да на́съ и҆зба́ви мольба́ми твои́ми, ѻ҆́тче нiко́лае.

Мꙋче́нiѧ же въ гее́ннѣ, ѿ лꙋка́выхъ человѣ̑къ стꙋже́нiѧ вре́днѣйшагѡ, и҆зба́ви на́съ сщ҃е́нными мл҃твами твои́ми, пресла́вне нiко́лае.

И҆̀же дре́вле ѹ҆мре́ти непра́веднѡ и҆мꙋ́щiи воевѡ́ды, и҆зба́вишасѧ твои́ми предста́тельствы: ꙗ҆́коже тѣ́хъ, и҆ на́съ и҆схитѝ всѧ́кагѡ вре́да, досточꙋ́дне.

Бг҃оро́диченъ: Лю́дiе твоѝ и҆ гра́дъ мо́литъ тѧ̀, мт҃и бж҃iѧ: и҆змѝ на́съ всѧ́кiѧ нꙋ́жды, и҆ та́мошнагѡ, всест҃а́ѧ влⷣчце, вѣ́чнагѡ ѡ҆сꙋжде́нiѧ.

Пѣ́снь з҃

I҆рмо́съ: Въ пещѝ а҆враа́мстiи ѻ҆́троцы персíдстѣй, любо́вiю бл҃гоче́стiѧ па́че, не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀ гдⷭ҇и.

Крѣ́постiю всест҃ы́ѧ про́повѣди, неле́стнiи а҆пⷭ҇ли хрⷭ҇тѡ́вы, пре́лести зи́мꙋ разрꙋши́сте, и҆ просвѣти́сте бг҃оразꙋ́мiемъ вѣ́рныхъ мꙋдрова́нiе. [Два́жды.]

Мѵ́ро бл҃гоꙋха́нное и҆сточа́юще всегда̀ бж҃е́ственнiи ѹ҆ч҃нцы̀, мѵ́ра ѹ҆́мнагѡ бл҃гово́нiѧ притека́ющихъ къ ва́мъ и҆спо́лните, и҆ sлосмра̑дныѧ стра̑сти ѿжени́те.

Растлѣ́вшаго мѧ̀ плотски́ми безмѣ́стiи, сло́ва нетлѣ́ннагѡ сла́внiи ѹ҆ч҃нцы̀, сп҃си́те мѧ̀ пою́ща: бл҃гослове́нъ є҆сѝ въ хра́мѣ сла́вы твоеѧ̀ гдⷭ҇и.

Бг҃оро́диченъ:Ли́къ а҆́гг҃льскiй, ли́къ мч҃нкъ и҆ а҆пⷭ҇лъ твои́хъ сло́ве, мо́лѧтъ всегда̀, мно́гое бл҃гоꙋтро́бiѧ твоегѡ̀ чл҃вѣколю́бче: всѣ́хъ ѹ҆ще́дри бцⷣею, ꙗ҆́кѡ бл҃гоꙋтро́бенъ.

И҆́нъ

I҆рмо́съ: Ю҆́нѡши трѝ въ вавѷлѡ́нѣ велѣ́нiе мꙋчи́телево на бꙋ́йство прело́жше, посредѣ̀ пла́мене вопiѧ́хꙋ: бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ.

Свѧ́те нiко́лае, во ст҃ы́хъ є҆ди́наго всѣ́хъ творца̀ почива́ющаго, молѝ ѡ҆ст҃и́ти на́съ, и҆ низпосла́ти бога̑тыѧ на ны̀ млⷭ҇ти своѧ̑.

Преподо́бенъ, пра́въ и҆ кро́токъ, ти́хъ и҆ смире́нъ бы́въ сла́вне, къ высотѣ̀ пресла́внѣй сщ҃е́нства взѧ́лсѧ є҆сѝ, чꙋдеса̀ соверша́ѧ и҆ зна́мєнiѧ.

Зако́ны бж҃е́ствєнныѧ соблю́дъ прпⷣбне, ꙗ҆ви́лсѧ є҆сѝ бж҃iй хра́мъ чⷭ҇тѣ́йшiй. тѣ́мже тѝ вопiе́мъ, всебл҃же́нне: ѿ всѧ́кагѡ пребеззако́нiѧ и҆зба́ви рабы̑ твоѧ̑.

Бг҃оро́диченъ: Ѹ҆спѝ воста̑нiѧ страсте́й моеѧ̀ дꙋшѝ, бо́дренною мл҃твою твое́ю да́ждь мѝ бо́дрость, ѻ҆трокови́це, ѹ҆ны́нiѧ дрема́нiе дале́че ѿгонѧ́ющи.

Пѣ́снь и҃

I҆рмо́съ: Рꙋ́цѣ распросте́ръ данiи́лъ, львѡ́въ зiѧ̑нiѧ въ ро́вѣ затчѐ: ѻ҆́гненнꙋю же си́лꙋ ѹ҆гаси́ша, добродѣ́телiю препоѧ́савшесѧ, бл҃гоче́стiѧ рачи́тели ѻ҆́троцы, взыва́юще: бл҃гослови́те всѧ̑ дѣла̀ гдⷭ҇нѧ гдⷭ҇а.

Ѹ҆ста̀ ѻ҆гнедохновє́ннаѧ хрⷭ҇тѡ́ва, и҆̀же бездвє́рнаѧ ѹ҆ста̀ загради́вше, и҆ сп҃си́тельное проповѣ́данiе повсю́дꙋ разсѣ́ѧвше, ѿ ѹ҆́стъ во́лка мы́сленнагѡ и҆зба́висте вопiю́щыѧ: всѧ̑ дѣла̀ гдⷭ҇а по́йте, и҆ превозноси́те є҆го̀ во всѧ̑ вѣ́ки. [Два́жды.]

Вострꙋби́те ѻ҆́крестъ моеѧ̀ ѹ҆мерщвле́нныѧ дꙋшѝ бл҃гогла́снiи трꙋбы̑ хрⷭ҇тѡ́вы, а҆пⷭ҇ли сла́внiи, и҆ ѿ гро́ба ѿча́ѧнiѧ и҆ ѹ҆ны́нiѧ лю́тагѡ сiю̀ воздви́гните, во є҆́же пѣ́ти: всѧ̑ дѣла̀ гдⷭ҇а по́йте, и҆ превозноси́те є҆го̀ во всѧ̑ вѣ́ки.

Менѐ зако́ны твоѧ̑ хрⷭ҇тѐ, попра́вшагѡ ѹ҆ма̀ развраще́нiемъ, менѐ влⷣко, блꙋ́днагѡ, во глꙋбины̑ попо́лзшасѧ, и҆ ѻ҆бы́чаю лꙋка́вомꙋ при́снѡ рабо́тающа не пре́зри, ѹ҆ч҃нкѡ́въ твои́хъ мольба́ми.

Бг҃оро́диченъ: Мр҃íе гпⷭ҇жѐ всѧ́ческихъ, ѡ҆блада́ема мѧ̀ ѿ sмíѧ, и҆ согрѣша́юща всегда̀ свободѝ мл҃твами твои́ми, и҆ порабо́ти хрⷭ҇тꙋ̀ въ житiѝ чи́стѣ воспѣва́ти: всѧ̑ дѣла̀ гдⷭ҇а по́йте, и҆ превозноси́те во всѧ̑ вѣ́ки.

И҆́нъ

I҆рмо́съ: И҆зба́вителю всѣ́хъ всеси́льне, посредѣ̀ пла́мене бл҃гоче́ствовавшыѧ, снизше́дъ ѡ҆роси́лъ є҆сѝ, и҆ наꙋчи́лъ є҆сѝ пѣ́ти: всѧ̑ дѣла̀ бл҃гослови́те, по́йте гдⷭ҇а.

Вѣтíйствꙋѧ бж҃е́ствєннаѧ нiко́лае, беззако́ннꙋющихъ незатворє́наѧ ѹ҆ста̀ ꙗ҆́вственнѡ загради́лъ є҆сѝ, и҆ ѿ а҆́рiева гꙋби́тельства мнѡ́гiѧ и҆зба́вилъ є҆сѝ, правосла́внѡ пою́щыѧ: гдⷭ҇а по́йте, и҆ превозноси́те є҆го̀ во всѧ̑ вѣ́ки.

И҆́же побѣ́ды тезоимени́тъ свѧ́те, побѣди́телей на́съ покажѝ, мл҃твами твои́ми, страсте́мъ ражда́ющымъ сме́рть, и҆ пребеззако́нныхъ человѣ̑къ ѧ҆зы́ка льсти́ва, вѣ́рнѡ при́снѡ молѧ́щихсѧ тѝ.

По́мощь твою̀ сп҃си́тельнꙋю низпосла́ти на́мъ, ѹ҆моле́нъ бꙋ́ди чꙋдотво́рче нiко́лае, въ де́нь нꙋ́жды, внегда̀ тѧ̀ вѣ́рою просѧ́ще мо́лимъ.

Трⷪ҇ченъ: Правосла́внѡ вѣ́рнiи поклони́мсѧ ст҃ѣ́й трⷪ҇цѣ, сла́вѧще ѻ҆ц҃а̀, и҆ сн҃а, и҆ всест҃а́го дх҃а, вопiю́ще: бл҃гослови́те, по́йте гдⷭ҇а, и҆ превозноси́те є҆го̀ во всѧ̑ вѣ́ки.

Бг҃оро́диченъ: Ми́лости твоеѧ́ мѧ сподо́би, млⷭ҇тивѣйшаго сло́ва ро́ждши, бл҃гослове́ннаѧ всечⷭ҇таѧ: въ ча́съ сꙋ́дный предста́ни, и҆ и҆зба́ви та́мошнѧгѡ мѧ̀ чⷭ҇таѧ ѡ҆сꙋжде́нiѧ.

Пѣ́снь ѳ҃

I҆рмо́съ: Ка́мень нерꙋкосѣ́чный ѿ несѣко́мыѧ горы̀ тебѐ дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀ бцⷣе велича́емъ.

Ка́менiе и҆збра́нное, положе́ннагѡ во главꙋ̀ ѹ҆́гла ка́мене, созда́сте всѣ́хъ вѣ́рныхъ сердца̀, ка́менемъ вѣ́ры вра̑жiѧ созда̑нiѧ, а҆пⷭ҇ли, разве́ргше. [Два́жды.]

Рѣши́ти и҆ вѧза́ти ѿ хрⷭ҇та̀ прiе́мше вла́сть, разрѣши́те sѡ́лъ мои́хъ соꙋ́зъ, и҆ къ любвѝ бж҃iей привѧжи́те, и҆ црⷭ҇твiѧ прича́стника бж҃е́ственнагѡ содѣ́лайте а҆пⷭ҇ли.

Бж҃е́ственнiи влⷣки ѻ҆́блацы, и҆зсо́хшее моѐ се́рдце всѧ́кимъ лꙋка́вымъ дѣѧ́нiемъ бж҃е́ственными тꙋ́чами ны́нѣ напо́йте, и҆ плодоно́сно покажи́те, а҆пⷭ҇ли бг҃обл҃же́ннiи.

Бг҃оро́диченъ: Со ст҃ы́ми а҆́гг҃лы, съ бж҃е́ственными а҆пⷭ҇лы, со сла́вными мч҃нки, твоего̀ молѝ сн҃а и҆ бг҃а, бг҃ороди́тельнице пречⷭ҇таѧ, ѿ бѣ́дъ и҆зба́вити дꙋ́шы на́шѧ.

И҆́нъ

I҆рмо́съ: Е҆́ѵа ѹ҆́бѡ недꙋ́гомъ преслꙋша́нiѧ клѧ́твꙋ всели́ла є҆́сть: ты́ же дв҃о бцⷣе прозѧбе́нiемъ чревоноше́нiѧ, мíрови бл҃гослове́нiе процвѣла̀ є҆сѝ. тѣ́мъ тѧ̀ всѝ велича́емъ.

И҆сцѣлє́нiѧ при́снѡ соверша́ѧ гро́бъ тво́й, бл҃гоꙋха̑нiѧ мѵ́ра прпⷣбне, и҆сточа́етъ вѣ́рою и҆ любо́вiю пристꙋпа́ющымъ нiко́лае, погреба́ѧй недꙋ́гѡвъ нахо́ды. тѣ́мже тѧ̀ всѝ ѹ҆бл҃жа́емъ.

Ꙗ҆́кѡ со́лнце всю̀ ѡ҆зарѧ́еши нiко́лае бг҃обл҃же́нне, подсо́лнечнꙋю, бж҃е́ственныхъ чꙋде́съ сiѧ́ньми тьмꙋ̀ лю́тыхъ ѡ҆бстоѧ́нiй ѿгонѧ́ѧ, сщ҃е́нными хода́тайствы твои́ми, а҆рхiере́євъ ѹ҆добре́нiе.

Ѻ҆бы́чнѡ ѹ҆ще́дри ны̀ нiко́лае, жите́йскими ѡ҆бстоѧ́ньми, и҆ бѣсо́вскими пре́лестьми, лꙋка́выхъ же человѣ̑къ и҆скꙋше́ньми, лю́тѣ ѡ҆бꙋрева́ємыѧ всегда̀: ꙗ҆́кѡ да тѧ̀ всѝ ѹ҆бл҃жа́емъ.

Де́нь и҆ ча́съ стра́шный помина́й ѽ дꙋшѐ моѧ̀! є҆гда́ тѧ хо́щетъ привестѝ на сꙋ́дъ влⷣка, и҆ сꙋди́ти твоѧ̑ дѣла̀ та̑йнаѧ, и҆ возопíй є҆мꙋ̀: сп҃се сп҃си́ мѧ нiкола́а мольба́ми.

Бг҃оро́диченъ: Гла́съ тебѐ бж҃е́ственнагѡ гаврiи́ла прино́симъ ра́достнѡ, и҆ взыва́емъ: ра́дꙋйсѧ раю̀, ꙗ҆́же дре́во живо́тное посредѣ̀ и҆мꙋ́щаѧ всегда̀, пресла́внаѧ сло́ва пала́то, ра́дꙋйсѧ дв҃о всенепоро́чнаѧ.

На стiхо́внѣ стiхи̑ры а҆пⷭ҇лѡмъ, гла́съ д҃:

А҆пⷭ҇льскiй ли́къ дх҃омъ ст҃ы́мъ просвѣти́лъ є҆сѝ хрⷭ҇тѐ: и҆ на́шꙋ скве́рнꙋ грѣхо́внꙋю, тѣ́хъ ра́ди ѡ҆мы́й бж҃е, и҆ поми́лꙋй на́съ.

Стíхъ: И҆спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆ возра́довахомсѧ, и҆ возвесели́хомсѧ: во всѧ̑ дни̑ на́шѧ возвесели́хомсѧ, за дни̑, въ нѧ́же смири́лъ ны̀ є҆сѝ, лѣ̑та, въ нѧ́же ви́дѣхомъ sла̑ѧ. и҆ при́зри на рабы̑ твоѧ̑ и҆ на дѣла̀ твоѧ̑, и҆ наста́ви сы́ны и҆́хъ.

Некни̑жныѧ ѹ҆ч҃нкѝ, дх҃ъ тво́й ст҃ы́й каза́тели ꙗ҆вѝ хрⷭ҇тѐ бж҃е: и҆ многовѣща́ннымъ сли́чiемъ ꙗ҆зы́кѡвъ пре́лесть ѹ҆празднѝ, ꙗ҆́кѡ всеси́ленъ.

Стíхъ: И҆ бꙋ́ди свѣ́тлость гдⷭ҇а бг҃а на́шегѡ на на́съ, и҆ дѣла̀ рꙋ́къ на́шихъ и҆спра́ви на на́съ, и҆ дѣ́ло рꙋ́къ на́шихъ и҆спра́ви.

Мч҃нченъ: Честна̀ сме́рть ст҃ы́хъ твои́хъ гдⷭ҇и: меча́ми бо и҆ ѻ҆гне́мъ, и҆ стꙋ́денiю сокрꙋша́еми, и҆злiѧ́ша кро́вь свою̀, наде́ждꙋ и҆мꙋ́ще на тѧ̀, воспрiѧ́ти трꙋдѡ́въ мздꙋ̀: претерпѣ́ша, и҆ прiѧ́ша ѿ тебѐ сп҃се ве́лiю млⷭ҇ть.

Сла́ва, и҆ ны́нѣ, бг҃оро́диченъ: Тѧ̀ стѣ́нꙋ стѧжа́хомъ бцⷣе пречⷭ҇таѧ, и҆ бл҃гоꙋти́шное приста́нище, и҆ ѹ҆твержде́нiе. тѣ́мже молю́сѧ, и҆́же въ житiѝ ѡ҆бꙋрева́емь, ѡ҆кормѝ, и҆ сп҃си́ мѧ.

Въ четверто́къ бл҃жє́нны, гла́съ д҃:

Дре́вомъ а҆да́мъ раѧ̀ бы́сть и҆зселе́нъ, дре́вомъ же крⷭ҇тнымъ разбо́йникъ въ ра́й всели́сѧ: ѻ҆́въ ѹ҆́бѡ вкꙋ́шъ, за́повѣдь ѿве́рже сотво́ршагѡ: ѻ҆́въ же сраспина́емь, бг҃а и҆сповѣ́да таѧ́щагосѧ, помѧни́ мѧ, вопiѧ̀, во црⷭ҇твiи твое́мъ.

Стíхъ: Бл҃же́ни и҆́згнани пра́вды ра́ди, ꙗ҆́кѡ тѣ́хъ є҆́сть црⷭ҇тво нбⷭ҇ное.

Па́стырѧ и҆ а҆́гнца словє́снаѧ сꙋ́ще воспита̑нiѧ, посредѣ̀ волкѡ́въ ѿ негѡ̀ ꙗ҆́кѡ а҆́гнцы мꙋ́дрiи по́слани бы́сте, бж҃е́ственнымъ проповѣ́данiемъ. тѣ́хъ претворѧ́юще свирѣ́пство на кро́тость, вѣ́рою зовꙋ́ще неꙋкло́ннымъ по́мысломъ: помѧнѝ на́съ сп҃се, во црⷭ҇твiи твое́мъ.

Стíхъ: Бл҃же́ни є҆стѐ, є҆гда̀ поно́сѧтъ ва́мъ, и҆ и҆зженꙋ́тъ, и҆ рекꙋ́тъ всѧ́къ sо́лъ глаго́лъ, на вы̀ лжꙋ́ще менѐ ра́ди.

Проше́дше земна̑ѧ и҆сполнє́нiѧ а҆пⷭ҇ли гдⷭ҇ни, ꙗ҆́кѡ sвѣ́зды свѣ̑тлыѧ, помрачє́нныѧ пре́лєсти разори́сте, и҆ свѣ́тъ сп҃си́тельный прельщє́нымъ ѡ҆блиста́сте. тѣ́мже бл҃жи́мъ ва́съ хрⷭ҇тѡ́вы проповѣ̑дницы, просѧ́ще: моли́тесѧ ѡ҆ на́съ всегда̀ ко гдⷭ҇ꙋ.

Стíхъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша мно́га на нб҃сѣ́хъ.

Мч҃нченъ: Ѹ҆мерщвлѧ́еми мꙋ́дрiи, и҆ ѻ҆гне́мъ веще́ственнымъ ѡ҆палѧ́еми, попали́сте го́рькагѡ многобо́жiѧ вещество̀ бл҃же́ннiи, и҆ ны́нѣ и҆сточа́ете и҆сцѣле́нiй стрꙋи̑ приходѧ́щымъ къ ва́мъ съ вѣ́рою, те́плѣ взыва́ющымъ, и҆ вопiю́щымъ хрⷭ҇тꙋ̀: помѧнѝ на́съ во црⷭ҇твiи твое́мъ.

Сла́ва: трⷪ҇ченъ: Непреткнове́ннымъ по́мысломъ, мы́слiю трезвѧ́щесѧ рце́мъ, въ вы́шнихъ со ѻ҆ц҃е́мъ сѣдѧ́щемꙋ вкꙋ́пѣ и҆ дх҃омъ: трⷪ҇це нераздѣ́льнаѧ, ꙗ҆́же всѧ̑ сло́вомъ пре́жде соста́вльшаѧ, и҆ всѣ́хъ просвѣща́ющаѧ, вѣ́рою тебѣ̀ зовꙋ́щихъ, помѧнѝ на́съ во црⷭ҇твiи твое́мъ.

И҆ ны́нѣ, бг҃оро́диченъ: А҆пⷭ҇лѡвъ ра́досте, и҆ стрⷭ҇тоте́рпєцъ вѣне́цъ неꙋвѧда́емый вои́стиннꙋ є҆сѝ бг҃ороди́тельнице, всенепоро́чнаѧ ѻ҆трокови́це, съ ни́миже и҆спросѝ на́мъ влⷣчце, прегрѣше́нiй и҆збавле́нiе, и҆ житiѧ̀ и҆справле́нiе, вѣ́рою просѧ́щымъ тѧ̀, и҆ вопiю́щымъ тѝ: ра́дꙋйсѧ, всеи́стиннѣ бл҃ги́хъ сокро́вище.


