  OCR:

  Библиотека святоотеческой литературы

  http://orthlib.ru



Въ понедѣ́льникъ ве́чера,

на Гдⷭ҇и воззва́хъ, стiхи̑ры покаѧ́нны. Гла́съ з҃.

Подо́бенъ: Дне́сь бди́тъ i҆ꙋ́да:

Стíхъ: А҆́ще беззакѡ́нiѧ на́зриши гдⷭ҇и, гдⷭ҇и, кто̀ постои́тъ; ꙗ҆́кѡ ѹ҆ тебѐ ѡ҆чище́нiе є҆́сть.

Влⷣко и҆ бж҃е всеще́дрый, и҆́миже вѣ́си сꙋдьба́ми, да́ждь мѝ въ се́рдцѣ тво́й стра́хъ и҆мѣ́ти, да́ждь мѝ гнꙋша́тисѧ дѣѧ́нiй лꙋка́вагѡ, да́ждь мѝ люби́ти тѧ̀ ѿ всеѧ̀ дꙋшѝ моеѧ̀, и҆ твори́ти во́лю твою̀ сп҃си́тельнꙋю. ты́ бо є҆сѝ бг҃ъ на́шъ, рекíй: проси́те, и҆ прiи́мете.

Стíхъ: И҆́мене ра́ди твоегѡ̀ потерпѣ́хъ тѧ̀ гдⷭ҇и, потерпѣ̀ дꙋша̀ моѧ̀ въ сло́во твоѐ, ѹ҆пова̀ дꙋша̀ моѧ̀ на гдⷭ҇а.

Бы́хъ ѹ҆́бѡ бѣсѡ́мъ смѣ́хъ, человѣ́кѡмъ же ѹ҆ничиже́нiе, пра́вєднымъ рыда́нiе, и҆ а҆́гг҃лѡмъ пла́чь, скве́рна воздꙋ́хꙋ, и҆ землѝ и҆ вода́мъ: тѣ́ло бо ѡ҆калѧ́хъ, дꙋ́шꙋ и҆ ѹ҆́мъ ѡ҆скверни́хъ безчи́сленными дѣѧ́ньми, и҆ вра́гъ бж҃iй бы́хъ. ѹ҆вы̀ мнѣ̀ гдⷭ҇и! согрѣши́хъ тѝ, согрѣши́хъ, прости́ мѧ.

Стíхъ: Ѿ стра́жи ѹ҆́треннiѧ до но́щи, ѿ стра́жи ѹ҆́треннiѧ да ѹ҆пова́етъ i҆и҃ль на гдⷭ҇а.

Молю́сѧ тѝ, ѡ҆ мнѣ̀ непло́днѣмъ долготерпѝ влⷣко: и҆ не посѣцы̀ менѐ ꙗ҆́кѡ непло́дное дре́во посѣче́нiемъ сме́ртнымъ, во ѻ҆́гнь ѿсыла́ѧ, но плодоно́сна мѧ̀ сотвори́ти ѹ҆моле́нъ бꙋ́ди, вре́мѧ покаѧ́нiѧ мѝ даѧ̀ ꙗ҆́кѡ чл҃вѣколю́бецъ: ꙗ҆́кѡ да ѿмы́ю сп҃се мо́й хрⷭ҇тѐ, моѧ̑ мнѡ́ги грѣхѝ.

Та́же мине́и стiхи̑ры, ст҃о́мꙋ. Сла́ва, ст҃о́мꙋ. И҆ ны́нѣ, бг҃оро́диченъ гла́са. А҆́ще ли нѣ́сть мине́и: и҆́ны стiхи̑ры ст҃о́мꙋ и҆ вели́комꙋ прⷪ҇ро́кꙋ i҆ѡа́ннꙋ прⷣте́чи, гла́съ з҃:

Стíхъ: Ꙗ҆́кѡ ѹ҆ гдⷭ҇а млⷭ҇ть, и҆ мно́гое ѹ҆ негѡ̀ и҆збавле́нiе, и҆ то́й и҆зба́витъ i҆и҃лѧ ѿ всѣ́хъ беззако́нiй є҆гѡ̀.

Въ пꙋсты́ни живы́й непоро́чно житiѐ, грѣха́ми ѡ҆пꙋстѣ́вшiй ѹ҆́мъ мо́й ѡ҆бновѝ, прⷣте́че.

Стíхъ: Хвали́те гдⷭ҇а всѝ ꙗ҆зы́цы, похвали́те є҆го̀ всѝ лю́дiе.

Го́рлицꙋ тѧ̀ прⷪ҇ро́че, краснѣ́йшꙋю разꙋмѣ́вше сла́вимъ, провозвѣща́ющꙋ сꙋ́щымъ въ мíрѣ бж҃е́ственнꙋю ве́снꙋ.

Стíхъ: Ꙗ҆́кѡ ѹ҆тверди́сѧ млⷭ҇ть є҆гѡ̀ на на́съ, и҆ и҆́стина гдⷭ҇нѧ пребыва́етъ во вѣ́къ.

Предста́телю живота̀ моегѡ̀, дꙋ́ши моеѧ̀ храни́телю, бж҃е́ственный прⷣте́че, ѿ человѣ́ческа ѧ҆зы́ка льсти́ва и҆зба́ви мѧ̀ раба̀ твоего̀.

Сла́ва, и҆ ны́нѣ, бг҃оро́диченъ: Въ мѧте́жи ѡ҆бꙋрева́ема мѧ̀ лѣ́ности, въ приста́нище бл҃гоꙋти́шное сп҃се́нiѧ напра́ви влⷣчце.

Та́же, Свѣ́те ти́хiй: Прокíменъ днѐ. И҆ Сподо́би гдⷭ҇и въ ве́черъ се́й:

На стiхо́внѣ стiхи̑ры покаѧ́нны, гла́съ з҃:

Ꙗ҆́кѡ блꙋ́дный сы́нъ прiидо́хъ а҆́зъ ще́дре, прiими́ мѧ припа́дающаго, ꙗ҆́кѡ є҆ди́наго ѿ нає́мникъ твои́хъ бж҃е, и҆ поми́лꙋй мѧ̀ чл҃вѣколю́бче.

Стíхъ: Къ тебѣ̀ возведо́хъ ѻ҆́чи моѝ живꙋ́щемꙋ на нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дiй свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀: та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже ѹ҆ще́дритъ ны̀.

Ꙗ҆́кѡ впады́й въ разбо́йники и҆ ѹ҆ѧ́звленъ, та́кѡ и҆ а҆́зъ впадо́хъ ѿ мно́гихъ грѣхѡ́въ, и҆ ѹ҆ѧ́звлена мѝ є҆́сть дꙋша̀: къ комꙋ̀ прибѣ́гнꙋ пови́нный а҆́зъ, то́кмѡ къ тебѣ̀ бл҃гоꙋтро́бномꙋ дꙋша́мъ врачꙋ̀; и҆зле́й на мѧ̀ бж҃е, вели́кꙋю твою̀ млⷭ҇ть.

Стíхъ: Поми́лꙋй на́съ гдⷭ҇и, поми́лꙋй на́съ, ꙗ҆́кѡ по мно́гꙋ и҆спо́лнихомсѧ ѹ҆ничиже́нiѧ: наипа́че напо́лнисѧ дꙋша̀ на́ша поноше́нiѧ гобзꙋ́ющихъ, и҆ ѹ҆ничиже́нiѧ го́рдыхъ.

Мч҃нченъ: Ст҃íи мч҃нцы и҆̀же до́брѣ страда́вше и҆ вѣнча́вшесѧ, моли́тесѧ ко гдⷭ҇ꙋ, сп҃сти́сѧ дꙋша́мъ на́шымъ.

Сла́ва, и҆ ны́нѣ, бг҃оро́диченъ: Ра́дꙋйсѧ сл҃нца ѻ҆́блаче мы́сленнагѡ и҆ неизрече́ннагѡ влⷣчце: ра́дꙋйсѧ всесвѣ́тлаѧ свѣщѐ: ра́дꙋйсѧ свѣ́щниче всезлаты́й: тобо́ю прест҃а́ѧ, є҆́ѵа и҆зба́висѧ ѿ клѧ́твы. но ꙗ҆́кѡ и҆мꙋ́щи дерзнове́нiе ко бл҃гопремѣ́нномꙋ сн҃ꙋ твоемꙋ̀ и҆ бг҃ꙋ, мт҃рнею твое́ю мл҃твою, не ѡ҆скꙋдѣ́й моли́тисѧ пречⷭ҇таѧ.

Та́же, Ны́нѣ ѿпꙋща́еши: Трист҃о́е. По Ѻ҆́ч҃е на́шъ: тропа́рь, є҆ктенiа̀, и҆ ѿпꙋ́стъ.

Въ понедѣ́льникъ на повече́рiи,,

канѡ́нъ моле́бный прест҃ѣ́й бцⷣѣ. Гла́съ з҃.

Пѣ́снь а҃

I҆рмо́съ: Сокрꙋши́вшемꙋ бра̑ни мы́шцею свое́ю, и҆ вса́дники трiста́ты погрꙋзи́вшемꙋ, пои́мъ є҆мꙋ̀, ꙗ҆́кѡ и҆зба́вителю на́шемꙋ бг҃ꙋ, ꙗ҆́кѡ просла́висѧ.

Тѧ̀ вино́внꙋ на́шегѡ сп҃се́нiѧ, и҆ бж҃е́ственнагѡ и҆збавле́нiѧ мо́лимъ пречⷭ҇таѧ: моли́сѧ є҆́же сп҃сти́сѧ на́мъ.

Ве́сь є҆́смь въ лю́тыхъ напа́стехъ, въ бѣда́хъ и҆ прегрѣше́нiихъ, вопiю́ ти пречⷭ҇таѧ: сп҃си́ мѧ раба̀ твоего̀.

Сла́ва: Тѧ̀ дв҃ꙋ чⷭ҇тꙋю мо́лимъ, и҆ мт҃рь зижди́телѧ: ѿ всѧ́кагѡ ѡ҆sлобле́нiѧ бѣсѡ́въ и҆зба́ви на́съ.

И҆ ны́нѣ: Ꙗ҆́же сло́во пло́тiю ро́ждши па́че сло́ва, нача́льника жи́зни хрⷭ҇та̀ бг҃а на́шего, молѝ сп҃сти́сѧ на́мъ.

Пѣ́снь г҃

I҆рмо́съ: Ѹ҆ тверди́сѧ вѣ́рою хрⷭ҇то́ва цр҃ковь, и҆́бо непреста́ннѡ пѣ́сньми вопiе́тъ пою́щи: ст҃ъ є҆сѝ гдⷭ҇и, и҆ тѧ̀ пое́тъ дꙋ́хъ мо́й.

Всепа́гꙋбныѧ sло́бы ше́ствовавъ стезю̀, не ѡ҆брѣто́хъ пꙋтѝ сп҃се́нiѧ моегѡ̀: къ немꙋ́же мѧ̀ ты̀ наста́ви пренепоро́чнаѧ влⷣчце.

Крѣ́пость, и҆ ѹ҆твержде́нiе, и҆ по́мощь, и҆ наде́ждꙋ тѧ̀ є҆ди́нꙋ написꙋ́ю всенепоро́чнаѧ: ты́ ми бꙋ́ди застꙋ́пница въ де́нь и҆схо́да.

Сла́ва: Всегда́ тѧ пренепоро́чнаѧ, молю̀: въ ча́съ сме́рти моеѧ̀ предста́ни, и҆ мꙋ́ки и҆зба́ви раба̀ твоего̀.

И҆ ны́нѣ: Роди́лсѧ є҆сѝ ѿ дв҃ы несказа́ннѡ, ꙗ҆ви́лсѧ є҆сѝ, ꙗ҆́коже и҆зво́лилъ є҆сѝ сп҃се на́шъ, и҆ мíръ ѡ҆бнови́лъ є҆сѝ гдⷭ҇и.

Пѣ́снь д҃

I҆рмо́съ: Ѹ҆слы́шахъ слꙋ́хъ тво́й, и҆ ѹ҆боѧ́хсѧ, разꙋмѣ́хъ дѣла̀ твоѧ̑ и҆ ѹ҆жасо́хсѧ гдⷭ҇и.

Повелѣ̑нiѧ моегѡ̀ влⷣки престꙋ́пль, врагѡ́мъ ꙗ҆ви́хсѧ ѹ҆до́бь ѡ҆держи́мь: ты́ мѧ и҆зба́ви влⷣчце.

Въ ча́съ сме́рти и҆зба́ви пречⷭ҇таѧ, и҆ сп҃сѝ дꙋ́шꙋ мою̀ стра́стнꙋю ѿ бѣсѡ́въ.

Сла́ва: Разрѣшѝ пречⷭ҇таѧ влⷣчце, соꙋ́зы прегрѣше́нiй мои́хъ, и҆ къ животꙋ̀ вѣ́чномꙋ бꙋ́ди мѝ хода́таица мл҃твами твои́ми.

И҆ ны́нѣ: Воспѣва́емъ тѧ̀ по ржⷭ҇твѣ̀ па́ки дв҃ꙋ, и҆ прославлѧ́емъ тѧ̀ пречⷭ҇таѧ, ꙗ҆́кѡ мт҃рь бг҃а на́шегѡ.

Пѣ́снь є҃

I҆рмо́съ: Ѹ҆́тренююще сло́ве, въ сла́вꙋ твою̀ и҆ хвалꙋ̀, восхвалѧ́емъ непреста́ннѡ ѡ҆́бразъ крⷭ҇та̀ твоегѡ̀, є҆го́же да́лъ є҆сѝ на́мъ ѻ҆рꙋ́жiе въ по́мощь.

Приста́нище въ бꙋ́ри лю́тѣ смꙋща́ємымъ, сп҃се́нiѧ двє́ри вѣ́рою сп҃са́ємымъ, дв҃о бл҃га́ѧ, сп҃си́ мѧ раба̀ твоего̀.

Мнѡ́гiѧ щедрѡ́ты твоѧ̑ дв҃о бцⷣе, на мнѣ̀ рабѣ̀ твое́мъ ꙗ҆вѝ бога́тнѡ, и҆збавлѧ́ющи мѧ̀ стра́шнагѡ и҆ бꙋ́дꙋщагѡ сꙋда̀.

Сла́ва: Но́щь страсте́й непостоѧ́нна содержи́тъ дꙋ́шꙋ мою̀, и҆ къ па́гꙋбнѣй про́пасти ѿсыла́етъ: свѣ́томъ моли́твы твоеѧ̀ бцⷣе, сп҃си́ мѧ раба̀ твоего̀.

И҆ ны́нѣ: Прест҃а́ѧ дв҃о ѡ҆бра́дованнаѧ, ро́ждшаѧ сло́во въ лѣ́то па́че сло́ва, молѝ є҆гѡ̀ сп҃стѝ дꙋ́шы на́шѧ.

Пѣ́снь s҃

I҆рмо́съ: I҆ѡ́на и҆зꙿ чре́ва а҆́дова вопiѧ́ше: возведѝ ѿ тлѝ живо́тъ мо́й. мы́ же тебѣ̀ вопiе́мъ: всеси́льне сп҃се: поми́лꙋй на́съ.

Въ напа́стехъ застꙋ́пницꙋ тѧ̀ и҆́мамы тве́рдꙋ, въ ско́рбехъ крѣ́пкое сп҃се́нiе, поко́й въ печа́лѣхъ, въ бѣда́хъ по́мощь приснодв҃о.

Ты́ ми храни́тельница жи́зни все́й ꙗ҆ви́сѧ пречⷭ҇таѧ: ты́ мѧ и҆зба́ви ѿ бѣсѡ́въ въ ча́съ сме́рти, ты̀ и҆ по сме́рти ѹ҆поко́й.

Сла́ва: Добро́та чⷭ҇тны́хъ ст҃ы́хъ а҆́гг҃лъ, ра́дованiе человѣ́кѡвъ всѣ́хъ, ты̀ є҆сѝ бцⷣе дв҃о: ты́ мѧ къ животꙋ̀ наста́ви.

И҆ ны́нѣ: И҆сцѣлѝ пренепоро́чнаѧ ѻ҆каѧ́ннꙋю дꙋ́шꙋ мою̀, неисцѣ́льнѡ болѧ́щꙋю жите́йскими пре́лестьми, и҆ мно́гихъ двере́й затворе́ньми.

Та́же, Гдⷭ҇и поми́лꙋй, три́жды. Сла́ва, и҆ ны́нѣ:

Сѣда́ленъ, гла́съ з҃:

За млⷭ҇рдiе млⷭ҇ти твоеѧ̀ хрⷭ҇тѐ бж҃е, ѿ дв҃ы ст҃ы́ѧ воплоти́тисѧ и҆зво́лилъ є҆сѝ: є҆ѧ́же ра́ди соблюдѝ жи́знь на́шꙋ, ꙗ҆́кѡ чл҃вѣколю́бецъ.

Пѣ́снь з҃

I҆рмо́съ: Пе́щь горѧ́щꙋю ѡ҆роси́лъ є҆сѝ сп҃се, ѻ҆́троки сп҃слъ є҆сѝ пою́щыѧ и҆ глаго́лющыѧ: бл҃гослове́нъ є҆сѝ во вѣ́ки гдⷭ҇и бж҃е ѻ҆тє́цъ на́шихъ.

Мно́жество прегрѣше́нiй мои́хъ прiе́млѧ во ѹ҆́мъ, во ѿча́ѧнiи быва́ю, дв҃о пренепоро́чнаѧ. тѣ́мже тѝ зовꙋ̀: помози́ ми, да не до конца̀ поги́бнꙋ.

Жи́зни сꙋ́щꙋю мт҃рь тѧ̀ чⷭ҇таѧ, вѣ́дый, зовꙋ́ ти: сме́рти дꙋше́вныѧ и҆зба́ви мѧ̀, и҆ вѣ́чныѧ жи́зни сподо́би.

Сла́ва: И҆зба́ви пренепоро́чнаѧ ѿ бѣ́дъ, и҆ страсте́й, и҆ болѣ́зней, и҆ ѡ҆sлобле́нiѧ, и҆ житiѧ̀ согрѣше́нiй, и҆ ѿ вѣ́чнагѡ ѻ҆гнѧ̀ негаси́магѡ, вѣ́рнѡ чтꙋ́щыѧ тѧ̀ пѣ́сньми.

И҆ ны́нѣ: Всѧ́къ ѧ҆зы́къ сла́витъ тѧ̀ чⷭ҇таѧ, сла́вꙋ сꙋ́щꙋю и҆ похвалꙋ̀ ро́да на́шегѡ, и҆ наста́вницꙋ заблꙋ́ждшихъ, бцⷣе препѣ́таѧ.

Пѣ́снь и҃

I҆рмо́съ: Стра́шнаго херꙋвíмѡмъ, и҆ чꙋ́днаго серафíмѡмъ, и҆ мíрꙋ творца̀, сщ҃е́нницы и҆ рабѝ, и҆ дꙋ́си пра́ведныхъ по́йте, бл҃гослови́те и҆ превозноси́те є҆го̀ во вѣ́ки.

Всѐ житiѐ моѐ и҆жди́хъ въ лѣ́ности а҆́зъ преѻкаѧ́нный, и҆ ны́нѣ недоꙋмѣ́юсѧ, и҆ къ концꙋ̀ прибли́жихсѧ, помози́ ми, влⷣчце.

Грѣ́шникѡвъ прибѣ́жище, низве́рженныхъ и҆справле́нiе, ты̀ є҆сѝ влⷣчце: сегѡ̀ ра́ди притека́ю къ покро́вꙋ твоемꙋ̀, сп҃си́ мѧ.

Сла́ва: Неꙋсы́пнꙋ мл҃твꙋ ꙗ҆́кѡ и҆мꙋ́щи, всенепоро́чнаѧ влⷣчце мíра, сꙋда̀ и҆зба́ви бꙋ́дꙋщагѡ, вѣ́рою чтꙋ́щыѧ ѡ҆́бразъ тво́й.

И҆ ны́нѣ: Пое́тъ тѧ̀ всѧ́къ ѧ҆зы́къ сла́вѧй, бг҃а бо препѣ́таго родила̀ є҆сѝ дв҃о бг҃оневѣ́сто: є҆го́же молѝ непреста́ннѡ сп҃стѝ дꙋ́шы пою́щихъ тѧ̀.

Пѣ́снь ѳ҃

I҆рмо́съ: Па́че є҆стества̀ мт҃рь, и҆ є҆стествꙋ̀ дв҃ꙋ, є҆ди́нꙋ въ жена́хъ бл҃гослове́ннꙋю, пѣ́сньми вѣ́рнiи бцⷣꙋ велича́емъ.

Подꙿ твоѐ млⷭ҇рдiе прибѣга́ющiи вѣ́рою и҆збавлѧ́ютсѧ ско́рбныхъ бѣ́дъ житiѧ̀. тѣ́мже и҆ а҆́зъ къ твоемꙋ̀ покро́вꙋ прибѣго́хъ бцⷣе.

Крѣ́пкаѧ застꙋ́пнице, непобѣди́маѧ стѣно̀ печа́льныхъ чⷭ҇таѧ, сп҃си́ мѧ ѿ страсте́й грѣхѡ́въ, и҆ ѻ҆гнѧ̀ вѣ́чнꙋющагѡ.

Сла́ва: Свѣ́тлыми сiѧ́ньми возсiѧ́вшагѡ сло́ва ѿ тебѐ, дв҃о чⷭ҇таѧ, ѡ҆зари́ мѧ, и҆ сп҃сѝ ꙗ҆́кѡ бл҃га́ѧ, и҆ ѿ мꙋ́къ и҆схитѝ.

И҆ ны́нѣ: Но́сиши носѧ́щаго всѧ́чєскаѧ ст҃ы́ми рꙋка́ми твои́ми: є҆го́же молѝ чⷭ҇таѧ, чꙋжда́гѡ sлодѣ́йства неѡдержи́мыхъ на́съ сп҃стѝ.

Та́же, досто́йно є҆́сть: и҆ покло́нъ. Трист҃о́е. По Ѻ҆́ч҃е на́шъ: тропарѝ, и҆ про́чее ѻ҆бы́чно, и҆ ѿпꙋ́стъ.

Во вто́рникъ ѹ҆́тра,

по а҃-мъ стiхосло́вiи сѣда́льны покаѧ́нны, гла́съ з҃:

И҆мꙋ́щи, дꙋшѐ моѧ̀, врачевство̀ покаѧ́нiѧ, пристꙋпѝ припа́дающи и҆ воздыха́нiемъ вопiю́щи: врачꙋ̀ дꙋ́шъ же и҆ тѣле́съ, свободи́ мѧ чл҃вѣколю́бче, ѿ мно́гихъ мои́хъ согрѣше́нiй, сопричти́ мѧ блꙋдни́цѣ и҆ разбо́йникꙋ, и҆ мытарю̀: и҆ да́рꙋй мѝ бж҃е, беззако́нiй мои́хъ проще́нiе и҆ сп҃си́ мѧ.

Стíхъ: Гдⷭ҇и, да не ꙗ҆́ростiю твое́ю ѡ҆бличи́ши менѐ, нижѐ гнѣ́вомъ твои́мъ нака́жеши менѐ.

И҆́же петро́во ѿверже́нiе слеза́ми ѡ҆чи́стивъ, и҆ мытаре́ва согрѣшє́нiѧ воздыха́нiемъ прости́въ, чл҃вѣколю́бче гдⷭ҇и поми́лꙋй мѧ̀.

. Сла́ва, и҆ ны́нѣ, бг҃оро́диченъ: Ра́дꙋйсѧ невмѣсти́маго въ нб҃сѣ́хъ, вмѣсти́вшаѧ во ѹ҆тро́бѣ твое́й: ра́дꙋйсѧ дв҃о, прⷪ҇ро́кѡвъ проповѣ́данiе, є҆́юже возсiѧ̀ є҆мманꙋ́илъ: ра́дꙋйсѧ мт҃и хрⷭ҇та̀ бг҃а.

По в҃-мъ стiхосло́вiи, сѣда́льны, гла́съ з҃:

Мытаре́вꙋ покаѧ́нiю не поревнова́хъ, и҆ блꙋдни́цы сле́зъ не стѧжа́хъ: ѿчаѧва́юсѧ бо ѿ недоꙋмѣ́нiѧ такова́гѡ и҆справле́нiѧ. но твои́мъ бл҃гоꙋтро́бiемъ сп҃си́ мѧ бж҃е, ꙗ҆́кѡ чл҃вѣколю́бецъ.

Стíхъ: Гдⷭ҇и, да не ꙗ҆́ростiю твое́ю ѡ҆бличи́ши менѐ, нижѐ гнѣ́вомъ твои́мъ нака́жеши менѐ.

И҆́же блꙋдни́цы сле́зы, и҆ петра̀ прiе́мый, и҆ мытарѧ̀ ѡ҆правда́вый и҆зꙿ глꙋбины̀ воздохнꙋ́вша: и҆ менѐ ѿча́ѧннаго ѿ дѣ́лъ ѹ҆ще́дри сп҃се, и҆ сп҃си́ мѧ.

Стíхъ: Ди́венъ бг҃ъ во ст҃ы́хъ свои́хъ, бг҃ъ i҆и҃левъ.

Мч҃нченъ: Ст҃íи твоѝ гдⷭ҇и, на землѝ подви́гшесѧ, врага̀ попра́ша, и҆ ле́сть i҆́дѡльскꙋю ѹ҆праздни́ша: тѣ́мже и҆ вѣнцы̀ ѿ тебѐ прiѧ́ша чл҃вѣколю́бца влⷣки и҆ млⷭ҇тивагѡ бг҃а, подаю́щагѡ мíрови ве́лiю млⷭ҇ть.

Сла́ва, и҆ ны́нѣ, бг҃оро́диченъ: Превозшла̀ є҆сѝ си̑лы нбⷭ҇ныѧ, занѐ хра́мъ показа́ласѧ є҆сѝ бж҃е́ственный, бл҃гослове́ннаѧ бцⷣе, ꙗ҆́кѡ ро́ждшаѧ хрⷭ҇та̀ сп҃са дꙋ́шъ на́шихъ.

По г҃-мъ стiхосло́вiи сѣда́ленъ, гла́съ з҃:

Подо́бенъ: Пло́дъ чре́ва твоегѡ̀:

Ꙗ҆́кѡ блꙋдни́ца припа́даю тѝ чл҃вѣколю́бче, а҆́ще и҆ слеза́ми ве́сь недоꙋмѣ́юсѧ ко ѹ҆миле́нiю: мл҃твами прⷣте́чи ꙗ҆́кѡ ѻ҆́нꙋ ѹ҆милѝ млⷭ҇тиве, и҆ сп҃си́ мѧ.

Гдⷭ҇и скве́рнꙋ дꙋ́ши моеѧ̀, млⷭ҇ти твоеѧ̀ ѵ҆ссѡ́помъ, ѹ҆млⷭ҇тивльсѧ ꙗ҆́кѡ бл҃гъ ѡ҆мы́й сп҃се, и҆ ѡ҆чи́стивъ ѿ скве́рны тимѣ́нiѧ страсте́й, поми́лꙋй мѧ̀ влⷣко, сп҃сѝ созда́нiе твоѐ мольба́ми прⷣте́чи твоегѡ̀, є҆ди́не многомлⷭ҇тиве.

Сла́ва, и҆ ны́нѣ, бг҃оро́диченъ: Предста́тельнице те́плаѧ и҆ застꙋ́пнице хрⷭ҇тiа́нъ є҆сѝ, бцⷣе всепѣ́таѧ: тѣ́мже съ прⷣте́чею, сн҃а твоего̀ молѝ ѡ҆брѣстѝ на́мъ млⷭ҇ть.

Канѡ́нъ покаѧ́ненъ ко гдⷭ҇ꙋ на́шемꙋ i҆и҃сꙋ хрⷭ҇тꙋ̀, и҆ ст҃ы̑мъ є҆гѡ̀ мч҃нкѡмъ. Творе́нiе i҆ѡ́сифово, гла́съ з҃:

Пѣ́снь а҃

I҆рмо́съ: Сокрꙋши́вшемꙋ бра̑ни мы́шцею свое́ю, и҆ вса́дники трiста́ты погрꙋзи́вшемꙋ, пои́мъ є҆мꙋ̀, ꙗ҆́кѡ и҆зба́вителю на́шемꙋ бг҃ꙋ, ꙗ҆́кѡ просла́висѧ.

Всегда̀ согрѣша́ю, и҆ не бою́сѧ тебѐ хрⷭ҇тѐ, долготерпѣ́нiемъ и҆́щꙋщагѡ моегѡ̀ покаѧ́нiѧ: да́ждь мѝ по́мыслъ ѡ҆браще́нiѧ ꙗ҆́кѡ бл҃гъ, и҆ не пре́зри менѐ.

Грѣхѝ ко грѣхѡ́мъ прилага́ѧй хрⷭ҇тѐ, при́снѡ ника́коже престаю̀ а҆́зъ ѻ҆каѧ́нный, є҆ди́не бл҃же безгрѣ́шне, ѹ҆ще́дри и҆ сп҃си́ мѧ.

Мч҃нченъ: Де́рзостнѣ до́блiи приглаша́хꙋ страда́льцы: сiѐ три́знище и҆спо́лнено по́двигѡвъ: теце́мъ, предсѣди́тъ хрⷭ҇то́съ подвигополо́жникъ, вѣнчава́ѧ побѣди́тєли врага̀.

Мч҃нченъ: Совлеко́стесѧ тѣ́ла многоѡбра́зными ра́нами, и҆ нетлѣ́нiѧ ри́зою ѡ҆дѣ́ѧстесѧ мч҃нцы мꙋ́дрiи и҆ ѻ҆ц҃а̀ щедро́тъ сы́нове бы́сте.

Бг҃оро́диченъ: Мно́гими грѣхѝ ѡ҆sло́бленнꙋю дꙋ́шꙋ мою̀, бг҃ороди́тельнице дв҃о, и҆сцѣлѝ: ꙗ҆́кѡ да во гла́сѣхъ бл҃годаре́нiѧ, прилѣ́жнѡ всегда̀ сла́влю тѧ̀.

Дрꙋгíй канѡ́нъ чⷭ҇тно́мꙋ и҆ вели́комꙋ прⷪ҇ро́кꙋ i҆ѡа́ннꙋ прⷣте́чи. Творе́нiе i҆ѡ́сифово. Гла́съ з҃:

I҆рмо́съ: Ма́нiемъ твои́мъ на земны́й ѡ҆́бразъ преложи́сѧ, пре́жде ѹ҆доборазлива́емое водно́е є҆стество̀ гдⷭ҇и: тѣ́мже немо́креннѡ пѣшеше́ствовавъ i҆и҃ль, пое́тъ тебѣ̀ пѣ́снь побѣ́днꙋю.

Красота̀ цр҃ко́внаѧ, ѹ҆кра́шенъ ꙗ҆ви́лсѧ є҆сѝ бл҃же́нне прⷣте́че: ю҆́же всегда̀ мл҃твами твои́ми сп҃са́й ѿ всѧ́кiѧ бꙋ́ри є҆ретíчествꙋющихъ, крѣ́пкꙋ и҆ непоколеби́мꙋ.

Непоро́чнаѧ сщ҃е́ннаѧ же́ртва творцꙋ̀ прине́слсѧ є҆сѝ, закла́нъ бы́лъ є҆сѝ бж҃е́ственный прⷣте́че, ꙗ҆́кѡ а҆́гнецъ неsло́бивъ. тѣ́мже вѣ́рою тѧ̀ молю̀: всѧ́кiѧ мѧ̀ sло́бы вра́жiѧ и҆зба́ви.

И҆сцѣлѝ тѣлє́сныѧ и҆ дꙋшє́вныѧ на́шѧ бѡлѣ́зни, присносла́вный прⷣте́че, молѧ̀ всегда̀ сло́ва, всѣ́хъ недꙋ́ги и҆ бѡлѣ́зни бл҃гоꙋтро́бнѣ взе́мшаго.

Бг҃оро́диченъ: Родила̀ є҆сѝ всест҃а́ѧ непостижи́мое сло́во, пло́тiю по ѵ҆поста́си на́мъ прiѡбщи́вшагосѧ: того̀ всегда̀ молѝ, сп҃стѝ вѣ́рою тебѐ при́снѡ бл҃жа́щыѧ.

Пѣ́снь г҃

I҆рмо́съ: Нб҃са̀ ѹ҆тверди́вый сло́вомъ, и҆ земно́е ѡ҆снова́нiе ѹ҆крѣпи́вый на вода́хъ мно́гихъ, ѹ҆твердѝ мо́й ѹ҆́мъ, въ во́лю твою̀ чл҃вѣколю́бче.

И҆́же презира́ѧй человѣ́кѡвъ грѣхѝ, мно́гагѡ ра́ди хрⷭ҇тѐ, чл҃вѣколю́бiѧ, пре́зри є҆ди́не сп҃се, мнѡ́гаѧ моѧ̑ sла̑ѧ: да тѧ̀ сла́влю пребл҃га́го.

Да плѡтска́ѧ хотѣ̑нiѧ сотворю̀, твоѧ̑ хотѣ̑нiѧ хрⷭ҇тѐ, презрѣ́въ безсо́вѣстный, и҆ бою́сѧ пла́меннагѡ томле́нiѧ сло́ве, ѿ негѡ́же мѧ̀ и҆зба́ви.

Мч҃нченъ: Тѣлє́снымъ болѣ́знемъ прiѡбща́ющесѧ страда́льцы, на неболѣ́зненнꙋю взира́хꙋ жи́знь и҆ ѡ҆сла́бꙋ: ю҆́же ѹ҆лꙋчи́вше въ ра́дости, вѣ̑рнымъ бѡлѣ́зни при́снѡ ѡ҆блегча́ютъ.

Мч҃нченъ: Зарѧ́ми по́двигѡвъ стрⷭ҇тоно́сцы пре́лести лю́тꙋю но́щь разрꙋши́сте, и҆ къ невече́рнемꙋ свѣ́тꙋ преидо́сте, на́шихъ болѣ́зней тьмꙋ̀ при́снѡ ѿе́млюще.

Бг҃оро́диченъ: Две́рь бж҃iю прови́дѣ тѧ̀ прⷪ҇ро́къ, є҆́юже са́мъ про́йде є҆ди́нъ, ꙗ҆́коже вѣ́сть, дв҃о пречⷭ҇таѧ. тѣ́мже молю́сѧ тѝ, покаѧ́нiѧ двє́ри сама́ ми ѿве́рзи.

И҆́нъ

I҆рмо́съ: Въ нача́лѣ нб҃са̀, всеси́льнымъ сло́вомъ твои́мъ ѹ҆твержде́й гдⷭ҇и сп҃се, и҆ вседѣ́тельнымъ и҆ бж҃iимъ дх҃омъ, всю̀ си́лꙋ и҆́хъ, на недви́жимѣмъ мѧ̀ ка́мени и҆сповѣ́данiѧ твоегѡ̀ ѹ҆твердѝ.

Солнцелꙋ́чными мо́лнiѧми всю̀ просвѣща́еши тва́рь: со́лнца бо ѹ҆́мнагѡ sвѣзда̀ свѣ́тлаѧ ꙗ҆ви́лсѧ є҆сѝ прⷣте́че. є҆го́же молѝ прилѣ́жнѡ страсте́й тьмꙋ̀ ѿгна́ти ѿ всеболѣ́зненныхъ серде́цъ на́шихъ.

Зако́на и҆ бл҃года́ти посредѣ̀ стоѧ̀ бж҃е́ственный прⷪ҇ро́че, ѡ҆бꙿѧвлѧ́еши всѣ̑мъ ꙗ҆́вѣ, ѻ҆́вомꙋ ѹ҆́бѡ преста́тiе, ѻ҆́вѣй же просiѧ́нiе быва́ющее чи́сто: ѡ҆бновле́нiе соверше́нно ѡ҆бетша́вшымъ грѣхѝ.

Бѣсо́вскагѡ наше́ствiѧ, ѿ собла̑знъ жите́йскихъ, и҆ ѿ всѧ́кiѧ ско́рби на́съ и҆зба́ви, вопiе́мъ, хрⷭ҇то́въ крⷭ҇ти́телю, молѧ̀ пребл҃га́го, и҆ въ де́нь сꙋ́дный мꙋче́нiй свободѝ.

Бг҃оро́диченъ: Бл҃гослове́ннаѧ ꙗ҆́же бг҃а неска́заннѡ ро́ждши, съ бж҃е́ственнымъ є҆гѡ̀ крⷭ҇ти́телемъ, молѝ чⷭ҇таѧ непреста́ннѡ влⷣчце, ѡ҆ на́съ, въ напа̑сти впа́дающихъ житє́йскiѧ, и҆ содержи́мыхъ грѣхѝ.

Пѣ́снь д҃

I҆рмо́съ: Плотско́е прише́ствiе твоѐ хрⷭ҇тѐ, ѹ҆вѣрѧ́ѧ прⷪ҇ро́къ а҆ввакꙋ́мъ взыва́ше: сла́ва си́лѣ твое́й гдⷭ҇и.

Ѹ҆страни́хсѧ ѿ пꙋтѝ, къ жи́зни ведꙋ́щагѡ мѧ̀, и҆ въ ро́въ sлы́хъ впадо́хъ: сп҃се, не пре́зри менѐ.

Слє́зныѧ мѝ то́ки низпослѝ влⷣко сло́ве бж҃iй: да ѿмы́ю мно́гихъ согрѣше́нiй мои́хъ тимѣ̑нiѧ.

Мч҃нченъ: Приводи́ми ꙗ҆́кѡ а҆́гнцы къ заколе́нiю мч҃нцы, бори́телѧ врага̀ закала́хꙋ, сла́вы сподоблѧ́еми.

Мч҃нченъ: И҆злива́ємыѧ крове́й то́ки прехва́льнiи, пото́ки сла́дѡстныѧ ѹ҆гото́ваша всѣ̑мъ воспрiѧ́тiе, бж҃е́ственнiи мч҃нцы.

Бг҃оро́диченъ: Воплоти́сѧ ѿ крове́й твои́хъ чи́стыхъ гдⷭ҇ь, покаѧ́нiе человѣ́кѡмъ да́рꙋѧ всѣ̑мъ, ѻ҆трокови́це хода́тайствомъ твои́мъ.

И҆́нъ

I҆рмо́съ: Ѻ҆́ч҃а нѣ́дра не ѡ҆ста́вль, и҆ соше́дъ на зе́млю хрⷭ҇тѐ бж҃е, та́йнꙋ ѹ҆слы́шахъ смотре́нiѧ твоегѡ̀, и҆ просла́вихъ тѧ̀ є҆ди́не чл҃вѣколю́бче.

Низложи́въ по́лкъ вражде́бныхъ, и҆ до́блествовавъ на ни́хъ свѣ́тлостiю крⷭ҇ти́телю, во мнѣ̀ ца́рствꙋющiй грѣ́хъ низложѝ, молю́сѧ тѝ, мл҃твами твои́ми.

Свѣти́льникъ ꙗ҆́вльсѧ бл҃же́нне мы́сленный, показа́лъ є҆сѝ человѣ́кѡмъ i҆и҃са, пра́ведное вели́кое сл҃нце, и҆́мже ѡ҆зари́тисѧ сердца́мъ всѣ́хъ, моли́сѧ.

Въ беззако́нiихъ заче́нсѧ и҆ роди́всѧ, жи́вꙋ въ лѣ́ности, и҆ бою́сѧ та́мошнихъ мꙋче́нiй: ѿ ни́хже мѧ̀ и҆схитѝ крⷭ҇ти́телю, бг҃а ѹ҆моли́въ.

Молє́нiѧ ѡ҆ на́съ тебѐ чтꙋ́щихъ крⷭ҇ти́телю, бг҃ꙋ принесѝ: ꙗ҆́кѡ да и҆зба́витъ на́съ всѧ́кагѡ лю́тагѡ ѡ҆бстоѧ́нiѧ, и҆ бѣсо́вскагѡ вре́да, мо́лимсѧ.

Бг҃оро́диченъ: Зако́на сѣ̑ни, тебѐ многови́днѡ проѧви́ша ро́ждшꙋю бг҃а: є҆го́же молѝ всенепоро́чнаѧ, всѧ́кагѡ мѧ̀ беззако́нiѧ и҆ страсте́й тѣле́сныхъ и҆зба́вити.

Пѣ́снь є҃

I҆рмо́съ: Разгна́вый но́щь стра́стнꙋю, возсiѧ́й мѝ свѣ́тъ ѹ҆́мный, началоро́днꙋю тьмꙋ̀ ѿгна́въ бе́здны, и҆ первозда́нный свѣ́тъ возсiѧ́вый мíрꙋ, содѣ́телю всѣ́хъ.

И҆зба́ви мѧ̀ сло́ве, првⷣнагѡ твоегѡ̀ гнѣ́ва, є҆гда̀ сꙋ́диши землѝ: и҆ ѿ мно́гихъ согрѣше́нiй покаѧ́нiемъ ѡ҆чи́щъ, хра́мъ мѧ̀ покажѝ твоеѧ̀ бл҃гости, є҆ди́не содѣ́телю всѣ́хъ.

Ѿ sѣ́льныѧ мглы̀ страсте́й ѡ҆слѣпи́хсѧ ѹ҆мо́мъ, и҆ не вѣ́мъ, что̀ дѣ́лаю, ѡ҆нечꙋ́вствивсѧ се́рдцемъ: ѡ҆брати́ мѧ хрⷭ҇тѐ, и҆ покаѧ́нiе мѝ да́рꙋй чисти́тельное сквє́рнъ.

Мч҃нченъ: Три́знище и҆спо́лнено по́тѡвъ, страда́льцы те́кше ю҆́ношески, къ нбⷭ҇нѣй свѣ́тлости достиго́сте, побѣ̑дныѧ по́чєсти ѿ живонача́льныѧ рꙋкѝ прiе́мше: тѣ́мже ра́дꙋетесѧ ны́нѣ.

Мч҃нченъ: Крѣ́пкими жи́лами сщ҃е́нныхъ болѣ́зней ва́шихъ страда́льцы, ѹ҆дави́сте вои́стиннꙋ началоsло́бнаго sмíѧ, и҆ ра́йскiѧ сла́дости сподо́бистесѧ: тѣ́мже восхвалѧ́емъ ва́съ.

Бг҃оро́диченъ: Ꙗ҆́же сл҃нца ѻ҆́блаче свѣ́тлый, возсiѧ́й мѝ свѣ́тъ мы́сленный и҆́стиннагѡ покаѧ́нiѧ, и҆ ѿженѝ тьмꙋ̀ лꙋка́выхъ помышле́нiй: да вѣ́рою пою́ тѧ, ꙗ҆́кѡ сп҃се́нiе вѣ́рныхъ.

И҆́нъ

I҆рмо́съ: Гдⷭ҇и бж҃е мо́й, ѿ но́щи ѹ҆́треневавъ тебѣ̀ молю́сѧ: пода́ждь мѝ ѡ҆ставле́нiе прегрѣше́нiй мои́хъ, и҆ къ свѣ́тꙋ твои́хъ повелѣ́нiй пꙋти̑ моѧ̑ напра́ви, молю́сѧ.

Прозѧ́блъ є҆сѝ гла́съ вопiю́щагѡ въ пꙋсты́хъ, премꙋ́дре, по́мыслѣхъ бж҃iѧ позна́нiѧ. тѣ́мже молю̀ тѧ̀: дꙋ́шꙋ мою̀ ѡ҆пꙋстѣ́вшꙋю всѧ́кими престꙋпле́ньми, ѡ҆бновѝ.

Честны́й влⷣки сосꙋ́дъ показа́лсѧ є҆сѝ бж҃е́ственный прⷪ҇ро́че, нечи́стыхъ дѣѧ́нiй и҆зба́ви мѧ̀ мл҃твами твои́ми: и҆ че́сти полꙋчи́ти вѣ́чныѧ бл҃годѣ́телѧ ѹ҆молѝ.

Прибли́жишасѧ беззакѡ́нiѧ на мѧ̀ вхо́домъ лѣ́ности: ѡ҆́бразы покаѧ́нiѧ мѧ̀ бл҃же́нне прⷣте́че, лꙋ́чша сотворѝ, ꙗ҆́кѡ да ѹ҆се́рднѡ пꙋти̑ гдⷭ҇ни ше́ствꙋю.

Бг҃оро́диченъ: Ѹ҆мертвѝ пло́ти моеѧ̀ земна̑ѧ мꙋдрова̑нiѧ, бцⷣе, жи́знь ро́ждшаѧ, сме́ртiю сме́рть до конца̀ бж҃е́ственною си́лою, прест҃а́ѧ чⷭ҇таѧ, потре́бльшꙋю.

Пѣ́снь s҃

I҆рмо́съ: Во глꙋбинꙋ̀ грѣхо́внꙋю впа́дсѧ бл҃же, ꙗ҆́кѡ i҆ѡ́на ѿ ки́та вопiю́ ти: возведѝ ѿ тлѝ живо́тъ мо́й, и҆ сп҃си́ мѧ чл҃вѣколю́бче.

Но́въ блꙋдни́къ ꙗ҆ви́хсѧ, скве́рнѡ жи́въ на землѝ, и҆ сластны̑мъ стремле́нiємъ подклони́хсѧ: ѡ҆брати́ мѧ хрⷭ҇тѐ бж҃е мо́й, и҆ сп҃си́ мѧ ꙗ҆́кѡ чл҃вѣколю́бецъ.

Возстенѝ, ѽ дꙋшѐ моѧ̀, да и҆зба́вишисѧ стена́нiѧ: прослези́сѧ, ꙗ҆́кѡ да сле́зъ непреста́нныхъ не прiи́меши и҆скꙋ́са та́мѡ въ болѣ́зни, ни є҆ди́ныѧ же и҆мꙋ́щихъ по́льзы.

Мч҃нченъ: Ꙗ҆ви́стесѧ ꙗ҆́коже ка́менiе, въ вѣнцѣ̀ ꙗ҆́вѣ хрⷭ҇то́вы цр҃кве водрꙋже́ны: и҆ ѹ҆краше́нiе тоѧ̀ лѣ́потное бы́сте, честнíи великомч҃нцы.

Мч҃нченъ: Кончи̑ны въ бз҃ѣ достѡ́йныѧ ѹ҆лꙋчи́вше премꙋ́дрiи, безконє́чнаѧ наслѣ́дствꙋете мздовоздаѧ̑нiѧ. тѣ́мже кончи́намъ на́шымъ въ покаѧ́нiи бы́ти, мч҃нцы моли́тесѧ.

Бг҃оро́диченъ: И҆зꙿ глꙋбины́ мѧ лѣ́ности безмѣ́рныхъ sѡ́лъ возведѝ бл҃га́ѧ, ꙗ҆́же бе́зднꙋ бл҃гоꙋтро́бiѧ ро́ждши, и҆сто́чникъ мѝ сле́зъ приснодв҃о да́рꙋй.

И҆́нъ

I҆рмо́съ: I҆ѡ́на и҆зꙿ чре́ва а҆́дова вопiѧ́ше: возведѝ ѿ тлѝ живо́тъ мо́й. мы́ же тебѣ̀ вопiе́мъ: всеси́льне сп҃се, поми́лꙋй на́съ.

Лꙋча́ми добродѣ́телей ꙗ҆́вѣ ѡ҆блиста́ѧ, и҆ свѣтоза́рнымъ мꙋче́нiемъ сiѧ́ѧ, просвѣща́еши всю̀ тва́рь, ѹ҆́мнагѡ восто́ка дрꙋ́же бли́жнiй.

Прозѧ́блъ є҆сѝ ѿ ста́рицы непло́дныѧ бл҃же́нне: тѣ́мже вопiю́ ти: грѣха́ми мно́гими мѧ̀ состарѣ́вшагосѧ, покаѧ́нiѧ добро́тами ѡ҆бновѝ, мл҃твами твои́ми.

Свѣти́льниче свѣ́та невече́рнѧгѡ бж҃е́ственный прⷪ҇ро́че, свѣти́льникъ се́рдца моегѡ̀ ѹ҆га́сшiй возжзѝ мл҃твами твои́ми, и҆ свѣ́та прича́стника мѧ̀ бж҃е́ственнагѡ сотворѝ.

Бг҃оро́диченъ: Ꙗ҆́кѡ до́ждь во чре́во твоѐ сло́во сни́де: є҆го́же молѝ пречⷭ҇таѧ дв҃о, течє́нiѧ и҆зсꙋши́ти безмѣ́рныхъ мои́хъ sѡ́лъ, молю́сѧ тѝ.

Пѣ́снь з҃

I҆рмо́съ: Сꙋ́щымъ въ пещѝ ѻ҆трокѡ́мъ твои̑мъ сп҃сѐ, не прикоснꙋ́сѧ, нижѐ стꙋжѝ ѻ҆́гнь. тогда̀ трiѐ ꙗ҆́кѡ є҆ди́нѣми ѹ҆сты̀ поѧ́хꙋ, и҆ бл҃гословлѧ́хꙋ глаго́люще: бл҃гослове́нъ є҆сѝ бж҃е ѻ҆тє́цъ на́шихъ.

Въ стра̑сти безче́стiѧ впадо́хъ, скотѡ́мъ, сп҃се, ѹ҆подо́бихсѧ, и҆ ѡ҆мрачи́всѧ не ви́ждꙋ жда́нiѧ твоегѡ̀ сло́ве, долготерпѣли́внагѡ: ѡ҆браще́нiѧми вре́мѧ да́рꙋй. и҆ сп҃си́ мѧ.

Въ лѣ́ности житiѐ моѐ сконча́хъ, дѣ́ѧ ꙗ҆̀же не лѣ́ть є҆́сть твори́ти, и҆ сѐ ны́нѣ про́чее ко вратѡ́мъ приближа́юсѧ а҆́дѡвымъ, не прiе́млѧ чꙋ́вства: не пре́зри мѧ̀ хрⷭ҇тѐ, и҆́же є҆ди́нъ сы́й бл҃гъ.

Мч҃нченъ: Вожделѣ́вше жи́зни вѣ́чныѧ мíрови ѹ҆мертви́стесѧ премꙋ́дрiи: и҆ врага̀ ѹ҆мертви́вше коне́чнѣ, къ нб҃сє́мъ возлетѣ́сте, ѡ҆ на́съ страда́льцы при́снѡ молѧ́щесѧ.

Мч҃нченъ: Разрѣши́вшесѧ ѿ нꙋ́ждъ тѣле́сныхъ, разрѣши́сте пре́лести ѹ҆́зы, и҆ ко хрⷭ҇тꙋ̀ крѣ́пкою любо́вiю мꙋ́чєницы дꙋ́шы привѧза́сте, свѧза́вшемꙋсѧ пло́тiю, и҆ разрꙋши́вшемꙋ клѧ́твꙋ.

Бг҃оро́диченъ: Сви́токъ но́въ прⷪ҇ро́къ тебѐ предви́дѣвъ, въ не́мже написа́сѧ сло́во ѻ҆́ч҃ее. тѣ́мже чⷭ҇таѧ, молю́сѧ: въ кни́зѣ мнѣ̀ живы́хъ написа́тисѧ молѝ, мно́гихъ мои́хъ sѡ́лъ разорѧ́ющи написа́нiе.

И҆́нъ

I҆рмо́съ: Пе́щь ѻ҆́троцы ѻ҆гнепа́льнꙋ дре́вле росоточа́щꙋ показа́ша, є҆ди́наго бг҃а воспѣва́юще и҆ глаго́люще: превозноси́мый ѻ҆тцє́въ бг҃ъ и҆ препросла́вленъ.

Да́рꙋй мѝ тꙋ̑чи сле́зъ мл҃твами твои́ми: и҆́же бл҃гоꙋтро́бiѧ бе́зднꙋ рѣ́чными стрꙋѧ́ми и҆змы́вый прⷣте́че, и҆ всего́ мѧ ѡ҆чи́сти скве́рны, пло́ти же и҆ дꙋ́ха.

Мольбꙋ̀ принесѝ бл҃же́нне, надꙿ всѣ́ми бг҃ꙋ на́шемꙋ, ꙗ҆́кѡ да и҆ менѐ поми́лꙋетъ ꙗ҆́кѡ бл҃гоꙋтро́бенъ, мно́гѡ согрѣша́ющаго, и҆ возникнове́нiѧ ны́нѣ не и҆мꙋ́щаго.

Непло́днаѧ дꙋшѐ, потщи́сѧ пока́ѧтисѧ, да не ꙗ҆́кѡ смоко́вницꙋ тѧ̀ непло́днꙋю бж҃е́ственный сꙋ́дъ посѣче́тъ и҆зꙿ ко́рене, влⷣцѣ возопíй: бж҃е, ѡ҆чи́стивъ сп҃си́ мѧ.

Ѹ҆мерщвле́нꙋ дꙋ́шꙋ мою̀ и҆мѣ́ѧй sлы́ми престꙋпле́ньми, тѧ̀ ѹ҆мертви́вшꙋю а҆́дъ ржⷭ҇тво́мъ твои́мъ, молю̀ влⷣчце, покаѧ́нiѧ мѧ̀ ѡ҆́бразы ѡ҆живѝ.

Пѣ́снь и҃

I҆рмо́съ: А҆́гг҃льми немо́лчнѡ въ вы́шнихъ сла́вимаго бг҃а, нб҃са̀ нб҃съ, землѧ̀ и҆ го́ры и҆ хо́лми, и҆ глꙋбина̀, и҆ ве́сь ро́дъ человѣ́ческiй, пѣ́сньми того̀ ꙗ҆́кѡ созда́телѧ и҆ и҆зба́вителѧ бл҃гослови́те.

Преизꙿѻби́льнѡ наслади́всѧ вредѧ́щихъ сласте́й, ѹ҆мовре́днѡ несмы́сленный а҆́зъ, преидо́хъ всѧ́кагѡ грѣ́шника: и҆мѣ́ѧй бл҃гоꙋтро́бiѧ премно́жество, пода́ждь мѝ ѡ҆чище́нiе прегрѣше́нiй.

Ны́нѣ при две́рехъ жени́хъ, свѣщꙋ̀ ѹ҆красѝ дꙋшѐ, є҆ле́емъ напоѧ́ющи сiю̀ млⷭ҇рдiѧ, и҆ всѧ́кими до́брыми дѣ́лы: пре́жде да́же не затвори́тсѧ две́рь, потщи́сѧ со хрⷭ҇то́мъ вни́ти въ ра́дости неизрече́ннѣй.

Мч҃нченъ: Не боѧ́щесѧ мꙋ́къ, до́блiи вопiѧ́хꙋ страда́льцы: сѐ бл҃гопрiѧ́тно вре́мѧ, ста́немъ всѝ тве́рдымъ ѹ҆мо́мъ: стѧ́жимъ ма́лыми болѣ́зньми жи́знь неболѣ́зненнꙋю, и҆ сла́дость нестарѣ́ющꙋюсѧ.

Мч҃нченъ: Вода́ми бж҃е́ственными стрⷭ҇тоте́рпцы сп҃сѡвы наводнѧ́еми при́снѡ, напоѧ́ете всю̀ зе́млю подража́нiемъ по́двигѡвъ ва́шихъ: и҆ плодоно́снꙋ сiю̀ добродѣ́тельми содѣ́ловаете ѡ҆ хрⷭ҇тѣ̀ во вѣ́ки.

Бг҃оро́диченъ: Бцⷣе, и҆звѣ́стное предста́тельство, и҆ наде́жда хрⷭ҇тiа́нъ, въ де́нь стра́шный предста́ни мѝ прегрѣши́вшемꙋ мно́гѡ: и҆ и҆зба́ви гее́нны стра́шныѧ, ѻ҆вца́мъ мѧ̀ десны̑мъ сочетава́ющи.

И҆́нъ

I҆рмо́съ: Е҆ди́наго безнача́льнаго цр҃ѧ̀ сла́вы, є҆го́же бл҃гословѧ́тъ нбⷭ҇ныѧ си̑лы, и҆ трепе́щꙋтъ чи́ни а҆́гг҃льстiи, по́йте сщ҃е́нницы, лю́дiе превозноси́те є҆го̀ во вѣ́ки.

Ѹ҆́зъ разрѣши́ти ми сѧ мно́гихъ мои́хъ прегрѣше́нiй, свѧ́зана бы́вша, и҆ свѧ̑заннымъ разрѣше́нiе пода́вшаго, молѧ̀ прⷪ҇ро́че є҆ди́наго и҆зба́вителѧ, да не престае́ши во вѣ́ки, при́снѡ тѧ̀ сла́вѧщаго.

Ѹ҆ѧзви́хсѧ прⷣте́че, сласте́й ѻ҆рꙋ́жiемъ, и҆ въ болѣ́зни се́рдца тебѣ̀ взыва́ю: ѹ҆врачꙋ́й дꙋшѝ моеѧ̀ болѣ̑зни, хрⷭ҇та̀ молѧ̀, є҆ди́наго врача̀ дꙋ́шъ же и҆ тѣле́съ.

Рꙋко́ю твое́ю прⷣте́че, є҆го́же крⷭ҇ти́лъ є҆сѝ сло́ва, не ѡ҆скꙋдѣ́й моли́ти непреста́ннѡ, и҆зба́вити мѧ̀ ѿ рꙋкѝ грѣхо́вныѧ, согрѣши́вшаго мно́гѡ, и҆ смире́ннаго и҆ ѡ҆сꙋжде́ннаго.

Ꙗ҆́кѡ погребо́хъ въ землѝ безꙋ́мнѡ тала́нтъ, и҆́же мѝ ѿ бг҃а ввѣ́ренъ бы́сть, ѡ҆жида́ю го́рькагѡ томле́нiѧ: ѿ негѡ́же крⷭ҇ти́телю, и҆схити́ мѧ мл҃твами твои́ми, вѣ́рнѡ молю̀ тѧ̀.

Бг҃оро́диченъ: Пребыла̀ є҆сѝ неѡпали́ма, прiе́мши во ѹ҆тро́бѣ ѻ҆́гнь нестерпи́мый дв҃о: тѣ́мже и҆схити́ мѧ ѿ ѻ҆гнѧ̀ негаси́магѡ, ѡ҆роша́ющи мѧ̀ ны́нѣ, при́снагѡ покаѧ́нiѧ предо́брыми ѡ҆́бразы.

Та́же, пѣ́снь бцⷣы: Вели́читъ дꙋша̀ моѧ̀ гдⷭ҇а: покло́ны.

Пѣ́снь ѳ҃

I҆рмо́съ: Безсѣ́меннагѡ ржⷭ҇тва̀ зача́тiе кто̀ ска́жетъ ѿ человѣ̑къ; нетлѣ́ннагѡ ржⷭ҇тва̀ рожде́нiю кто̀ не почꙋди́тсѧ ѿ земноро́дныхъ; тѣ́мъ тѧ̀ племена̀ зємна́ѧ бцⷣе велича́емъ.

Да наслѣ́димъ бꙋ̑дꙋщаѧ бл҃га̑ѧ, воспла́чемъ, воздохне́мъ, ѹ҆мо́лимъ хрⷭ҇та̀, до́ндеже вре́мѧ и҆́мамы вѣ́рнiи, покаѧ́нiѧ и҆ моле́нiѧ.

Ꙗ҆́кѡ ханане́а зовꙋ́ ти: поми́лꙋй мѧ̀ хрⷭ҇тѐ, ꙗ҆́коже дре́вле нича́щꙋю и҆спра́ви мѧ̀ i҆и҃се: и҆ сп҃си́ мѧ сп҃се, ꙗ҆́кѡ петра̀, грѣхѝ погрꙋжа́емаго.

Мч҃нченъ: Стѣснѧ́еми скорбьмѝ, темни́цами же и҆ мꙋче́ньми, стрⷭ҇тоно́сцы мч҃нцы, къ простра́нствꙋ ѹ҆тѣше́нiѧ преидо́ша, ѿ тѣсноты̀ и҆ ѿ прегрѣше́нiй на́съ и҆збавлѧ́ютъ.

Мч҃нченъ: Землѧ̀ ѹ҆́бѡ покры̀ ва̑ша тѣлеса̀ ны́нѣ, нб҃о же держи́тъ ст҃ы̑ѧ дꙋ́хи: при́снѡ прⷭ҇то́лꙋ предстоѧ́ще сла́вы, со а҆́гг҃лы ра́дꙋютсѧ.

Бг҃оро́диченъ: Ѡ҆бле́ксѧ въ мѧ̀ гдⷭ҇ь, и҆зꙿ тебѐ про́йде пречⷭ҇таѧ: того̀ ѹ҆́бѡ молѝ, ѻ҆де́ждею мѧ̀ просвѣти́ти свѣ́та дв҃о, совле́кшаго мѧ̀ ны́нѣ страсте́й вре́тища тѧжча́йшагѡ.

И҆́нъ

I҆рмо́съ: Нетлѣ́нiѧ и҆скꙋше́нiемъ ро́ждшаѧ, и҆ всехитрецꙋ̀ сло́вꙋ пло́ть взаимода́вшаѧ, мт҃и неискꙋсомꙋ́жнаѧ дв҃о бцⷣе: прiѧ́телище нестерпи́магѡ. село̀ невмѣсти́магѡ зижди́телѧ твоегѡ̀, тѧ̀ велича́емъ.

Ѿ сщ҃е́ннагѡ ко́рене прⷪ҇ро́че, прозѧ́блъ є҆сѝ, и҆ sло́бное коре́нiе всѐ и҆сто́рглъ є҆сѝ, и҆́миже сподавлѧ́ема и҆ непотре́бна быва́ема посѣти́ мѧ бл҃же́нне, и҆ бж҃е́ственнагѡ покаѧ́нiѧ прозѧба́ти плоды̀ ѹ҆пра́ви мѧ̀.

Краснѣ́йшꙋю го́рлицꙋ, и҆ сла́вiѧ тѧ̀ цр҃ковь познава́етъ, вели́кiй прⷣте́че: покаѧ́нiѧ бо провозгласи́лъ є҆сѝ пѣ́снь дꙋша́мъ запꙋстѣ́вшымъ, и҆ sлы́ми ѡ҆лѧденѣ́вшымъ. тѣ́мже вѣ́рою тѧ̀ ѹ҆бл҃жа́емъ.

Ты̀ пꙋти̑ ведꙋ́щыѧ ко сп҃си́тєльнымъ вхо́дѡмъ всѣ̑мъ показа́лъ є҆сѝ, сла́вный прⷣте́че: и҆́миже ходи́ти мѧ̀ ѹ҆крѣпѝ, всѣ́ми житiѧ̀ безпꙋ́тiи блꙋдѧ́щаго, пре́лестiю же sло́бꙋ содѣ́лавшаго.

Стра́шный при две́рехъ де́нь прибли́жисѧ, и҆ ѡ҆сꙋжде́нiѧ дѣла̀ и҆мы́й, рыда́ю: гдⷭ҇и, гдⷭ҇и, є҆ди́не млⷭ҇тиве, мл҃твами твоегѡ̀ прⷣте́чи, и҆ всѣ́хъ ст҃ы́хъ, неѡсꙋжде́нна тогда̀ покажи́ мѧ.

Бг҃оро́диченъ: Свѣ́тъ ро́ждшаѧ бж҃е́ственный бг҃обл҃года́тнаѧ, ѡ҆мраче́ннꙋю престꙋпле́ньми дꙋ́шꙋ мою̀ просвѣтѝ, молю́сѧ, и҆ тьмы̀ вѣ́чныѧ свобо́дна мѧ̀ покажѝ: ꙗ҆́кѡ да велича́ю тѧ̀ и҆ сла́влю приснобл҃же́ннꙋю.

Та́же, Досто́йно є҆́сть: и҆ покло́нъ. Е҆ктенiа̀, и҆ свѣти́ленъ, и҆ ѱалмы̀ ѻ҆бы̑чныѧ.

На стiхо́внѣ стiхи̑ры покаѧ́нны, гла́съ з҃:

Ꙗ҆́кѡ непло́днꙋю смоко́вницꙋ не посѣцы̀ менѐ сп҃се, грѣ́шнагѡ: но на мнѡ́га лѣ̑та проще́нiе мѝ да́рꙋй, напаѧ́ѧ дꙋ́шꙋ мою̀ слеза́ми покаѧ́нiѧ, да пло́дъ принесꙋ́ ти млⷭ҇тыни.

Стíхъ: И҆спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆ возра́довахомсѧ, и҆ возвесели́хомсѧ: во всѧ̑ дни̑ на́шѧ возвесели́хомсѧ: за дни̑, въ нѧ́же смири́лъ ны̀ є҆сѝ, лѣ̑та, въ нѧ́же ви́дѣхомъ sла̑ѧ. и҆ при́зри на рабы̑ твоѧ̑, и҆ на дѣла̀ твоѧ̑, и҆ наста́ви сы́ны и҆́хъ.

Ꙗ҆́кѡ сл҃нце сы́й пра́ведное, просвѣтѝ сердца̀ пою́щихъ тѧ̀: гдⷭ҇и, сла́ва тебѣ̀.

Стíхъ: И҆ бꙋ́ди свѣ́тлость гдⷭ҇а бг҃а на́шегѡ на на́съ, и҆ дѣла̀ рꙋ́къ на́шихъ и҆спра́ви на на́съ, и҆ дѣ́ло рꙋ́къ на́шихъ и҆спра́ви.

Мч҃нченъ: Посредѣ̀ сꙋди́ща законопрестꙋ́пныхъ ра́дꙋющесѧ вопiѧ́хꙋ стрⷭ҇тоно́сцы твоѝ: гдⷭ҇и, сла́ва тебѣ̀.

Сла́ва, и҆ ны́нѣ, бг҃оро́диченъ: Свѣ́тъ хрⷭ҇тѐ прозѧ́блъ є҆сѝ ѿ дв҃ы, и҆ просвѣти́лъ є҆сѝ ро́дъ человѣ́ческiй: гдⷭ҇и, сла́ва тебѣ̀.

Та́же, Бл҃го є҆́сть: Трист҃о́е. По Ѻ҆́ч҃е на́шъ: тропа́рь, є҆ктенiа̀, и҆ ча́съ а҃-й, и҆ ѿпꙋ́стъ.

Во вто́рникъ бл҃жє́нны, гла́съ з҃:

Красе́нъ бѣ̀ и҆ до́бръ въ снѣ́дь, и҆́же менѐ ѹ҆мертви́вый пло́дъ: хрⷭ҇то́съ є҆́сть дре́во живо́тное, ѿ негѡ́же ꙗ҆ды́й не ѹ҆мира́ю, но вопiю̀ съ разбо́йникомъ: помѧни́ мѧ гдⷭ҇и, во црⷭ҇твiи твое́мъ.

Стíхъ: Бл҃же́ни и҆́згнани пра́вды ра́ди, ꙗ҆́кѡ тѣ́хъ є҆́сть црⷭ҇тво нбⷭ҇ное.

Стрꙋ́пы моегѡ̀ се́рдца неисцѣ̑льныѧ, гдⷭ҇и, ѹ҆врачꙋ́й, ꙗ҆́кѡ є҆ди́нъ вра́чь дꙋ́шъ же и҆ тѣле́съ: и҆ стꙋпа́ти мѝ пра́вѡ всегда̀ поспѣ́й во сп҃си́тєльныѧ пꙋти̑.

Стíхъ: Бл҃же́ни є҆стѐ, є҆гда̀ поно́сѧтъ ва́мъ, и҆ и҆зженꙋ́тъ, и҆ рекꙋ́тъ всѧ́къ sо́лъ глаго́лъ, на вы̀ лжꙋ́ще менѐ ра́ди.

Предтекíй пра́ведномꙋ сл҃нцꙋ хрⷭ҇то́въ крⷭ҇ти́телю, свѣти́льникъ дꙋшѝ моеѧ̀ ѹ҆гаше́ный мно́гою sло́бою, возжзѝ бж҃е́ственными мл҃твами твои́ми, ꙗ҆́кѡ да ѹ҆бл҃жа́ю тѧ̀ всегда̀ сп҃са́емь.

Стíхъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша мно́га на нб҃сѣ́хъ.

Мч҃нченъ: Страда́вше и҆ вѣнча́ни бы́вше, врага̀ посрами́ли є҆стѐ, и҆ ны́нѣ жи́тельствꙋете на нб҃сѣ́хъ, свѣ́та непристꙋ́пнагѡ и҆сполнѧ́еми премꙋ́дрiи мч҃нцы, молѧ́щесѧ ѡ҆ дꙋша́хъ на́шихъ.

Сла́ва: Ѹ҆врачꙋ́й дꙋшѝ моеѧ̀ стра̑сти неисцѣ̑льныѧ, бж҃е́ственнаѧ трⷪ҇це: и҆ и҆схити́ мѧ гее́нны, и҆ и҆скꙋше́нiй, ꙗ҆́же во є҆ди́номъ бж҃ествѣ̀ сла́вимаѧ бл҃гоче́стнѡ: и҆ вѣ́чнꙋющее мѝ црⷭ҇тво да́рꙋй.

И҆ ны́нѣ: Вмѣсти́ла є҆сѝ нетѣсномѣ́стнѡ во чре́вѣ невмѣсти́маго: є҆го́же всегда̀ молѝ мт҃и чⷭ҇таѧ, тѣсноты̀ всѧ́кiѧ и҆ страсте́й наведе́нiѧ и҆зба́вити рабы̑ твоѧ̑, любо́вiю тѧ̀ сла́вѧщыѧ.




