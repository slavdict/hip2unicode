  OCR:

  Библиотека святоотеческой литературы

  http://orthlib.ru



Въ недѣ́лю ве́чера,

на Гдⷭ҇и воззва́хъ, стiхи̑ры покаѧ́нны, гла́съ є҃:

Подо́бенъ: Ра́дꙋйсѧ по́стникѡмъ:

Стíхъ: А҆́ще беззакѡ́нiѧ на́зриши гдⷭ҇и, гдⷭ҇и, кто̀ постои́тъ; ꙗ҆́кѡ ѹ҆ тебѐ ѡ҆чище́нiе є҆́сть.

Пла́чꙋ и҆ сѣ́тꙋю го́рцѣ, смотрѧ́ѧ стра́шное сло́ва воздаѧ́нiе, ѿ дѣ́лъ не и҆мы́й ѿвѣ́та и҆ ма́ла проти́вꙋ винѣ̀, ѻ҆каѧ́нный. тѣ́мже молю́сѧ: пре́жде да́же не пости́гнетъ мѧ̀ конца̀ моегѡ̀ безмѣ́стное, пре́жде пожа́тiѧ сме́ртнагѡ, пре́жде сꙋда̀ стра́шнагѡ, пре́жде хотѧ́щꙋ мѝ ѡ҆сꙋжде́нiе прiѧ́ти, и҆дѣ́же ѻ҆́гнь негаси́мый, и҆ тьма̀ кромѣ́шнѧѧ, и҆дѣ́же че́рвь, и҆ скре́жетъ, и҆ снѣда́етъ согрѣши́вшыѧ, согрѣше́нiй мѝ да́рꙋй и҆збавле́нiе хрⷭ҇тѐ мо́й, и҆ ве́лiю млⷭ҇ть.

Стíхъ: И҆́мене ра́ди твоегѡ̀ потерпѣ́хъ тѧ̀ гдⷭ҇и, потерпѣ̀ дꙋша̀ моѧ̀ въ сло́во твоѐ, ѹ҆пова̀ дꙋша̀ моѧ̀ на гдⷭ҇а.

Зако́ны твоѧ̑ и҆ писа̑нiѧ презрѣ́въ, за́пѡвѣди твоѧ̑ ѿверго́хъ ѻ҆каѧ́нный бж҃е мо́й, содѣ́телю мо́й, ка́кѡ и҆збѣ́гнꙋ про́чее та́мошнѧгѡ сп҃се, мꙋче́нiѧ; тѣ́мже пре́жде конца̀ моегѡ̀ сп҃се, проще́нiе мѝ да́рꙋй, сле́зъ тꙋ́чꙋ, и҆́стинное ѹ҆миле́нiе подаѧ̀, ꙗ҆́кѡ бг҃ъ пребл҃гíй дале́че ѿ менѐ ѿгонѧ́ѧ полкѝ бѣсѡ́вскiѧ, и҆́щꙋщихъ низвестѝ мѧ̀ во а҆́довꙋ про́пасть. тѣ́мже молю́сѧ тѝ, да не рꙋ́кꙋ твою̀ ѿи́меши ѿ менѐ всемо́щнꙋю.

Стíхъ: Ѿ стра́жи ѹ҆́треннiѧ до но́щи, ѡ҆ стра́жи ѹ҆́треннiѧ да ѹ҆пова́етъ i҆и҃ль на гдⷭ҇а.

Ѹ҆вы̀ мнѣ̀! ка́кѡ ѡ҆мрачи́хсѧ ѹ҆мо́мъ: ка́кѡ ѹ҆дали́хсѧ ѿ тебѐ, и҆ рабо́тахъ ѻ҆каѧ́нный грѣхꙋ̀ и҆ сла́сти пло́тстѣй себѐ всего̀ стра́стный и҆зда́хъ, жи́вшей во мнѣ̀ стра́стнѣмъ; и҆ ны́нѣ ѡ҆жида́ю моегѡ̀ є҆́же ѿ житiѧ̀ и҆схо́да, и҆ хотѧ́щагѡ томле́нiѧ бы́ти: гдⷭ҇и пребл҃гíй, пода́ждь мѝ сле́зное покаѧ́нiе, и҆ разрѣше́нiе безчи́сленныхъ прегрѣше́нiй мои́хъ. вѣ́рнѡ тѧ̀ молю̀, подаю́щаго мíрови ве́лiю млⷭ҇ть.

И҆́ны стiхи̑ры безплѡ́тнымъ. Подо́бенъ: то́йже.

Стíхъ: Ꙗ҆́кѡ ѹ҆ гдⷭ҇а млⷭ҇ть, и҆ мно́гое ѹ҆ негѡ̀ и҆збавле́нiе: и҆ то́й и҆зба́витъ i҆и҃лѧ ѿ всѣ́хъ беззако́нiй є҆гѡ̀.

Таи́нницы бг҃онача́лiѧ честнíи, трисвѣ́тлагѡ и҆ є҆диносꙋ́щнагѡ бж҃ества̀, и҆̀же пѣ́снь непреста́ннѡ безпло́тными гла́сы и҆ ѧ҆зы́ки ѻ҆́гненными приносѧ́ще, на̑ша молє́нiѧ и҆ мл҃твы принеси́те, ꙗ҆̀же ѿ ѹ҆сте́нъ скве́рныхъ возсыла́емъ, и҆ ѡ҆ставле́нiе прегрѣше́нiй и҆спроси́те: вѣ́сть бо не́мощь на́шꙋ ѡ҆болкíйсѧ въ ню̀, и҆ млⷭ҇тивъ сы́й є҆стество́мъ, молє́нiѧ прiи́метъ ва̑ша ѡ҆ рабѣ́хъ согрѣши́вшихъ быва́ємаѧ, подаѧ́й мíрови ве́лiю млⷭ҇ть.

Стíхъ: Хвали́те гдⷭ҇а всѝ ꙗ҆зы́цы, похвали́те є҆го̀ всѝ лю́дiе.

Всѐ а҆́гг҃льское мно́жество є҆́же влⷣцѣ моемꙋ̀ приближа́ющеесѧ, и҆ тогѡ̀ бж҃е́ственномꙋ прⷭ҇то́лꙋ предстоѧ́щее со стра́хомъ, и҆ и҆сполнѧ́еми неизрече́ннымъ свѣ́томъ, менѐ во тьмѣ̀ грѣхо́внѣй заблꙋ́ждшаго наста́вите къ свѣ́тꙋ сп҃си́тельномꙋ, повелѣ́нiемъ бг҃а ще́драгѡ, тьмꙋ̀ ѿжени́те мра́чнꙋю и҆ чꙋждꙋ́ю кова́рныхъ бѣсѡ́въ, застꙋпле́нiемъ и҆ бл҃года́тiю ва́шею: не терпи́тъ бо свѣ́та прише́ствiю, но ѿгонѧ́етсѧ.

Стíхъ: Ꙗ҆́кѡ ѹ҆тверди́сѧ млⷭ҇ть є҆гѡ̀ на на́съ, и҆ и҆́стина гдⷭ҇нѧ пребыва́етъ во вѣ́къ.

А҆́гг҃ли свѣ́тлiи бж҃iи, предстоѧ́ще прⷭ҇то́лꙋ бл҃года́ти бж҃е́ственномꙋ, смире́нiе сꙋ́щее и҆ просвѣще́нiе и҆́стинное ѿ свѣ́та бж҃е́ственнагѡ воспрiе́млюще, на́съ назира́йте съ нб҃съ чл҃вѣколю́бцы, въ бꙋ́ри лю́тыхъ держи́мыхъ, и҆ бѣ́дствꙋющихъ, и҆ во тьмѣ̀ спѧ́щихъ. прiиди́те ѹ҆̀бо, ѽ а҆рха́гг҃ли! на́мъ въ по́мощь, и҆ сѣте́й и҆зба́вите на́съ sлонача́льнагѡ врага̀: къ ва́шемꙋ во кро́вꙋ прибѣга́емъ всѝ, прехва́льнiи.

Сла́ва, и҆ ны́нѣ, бг҃оро́диченъ: Прⷭ҇то́лъ херꙋвíмскiй вои́стиннꙋ, ꙗ҆́кѡ превы́шши а҆́гг҃лъ бы́вши, въ тѧ́ бо бж҃е́ственное сло́во всели́сѧ чⷭ҇таѧ, на́шъ ѡ҆́бразъ ѡ҆бнови́ти хотѧ̀: и҆зꙿ тебѐ проше́дъ плотоно́сецъ ꙗ҆́кѡ млⷭ҇рдъ, крⷭ҇тъ и҆ стрⷭ҇ть на́съ ра́ди прiѧ́тъ, и҆ воскрⷭ҇нiе ꙗ҆́кѡ бг҃ъ дарова̀. тѣ́мже ꙗ҆́кѡ премѣни́вшꙋю на́съ ѡ҆сꙋжде́ннагѡ є҆стества̀, созда́телю вѣ́рою бл҃годарѧ́ще мо́лимсѧ, ѹ҆лꙋчи́ти твои́ми мл҃твами прегрѣше́нiй проще́нiе, и҆ ве́лiю млⷭ҇ть.

Та́же, Свѣ́те ти́хiй: Прокíменъ днѐ: и҆ Сподо́би гдⷭ҇и въ ве́черъ се́й:

На стiхо́внѣ стiхи̑ры покаѧ́нны, гла́съ є҃:

Гдⷭ҇и, согрѣша́ѧ не престаю̀, чл҃вѣколю́бiѧ сподоблѧ́емь не разꙋмѣ́ю: ѡ҆долѣ́й моемꙋ̀ недоꙋмѣ́нiю є҆ди́не бл҃же, и҆ поми́лꙋй мѧ̀.

Стíхъ: Къ тебѣ̀ возведо́хъ ѻ҆́чи моѝ живꙋ́щемꙋ на нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дiй свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀: та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже ѹ҆ще́дритъ ны̀.

Гдⷭ҇и, и҆ стра́ха твоегѡ̀ бою́сѧ, и҆ sло́е творѧ̀ не престаю̀: кто̀ на сꙋди́щи сꙋдiѝ не бои́тсѧ; и҆лѝ кто̀ ѹ҆врачева́тисѧ хотѧ̀, врача̀ прогнѣ́ваетъ ꙗ҆́коже а҆́зъ; долготерпѣли́ве гдⷭ҇и, на не́мощь мою̀ ѹ҆милосе́рдисѧ, и҆ поми́лꙋй мѧ̀.

Стíхъ: Поми́лꙋй на́съ гдⷭ҇и, поми́лꙋй на́съ, ꙗ҆́кѡ по мно́гꙋ и҆спо́лнихомсѧ ѹ҆ничиже́нiѧ: наипа́че напо́лнисѧ дꙋша̀ на́ша поноше́нiѧ гобзꙋ́ющихъ и҆ ѹ҆ничиже́нiѧ го́рдыхъ.

Ѡ҆ земны́хъ всѣ́хъ неради́вше, и҆ на мꙋ́ки мꙋ́жески дерзнꙋ́вше, бл҃же́нныхъ наде́ждъ не погрѣши́сте: но нб҃е́сномꙋ црⷭ҇твiю наслѣ̑дницы бы́сте, прехва́льнiи мч҃нцы. и҆мꙋ́ще дерзнове́нiе къ чл҃вѣколюби́вомꙋ бг҃ꙋ, мíрꙋ ѹ҆мире́нiе и҆спроси́те, и҆ дꙋша́мъ на́шымъ ве́лiю млⷭ҇ть.

Сла́ва, и҆ ны́нѣ, бг҃оро́диченъ: Стра́шно и҆ пресла́вно, и҆ ве́лiе та́инство, невмѣсти́мый во чре́вѣ вмѣсти́сѧ, и҆ мт҃и по ржⷭ҇твѣ̀ па́ки пребы́сть дв҃ою: бг҃а бо родѝ и҆зꙿ неѧ̀ воплоще́нна. томꙋ̀ возопiи́мъ, томꙋ̀ пѣ́снь рце́мъ, со а҆́гг҃лы воспѣва́юще: ст҃ъ є҆сѝ хрⷭ҇тѐ бж҃е, и҆́же на́съ ра́ди вочл҃вѣ́чивыйсѧ, сла́ва тебѣ̀.

Та́же, Ны́нѣ ѿпꙋща́еши раба̀ твоего̀ влⷣко: Трист҃о́е. По Ѻ҆́ч҃е на́шъ: Тропа́рь ст҃о́мꙋ. Сла́ва, и҆ ны́нѣ, бг҃оро́диченъ, во гла́съ тропарѧ̀: є҆ктенiа̀, и҆ ѿпꙋ́стъ.

Въ недѣ́лю на повече́рiи,

канѡ́нъ моле́бный прест҃ѣ́й бцⷣѣ, гла́съ є҃:

Пѣ́снь а҃

I҆рмо́съ: Конѧ̀ и҆ вса́дника въ мо́ре чермно́е, сокрꙋша́ѧй бра̑ни мы́шцею высо́кою хрⷭ҇то́съ и҆стрѧсѐ: i҆и҃лѧ же сп҃сѐ, побѣ́днꙋю пѣ́снь пою́ща.

Чꙋ́до въ тебѣ̀ соверша́етсѧ дв҃о, вои́стиннꙋ ѹ҆жа́сно: ꙗ҆́кѡ во ѹ҆тро́бѣ твое́й ника́коже вмѣсти́маго и҆мѣ́ла є҆сѝ, и҆ несказа́ннѡ родила̀ є҆сѝ, приснодв҃ою пребы́вши.

Ѡ҆дожди́ ми влⷣчце, прегрѣше́нiй ѡ҆ставле́нiе, ꙗ҆́же до́ждь нбⷭ҇ный прише́дшiй къ тебѣ̀, неизглаго́ланнѡ вмѣсти́ла є҆сѝ, и҆ дв҃ою пребыла̀ є҆сѝ по ржⷭ҇твѣ̀ непости́жнѣмъ.

Сла́ва: Е҆ди́на бл҃гослове́ннаѧ и҆ бг҃ора́дованнаѧ, ꙗ҆́же ра́дость чл҃вѣ́кѡмъ ро́ждшаѧ неизрече́ннꙋю, печа̑ли ѿимѝ дꙋшѝ моеѧ̀ молю́сѧ, и҆ возвеселѝ се́рдце моѐ.

И҆ ны́нѣ: Ве́сь жела́нiе и҆ сла́дость жи́зни, и҆́же ѿ тебѐ возсiѧ́вый за премно́гꙋю бл҃гость, дв҃о пренепоро́чнаѧ: є҆го́же молѝ сп҃стѝ мѧ̀, непреста́ннѡ ны́нѣ тѧ̀ сла́вѧщаго.

Пѣ́снь г҃

I҆рмо́съ: Водрꙋзи́вый на ничесо́мже зе́млю повелѣ́нiемъ твои́мъ, и҆ повѣ́сивый неѡдержи́мѡ тѧготѣ́ющꙋю, на недви́жимѣмъ, хрⷭ҇тѐ, ка́мени за́повѣдей твои́хъ, цр҃ковь твою̀ ѹ҆твердѝ, є҆ди́не, бл҃же и҆ чл҃вѣколю́бче.

Преидо́ша сѣ́немъ законотвори̑маѧ: законода́вца бо хрⷭ҇та̀ родила̀ є҆сѝ пречⷭ҇таѧ, бл҃года́ть ѡ҆чище́нiѧ и҆ просвѣще́нiѧ на́мъ взако́нившаго, и҆ ѿ клѧ́твы и҆зꙿе́мшаго дв҃о всенепоро́чнаѧ.

Роди́сѧ ѿ тебѐ чⷭ҇таѧ, бг҃ъ воплоща́емь, и҆ пло́тiю ви́дѣнъ бы́сть, и҆́же пре́жде неви́димый. сего̀ ѹ҆́бѡ молѝ прилѣ́жнѡ ѻ҆трокови́це, ѿ ви́димыхъ и҆ неви́димыхъ вра̑гъ мѧ̀ и҆зба́вити, свѣ́тлѡ тѧ̀ сла́вѧщаго.

Сла́ва: Страсте́й мѧ̀ лю́та ѡ҆бꙋрева́етъ волна̀, лꙋка́выхъ дꙋхѡ́въ глꙋбина̀ ѡ҆держи́тъ мѧ̀, грѣхо́внаѧ бꙋ́рѧ смꙋща́етъ мѝ се́рдце: бг҃ороди́тельнице, ты́ мѧ ѹ҆твердѝ, свѣ́тлѡ тѧ̀ пою́щаго.

И҆ ны́нѣ: Бж҃е́ственнаго гаврiи́ла чинонача́льника и҆мꙋ́ще, бл҃гоговѣ́йнѡ є҆́же ра́дꙋйсѧ, вѣ́рою приво́димъ согла́снѡ, неискꙋсобра́чнѣй мт҃ри бцⷣѣ вѣ́рнѡ: є҆́юже бѣ́дъ же и҆ скорбе́й, и҆ недꙋ̑гъ и҆збавлѧ́емсѧ.

Пѣ́снь д҃

I҆рмо́съ: Бж҃е́ственное твоѐ разꙋмѣ́въ и҆стоща́нiе, прозорли́вѡ а҆ввакꙋ́мъ, хрⷭ҇тѐ, со тре́петомъ вопiѧ́ше тебѣ̀: во сп҃се́нiе люде́й твои́хъ, сп҃стѝ пома̑занныѧ твоѧ̑ прише́лъ є҆сѝ.

И҆стка́вшаѧ внꙋ́трь ѿ крове́й твои́хъ дв҃и́ческихъ, нб҃о ѻ҆́блаки дв҃о, ѡ҆дѣва́юща ѻ҆де́ждею нетлѣ́нiѧ, пре́жде ле́стiю ѡ҆бнаже́ннаго мѧ̀ ѡ҆блецы̀.

Ѹ҆тро́ба твоѧ̀ дв҃о, пала́та свѧта̀ цр҃ѧ̀ и҆ бг҃а несказа́нна бы́сть, въ ню́же всели́всѧ, цр҃кви на́съ содѣ́ла.

Сла́ва: Ѹ҆ще́дри ще́дра сꙋ́щи преѻкаѧ́ннꙋю мою̀ дꙋ́шꙋ, бг҃ороди́тельнице всенепоро́чнаѧ, ю҆́же ѿ страсте́й и҆ грѣха̀ лю́тѣ ѡ҆чернѣ́вшꙋю и҆ ѡ҆цѣпенѣ́вшꙋю.

И҆ ны́нѣ: Нетлѣ́ннагѡ црⷭ҇тва возсiѧ́ла є҆сѝ ски́петро, ѿ ко́рене i҆ессе́ова, и҆ ражда́еши ѻ҆троча̀ безмꙋ́жнѡ чⷭ҇таѧ, а҆да́мова и҆ дв҃дова бг҃а, вкꙋ́пѣ и҆ зижди́телѧ и҆ гдⷭ҇а.

Пѣ́снь є҃

I҆рмо́съ: Ѡ҆дѣѧ́йсѧ свѣ́томъ ꙗ҆́кѡ ри́зою, къ тебѣ̀ ѹ҆́тренюю, и҆ тебѣ̀ зовꙋ̀: дꙋ́шꙋ мою̀ просвѣтѝ ѡ҆мраче́ннꙋю хрⷭ҇тѐ, ꙗ҆́кѡ є҆ди́нъ бл҃гоꙋтро́бенъ.

Пребыва́еши по ржⷭ҇твѣ̀ дв҃а нетлѣ́нна, и҆стлѣ́вшихъ всѣ́хъ человѣ̑къ къ жи́зни приво́диши, и҆ нетлѣ́нiемъ ѡ҆сiѧва́еши пренепоро́чнаѧ.

Но́во родила̀ є҆сѝ ꙗ҆́кѡ мла́дѧ пречⷭ҇таѧ, предвѣ́чнаго ѿ ѻ҆ц҃а̀ безлѣ́тнѡ возсiѧ́вшаго, є҆го́же ѡ҆ мíрѣ молѝ бг҃оневѣ́сто.

Сла́ва: Да ѡ҆брѧ́щꙋ тѧ̀ помо́щницꙋ дв҃о, и҆зꙿима́ющꙋ мѧ̀ въ ча́съ пре́нiѧ сꙋ́днагѡ, є҆гда̀ на сꙋди́щи предста́нꙋ ѿ тебѐ ро́ждшагѡсѧ.

И҆ ны́нѣ: Всѧ̀ бли́жнѧѧ моѧ̀ до́бра, и҆ непоро́чна ѿ лiва́на, дв҃о бг҃оневѣ́сто: ст҃ы́мъ дх҃омъ въ тебѣ̀ проꙋвѣ́дѣсѧ воплоще́нiе сн҃а бж҃iѧ.

Пѣ́снь s҃

I҆рмо́съ: Неи́стовствꙋющеесѧ бꙋ́рею дꙋшетлѣ́нною, влⷣко хрⷭ҇тѐ, страсте́й мо́ре ѹ҆кротѝ, и҆ ѿ тлѝ возведи́ мѧ, ꙗ҆́кѡ бл҃гоꙋтро́бенъ.

Неискꙋсомꙋ́жнѡ родила̀ є҆сѝ бцⷣе є҆мманꙋ́ила, на́ше смире́нiе ѹ҆ще́дрившаго: тѣ́мже приснодо́лжнѡ тѧ̀ сла́вимъ.

Па́че ѹ҆ма̀ безлѣ́тнаго, па́че сло́ва зижди́телѧ прест҃а́ѧ родила̀ є҆сѝ, и҆збавлѧ́ющаго всѧ́кiѧ тлѝ, бцⷣꙋ тѧ̀ пою́щихъ.

Сла́ва: Бл҃га́го ро́ждши бл҃годѣ́телѧ и҆ зижди́телѧ, прест҃а́ѧ влⷣчце бл҃голюби́ваѧ, дꙋ́шꙋ мою̀ ѡ҆sло́бленнꙋю ѹ҆бл҃жѝ.

И҆ ны́нѣ: Но́вое тебѣ̀ похвале́нiе, и҆ дре́внее прино́симъ всечⷭ҇таѧ: лꙋ́чше бо не и҆́мамы къ похвале́нiю, ра́звѣ, ра́дꙋйсѧ, є҆́же съ гаврiи́ломъ тебѣ̀ воспѣва́емъ.

Та́же, Гдⷭ҇и поми́лꙋй, три́жды. Сла́ва, и҆ ны́нѣ:

Сѣда́ленъ, гла́съ є҃: Себѐ пре́жде сꙋда̀ ны́нѣ пла́чꙋ, помышлѧ́ѧ моѧ̑ дѣла̀ лꙋка̑ваѧ и҆ лю̑таѧ, и҆ прегрѣше́нiй глꙋбинꙋ̀ ѡ҆держа́щꙋю мѧ̀ ѿ ю҆́ности, и҆ подавлѧ́ющꙋ ѹ҆́мъ: но твои́мъ чⷭ҇таѧ, предста́нiемъ, ѡ҆ставле́нiе мѝ пода́ждь, и҆ сп҃се́нiе ѹ҆лꙋчи́ти сподо́би.

Пѣ́снь з҃

I҆рмо́съ: Превозноси́мый ѻ҆тцє́въ гдⷭ҇ь, пла́мень ѹ҆гасѝ, ѻ҆́троки ѡ҆росѝ, согла́снѡ пою́щыѧ: бж҃е, бл҃гослове́нъ є҆сѝ.

И҆зба́ви мѧ̀ пречⷭ҇таѧ, sла́гѡ ѹ҆ны́нiѧ, и҆ страсте́й ѡ҆мраче́нiѧ, и҆ ѡ҆сꙋжде́нiѧ вѣ́чнꙋющагѡ: ꙗ҆́кѡ да вѣ́рою тѧ̀ сла́влю.

Ѹ҆мертвѝ стра̑сти моѧ̑, ꙗ҆́же жи́знь ро́ждшаѧ: воздви́гни мѧ̀ бг҃оневѣ́сто лежа́щаго и҆зꙿ гро́ба нечꙋ́вствiѧ, да любо́вiю тѧ̀ сла́влю.

Сла́ва: Пло́тiю ѡ҆бложе́на бг҃а безпло́тнаго, пренепоро́чнаѧ родила̀ є҆сѝ, на́съ и҆збавлѧ́ющаго, со стра́хомъ пою́щихъ: бж҃е бл҃гослове́нъ є҆сѝ.

И҆ ны́нѣ: И҆сцѣле́нiе безме́здно, чи́стꙋю твою̀ мл҃твꙋ ѡ҆брѣ́тше, дв҃о, про́симъ пою́ще, дꙋшѝ бл҃гопремѣне́нiѧ, и҆ тѣлесѝ здра́вiѧ.

Пѣ́снь и҃

I҆рмо́съ: Тебѣ̀ вседѣ́телю, въ пещѝ ѻ҆́троцы, всемíрный ли́къ спле́тше поѧ́хꙋ: дѣла̀ всѧ́каѧ гдⷭ҇а по́йте, и҆ превозноси́те во всѧ̑ вѣ́ки.

Две́ре свѣ́та, покаѧ́нiѧ мѝ двє́ри свѣтоза̑рныѧ ѿве́рзи, показꙋ́ющи всѧ́къ пра́вый пꙋ́ть пра́вды, вводѧ́щъ въ бж҃е́ственныѧ во́ли вхо́ды.

Но́во на землѝ дв҃о мт҃и ѻ҆троча̀, ѻ҆ц҃ꙋ̀ собезнача́льнаго сн҃а родила̀ є҆сѝ, за млⷭ҇рдiе неизрече́нное ѹ҆подо́бльшагосѧ на́мъ, и҆стлѣ́вшымъ подꙿ грѣхо́мъ.

Сла́ва: Всѧ̀ и҆збра́нна, всѧ̀ преꙋкра́шенна, бг҃ъ ю҆́же возлюбѝ, ю҆́же и҆збра̀, ꙗ҆ви́ласѧ є҆сѝ дв҃о при́снѡ препросла́вленнаѧ: тѣ́мже тѧ̀ пое́мъ чⷭ҇таѧ во вѣ́ки.

И҆ ны́нѣ: Всѧ̀ чⷭ҇таѧ, и҆ бж҃е́ственныѧ сла́вы и҆спо́лнена, бли́жнѧѧ моѧ̀, речѐ дх҃ъ бж҃iй, тѧ̀ провозвѣща́ѧ пречⷭ҇таѧ, ю҆́же пѣ́сньми воспѣва́емъ пою́ще: тебѣ̀ подоба́етъ ра́доватисѧ бг҃а чл҃вѣ́ка ро́ждшей.

Пѣ́снь ѳ҃

I҆рмо́съ: И҆са́iе ликꙋ́й, дв҃а и҆мѣ̀ во чре́вѣ, и҆ родѝ сн҃а є҆мманꙋ́ила, бг҃а же и҆ чл҃вѣ́ка, восто́къ и҆́мѧ є҆мꙋ̀: є҆го́же велича́юще, дв҃ꙋ ѹ҆бл҃жа́емъ.

Твои́хъ притека́телей всечⷭ҇таѧ, не ѿри́ни ны́нѣ воздыха̑нiѧ, но воззрѝ на ны̀ сꙋ́щихъ въ ско́рбехъ, пла́чь преложѝ на ра́дость, и҆ ѹ҆миле́нiе въ весе́лiе, въ пѣ́снехъ тѧ̀ пою́щихъ.

Ѡ҆снова́нiе є҆сѝ недви́жимо, сп҃са ро́ждши чⷭ҇таѧ, на вода́хъ зе́млю бж҃е́ственными велѣ́нiи ѡ҆снова́вшаго: на не́мже на́съ свѣ́тлѡ тѧ̀ бл҃жа́щихъ ѹ҆тверди́ти моли́сѧ.

Сла́ва: Па́че ѹ҆ма̀ ржⷭ҇тво̀ твоѐ бцⷣе, безꙿ мꙋ́жа бо зача́тiе въ тебѣ̀, и҆ дв҃ственно ржⷭ҇тво̀ твоѐ бы́сть: и҆́бо бг҃ъ є҆́сть рожде́йсѧ, є҆го́же велича́юще, ро́ждшꙋю тѧ̀ ѹ҆бл҃жа́емъ.

И҆ ны́нѣ: Стра́шенъ є҆сѝ гдⷭ҇и, и҆ кто̀ ѹ҆́бѡ тогда̀ постои́тъ преще́нiѧ твоегѡ̀ хрⷭ҇тѐ, є҆ди́не цр҃ю̀, сꙋ́дъ творѧ́щꙋ тѝ; тѣ́мже пощадѝ, и҆ сп҃си́ мѧ сп҃се, ро́ждшiѧ тѧ̀ бл҃гопрiѧ́тными мольба́ми.

Та́же, Досто́йно є҆́сть: И҆ про́чее ѻ҆бы́чно, и҆ ѿпꙋ́стъ.

Въ понедѣ́льникъ ѹ҆́тра,

по а҃-мъ стiхосло́вiи сѣда́льны покаѧ́нны. Гла́съ є҃:

Сꙋдiѝ сѣдѧ́щꙋ, и҆ а҆́гг҃лѡмъ предстоѧ́щымъ, трꙋбѣ̀ гласѧ́щей, и҆ пла́мени горѧ́щꙋ, что̀ сотвори́ши дꙋшѐ моѧ̀, ведо́ма на сꙋ́дъ: тогда́ бо лю̑таѧ тебѣ̀ предста́нꙋтъ, и҆ та̑йнаѧ твоѧ̑ ѡ҆блича́тсѧ согрѣшє́нiѧ. тѣ́мже пре́жде конца̀ возопíй сꙋдiѝ: бж҃е, ѡ҆чи́сти мѧ̀, и҆ сп҃си́ мѧ.

Стíхъ: Гдⷭ҇и, да не ꙗ҆́ростiю твое́ю ѡ҆бличи́ши менѐ, нижѐ гнѣ́вомъ твои́мъ нака́жеши менѐ.

Всѝ побди́мъ, и҆ хрⷭ҇та̀ ѹ҆срѧ́щимъ со мно́жествомъ є҆ле́а, и҆ свѣща́ми свѣ́тлыми, ꙗ҆́кѡ да черто́га внꙋ́трь сподо́бимсѧ: и҆́же бо внѣ̀ двере́й ѡ҆брѣта́ѧйсѧ, бездѣ́льнѡ бг҃ови воззове́тъ: поми́лꙋй мѧ̀.

Сла́ва, и҆ ны́нѣ, бг҃оро́диченъ: Ст҃ѣ́йши херꙋвȋмъ, и҆ вы́шши серафȋмъ, пречⷭ҇таѧ, бцⷣꙋ тѧ̀ вои́стиннꙋ и҆сповѣ́дающе, и҆́мамы грѣ́шнiи застꙋ́пницꙋ, и҆ ѡ҆брѣта́емъ во вре́мѧ напа́стей сп҃се́нiе. тѣ́мже не преста́й ѡ҆ на́съ молѧ́щи, держа́во и҆ прибѣ́жище дꙋша́мъ на́шымъ.

По в҃-мъ стiхосло́вiи, сѣда́льны, гла́съ є҃:

Дꙋшѐ, ꙗ҆̀же здѣ̀ вре́мєнна, та́мѡшнѧѧ же вѣ̑чна: зрю̀ сꙋди́ще и҆ на прⷭ҇то́лѣ сꙋдiю̀, и҆ трепе́щꙋ ѿвѣ́та. про́чее со тща́нiемъ ѡ҆брати́сѧ, сꙋ́дъ непроща́емь.

Стíхъ: Гдⷭ҇и да не ꙗ҆́ростiю твое́ю ѡ҆бличи́ши менѐ, нижѐ гнѣ́вомъ твои́мъ нака́жеши менѐ.

На ѻ҆дрѣ̀ слежꙋ̀ согрѣше́нiй мно́гихъ, ѡ҆кра́даемь є҆́смь въ наде́жди сп҃се́нiѧ моегѡ̀: и҆́бо со́нъ моеѧ̀ лѣ́ности хода́тайствꙋетъ дꙋшѝ мое́й мꙋ́кꙋ. но ты̀ бж҃е, рожде́йсѧ ѿ дв҃ы, воздви́гни мѧ̀ къ твоемꙋ̀ пѣ́нiю, да сла́влю тѧ̀.

Стíхъ: Ди́венъ бг҃ъ во ст҃ы́хъ свои́хъ, бг҃ъ i҆и҃левъ.

Мч҃нченъ: Сiѧ́етъ дне́сь стрⷭ҇тоте́рпєцъ па́мѧть, и҆́мать бо и҆ ѿ нб҃съ зарю̀: ли́къ а҆́гг҃льскiй торжествꙋ́етъ, и҆ человѣ́ческiй ро́дъ спра́зднꙋетъ. тѣ́мже мо́лѧтсѧ гдⷭ҇еви поми́ловатисѧ дꙋша́мъ на́шымъ.

Сла́ва, и҆ ны́нѣ, бг҃оро́диченъ: Со а҆́гг҃лы нбⷭ҇наѧ, съ человѣ́ки земна̑ѧ, во гла́сѣ ра́дованiѧ, бцⷣе, вопiе́мъ тѝ: ра́дꙋйсѧ, две́ре нб҃съ простра́ннѣйшаѧ. ра́дꙋйсѧ, є҆ди́на земноро́дныхъ сп҃се́нiе. ра́дꙋйсѧ, чⷭ҇таѧ ѡ҆бра́дованнаѧ, ро́ждшаѧ бг҃а воплоще́нна.

По г҃-мъ стiхосло́вiи, сѣда́ленъ, гла́съ є҃:

Подо́бенъ: Собезнача́льное сло́во:

Безслове́сными мѧ̀ страстьмѝ преклоне́ннаго, и҆ блꙋ́днѡ житiѐ моѐ и҆жди́вша, призовѝ сп҃се, ꙗ҆́коже блꙋ́днаго, и҆ прiимѝ, и҆ ѡ҆бꙿѧ̑тiѧ ѻ҆ч҃єскаѧ за млⷭ҇рдiе щедро́тъ распростри́ ми: и҆ мл҃твами безпло́тныхъ дре́вней че́сти сподо́би.

Сла́ва, и҆ ны́нѣ, бг҃оро́диченъ: Те́плаѧ предста́тельнице и҆ непобѣди́маѧ, ѹ҆пова́нiе и҆звѣ́стное и҆ непосты́дное, стѣно̀ и҆ покро́ве и҆ приста́нище прибѣга́ющымъ къ тебѣ̀, приснодв҃о чⷭ҇таѧ, сн҃а твоего̀ и҆ бг҃а молѝ со а҆́гг҃лы, ѹ҆мире́нiе да́ти мíрови, и҆ сп҃се́нiе, и҆ ве́лiю млⷭ҇ть.

Канѡ́нъ, є҆гѡ́же краегране́сiе си́це: Мно́гѡ тѝ согрѣши́вшаго ѹ҆ще́дри, сло́ве. Творе́нiе кѵ́ръ i҆ѡ́сифа, гла́съ є҃:

Пѣ́снь а҃

I҆рмо́съ: Пои́мъ гдⷭ҇еви, сотво́ршемꙋ ди̑внаѧ чꙋдеса̀ въ чермнѣ́мъ мо́ри, пѣ́снь побѣ́днꙋю, ꙗ҆́кѡ просла́висѧ.

Мно́гими лестьмѝ и҆звлеко́ма, и҆ прельща́ема хрⷭ҇тѐ чꙋ́ждагѡ, ѡ҆братѝ и҆ ѹ҆ще́дри мѧ̀, ꙗ҆́кѡ всеси́ленъ.

И҆́же глꙋха́гѡ ѹ҆́шы ѿве́рзый хрⷭ҇тѐ, дꙋшѝ моеѧ̀ ѡ҆гло́хнꙋвшаѧ ѹ҆шеса̀ ѿве́рзи, молю́сѧ: ꙗ҆́кѡ да твоѧ̑ словеса̀ внꙋша́ю.

Мч҃нченъ: Новоѧвлє́нныѧ sвѣ́зды сꙋ́ще мч҃нцы сл҃нца првⷣнагѡ хрⷭ҇та̀, тьмꙋ̀ ѿжени́те ѿ серде́цъ на́шихъ.

Мч҃нченъ: Разжжє́нныѧ стрѣ́лы бж҃е́ственными ѹ҆́гльми ст҃а́гѡ дх҃а страда́льцы ꙗ҆́вльшесѧ, стрѣ́лы сокрꙋша́ютъ всѧ̑ sмíевы.

Бг҃оро́диченъ: Две́ре бж҃е́ственныѧ сла́вы, покаѧ́нiѧ мѝ двє́ри ѿве́рзи, и҆ ѿ вра́тъ а҆́довыхъ и҆схитѝ, молю́сѧ, смире́ннꙋю мою̀ дꙋ́шꙋ.

Дрꙋгíй канѡ́нъ безплѡ́тнымъ.

Творе́нiе ѳеофа́ново, [є҆гѡ́же краегране́сiе: Пѣ́нiе а҆́гг҃лѡмъ пѧ́тое.] Гла́съ є҃:

Пѣ́снь а҃

I҆рмо́съ: Конѧ̀ и҆ вса́дника въ мо́ре чермно́е, сокрꙋша́ѧй бра̑ни мы́шцею высо́кою, хрⷭ҇то́съ и҆стрѧсѐ: i҆и҃лѧ же сп҃сѐ, побѣ́днꙋю пѣ́снь пою́ща.

Таи́нницы бг҃онача́лiѧ свѣтода́тельнагѡ, и҆ тогѡ̀ лꙋча́ми первоѧвле́ннагѡ сiѧ́юще, свѣ́томъ просвѣти́ти дꙋ́шꙋ мою̀, а҆́гг҃ли, влⷣкꙋ ѹ҆моли́те. [Два́жды.]

И҆мꙋ́ще дерзнове́нiе, ꙗ҆́кѡ прⷭ҇то́лꙋ высо́комꙋ предстоѧ́ще всѝ, бл҃гочести́внѣ пою́щихъ ва́съ, бѣ́дъ и҆зба́вите предста́телiе чи́на нбⷭ҇нагѡ, ѽ а҆рхiстрати́зи!

Бг҃оро́диченъ: Разрѣши́сѧ клѧ́тва, и҆ печа́ль преста̀: бл҃гослове́ннаѧ бо и҆ бл҃года́тнаѧ, вѣ̑рнымъ ра́дость возсiѧ̀, бл҃гослове́нiе всѣ̑мъ концє́мъ цвѣтоносѧ́щи хрⷭ҇та̀.

Пѣ́снь г҃

I҆рмо́съ: Надꙿ ꙗ҆зы́ки бг҃ъ воцр҃и́сѧ, бг҃ъ сѣди́тъ на прⷭ҇то́лѣ ст҃ѣ́мъ свое́мъ, и҆ пое́мъ є҆мꙋ̀ разꙋ́мнѡ ꙗ҆́кѡ цр҃ю̀ и҆ бг҃ꙋ.

Ты̀, и҆́же ниеди́номꙋ хотѧ́й поги́бнꙋти, бл҃гíй гдⷭ҇и, погиба́ющаго ѹ҆ще́дри, и҆ сп҃си́ мѧ, ма́нiемъ всеще́дре млⷭ҇ти твоеѧ̀.

Ꙗ҆̀же въ вѣ́дѣнiи и҆ не въ вѣ́дѣнiи согрѣши́хъ къ тебѣ̀ хрⷭ҇тѐ гдⷭ҇и, всѧ̑ вѣ́дѧщемꙋ прихождꙋ̀ и҆ припа́даю тѝ, прiими́ мѧ ꙗ҆́коже блꙋ́днаго.

Мч҃нченъ: Да живꙋ́щiй грѣ́хъ ѹ҆мертвитѐ мч҃нцы и҆ ме́ртва врага̀ пока́жете, ѡ҆ ме́ртвости тѣле́снѣй бл҃же́ннiи неради́сте.

Мч҃нченъ: И҆спещре́ни страда́ньми мч҃нцы, и҆ ѻ҆де́ждами кро́вiю ѡ҆броще́нными ѹ҆краша́еми, всѣ́хъ цр҃ю̀ вѣнцено́сцы предстоитѐ.

Бг҃оро́диченъ: Дв҃о мт҃и, ꙗ҆́же бг҃а вопло́щшаѧ, гла́сы прiимѝ вопiю́щихъ тѝ всегда̀, и҆ и҆зба́ви на́съ ѿ разли́чныхъ ѡ҆бстоѧ́нiй.

И҆́нъ

I҆рмо́съ: Водрꙋзи́вый на ничесо́мже зе́млю повелѣ́нiемъ твои́мъ, и҆ повѣ́сивый неѡдержи́мѡ тѧготѣ́ющꙋю, на недви́жимѣмъ хрⷭ҇тѐ, ка́мени за́повѣдей твои́хъ, цр҃ковь твою̀ ѹ҆твердѝ, є҆ди́не бл҃же и҆ чл҃вѣколю́бче.

И҆́же сло́вомъ ликова̑нiѧ вы́шнимъ си́ламъ премꙋ́дрѡ составле́й, твою̀ бл҃гость неисчетноси́льнꙋ показꙋ́ѧй, си́хъ предста́тельствы цр҃ковь твою̀ ѹ҆твердѝ, є҆ди́не бл҃же и҆ чл҃вѣколю́бче. [Два́жды.]

Ѹ҆краша́ѧ неизрече́нною свѣ́тлостiю а҆́гг҃лы хрⷭ҇тѐ, и҆ тѣ́ми ѹ҆твержда́ѧ цр҃ковь твою̀ млⷭ҇рде, ѻ҆каѧ́ннꙋю мою̀ дꙋ́шꙋ тѣ́ми просвѣтѝ, молю́сѧ тѝ влⷣко, не помина́ѧ мои́хъ безчи́сленныхъ грѣхѡ́въ.

Бг҃оро́диченъ: Ты̀ мт҃и бг҃а несочета́ннѡ была̀ є҆сѝ, безпло́тныѧ ли́ки просвѣща́ющагѡ, є҆ди́но бг҃онача́лiе въ трiе́хъ пѣ́ти непреста́ннѡ сщ҃е́нствiихъ, и҆ гдⷭ҇ьствiихъ, пречⷭ҇таѧ дв҃о всепѣ́таѧ.

Пѣ́снь д҃

I҆рмо́съ: Дѣла̀ смотре́нiѧ твоегѡ̀ гдⷭ҇и, ѹ҆жаси́ша прⷪ҇ро́ка а҆ввакꙋ́ма: и҆зше́лъ бо є҆сѝ на сп҃се́нiе люде́й твои́хъ, сп҃стѝ пома̑занныѧ твоѧ̑ прише́лъ є҆сѝ.

Дѣла̀, ꙗ҆̀же въ житiѝ соверши́хъ, сꙋ́ть лꙋка̑ва и҆ лю̑та: ѡ҆ ни́хже хрⷭ҇тѐ бж҃е мо́й и҆зба́ви мѧ̀, покаѧ́нiе и҆́скреннее подаѧ́ ми.

Всѧ́кꙋ за́повѣдь честнꙋ́ю ѹ҆ничижи́хъ, стра́хъ тво́й ѿри́нꙋхъ хрⷭ҇тѐ, и҆ бою́сѧ неизбѣ́жнагѡ твоегѡ̀ сꙋди́ща, въ не́мже да не ѡ҆сꙋ́диши менѐ бл҃гоꙋтро́бне.

Мч҃нченъ: Реме́ньми ѿвсю́дꙋ вои́стиннꙋ протѧза́еми, и҆ ра́нами и҆знꙋрѧ́еми sѣ́льнѣ, и҆ ноготьмѝ стрꙋ́жеми сло́ве, страда́льцы твоѝ, вѣ́рою ра́довахꙋсѧ.

Мч҃нченъ: Поколеба́ти ва́съ страда́льцы ѿ бж҃е́ственнагѡ стоѧ́нiѧ, не возмо́же всѧ́чески лꙋка́вый: тѣ́мже мнѡ́гимъ коле́блємымъ, до́блiи ѹ҆твержде́нiе бж҃е́ственное показа́стесѧ.

Бг҃оро́диченъ: Воплоща́етсѧ ѿ чⷭ҇тыхъ крове́й твои́хъ гдⷭ҇ь, покаѧ́нiе чтꙋ́щымъ тѧ̀ подава́ѧ всепѣ́таѧ, твои́мъ бл҃ги́мъ хода́тайствомъ, ꙗ҆́кѡ бл҃гоꙋтро́бенъ, и҆ є҆ди́нъ чл҃вѣколю́бецъ.

И҆́нъ

I҆рмо́съ: Бж҃е́ственное твоѐ разꙋмѣ́въ и҆стоща́нiе, прозорли́вѡ а҆ввакꙋ́мъ, хрⷭ҇тѐ, со тре́петомъ вопiѧ́ше тебѣ̀: во сп҃се́нiе люде́й твои́хъ, сп҃стѝ пома̑занныѧ твоѧ̑ прише́лъ є҆сѝ.

А҆́гг҃льскiѧ соста́вилъ є҆сѝ свѣ́тлѡсти, бг҃одѣ́тельными лꙋча́ми бл҃гопода́тливѣ просвѣти́лъ є҆сѝ: ꙗ҆́кѡ си́ленъ въ крѣ́пости, сло́во твоѐ и҆спо́лнивый чл҃вѣколю́бче. [Два́жды.]

Зємна́ѧ тѣле́съ мꙋдрова̑нiѧ ѿложи́мъ вѣ́рнiи, житiю̀ подо́бѧщесѧ безпло́тныхъ чинѡ́въ, и҆ ѹ҆́мъ впери́мъ дх҃омъ.

Бг҃оро́диченъ: Бꙋ́ди мѝ предста́тельнице пренепоро́чнаѧ, прибѣ́жище и҆ приста́нище, страсте́й бꙋ́рю ѿгонѧ́щи: ꙗ҆́же а҆́гг҃льскiѧ ли́ки, добро́тою безꙿ сравне́нiѧ побѣ́ждшаѧ.

Пѣ́снь є҃

I҆рмо́съ: Свѣ́те и҆́стинный хрⷭ҇тѐ бж҃е, къ тебѣ̀ ѹ҆́тренюетъ дꙋ́хъ мо́й ѿ но́щи, ꙗ҆вѝ на мѧ̀ лицѐ твоѐ.

Воспрѧнѝ, ѽ дꙋшѐ, воспрѧнѝ ѿ сна̀ тѧ́жкагѡ, моегѡ̀ лю́тагѡ грѣха̀, и҆ покаѧ́нiѧ свѣ́томъ ѡ҆зари́сѧ.

Ѡ҆бнови́мъ дꙋ́шꙋ прилѣжа́нiемъ, и҆ ѹ҆миле́нiѧ тꙋ́чами напои́мсѧ: ꙗ҆́кѡ да прозѧбе́мъ покаѧ́нiѧ кла́съ.

Мч҃нченъ: Ѹ҆́гльми любвѐ наѡстри́вшесѧ, небокова́ннiи ме́чеве, стрⷭ҇тоте́рпцы ꙗ҆ви́стесѧ, врагѡ́въ ссѣца́юще полкѝ.

Мч҃нченъ: Непорабоще́ни ѿ врага̀ бы́сте, порабо́тисте сего̀ стрⷭ҇тоте́рпцы, и҆ бли́жнiи хрⷭ҇тꙋ̀ ꙗ҆ви́стесѧ дрꙋ́зи.

Бг҃оро́диченъ: Дв҃о въ жена́хъ бл҃гослове́ннаѧ, твоѧ̑ млⷭ҇ти пода́ждь лю́демъ твои̑мъ: млⷭ҇тивагѡ бо ꙗ҆ви́ласѧ є҆сѝ мт҃и.

И҆́нъ

I҆рмо́съ: Ѡ҆дѣѧ́йсѧ свѣ́томъ, ꙗ҆́кѡ ри́зою, къ тебѣ̀ ѹ҆́тренюю, и҆ тебѣ̀ зовꙋ̀: дꙋ́шꙋ мою̀ просвѣтѝ ѡ҆мраче́ннꙋю хрⷭ҇тѐ, ꙗ҆́кѡ є҆ди́нъ бл҃гоꙋтро́бенъ.

Ѡ҆бходѧ́ще всеѧ̀ землѝ концы̀, влⷣчнѧѧ бл҃годѣѧ̑нiѧ вѣ̑рнымъ прино́сите, и҆ сохранѧ́ете всесла́внiи а҆рха́гг҃ли. [Два́жды.]

Словесѝ твоемꙋ̀ повинꙋ́ющесѧ сло́ве бг҃а и҆ ѻ҆ц҃а̀, нбⷭ҇нагѡ чинонача̑лiѧ сла̑внаѧ ѹ҆крашє́нiѧ, твоеѧ̀ свѣ́тлости свѣ́томъ ѡ҆зарѧ́ютсѧ.

Бг҃оро́диченъ: Всѐ моѐ жела́нiе къ тебѣ̀ предста́ви, ꙗ҆́же па́че сло́ва, жела́нiѧ сла́дость роди́вшаѧ, тебѐ бцⷣꙋ чⷭ҇таѧ вѣ́дꙋщымъ.

Пѣ́снь s҃

I҆рмо́съ: Ѿ ки́та прⷪ҇ро́ка и҆зба́вилъ є҆сѝ, мене́ же и҆зꙿ глꙋбины̀ грѣхѡ́въ возведѝ гдⷭ҇и, и҆ сп҃си́ мѧ.

Нѣ́сть въ житiѝ се́мъ грѣха̀, є҆гѡ́же а҆́зъ є҆ди́нъ не сотвори́хъ ѻ҆каѧ́нный, є҆ди́не безгрѣ́шне ѹ҆ще́дри мѧ̀.

Вѣ́триломъ ѹ҆се́рдiѧ впери́мсѧ, и҆ ко приста́нищꙋ сп҃се́нiѧ покаѧ́нiемъ предвари́мъ всѝ, ꙗ҆́кѡ да сп҃се́мсѧ.

Мч҃нченъ: Проповѣ́дникѡвъ, а҆пⷭ҇лѡвъ и҆ мч҃нкѡвъ страда́нiемъ ѡ҆зарѧ́етсѧ тва́рь: и҆́миже и҆ на́съ просвѣтѝ чл҃вѣколю́бче.

Мч҃нченъ: Сосꙋ́ды вмѣсти́вшыѧ зарю̀ бж҃е́ственнꙋю, и҆ чєстна́ѧ свѣтоли̑тiѧ мч҃нки всѝ почти́мъ.

Бг҃оро́диченъ: Дв҃о вѣ̑рнымъ предста́тельнице, и҆зба́витисѧ ѿ всѧ́кагѡ грѣха̀ рабѡ́мъ твои̑мъ молѝ гдⷭ҇а.

И҆́нъ

I҆рмо́съ: Неи́стовствꙋющеесѧ бꙋ́рею дꙋшетлѣ́нною, влⷣко хрⷭ҇тѐ, страсте́й мо́ре ѹ҆кротѝ, и҆ ѿ тлѝ возведи́ мѧ, ꙗ҆́кѡ бл҃гоꙋтро́бенъ.

Сщ҃енноꙋкраша́еми а҆́гг҃льстiи собо́ри и҆збра́ннiи, свѣтода́тельными сiѧ́нiи просвѣща́етесѧ, бг҃одѣ́тельнымъ ѡ҆заре́нiемъ ꙗ҆́вѣ соверша́еми. [Два́жды.]

Трисвѣ́тлыми зарѧ́ми бога́тнѡ преꙋкраша́еми а҆́гг҃ли и҆ а҆рха́гг҃ли, бг҃озра́чнѡ ѻ҆каѧ́ннꙋю мою̀ дꙋ́шꙋ просвѣти́те ва́шими мл҃твами.

Бг҃оро́диченъ: Зачала̀ є҆сѝ пречⷭ҇таѧ всѣ́хъ зижди́телѧ и҆ бг҃а, є҆го́же съ тре́петомъ зрѧ́тъ ра́дꙋющесѧ, всебл҃гоговѣ́йнѡ предстоѧ́ще а҆́гг҃ли.

Пѣ́снь з҃

I҆рмо́съ: Бл҃гослове́нъ є҆сѝ бж҃е, ви́дѧй бє́здны, и҆ на прⷭ҇то́лѣ сла́вы сѣдѧ́й, препѣ́тый и҆ пресла́вный.

Бл҃гослове́нъ є҆сѝ бж҃е, и҆́же за бл҃гоꙋтро́бiе ка́ющихсѧ всѣ́хъ прiе́млѧ, препѣ́тый и҆ пресла́вный.

И҆сцѣлѝ бл҃гоꙋтро́бне хрⷭ҇тѐ, мнѡ́гiѧ моѧ̑ стра̑сти, и҆́же моѐ свѣ́дый неможе́нiе, препѣ́тый и҆ пресла́вный.

Мч҃нченъ: Си́лою бж҃е́ственною ѹ҆крѣпи́сѧ ли́къ стрⷭ҇тоте́рпєцъ, врагѝ побѣдѝ вопiѧ̀: препѣ́тый и҆ превозноси́мый во вѣ́ки.

Мч҃нченъ: Ѹ҆крѣпи́вый премꙋ̑дрыѧ стрⷭ҇тоте́рпцы сло́ве, претерпѣ́ти многоплетє́нныѧ мꙋ̑ки, мл҃твами и҆́хъ ѹ҆ще́дри всѣ́хъ.

Бг҃оро́диченъ: Бл҃гослове́нъ є҆сѝ бж҃е, и҆́же во чре́во дв҃и́че всели́всѧ, и҆ сп҃слъ чл҃вѣ́ка, препѣ́тый и҆ превозноси́мый во вѣ́ки.

И҆́нъ

I҆рмо́съ: Превозноси́мый ѻ҆тцє́въ гдⷭ҇ь пла́мень ѹ҆гасѝ, ѻ҆́троки ѡ҆росѝ согла́снѡ пою́щыѧ: бж҃е, бл҃гослове́нъ є҆сѝ.

Неисчетноси́льнꙋю хрⷭ҇то́съ ꙗ҆влѧ́ѧ крѣ́пость, ва́съ а҆рхiстрати́зи поста́вилъ є҆́сть, наꙋчѝ воспѣва́ти: бж҃е, бл҃гослове́нъ є҆сѝ. [Два́жды.]

И҆́же мно́жество безчи́сленное безпло́тныхъ чинѡ́въ ѹ҆краша́ѧй бл҃гостiю, вѣ́рныхъ составлє́нiѧ сподо́би пѣ́ти тѧ̀: бж҃е, бл҃гослове́нъ є҆сѝ.

Бг҃оро́диченъ: Страстьмѝ коле́блема, дв҃о, ты̀ ны́нѣ ѹ҆тверди́ мѧ, ꙗ҆́же всѣ̑мъ и҆сточи́вшаѧ вѣ̑рнымъ безстра́стiе, вѣ́рою пою́щымъ: бж҃е, бл҃гослове́нъ є҆сѝ.

Пѣ́снь и҃

I҆рмо́съ: Творца̀ тва́ри, є҆гѡ́же ѹ҆жаса́ютсѧ а҆́гг҃ли, по́йте лю́дiе, и҆ превозноси́те во всѧ̑ вѣ́ки.

Ме́ртва престꙋпле́нiемъ бы́вша мѧ̀, гдⷭ҇и ѡ҆живѝ, да тѧ̀ сла́влю во всѧ̑ вѣ́ки.

Просвѣти́въ мѧ̀ покаѧ́нiемъ, тьмы̀ грѣхо́вныѧ и҆зба́ви гдⷭ҇и, да тѧ̀ сла́влю во всѧ̑ вѣ́ки.

Мч҃нченъ: Стрⷭ҇тотє́рпцы мч҃нцы, пла́мень пре́лести попра́ша, ро́сꙋ съ нб҃сѐ прiе́мше пресла́внѡ.

Мч҃нченъ: Ꙗ҆́коже землѧ̀ тꙋ́чнаѧ ст҃íи, кла́съ вои́стиннꙋ стори́чествꙋющъ, подвигополо́жникꙋ хрⷭ҇тꙋ̀ плодоноси́сте.

Бг҃оро́диченъ: И҆зꙿ тебѐ бг҃ъ возсiѧ̀ всепѣ́таѧ дв҃о, и҆ бг҃оразꙋ́мiемъ просвѣтѝ ѡ҆мрачє́нныѧ.

И҆́нъ

I҆рмо́съ: Тебѣ̀ вседѣ́телю, въ пещѝ ѻ҆́троцы, всемíрный ли́къ спле́тше поѧ́хꙋ: дѣла̀ всѧ̑каѧ гдⷭ҇а по́йте, и҆ превозноси́те во всѧ̑ вѣ́ки.

Привлача́тъ мѧ̀ ны́нѣ а҆́гг҃льстiи собо́ри, пѣ́ти пѣ́сньми и҆ серде́чнымъ жела́нiемъ, съ ни́миже пою̀: дѣла̀ всѧ̑каѧ гдⷭ҇а по́йте, и҆ превозноси́те є҆го̀ во вѣ́ки. [Два́жды.]

Слꙋги̑ прест҃ѣ́й и҆ трисо́лнечнѣй зарѝ, сп҃сти́сѧ моли́те вѣ́рою пою́щымъ: гдⷭ҇а воспѣва́йте дѣла̀, и҆ превозноси́те є҆го̀ во вѣ́ки.

Бг҃оро́диченъ: Двє́ри свѣ́та, дв҃о мт҃и ѻ҆трокови́це: свѣ́томъ твои́мъ ѡ҆зарѝ вѣ́рою пою́щихъ: гдⷭ҇а воспѣва́йте дѣла̀, и҆ превозноси́те є҆го̀ во вѣ́ки.

Пѣ́снь ѳ҃

I҆рмо́съ: Тѧ̀ бл҃же́ннꙋю въ жена́хъ, и҆ бл҃гослове́ннꙋю бг҃омъ, человѣ́ческiй ро́дъ, пѣ́сньми велича́емъ.

Млⷭ҇тивъ бꙋ́ди мѝ гдⷭ҇и, безꙿ числа̀ безꙋ́мнѡ согрѣши́вшемꙋ, и҆ твоегѡ̀ црⷭ҇твiѧ сло́ве сподо́би мѧ̀.

Ꙗ҆́коже нiнеѵíтѧны сп҃слъ є҆сѝ дре́вле пока́ѧвшыѧсѧ є҆ди́не сп҃се, и҆ на́съ пою́щихъ тѧ̀ сп҃сѝ млⷭ҇тiю твое́ю.

Мч҃нченъ: Пло́ть преда́вше всѧ́чєскимъ ꙗ҆́звамъ, неꙋѧ́звленꙋ сп҃слѝ є҆стѐ дꙋ́шꙋ стрⷭ҇тоте́рпцы гдⷭ҇ни, бж҃е́ственныѧ сла́вы прича̑стницы.

Мч҃нченъ: Днесiѧ́тєльныѧ sвѣ́зды, на землѝ всѣ́хъ ѡ҆зарѧ́ющи дꙋ́шы, стрⷭ҇тоно́сцы всѣ́хъ гдⷭ҇а ꙗ҆ви́стесѧ.

Бг҃оро́диченъ: Но́сиши ꙗ҆́коже прⷭ҇то́лъ ѻ҆́гненный ма́нiемъ всѧ̑ носѧ́щаго, и҆ сосце́ма пита́еши дв҃о, всѣ́хъ пита́ющаго.

И҆́нъ

I҆рмо́съ: И҆са́iе ликꙋ́й, дв҃а и҆мѣ̀ во чре́вѣ, и҆ родѝ сн҃а є҆мманꙋ́ила, бг҃а же и҆ чл҃вѣ́ка, восто́къ и҆́мѧ є҆мꙋ̀: є҆го́же велича́юще, дв҃ꙋ ѹ҆бл҃жа́емъ.

Чинѡ́мъ нача̑льницы бы́вше а҆́гг҃льскимъ, пресвѣ́тлый мiхаи́ле, и҆ ты̀ гаврiи́ле бж҃е́ственнагѡ воплоще́нiѧ всеи́стинный проповѣ́дникъ бы́въ, всѣ́хъ сохранѧ́йте пою́щихъ ва́съ сла́внiи. [Два́жды.]

И҆́же бога́тыми дарова́ньми преизлива́ѧй своѧ̑ сокрѡ́вища, и҆́же чи́ны приведы́й а҆́гг҃льскiѧ, съ ни́ми же прише́дъ ꙗ҆́кѡ сꙋдiѧ̀, и҆ всѣ́хъ цр҃ь, сп҃си́ мѧ влⷣко прибѣга́ющаго къ млⷭ҇ти твое́й.

Бг҃оро́диченъ: Ѹ҆́мнѣ а҆рха́гг҃ли, вла̑сти, прⷭ҇то́ли, херꙋвíми, си̑лы и҆ серафíми, а҆́гг҃ли свѣ́тлiи, нача̑ла и҆ гдⷭ҇ьствiѧ, твоемꙋ̀ сн҃ꙋ пренепоро́чнаѧ чⷭ҇таѧ, съ тре́петомъ слꙋ́жатъ, бцⷣе всебл҃же́ннаѧ.

На стiхо́внѣ стiхи̑ры покаѧ́нны, гла́съ є҃:

Мно́жєства прегрѣше́нiй мои́хъ пре́зри гдⷭ҇и, и҆́же ѿ дв҃ы рожде́йсѧ: и҆ всѧ̑ ѡ҆чи́сти грѣхѝ моѧ̑, мы́сль мнѣ̀ подаѧ̀ ѡ҆браще́нiѧ, ꙗ҆́кѡ є҆ди́нъ чл҃вѣколю́бецъ, молю́сѧ, и҆ поми́лꙋй мѧ̀.

Стíхъ: И҆спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆ возра́довахомсѧ, и҆ возвесели́хомсѧ: во всѧ̑ дни̑ на́шѧ возвесели́хомсѧ, за дни̑, въ нѧ́же смири́лъ ны̀ є҆сѝ, лѣ̑та, въ нѧ́же ви́дѣхомъ sла̑ѧ. и҆ при́зри на рабы̑ твоѧ̑, и҆ на дѣла̀ твоѧ̑, и҆ наста́ви сы́ны и҆́хъ.

Ѹ҆вы̀ мнѣ̀, комꙋ̀ ѹ҆подо́бихсѧ а҆́зъ; непло́днѣй смоко́вницѣ, и҆ бою́сѧ проклѧ́тiѧ съ посѣче́нiемъ: но нбⷭ҇ный дѣ́лателю хрⷭ҇тѐ бж҃е, ѡ҆лѧденѣ́вшꙋю дꙋ́шꙋ мою̀ плодоно́снꙋ покажѝ, и҆ ꙗ҆́кѡ блꙋ́днаго сы́на прiими́ мѧ, и҆ поми́лꙋй мѧ̀.

Стíхъ: И҆ бꙋ́ди свѣ́тлость гдⷭ҇а бг҃а на́шегѡ на на́съ, и҆ дѣла̀ рꙋ́къ на́шихъ и҆спра́ви на на́съ, и҆ дѣ́ло рꙋ́къ на́шихъ и҆спра́ви.

Бл҃гослове́но во́инство нбⷭ҇нагѡ цр҃ѧ̀: а҆́ще бо и҆ земноро́днiи бѣ́ша стрⷭ҇тоте́рпцы, но а҆́гг҃льское досто́инство потща́шесѧ дости́гнꙋти, ѡ҆ тѣлесѣ́хъ неради́ша, и҆ страда́ньми безпло́тныхъ сподо́бишасѧ че́сти. тѣ́мже мл҃твами и҆́хъ гдⷭ҇и, низпослѝ на́мъ ве́лiю млⷭ҇ть.

Сла́ва, и҆ ны́нѣ, бг҃оро́диченъ: Ѡ҆бра́дованнаѧ, хода́тайствꙋй твои́ми мл҃твами, и҆ и҆спросѝ дꙋша́мъ на́шымъ мно́жество щедро́тъ, и҆ ѡ҆чище́нiе мно́гихъ прегрѣше́нiй, мо́лимсѧ.

Та́же, Бл҃го є҆́сть и҆сповѣ́датисѧ гдⷭ҇еви: Трист҃о́е: И҆ по Ѻ҆́ч҃е на́шъ: Тропа́рь ст҃о́мꙋ, а҆́ще и҆́мать: а҆́ще ли нѝ, глаго́лемъ тропа́рь днѐ. Та́же є҆ктенiа̀, и҆ ча́съ а҃, и҆ про́чее ѻ҆бы́чно. И҆ ѿпꙋ́стъ.

Въ понедѣ́льникъ бл҃жє́нны, гла́съ є҃.

Разбо́йникъ на крⷭ҇тѣ̀ бг҃а тѧ̀ бы́ти вѣ́ровавъ хрⷭ҇тѐ, и҆сповѣ́да тѧ̀ чи́стѣ ѿ се́рдца, помѧни́ мѧ гдⷭ҇и, вопiѧ̀, во црⷭ҇твiи твое́мъ.

Стíхъ: Бл҃же́ни и҆́згнани пра́вды ра́ди, ꙗ҆́кѡ тѣ́хъ є҆́сть црⷭ҇тво нбⷭ҇ное.

Дꙋшетлѣ́ннiи разбѡ́йницы, на пꙋтѝ жите́йстѣмъ срѣ́тше ѹ҆ѧзви́ша мѧ̀: но къ твоемꙋ̀ бл҃гоꙋтро́бiю ны́нѣ притека́ю, и҆сцѣлѝ хрⷭ҇тѐ, и҆ сп҃си́ мѧ, молю́сѧ.

Стíхъ: Бл҃же́ни є҆стѐ, є҆гда̀ поно́сѧтъ ва́мъ, и҆ и҆зженꙋ́тъ, и҆ рекꙋ́тъ всѧ́къ sо́лъ глаго́лъ на вы̀ лжꙋ́ще менѐ ра́ди.

Нбⷭ҇нiи ли́цы пѣсносло́вѧтъ тѧ̀ всѣ́хъ бг҃а: тѣ́хъ влⷣко сщ҃е́нными хода́тайствы, мнѡ́гаѧ мѝ пре́зри sла̑ѧ, и҆ сп҃си́ мѧ, молю́сѧ.

Стíхъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша мно́га на нб҃сѣ́хъ.

А҆́гг҃льскимъ ликѡ́мъ сочислѧ́еми хрⷭ҇тѡ́вы страда́льцы, и҆ и҆сполнѧ́еми просвѣще́нiѧ невече́рнѧгѡ, смра̑дныѧ стра̑сти се́рдца моегѡ̀ потреби́те.

Сла́ва: А҆́гг҃льски земноро́днiи, въ вы́шнихъ пое́момꙋ бг҃ꙋ, воспои́мъ трист҃ꙋ́ю пѣ́снь: ст҃ъ є҆сѝ пребезнача́льне ѻ҆́ч҃е, сн҃е со дх҃омъ.

И҆ ны́нѣ: Ꙗ҆́же а҆́гг҃ломъ ра́дость во твое́й ѹ҆тро́бѣ воспрiе́мши чⷭ҇таѧ, сѣ́тꙋющꙋю лꙋка́выми дѣ́лы, дꙋ́шꙋ мою̀ и҆спо́лни ра́дости, къ свѣ́тꙋ наставлѧ́ющи мѧ̀.


