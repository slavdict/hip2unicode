  OCR:

  Библиотека святоотеческой литературы

  http://orthlib.ru



Е҆ѵⷢ҇лiе воскрⷭ҇но пе́рвое, ѿ матѳе́а, зача́ло рs҃_i.

Во вре́мѧ ѻ҆́но є҆динiина́десѧть ѹ҆ч҃нцы̀ и҆до́ша въ галiле́ю, въ го́рꙋ, а҆́може повелѣ̀ и҆̀мъ i҆и҃съ: и҆ ви́дѣвше є҆го̀, поклони́шасѧ є҆мꙋ̀: ѻ҆́ви же ѹ҆сꙋмнѣ́шасѧ. И҆ пристꙋ́пль i҆и҃съ, речѐ и҆̀мъ, глаго́лѧ: даде́сѧ мѝ всѧ́ка вла́сть на нб҃сѝ и҆ на землѝ: ше́дше ѹ҆̀бо наꙋчи́те всѧ̑ ꙗ҆зы́ки, крⷭ҇тѧ́ще и҆̀хъ во и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а, ѹ҆ча́ще и҆̀хъ блюстѝ всѧ̑, є҆ли̑ка заповѣ́дахъ ва́мъ: и҆ сѐ, а҆́зъ съ ва́ми є҆́смь во всѧ̑ дни̑ до сконча́нiѧ вѣ́ка. А҆ми́нь.


Е҆ѵⷢ҇лiе воскрⷭ҇но в҃, ѿ ма́рка, зача́ло ѻ҃.

Во вре́мѧ ѻ҆́но, минꙋ́вши сꙋббѡ́тѣ, марíа магдали́на и҆ марíа i҆а́кѡвлѧ и҆ салѡмíа кꙋпи́ша а҆рѡма́ты, да прише́дшѧ пома́жꙋтъ i҆и҃са. И҆ sѣлѡ̀ заꙋ́тра во є҆ди́нꙋ ѿ сꙋббѡ́тъ прiидо́ша на гро́бъ, возсiѧ́вшꙋ со́лнцꙋ, и҆ глаго́лахꙋ къ себѣ̀: кто̀ ѿвали́тъ на́мъ ка́мень ѿ две́рiй гро́ба; [И҆ воззрѣ́вшѧ ви́дѣша, ꙗ҆́кѡ ѿвале́нъ бѣ̀ ка́мень:] бѣ́ бо ве́лiй sѣлѡ̀. И҆ вше́дшѧ во гро́бъ, ви́дѣша ю҆́ношꙋ сѣдѧ́ща въ десны́хъ, ѡ҆дѣ́ѧна во ѻ҆де́ждꙋ бѣлꙋ̀: и҆ ѹ҆жасо́шасѧ. Ѻ҆́нъ же глаго́ла и҆̀мъ: не ѹ҆жаса́йтесѧ: i҆и҃са и҆́щете назарѧни́на распѧ́таго: воста̀, нѣ́сть здѣ̀: сѐ, мѣ́сто, и҆дѣ́же положи́ша є҆го̀: но и҆ди́те, рцы́те ѹ҆ч҃нкѡ́мъ є҆гѡ̀ и҆ петро́ви, ꙗ҆́кѡ варѧ́етъ вы̀ въ галiле́и: та́мѡ є҆го̀ ви́дите, ꙗ҆́коже речѐ ва́мъ. И҆ и҆зше́дшѧ бѣжа́ша ѿ гро́ба: и҆мѧ́ше ѡ҆держа́ше же и҆̀хъ тре́петъ и҆ ѹ҆́жасъ: и҆ ни комꙋ́же ничто́же рѣ́ша: боѧ́хꙋбосѧ.


Е҆ѵⷢ҇лiе воскрⷭ҇но г҃, ѿ ма́рка, зача́ло ѻ҃а.

Во вре́мѧ ѻ҆́но, воскр҃съ i҆и҃съ заꙋ́тра въ пе́рвꙋю сꙋббѡ́тꙋ, ꙗ҆ви́сѧ пре́жде марíи магдали́ни, и҆зꙿ неѧ́же и҆згна̀ се́дмь бѣсѡ́въ. Ѻ҆на́ же ше́дши возвѣстѝ съ ни́мъ бы́вшымъ, пла́чꙋщымсѧ и҆ рыда́ющымъ: и҆ ѻ҆нѝ слы́шавше, ꙗ҆́кѡ жи́въ є҆́сть и҆ ви́дѣнъ бы́сть ѿ неѧ̀, не ꙗ҆́ша вѣ́ры. По си́хъ же двѣма̀ ѿ ни́хъ грѧдꙋ́щема ꙗ҆ви́сѧ и҆нѣ́мъ ѡ҆́бразомъ, и҆дꙋ́щема на село̀. И҆ та̑ шє́дша возвѣсти́ста про́чымъ: и҆ ни тѣ́ма вѣ́ры ꙗ҆́ша. Послѣди́ же возлежа́щымъ и҆̀мъ є҆диномꙋна́десѧте ꙗ҆ви́сѧ, и҆ поносѝ невѣ́рствiю и҆́хъ и҆ жестосе́рдiю, ꙗ҆́кѡ ви́дѣвшымъ є҆го̀ воста́вша не ꙗ҆́ша вѣ́ры. И҆ речѐ и҆̀мъ: ше́дше въ мíръ ве́сь, проповѣ́дите є҆ѵⷢ҇лiе все́й тва́ри. И҆́же вѣ́рꙋ и҆́метъ и҆ крⷭ҇ти́тсѧ, сп҃се́нъ бꙋ́детъ: а҆ и҆́же не и҆́метъ вѣ́ры, ѡ҆сꙋжде́нъ бꙋ́детъ. Зна́мєнiѧ же вѣ́ровавшымъ сiѧ̑ послѣ́дꙋютъ: и҆́менемъ мои́мъ бѣ́сы и҆жденꙋ́тъ: ѧ҆зы́ки возглаго́лютъ нѡ́вы: sмiѧ̑ во́змꙋтъ: а҆́ще и҆ что̀ сме́ртно и҆спiю́тъ, не вреди́тъ и҆́хъ: на недꙋ̑жныѧ рꙋ́ки возложа́тъ, и҆ здра́ви бꙋ́дꙋтъ. Гдⷭ҇ь же ѹ҆̀бо, по глаго́ланiи є҆гѡ̀ къ ни̑мъ, вознесе́сѧ на нб҃о и҆ сѣ́де ѡ҆деснꙋ́ю бг҃а. Ѻ҆ни́ же и҆зше́дше проповѣ́даша всю́дꙋ, гдⷭ҇ꙋ поспѣ́шствꙋющꙋ и҆ сло́во ѹ҆твержда́ющꙋ послѣ́дствꙋющими зна́меньми. А҆ми́нь.


Е҆ѵⷢ҇лiе воскрⷭ҇но д҃, ѿ лꙋкѝ, зача́ло рв҃_i.

Во вре́мѧ ѻ҆́но, во є҆ди́нꙋ же ѿ сꙋббѡ́тъ sѣлѡ̀ ра́нѡ прiидо́ша на гро́бъ, носѧ́щѧ ꙗ҆̀же ѹ҆гото́ваша а҆рѡма́ты: и҆ дрꙋгȋѧ съ ни́ми: ѡ҆брѣто́ша же ка́мень ѿвале́нъ ѿ гро́ба, и҆ вше́дшѧ не ѡ҆брѣто́ша тѣлесѐ гдⷭ҇а i҆и҃са. И҆ бы́сть не домышлѧ́ющымсѧ и҆̀мъ ѡ҆ се́мъ, и҆ сѐ мꙋ̑жа два̀ ста́ста предꙿ ни́ми въ ри́захъ блеща́щихсѧ. Пристра̑шнымъ же бы́вшымъ и҆̀мъ и҆ покло́ншымъ ли́ца на зе́млю, реко́ста къ ни̑мъ: что̀ и҆́щете жива́го съ ме́ртвыми; нѣ́сть здѣ̀, но воста̀: помѧни́те, ꙗ҆́коже глаго́ла ва́мъ, є҆щѐ сы́й въ галiле́и, глаго́лѧ, ꙗ҆́кѡ подоба́етъ сн҃ꙋ чл҃вѣ́ческомꙋ пре́данꙋ бы́ти въ рꙋ́цѣ человѣ̑къ грѣ̑шникъ, и҆ пропѧ́тꙋ бы́ти, и҆ въ тре́тiй де́нь воскре́снꙋти. И҆ помѧнꙋ́ша глаго́лы є҆гѡ̀: и҆ возвра́щшѧсѧ ѿ гро́ба, возвѣсти́ша всѧ̑ сiѧ̑ є҆диномꙋна́десѧте и҆ всѣ́мъ про́чымъ. Бѧ́ше же магдали́на марíа и҆ i҆ѡа́нна и҆ марíа i҆а́кѡвлѧ, и҆ про́чыѧ съ ни́ми, ꙗ҆̀же глаго́лахꙋ ко а҆пⷭ҇лѡмъ сiѧ̑. И҆ ꙗ҆ви́шасѧ предꙿ ни́ми ꙗ҆́кѡ лжа̀ глаго́лы и҆́хъ, и҆ не вѣ́ровахꙋ и҆̀мъ.


Е҆ѵⷢ҇лiе воскрⷭ҇но є҃, ѿ лꙋкѝ, зача́ло рг҃_i.

Во вре́мѧ ѻ҆́но, пе́тръ же воста́въ течѐ ко гро́бꙋ, и҆ прини́къ ви́дѣ ри̑зы є҆ди̑ны лежа́щѧ: и҆ ѿи́де, въ себѣ̀ дивѧ́сѧ бы́вшемꙋ. И҆ сѐ два̀ ѿ ни́хъ бѣ́ста и҆дꙋ̑ща въ то́йже де́нь въ ве́сь, ѿстоѧ́щꙋ ста́дiй шестьдесѧ́тъ ѿ i҆ерⷭ҇ли́ма, є҆́йже и҆́мѧ є҆ммаꙋ́съ: и҆ та̑ бесѣ́доваста къ себѣ̀ ѡ҆ всѣ́хъ си́хъ приклю́чшихсѧ. И҆ бы́сть бесѣ́дꙋющема и҆́ма и҆ совопроша́ющемасѧ, и҆ са́мъ i҆и҃съ прибли́живсѧ и҆дѧ́ше съ ни́ма: ѻ҆́чи же є҆ю̀ держа́стѣсѧ, да є҆гѡ̀ не позна́ета. Рече́ же къ ни́ма: что̀ сꙋ́ть словеса̀ сiѧ̑, ѡ҆ ни́хже стѧза́етасѧ къ себѣ̀ и҆дꙋ̑ща, и҆ є҆ста̀ дрѧ̑хла; Ѿвѣща́въ же є҆ди́нъ, є҆мꙋ́же и҆́мѧ клео́па, речѐ къ немꙋ̀: ты́ ли є҆ди́нъ пришле́цъ є҆сѝ во i҆ерⷭ҇ли́мъ, и҆ не ѹ҆вѣ́дѣлъ є҆сѝ бы́вшихъ въ не́мъ во дни̑ сiѧ̑; И҆ речѐ и҆́ма: кíихъ; ѻ҆́на же рѣ́ста є҆мꙋ̀: ꙗ҆̀же ѡ҆ i҆и҃сѣ назарѧни́нѣ, и҆́же бы́сть мꙋ́жъ прⷪ҇ро́къ, си́ленъ дѣ́ломъ и҆ сло́вомъ предꙿ бг҃омъ и҆ всѣ́ми людьмѝ: ка́кѡ преда́ша є҆го̀ а҆рхiерє́и и҆ кнѧ̑зи на́ши на ѡ҆сꙋжде́нiе сме́рти, и҆ распѧ́ша є҆го̀: мы́ же надѣ́ѧхомсѧ, ꙗ҆́кѡ се́й є҆́сть хотѧ̀ и҆зба́вити i҆и҃лѧ: но и҆ надꙿ всѣ́ми си́ми, тре́тiй се́й де́нь є҆́сть дне́сь, ѿне́лиже сiѧ̑ бы́ша. Но и҆ жєны̀ нѣ̑кiѧ ѿ на́съ ѹ҆жаси́ша ны̀, бы́вшыѧ ра́нѡ ѹ҆ гро́ба: и҆ не ѡ҆брѣ́тшѧ тѣлесѐ є҆гѡ̀, прiидо́ша, глаго́лющѧ, ꙗ҆́кѡ и҆ ꙗ҆вле́нiе а҆́гг҃лъ ви́дѣша, и҆̀же глаго́лютъ є҆го̀ жи́ва. И҆ и҆до́ша нѣ́цыи ѿ на́съ ко гро́бꙋ, и҆ ѡ҆брѣто́ша та́кѡ, ꙗ҆́коже и҆ жєны̀ рѣ́ша: самагѡ́ же не ви́дѣша. И҆ то́й речѐ къ ни́ма: ѽ несмы́слєннаѧ и҆ кѡ́снаѧ се́рдцемъ, є҆́же вѣ́ровати ѡ҆ всѣ́хъ, ꙗ҆̀же глаго́лаша прⷪ҇ро́цы: не сiѧ̑ ли подоба́ше пострада́ти хрⷭ҇тꙋ̀ и҆ вни́ти въ сла́вꙋ свою̀; И҆ наче́нъ ѿ мѡѷсе́а и҆ ѿ всѣ́хъ прⷪ҇рѡ́къ, сказа́ше и҆́ма ѿ всѣ́хъ писа́нiй ꙗ҆̀же ѡ҆ не́мъ. И҆ прибли́жишасѧ въ ве́сь, въ ню́же и҆дѧ́ста: и҆ то́й творѧ́шесѧ далеча́йше и҆тѝ. И҆ нꙋ́ждаста є҆го̀, глагѡ́люща: ѡ҆блѧ́зи съ на́ма, ꙗ҆́кѡ къ ве́черꙋ є҆́сть, и҆ приклони́лсѧ є҆́сть де́нь. И҆ вни́де съ ни́ма ѡ҆блещѝ. И҆ бы́сть ꙗ҆́кѡ возлежѐ съ ни́ма, и҆ прiи́мъ хлѣ́бъ блгⷭ҇вѝ, и҆ преломи́въ даѧ́ше и҆́ма: ѻ҆́нѣма же ѿверзо́стѣсѧ ѻ҆́чи, и҆ позна́ста є҆го̀: и҆ то́й неви́димь бы́сть и҆́ма. И҆ реко́ста къ себѣ̀: не се́рдце ли на́ю горѧ̀ бѣ̀ въ на́ю, є҆гда̀ глаго́лаше на́ма на пꙋтѝ и҆ є҆гда̀ ска́зоваше на́ма писа̑нiѧ; И҆ воста̑вша въ то́й ча́съ, возврати́стасѧ во i҆ерⷭ҇ли́мъ, и҆ ѡ҆брѣто́ста совокꙋ́пленныхъ є҆динона́десѧте и҆ и҆̀же бѧ́хꙋ съ ни́ми, глаго́лющихъ, ꙗ҆́кѡ вои́стиннꙋ воста̀ гдⷭ҇ь и҆ ꙗ҆ви́сѧ сíмѡнꙋ. И҆ та̑ повѣ́даста, ꙗ҆̀же бы́ша на пꙋтѝ, и҆ ꙗ҆́кѡ позна́сѧ и҆́ма въ преломле́нiи хлѣ́ба.


Е҆ѵⷢ҇лiе воскрⷭ҇но s҃, ѿ лꙋкѝ, зача́ло рд҃_i.

Во вре́мѧ ѻ҆́но, воскрⷭ҇ъ i҆и҃съ ѿ ме́ртвыхъ, ста̀ посредѣ̀ ѹ҆чєни́къ свои́хъ, и҆ глаго́ла и҆̀мъ: ми́ръ ва́мъ. Ѹ҆боѧ́вшесѧ же и҆ пристра́шни бы́вше, мнѧ́хꙋ дꙋ́хъ ви́дѣти: и҆ речѐ и҆̀мъ: что̀ смꙋще́ни є҆стѐ; и҆ почто̀ помышлє́нiѧ вхо́дѧтъ въ сердца̀ ва̑ша; ви́дите рꙋ́цѣ моѝ и҆ но́зѣ моѝ, ꙗ҆́кѡ са́мъ а҆́зъ є҆́смь: ѡ҆сѧжи́те мѧ̀ и҆ ви́дите: ꙗ҆́кѡ дꙋ́хъ пло́ти и҆ ко́сти не и҆́мать, ꙗ҆́коже менѐ ви́дите и҆мꙋ́ща. И҆ сiѐ ре́къ, показа̀ и҆̀мъ рꙋ́цѣ и҆ но́зѣ. Е҆ще́ же невѣ́рꙋющымъ и҆̀мъ ѿ ра́дости и҆ чꙋдѧ́щымсѧ, речѐ и҆̀мъ: и҆́мате ли что̀ снѣ́дно здѣ̀; Ѻ҆ни́ же да́ша є҆мꙋ̀ ры́бы пече́ны ча́сть и҆ ѿ пче́лъ со́тъ. И҆ взе́мъ предꙿ ни́ми ꙗ҆дѐ, рече́ же и҆̀мъ: сiѧ̑ сꙋ́ть словеса̀, ꙗ҆̀же глаго́лахъ къ ва́мъ є҆щѐ сы́й съ ва́ми, ꙗ҆́кѡ подоба́етъ сконча́тисѧ всѣ̑мъ напи̑саннымъ въ зако́нѣ мѡѷсе́овѣ и҆ прⷪ҇ро́цѣхъ и҆ ѱалмѣ́хъ ѡ҆ мнѣ̀. Тогда̀ ѿве́рзе и҆̀мъ ѹ҆́мъ разꙋмѣ́ти писа̑нiѧ и҆ речѐ и҆̀мъ, ꙗ҆́кѡ та́кѡ пи́сано є҆́сть, и҆ та́кѡ подоба́ше пострада́ти хрⷭ҇тꙋ̀ и҆ воскрⷭ҇нꙋти ѿ ме́ртвыхъ въ тре́тiй де́нь, и҆ проповѣ́датисѧ во и҆́мѧ є҆гѡ̀ покаѧ́нiю и҆ ѿпꙋще́нiю грѣхѡ́въ во всѣ́хъ ꙗ҆зы́цѣхъ, наче́нше ѿ i҆ерⷭ҇ли́ма: вы́ же є҆стѐ свидѣ́телiе си̑мъ: и҆ сѐ, а҆́зъ послю̀ ѡ҆бѣтова́нiе ѻ҆ц҃а̀ моегѡ̀ на вы̀: вы́ же сѣди́те во гра́дѣ i҆ерⷭ҇ли́мстѣ, до́ндеже ѡ҆блече́тесѧ си́лою свы́ше. И҆зве́дъ же и҆̀хъ во́нъ до виѳа́нiи и҆ воздви́гъ рꙋ́цѣ своѝ, (и҆) блгⷭ҇вѝ и҆̀хъ. И҆ бы́сть є҆гда̀ блгⷭ҇влѧ́ше и҆̀хъ, ѿстꙋпѝ ѿ ни́хъ и҆ возноша́шесѧ на не́бо. И҆ тíи поклони́шасѧ є҆мꙋ̀ и҆ возврати́шасѧ во i҆ерⷭ҇ли́мъ съ ра́достiю вели́кою: и҆ бѧ́хꙋ вы́нꙋ въ це́ркви, хва́лѧще и҆ благословѧ́ще бг҃а. А҆ми́нь.


Е҆ѵⷢ҇лiе воскрⷭ҇но з҃, ѿ i҆ѡа́нна, зача́ло ѯ҃г.

Во вре́мѧ ѻ҆́но, во є҆ди́нꙋ ѿ сꙋббѡ́тъ, марíа магдали́на прiи́де заꙋ́тра, є҆щѐ сꙋ́щей тмѣ̀, на гро́бъ, и҆ ви́дѣ ка́мень взѧ́тъ ѿ гро́ба: течѐ ѹ҆̀бо и҆ прiи́де къ сíмѡнꙋ петрꙋ̀ и҆ къ дрꙋго́мꙋ ѹ҆ч҃нкꙋ̀, є҆го́же люблѧ́ше i҆и҃съ, и҆ глаго́ла и҆́ма: взѧ́ша гдⷭ҇а ѿ гро́ба, и҆ не вѣ́мъ, гдѣ̀ положи́ша є҆го̀. И҆зы́де же пе́тръ и҆ дрꙋгíй ѹ҆ч҃нкъ, и҆ и҆дѧ́ста ко гро́бꙋ, теча́ста же ѻ҆́ба вкꙋ́пѣ: и҆ дрꙋгíй ѹ҆ч҃нкъ течѐ скорѣ́е петра̀ и҆ прiи́де пре́жде ко гро́бꙋ, и҆ прини́къ ви́дѣ ри̑зы лежа́щѧ: ѻ҆ба́че не вни́де. Прiи́де же сíмѡнъ пе́тръ вꙿслѣ́дъ є҆гѡ̀, и҆ вни́де во гро́бъ, и҆ ви́дѣ ри̑зы (є҆ди̑ны) лежа́щѧ И҆ сꙋда́рь, и҆́же бѣ̀ на главѣ̀ є҆гѡ̀, не съ ри́зами лежа́щь, но ѻ҆со́бь сви́тъ на є҆ди́нѣмъ мѣ́стѣ. Тогда̀ ѹ҆̀бо вни́де и҆ дрꙋгíй ѹ҆ч҃нкъ, прише́дый пре́жде ко гро́бꙋ, и҆ ви́дѣ, и҆ вѣ́рова: не ѹ҆́ бо вѣ́дѧхꙋ писа́нiѧ, ꙗ҆́кѡ подоба́етъ є҆мꙋ̀ и҆зꙿ ме́ртвыхъ воскрⷭ҇нꙋти. И҆до́ста же па́ки къ себѣ̀ ѹ҆ч҃нка̑.


Е҆ѵⷢ҇лiе воскрⷭ҇но и҃, ѿ i҆ѡа́нна, зача́ло ѯ҃д.

Во вре́мѧ ѻ҆́но, марíа стоѧ́ше ѹ҆ гро́ба внѣ̀ пла́чꙋщи: ꙗ҆́коже пла́кашесѧ, прини́че во гро́бъ и҆ ви́дѣ два̀ а҆́гг҃ла въ бѣ́лыхъ (ри́захъ) сѣдѧ̑ща, є҆ди́наго ѹ҆ главы̀ и҆ є҆ди́наго ѹ҆ ногꙋ̀, и҆дѣ́же бѣ̀ лежа́ло тѣ́ло i҆и҃сово. И҆ глаго́ласта є҆́й ѻ҆́на: же́но, что̀ пла́чешисѧ; Глаго́ла и҆́ма: ꙗ҆́кѡ взѧ́ша гдⷭ҇а моего̀, и҆ не вѣ́мъ, гдѣ̀ положи́ша є҆го̀. И҆ сiѧ̑ ре́кши ѡ҆брати́сѧ вспѧ́ть и҆ ви́дѣ i҆и҃са стоѧ́ща, и҆ не вѣ́дѧше, ꙗ҆́кѡ i҆и҃съ є҆́сть. Глаго́ла є҆́й i҆и҃съ: же́но, что̀ пла́чеши, кого̀ и҆́щеши; Ѻ҆на́ (же) мнѧ́щи, ꙗ҆́кѡ вертогра́дарь є҆́сть, глаго́ла є҆мꙋ̀: го́споди, а҆́ще ты̀ є҆сѝ взѧ́лъ є҆го̀, повѣ́ждь мѝ, гдѣ̀ є҆сѝ положи́лъ є҆го̀, и҆ а҆́зъ возмꙋ̀ є҆го̀. Глаго́ла є҆́й i҆и҃съ: марíе. Ѻ҆на́ (же) ѡ҆бра́щшисѧ глаго́ла є҆мꙋ̀: раввꙋнì, є҆́же глаго́летсѧ, ѹ҆чт҃лю. Глаго́ла є҆́й i҆и҃съ: не прикаса́йсѧ мнѣ̀, не ѹ҆́ бо взыдо́хъ ко ѻ҆ц҃ꙋ̀ моемꙋ̀: и҆ди́ же ко бра́тiи мое́й и҆ рцы̀ и҆̀мъ: восхождꙋ̀ ко ѻ҆ц҃ꙋ̀ моемꙋ̀ и҆ ѻ҆ц҃ꙋ̀ ва́шемꙋ, и҆ бг҃ꙋ моемꙋ̀ и҆ бг҃ꙋ ва́шемꙋ. Прiи́де (же) марíа магдали́на повѣ́дающи ѹ҆ч҃нкѡ́мъ, ꙗ҆́кѡ ви́дѣ гдⷭ҇а, и҆ сiѧ̑ речѐ є҆́й.


Е҆ѵⷢ҇лiе воскрⷭ҇но ѳ҃, ѿ i҆ѡа́нна, зача́ло ѯ҃є.

Сꙋ́щꙋ по́здѣ въ де́нь то́й, во є҆ди́нꙋ ѿ сꙋббѡ́тъ, и҆ две́ремъ затворє́ннымъ, и҆дѣ́же бѧ́хꙋ ѹ҆ч҃нцы̀ (є҆гѡ̀) со́брани, стра́ха ра́ди i҆ꙋде́йска, прiи́де i҆и҃съ и҆ ста̀ посредѣ̀, и҆ глаго́ла и҆̀мъ: ми́ръ ва́мъ. И҆ сiѐ ре́къ, показа̀ и҆̀мъ рꙋ́цѣ (и҆ но́зѣ) и҆ ре́бра своѧ̑. Возра́довашасѧ ѹ҆̀бо ѹ҆ч҃нцы̀, ви́дѣвше гдⷭ҇а. Рече́ же и҆̀мъ i҆и҃съ па́ки: ми́ръ ва́мъ: ꙗ҆́коже посла́ мѧ ѻ҆ц҃ъ, и҆ а҆́зъ посыла́ю вы̀. И҆ сiѐ ре́къ, дꙋ́нꙋ и҆ глаго́ла и҆̀мъ: прiими́те дх҃ъ ст҃ъ: и҆̀мже ѿпꙋститѐ грѣхѝ, ѿпꙋ́стѧтсѧ и҆̀мъ: и҆ и҆̀мже держитѐ, держа́тсѧ. Ѳѡма́ же, є҆ди́нъ ѿ ѻ҆боюна́десѧте, глаго́лемый близне́цъ, не бѣ̀ (тꙋ̀) съ ни́ми, є҆гда̀ прiи́де i҆и҃съ. Глаго́лахꙋ же є҆мꙋ̀ дрꙋзíи ѹ҆ч҃нцы̀: ви́дѣхомъ гдⷭ҇а. Ѻ҆́нъ же речѐ и҆̀мъ: а҆́ще не ви́жꙋ на рꙋкꙋ̀ є҆гѡ̀ ꙗ҆́звы гвозди̑нныѧ, и҆ вложꙋ̀ пе́рста моегѡ̀ въ ꙗ҆́звы гвозди̑нныѧ, и҆ вложꙋ̀ рꙋ́кꙋ мою̀ въ ре́бра є҆гѡ̀, не и҆мꙋ̀ вѣ́ры. И҆ по дне́хъ ѻ҆сми́хъ па́ки бѧ́хꙋ внꙋ́трь ѹ҆ч҃нцы̀ є҆гѡ̀, и҆ ѳѡма̀ съ ни́ми. Прiи́де i҆и҃съ две́ремъ затворє́ннымъ, и҆ ста̀ посредѣ̀ (и҆́хъ) и҆ речѐ: ми́ръ ва́мъ. Пото́мъ глаго́ла ѳѡмѣ̀: принесѝ пе́рстъ тво́й сѣ́мѡ, и҆ ви́ждь рꙋ́цѣ моѝ: и҆ принесѝ рꙋ́кꙋ твою̀, и҆ вложѝ въ ре́бра моѧ̑: и҆ не бꙋ́ди невѣ́ренъ, но вѣ́ренъ. И҆ ѿвѣща̀ ѳѡма̀ и҆ речѐ є҆мꙋ̀: гдⷭ҇ь мо́й и҆ бг҃ъ мо́й. Глаго́ла є҆мꙋ̀ i҆и҃съ: ꙗ҆́кѡ ви́дѣвъ мѧ̀, вѣ́ровалъ є҆сѝ: бл҃же́ни не ви́дѣвшiи и҆ вѣ́ровавше. Мнѡ́га же и҆ и҆́на зна́мєнiѧ сотворѝ i҆и҃съ предꙿ ѹ҆ч҃нкѝ свои́ми, ꙗ҆́же не сꙋ́ть пи̑сана въ кни́гахъ си́хъ: сiѧ̑ же пи̑сана бы́ша, да вѣ́рꙋете, ꙗ҆́кѡ i҆и҃съ є҆́сть хрⷭ҇то́съ сн҃ъ бж҃iй, и҆ да вѣ́рꙋюще живо́тъ и҆́мате во и҆́мѧ є҆гѡ̀.


Е҆ѵⷢ҇лiе воскрⷭ҇но _i҃, ѿ i҆ѡа́нна, зача́ло ѯ҃s.

Во вре́мѧ ѻ҆́но, ꙗ҆ви́сѧ i҆и҃съ ѹ҆ч҃нкѡ́мъ свои̑мъ, воста́въ ѿ ме́ртвыхъ, на мо́ри тiверiа́дстѣмъ. Ꙗ҆ви́сѧ же си́це: бѧ́хꙋ вкꙋ́пѣ сíмѡнъ пе́тръ, и҆ ѳѡма̀ нарица́емый близне́цъ, и҆ наѳана́илъ, и҆́же (бѣ̀) ѿ ка́ны галiле́йскiѧ, и҆ сы̑на зеведе́ѡва, и҆ и҆́на ѿ ѹ҆ч҃нкъ є҆гѡ̀ два̀. Глаго́ла и҆̀мъ сíмѡнъ пе́тръ: и҆дꙋ̀ ры́бы лови́ти. Глаго́лаша є҆мꙋ̀: и҆́демъ и҆ мы̀ съ тобо́ю. И҆зыдо́ша (же) и҆ всѣдо́ша а҆́бiе въ кора́бль, и҆ въ тꙋ̀ но́щь не ꙗ҆́ша ничесѡ́же. Ѹ҆́трꙋ же бы́вшꙋ, ста̀ i҆и҃съ при бре́зѣ: не позна́ша же ѹ҆ч҃нцы̀, ꙗ҆́кѡ i҆и҃съ є҆́сть. Глаго́ла же и҆̀мъ i҆и҃съ: дѣ́ти, є҆да̀ что̀ снѣ́дно и҆́мате; Ѿвѣща́ша є҆мꙋ̀: нѝ. Ѻ҆́нъ же речѐ и҆̀мъ: вве́рзите мре́жꙋ ѡ҆ деснꙋ́ю странꙋ̀ кораблѧ̀ и҆ ѡ҆брѧ́щете. Вверго́ша же, и҆ ктомꙋ̀ не можа́хꙋ привлещѝ є҆ѧ̀ ѿ мно́жества ры́бъ. Глаго́ла же ѹ҆ч҃нкъ то́й, є҆го́же люблѧ́ше i҆и҃съ, петро́ви: гдⷭ҇ь є҆́сть. Сíмѡнъ же пе́тръ слы́шавъ, ꙗ҆́кѡ гдⷭ҇ь є҆́сть, є҆пендѵ́томъ препоѧ́сасѧ, бѣ́ бо на́гъ, и҆ вве́ржесѧ въ мо́ре: а҆ дрꙋзíи ѹ҆ч҃нцы̀ кораблеце́мъ прiидо́ша, не бѣ́ша бо дале́че ѿ землѝ, но ꙗ҆́кѡ двѣ̀ стѣ̀ лакте́й, влекꙋ́ще мре́жꙋ ры́бъ. Е҆гда̀ ѹ҆̀бо и҆злѣзо́ша на зе́млю, ви́дѣша ѻ҆́гнь лежа́щь, и҆ ры́бꙋ на не́мъ лежа́щꙋ и҆ хлѣ́бъ. (И҆) глаго́ла и҆̀мъ i҆и҃съ: принеси́те ѿ ры́бъ, ꙗ҆́же ꙗ҆́сте ны́нѣ. Влѣ́зъ (же) сíмѡнъ пе́тръ, и҆звлечѐ мре́жꙋ на зе́млю, по́лнꙋ вели́кихъ ры́бъ сто̀ (и҆) пѧтьдесѧ́тъ (и҆) трѝ: и҆ толи́кѡ сꙋ́щымъ, не прото́ржесѧ мре́жа. Глаго́ла и҆̀мъ i҆и҃съ: прiиди́те, ѡ҆бѣ́дꙋйте. Ни є҆ди́нъ же смѣ́ѧше ѿ ѹ҆ч҃нкъ и҆стѧза́ти є҆го̀: ты̀ кто̀ є҆сѝ; вѣ́дѧще, ꙗ҆́кѡ гдⷭ҇ь є҆́сть. Прiи́де же i҆и҃съ, и҆ прiѧ́тъ хлѣ́бъ, и҆ дадѐ и҆̀мъ, и҆ ры́бꙋ та́кожде. Сѐ ѹ҆жѐ тре́тiе ꙗ҆ви́сѧ i҆и҃съ ѹ҆ч҃нкѡ́мъ свои̑мъ, воста́въ ѿ ме́ртвыхъ.


Е҆ѵⷢ҇лiе воскрⷭ҇но а҃_i, ѿ i҆ѡа́нна, зача́ло ѯ҃з.

Во вре́мѧ ѻ҆́но, ꙗ҆ви́сѧ i҆и҃съ ѹ҆ч҃нкѡ́мъ свои̑мъ, воста́въ ѿ ме́ртвыхъ, и҆ глаго́ла сíмѡнꙋ петрꙋ̀: сíмѡне i҆ѡ́нинъ, лю́биши ли мѧ̀ па́че си́хъ; Глаго́ла є҆мꙋ̀: є҆́й, гдⷭ҇и, ты̀ вѣ́си, ꙗ҆́кѡ люблю́ тѧ. Глаго́ла є҆мꙋ̀: пасѝ а҆́гнцы моѧ̑. Глаго́ла є҆мꙋ̀ па́ки второ́е: сíмѡне i҆ѡ́нинъ, лю́биши ли мѧ̀; Глаго́ла є҆мꙋ̀: є҆́й, гдⷭ҇и, ты̀ вѣ́си, ꙗ҆́кѡ люблю́ тѧ. Глаго́ла є҆мꙋ̀: пасѝ ѻ҆́вцы моѧ̑. Глаго́ла є҆мꙋ̀ тре́тiе: сíмѡне i҆ѡ́нинъ, лю́биши ли мѧ̀; ѡ҆скорбѣ́ (же) пе́тръ, ꙗ҆́кѡ речѐ є҆мꙋ̀ тре́тiе: лю́биши ли мѧ̀; и҆ глаго́ла є҆мꙋ̀: гдⷭ҇и, ты̀ всѧ̑ вѣ́си: ты̀ вѣ́си, ꙗ҆́кѡ люблю́ тѧ. Глаго́ла є҆мꙋ̀ i҆и҃съ: пасѝ ѻ҆́вцы моѧ̑. А҆ми́нь, а҆ми́нь гл҃ю тебѣ̀: є҆гда̀ бы́лъ є҆сѝ ю҆́нъ, поѧ́салсѧ є҆сѝ са́мъ, и҆ ходи́лъ є҆сѝ, а҆́може хотѣ́лъ є҆сѝ: є҆гда́ же состарѣ́ешисѧ, воздѣ́жеши рꙋ́цѣ твоѝ, и҆ и҆́нъ тѧ̀ поѧ́шетъ, и҆ веде́тъ, а҆́може не хо́щеши. Сiе́ же речѐ, назна́менꙋѧ, ко́ею сме́ртiю просла́витъ бг҃а. И҆ сiѧ̑ ре́къ, глаго́ла є҆мꙋ̀: и҆дѝ по мнѣ̀. Ѡ҆бра́щьсѧ же пе́тръ ви́дѣ ѹ҆ч҃нка̀, є҆го́же люблѧ́ше i҆и҃съ, вꙿслѣ́дъ и҆дꙋ́ща, и҆́же и҆ возлежѐ на ве́чери на пе́рси є҆гѡ̀ и҆ речѐ: гдⷭ҇и, кто̀ є҆́сть предаѧ́й тѧ̀; Сего̀ ви́дѣвъ пе́тръ, глаго́ла i҆и҃сови: гдⷭ҇и, се́й же что̀; Глаго́ла є҆мꙋ̀ i҆и҃съ: а҆́ще хощꙋ̀, да то́й пребыва́етъ, до́ндеже прiидꙋ̀, что̀ къ тебѣ̀; ты̀ по мнѣ̀ грѧдѝ. И҆зы́де же сло́во сѐ въ бра́тiю, ꙗ҆́кѡ ѹ҆ч҃нкъ то́й не ѹ҆́мретъ. И҆ не речѐ є҆мꙋ̀ i҆и҃съ, ꙗ҆́кѡ не ѹ҆́мретъ, но: а҆́ще хощꙋ̀ томꙋ̀ пребыва́ти, до́ндеже прiидꙋ̀, что̀ къ тебѣ̀; Се́й є҆́сть ѹ҆ч҃нкъ свидѣ́телствꙋѧй ѡ҆ си́хъ, и҆́же и҆ написа̀ сiѧ̑: и҆ вѣ́мъ, ꙗ҆́кѡ и҆́стинно є҆́сть свидѣ́телство є҆гѡ̀. Сꙋ́ть же и҆ и҆́на мнѡ́га, ꙗ҆̀же сотворѝ i҆и҃съ, ꙗ҆̀же а҆́ще бы по є҆ди́номꙋ пи̑сана бы́ша, ни самомꙋ̀ мню̀ (всемꙋ̀) мíрꙋ вмѣсти́ти пи́шемыхъ кни́гъ. А҆ми́нь.


