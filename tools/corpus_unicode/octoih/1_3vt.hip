 OCR:

 Библиотека святоотеческой литературы

 http://orthlib.ru





Въ понедѣ́льникъ ве́чера,

на Гдⷭ҇и воззва́хъ, стiхи̑ры, гла́съ а҃.

Подо́бенъ: Прехва́льнiи мч҃нцы:

Стíхъ: А҆́ще беззакѡ́нiѧ на́зриши гдⷭ҇и, гдⷭ҇и кто̀ постои́тъ; ꙗ҆́кѡ ѹ҆ тебѐ ѡ҆чище́нiе є҆́сть.

Всѐ житiѐ моѐ сра́мнѡ и҆зжи́хъ, гдⷭ҇и, со блꙋдни́цами ѻ҆каѧ́нный, ꙗ҆́коже блꙋ́дный ѹ҆миле́нiемъ зовꙋ̀: ѻ҆́ч҃е нбⷭ҇ный, согрѣши́хъ, ѡ҆чи́сти и҆ сп҃си́ мѧ, и҆ не ѿри́ни менѐ, самого̀ себѐ ѿ тебѐ ѹ҆дали́вшагосѧ, и҆ безпло́дныхъ ра́ди дѣ́лъ ны́нѣ ѡ҆бнища́вшаго.

Стíхъ: И҆́мене ра́ди твоегѡ̀, потерпѣ́хъ тѧ̀ гдⷭ҇и, потерпѣ̀ дꙋша̀ моѧ̀, въ сло́во твоѐ, ѹ҆пова̀ дꙋша̀ моѧ̀ на гдⷭ҇а.

Ѡ҆бнища́въ бога́тъ сы́й хрⷭ҇тѐ, человѣ́ки ѡ҆богати́лъ є҆сѝ безсме́ртiемъ и҆ свѣ́тлостiю. тѣ́мже ѡ҆бнища́вша мѧ̀ сластьмѝ жите́йскими, добродѣ́тельми ѡ҆богатѝ, и҆ съ ни́щимъ ла́заремъ ѹ҆чини́ мѧ, бога́тагѡ мꙋче́нiѧ и҆зꙿима́ѧ мѧ̀ и҆ гее́нны предлежа́щiѧ мѝ.

Стíхъ: Ѿ стра́жи ѹ҆́треннiѧ до но́щи, ѿ стра́жи ѹ҆́треннiѧ да ѹ҆пова́етъ i҆и҃ль на гдⷭ҇а.

Sло́бою ѡ҆богати́хсѧ лю́тѣ, и҆ пи́щꙋ возлюби́хъ, и҆ въ житiѝ воспрiѧ́хъ блага̑ѧ гдⷭ҇и, и҆ въ гее́ннꙋ ѡ҆сꙋжде́нъ бы́хъ: гла́днꙋющiй ѹ҆́мъ мо́й, ꙗ҆́кѡ ла́зарѧ презрѣ́хъ, предꙿ враты̀ бж҃е́ственныхъ твои́хъ дѣѧ́нiй пове́рженъ, ѹ҆ще́дри мѧ̀ гдⷭ҇и.

И҆́ны стiхи̑ры прⷣте́чи. Подо́бенъ: то́йже.

Стíхъ: Ꙗ҆́кѡ ѹ҆ гдⷭ҇а млⷭ҇ть, и҆ мно́гое ѹ҆ негѡ̀ и҆збавле́нiе, и҆ то́й и҆зба́витъ i҆и҃лѧ ѿ всѣ́хъ беззако́нiй є҆гѡ̀.

Прⷪ҇ро́че чꙋ́дный, хрⷭ҇то́въ крⷭ҇ти́телю и҆ прⷣте́че, и҆зсо́хшее се́рдце моѐ безмѣ́стiемъ, рѣ́ки сле́зъ приснотекꙋ́щихъ сотворѝ пролiѧ́ти мл҃твами твои́ми: и҆ молю́ тѧ, ꙗ҆́кѡ да сп҃са́емь тобо́ю многоболѣ́зненный, велича́ю тебѐ возвели́чившаго. 

Стíхъ: Хвали́те гдⷭ҇а всѝ ꙗ҆зы́цы, похвали́те є҆го̀ всѝ лю́дiе.

Прⷪ҇ро́че бл҃же́нне, къ тебѣ̀ наде́ждꙋ мою̀ всю̀, и҆ живо́тъ возлага́ю ча́ѧнiѧ моегѡ̀, и҆́же хрⷭ҇та̀ крⷭ҇ти́въ i҆и҃са, бе́зднꙋ взе́млющаго мíра прегрѣшє́нiѧ. того̀ молѝ i҆ѡа́нне, молю́сѧ тѝ, се́рдце моѐ ѡ҆чи́стити, и҆ сп҃сти́ мѧ.

Стíхъ: Ꙗ҆́кѡ ѹ҆тверди́сѧ млⷭ҇ть є҆гѡ̀ на на́съ, и҆ и҆́стина гдⷭ҇нѧ пребыва́етъ во вѣ́къ.

Проповѣ́дниче мꙋ́дре бл҃года́ти, и҆́же всѣ̑мъ ꙗ҆зы́кѡмъ покаѧ́нiе предвозвѣсти́вый, всеѻкаѧ́ннѣй мое́й и҆ ѡ҆слѣпле́нной дꙋшѝ, бж҃е́ственный прⷣте́че, пребыва́ти въ покаѧ́нiи бл҃говолѝ, и҆ во́лю гдⷭ҇ню дѣ́ѧти всегда̀, да вѣ́рою и҆ любо́вiю сла́влю тѧ̀.

Сла́ва, и҆ ны́нѣ, бг҃оро́диченъ: А҆́гнца, мíра всегѡ̀ взе́млющаго грѣхѝ, є҆го́же превели́кiй прⷣте́ча всѣ̑мъ проповѣ́да, съ ни́мъ дв҃о молѝ, ко́злищъ ча́сти ꙗ҆ви́ти мѧ̀ чꙋ́жда въ ча́съ сꙋ́дный, и҆ ѻ҆вца́мъ десны̑мъ є҆гѡ̀ сочта́ти менѐ недосто́йнаго.

Та́же: Свѣ́те ти́хiй: Прокíменъ днѐ: И҆ є҆ктенiа̀. Посе́мъ: Сподо́би гдⷭ҇и въ ве́черъ:

На стiхо́внѣ стiхи̑ры покаѧ́нны. Гла́съ а҃:

Ꙗ҆́кѡ пꙋчи́на мно́га прегрѣше́нiй мои́хъ сп҃се, и҆ лю́тѣ погрꙋжа́юсѧ согрѣше́ньми мои́ми, да́ждь мѝ рꙋ́кꙋ, ꙗ҆́кѡ петро́ви, и҆ сп҃си́ мѧ бж҃е, и҆ поми́лꙋй мѧ̀.

Стíхъ: Къ тебѣ̀ возведо́хъ ѻ҆́чи моѝ, живꙋ́щемꙋ на нб҃сѝ, сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дiй свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀, та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже ѹ҆ще́дритъ ны̀.

Ꙗ҆́кѡ въ помышле́нiихъ лꙋка́выхъ и҆ въ дѣ́лѣхъ ѡ҆сꙋди́хсѧ сп҃се, мы́сль мнѣ̀ да́рꙋй ѡ҆браще́нiѧ бж҃е, да зовꙋ́ ти: сп҃си́ мѧ бл҃годѣ́телю бл҃гíй, и҆ поми́лꙋй мѧ̀.

Стíхъ: Поми́лꙋй на́съ гдⷭ҇и, поми́лꙋй на́съ, ꙗ҆́кѡ по мно́гꙋ и҆спо́лнихомсѧ ѹ҆ничиже́нiѧ: наипа́че напо́лнисѧ дꙋша̀ на́ша поноше́нiѧ гобзꙋ́ющихъ, и҆ ѹ҆ничиже́нiѧ го́рдыхъ. 

Мч҃нченъ: Е҆́же на сꙋди́щи ва́ше и҆сповѣ́данiе ст҃íи, де́мѡнѡвъ ѡ҆плева̀ си́лꙋ, и҆ ѿ пре́лести человѣ́ки свободѝ. тѣ́мже и҆ глава́мъ ѹ҆сѣка́ємымъ, взыва́сте: да бꙋ́детъ гдⷭ҇и, же́ртва дꙋ́шъ на́шихъ бл҃гопрiѧ́тна предꙿ тобо́ю, ꙗ҆́кѡ тебѐ возлюби́вше, неради́хомъ ѡ҆ вре́меннѣй жи́зни, человѣколю́бче.

Сла́ва, и҆ ны́нѣ, бг҃оро́диченъ: Дв҃о всепѣ́таѧ, ю҆́же въ тебѣ̀ та́йнꙋ мѡѷсе́й прⷪ҇ро́ческима ви́дѣ ѻ҆чи́ма, кꙋпинꙋ̀ горѧ́щꙋ и҆ неѡпалѧ́емꙋ: бж҃ества́ бо ѻ҆́гнь ѹ҆тро́бꙋ твою̀ чⷭ҇таѧ, не ѡ҆палѝ. тѣ́мже мо́лимъ тѧ̀ ꙗ҆́кѡ мт҃рь бг҃а на́шегѡ, ми́ръ и҆спроси́ти мíрови, и҆ ве́лiю млⷭ҇ть.

Та́же, Ны́нѣ ѿпꙋща́еши: Трист҃о́е. По Ѻ҆́ч҃е на́шъ: Тропа́рь и҆ ѿпꙋ́стъ.

Въ понедѣ́льникъ на повече́рiи,,

канѡ́нъ прест҃ѣ́й бцⷣѣ. Гла́съ а҃.

Пѣ́снь а҃

I҆рмо́съ: Пѣ́снь побѣ́днꙋю пои́мъ всѝ бг҃ꙋ, сотво́ршемꙋ ди̑внаѧ чꙋдеса̀ мы́шцею высо́кою, и҆ сп҃сшемꙋ i҆и҃лѧ, ꙗ҆́кѡ просла́висѧ.

Свѧще́нiе пречⷭ҇тое ра́дꙋйсѧ дв҃о, а҆́гг҃лѡвъ ѹ҆краше́нiе, и҆ прiѧ́телище дх҃а, невѣ́сто непоро́чнаѧ ѻ҆ц҃а̀ безнача́льна, и҆ мт҃и сло́ва бж҃iѧ.

Цр҃и́ца є҆сѝ, ꙗ҆́кѡ цр҃е́ва дщѝ, прозѧ́бши бцⷣе влⷣчце, и҆ цр҃ѧ̀ бг҃а ро́ждши пло́тiю, и҆ съ ни́мъ црⷭ҇твꙋеши.

Сла́ва: Пое́тъ ржⷭ҇тво̀ твоѐ дв҃дъ пѣве́цъ, превоспѣва́етъ же и҆са́iа ѹ҆тро́бꙋ твою̀ пречⷭ҇тꙋю, мр҃íе всечⷭ҇таѧ, хрⷭ҇тiа́нстiи же лю́дiе сла́вѧтъ ржⷭ҇тво̀ твоѐ.

И҆ ны́нѣ: Проповѣ́дꙋетъ цр҃ковь ржⷭ҇тво̀ твоѐ дв҃о бг҃оневѣ́сто, правосла́вными ѹ҆че́нiи, и҆ вещьмѝ бж҃е́ственными, ѡ҆бразѡ́мъ бо воплоще́нiѧ сн҃а твоегѡ̀ покланѧ́етсѧ. 

Пѣ́снь г҃

I҆рмо́съ: Ка́мень, є҆гѡ́же небрего́ша зи́ждꙋщiи, се́й бы́сть во главꙋ̀ ѹ҆́гла: то́й є҆́сть ка́мень, на не́мже ѹ҆твердѝ цр҃ковь хрⷭ҇то́съ, ю҆́же ѿ ꙗ҆зы̑къ и҆скꙋпѝ.

Сла́вꙋ дв҃ства и҆мꙋ́щи, ѡ҆блекла́сѧ є҆сѝ бл҃года́тiю дх҃а ст҃а́гѡ, пречⷭ҇таѧ мр҃íе, ꙗ҆́вльшисѧ бцⷣа, но́вое та́инство и҆ сокрове́нное: ка́кѡ бо бг҃а пло́тiю ро́ждши дѣ́вствꙋеши;

Дѣ́ло, є҆́же содѣ́лалъ є҆сѝ гдⷭ҇и, кто̀ ска́жетъ; ю҆́же бо проклѧ́тъ въ печа́лехъ роди́ти ча̑да, сн҃ъ показа́лсѧ є҆сѝ сеѧ̀, и҆ ра́дꙋетсѧ же́нское па́дшее є҆стество̀ ѡ҆ тебѣ̀ бз҃ѣ бцⷣы ра́ди.

Сла́ва: Бꙋ́рѧ прегрѣше́нiй рѣши́тсѧ мíрꙋ, тобо́ю пречⷭ҇таѧ мр҃íе бцⷣе є҆ди́на. тѣ́мъ тѧ̀, ꙗ҆́кѡ приста́нище сп҃се́нiѧ и҆мꙋ́ще, восхвалѧ́емъ вѣ́рнiи, пою́ще вели̑чiѧ твоѧ̑.

И҆ ны́нѣ: Воспѣ́тъ дв҃ствꙋ прⷪ҇ро́ки дре́вле, роди́ти тѧ̀ безлѣ́тнаго въ лѣ̑та, и҆ па́че сло́ва сло́во, є҆ди́наго ѿ трⷪ҇цы хрⷭ҇та̀ бг҃а на́шего: є҆го́же цр҃ковь мт҃и чⷭ҇таѧ, почита́етъ ѡ҆́бразы.

Пѣ́снь д҃

I҆рмо́съ: Дх҃омъ прови́дѧ прⷪ҇ро́че а҆ввакꙋ́ме, словесѐ воплоще́нiе, проповѣ́далъ є҆сѝ вопiѧ̀: внегда̀ прибли́житисѧ лѣ́тѡмъ, позна́ешисѧ, внегда̀ прiитѝ вре́мени, пока́жешисѧ, сла́ва си́лѣ твое́й гдⷭ҇и.

Седмосвѣ́тлое зерца́ло бж҃е́ственныхъ прⷪ҇рѡ́къ многоѡбра́знѡ пое́тъ ѡ҆бразова̑нiѧ твоѧ̑: мы́ же дѣ́ломъ зна́мєнiѧ и҆схо́да твоегѡ̀ воспрiе́мше, бцⷣꙋ тѧ̀ вои́стиннꙋ, вещьмѝ ви́дѧщи вѣ́рꙋемъ.

Бж҃iю тѧ̀ досто́йнѡ мт҃рь, вои́стиннꙋ дв҃о чи́стаѧ, чтꙋ́ще сла́вимъ мы̀, сво́йственный приносѧ́ще гла́съ тебѣ̀, въ зако́нѣ и҆ прⷪ҇ро́цѣхъ проповѣ́даннѣй: ра́дꙋйсѧ ѡ҆бра́дованнаѧ, гдⷭ҇ь съ тобо́ю. 

Сла́ва: Сѐ бж҃е́ственнаѧ гора̀, ю҆́же ви́дѣ а҆ввакꙋ́мъ, добродѣ́телей сѣ́нь сꙋ́щи ꙗ҆́вѣ, бцⷣа просiѧ̀ въ мíрѣ, є҆́юже дре́вле ѿстꙋ́пльшiи престꙋпле́нiемъ, а҆́бiе бг҃ꙋ прибли́жихомсѧ.

И҆ ны́нѣ: Бл҃же́нъ ѧ҆зы́къ, препѣ́таѧ чи́стаѧ, и҆́же честѝ сподо́бисѧ ржⷭ҇тво̀ твоѐ вѣ́рнѡ, правосла́вiемъ и҆ ѹ҆че́нiемъ и҆ дѣ́лы, и҆́стиннѣ ꙗ҆влѧ́ѧ всѧ̑ ѡ҆́бразы воплоще́нiѧ сн҃а твоегѡ̀.

Пѣ́снь є҃

I҆рмо́съ: Ѿ но́щи ѹ҆́тренююще, воспѣва́емъ тѧ̀ хрⷭ҇тѐ бж҃е, ѡ҆бнища́вшаго на́съ ра́ди, и҆ крⷭ҇тъ, и҆ сме́рть пло́тiю претерпѣ́вшаго.

Сокрове́ннѡ та́йнѣ ꙗ҆влѧ́ше тѧ̀ кꙋпинꙋ̀ мѡѷсе́й, неѡпали́мꙋю бцⷣе влⷣчце: веще́ствєннаѧ бо твоѧ̑ ложесна̀ не ѡ҆пали́шасѧ бж҃ество́мъ.

Словесѐ бж҃iѧ тѧ̀ мт҃рь воспѣва́юще, бцⷣе чи́стаѧ, слове́сное прино́симъ цвѣтꙋ́щее дарова́нiе тебѣ̀, ѡ҆ не́мже ра́доватисѧ вѣ́рꙋемъ.

Сла́ва: Ѿ скве́рныхъ ѹ҆сте́нъ не ѿвратѝ похвале́нiѧ, бцⷣе пречⷭ҇таѧ: нѣ́сть бо на землѝ, и҆́же тѧ̀ по достоѧ́нiю воспѣ́ти дерза́етъ.

И҆ ны́нѣ: Е҆ди́нъ є҆́сть во двою̀ сꙋщєствꙋ̀, и҆́же ѿ дв҃ы рожде́йсѧ, ꙗ҆́кѡ бг҃ъ неви́димый, и҆ ꙗ҆́кѡ чл҃вѣ́къ, во́лею на́съ ра́ди ѹ҆подо́бивыйсѧ человѣ́кѡмъ.

Пѣ́снь s҃

I҆рмо́съ: Прⷪ҇ро́ка i҆ѡ́нꙋ подража́ѧ вопiю̀: живо́тъ мо́й бл҃же свободѝ и҆зꙿ тлѝ, и҆ сп҃си́ мѧ сп҃се мíра, зовꙋ́ща: сла́ва тебѣ̀.

Мы́сленный тѧ̀ свѣ́щникъ дв҃о, и҆ седмосiѧ́нный зри́тъ прⷪ҇ро́къ, показꙋ́ѧ ꙗ҆́вѣ дх҃а дѣ̑йствiѧ, блеща́щасѧ въ тебѣ̀.

Дре́во ты̀ ꙗ҆ви́ласѧ є҆сѝ дв҃о живоно́сное вои́стиннꙋ, плодо́мъ твои́мъ льсти́ваго sмíѧ ѹ҆мори́вшее, человѣ́кѡмъ же живо́тъ ро́ждши хрⷭ҇та̀ бг҃а. 

Сла́ва: Не красна̀ похвала̀ ѿ скве́рныхъ ѹ҆сте́нъ тебѣ̀ прино́ситсѧ, мт҃и бг҃а на́шегѡ чи́стаѧ: но ви́ждь дꙋшѝ моеѧ̀ жела́нiе, и҆ сiѐ прiимѝ.

И҆ ны́нѣ: Шата́ютсѧ беззако́ннiи въ молвѣ̀ го́рькагѡ невѣ́рiѧ: є҆гда̀ то́кмѡ ви́дѧтъ правосла́вныхъ собо́ры, лобыза́ющихъ тво́й дв҃о ѡ҆́бразъ.

Гдⷭ҇и поми́лꙋй, три́жды. Сла́ва, и҆ ны́нѣ:

Сѣда́ленъ, гла́съ а҃. Подо́бенъ: Гро́бъ тво́й:

Ѡ҆кормѝ чи́стаѧ, ѻ҆каѧ́ннꙋю мою̀ жи́знь, и҆ ѹ҆ще́дри всенепоро́чнаѧ, дꙋ́шꙋ, попо́лзшꙋюсѧ мно́гими прегрѣше́нiи во глꙋбинꙋ̀ поги́бели, и҆ въ ча́съ мѧ̀ сме́ртный свободѝ клеве́щꙋщихъ бѣсѡ́въ, и҆ стра́шнагѡ ѿвѣ́та.

Пѣ́снь з҃

I҆рмо́съ: Сꙋ́щымъ въ пещѝ ѻ҆трокѡ́мъ твои̑мъ сп҃се, не прикоснꙋ́сѧ, нижѐ стꙋжѝ ѻ҆́гнь. тогда̀ трiѐ, ꙗ҆́кѡ є҆ди́нѣми ѹ҆сты̀ поѧ́хꙋ и҆ благословлѧ́хꙋ, глаго́люще: бл҃гослове́нъ бг҃ъ ѻ҆тє́цъ на́шихъ.

Преꙋкраше́нна ꙗ҆ви́сѧ добродѣ́тельми бг҃оневѣ́сто, сла́вою и҆ че́стiю дв҃ства: краснѣ́йша бо бл҃голѣ́пiемъ добро́та твоѧ̀ вои́стиннꙋ, рачи́тель гдⷭ҇ь тебѐ приведѐ мт҃рь бж҃е́ственнꙋю себѣ̀.

Же́злъ чⷭ҇таѧ, пра́вости ꙗ҆́вѣ была̀ є҆сѝ, же́злъ црⷭ҇твiѧ пречⷭ҇тнѣ́йшiй. тѣ́мже пло́дъ бж҃iѧ словесѐ прозѧбла̀ є҆сѝ, є҆́же и҆ чꙋ́до и҆здале́ча а҆арѡ́новъ ꙗ҆́вѣ же́злъ проѡбразѝ.

Сла́ва: Тѣле́сными страстьмѝ мно́гими ѡ҆скверни́въ тѣ́ло же и҆ сло́во и҆ дꙋ́шꙋ, ка́кѡ твою̀ чⷭ҇таѧ, добродѣ́телей воспою̀ красотꙋ̀; недоꙋмѣ́ю и҆ ѹ҆страша́юсѧ: но сама̀ мнѣ̀ бꙋ́ди твои́ми мл҃твами по́мощь.

И҆ ны́нѣ: Твоегѡ̀ хрⷭ҇тѐ воплоще́нiѧ чтꙋ̀ соедине́нiе, и҆ сегѡ̀ ѡ҆́бразꙋ покланѧ́юсѧ бг҃олѣ́пнѡ, ꙗ҆́кѡ бг҃ъ сы́й предвѣ́чный, ѿ дв҃ы бы́сть человѣ́къ непремѣ́ненъ, са́мъ во ѻ҆бою̀ соверше́нъ. 

Пѣ́снь и҃

I҆рмо́съ: Е҆гѡ́же ѹ҆жаса́ютсѧ а҆́гг҃ли, и҆ всѧ̑ вѡ́инства, ꙗ҆́кѡ творца̀ и҆ гдⷭ҇а, по́йте сщ҃е́нницы, просла́вите ѻ҆́троцы, бл҃гослови́те лю́дiе, и҆ превозноси́те во всѧ̑ вѣ́ки.

Бж҃е́ственное сщ҃е́нiе, да воспое́тсѧ бж҃iе, и҆́мже и҆зба́висѧ мíръ ѿ тлѝ. воста́ните всѝ па́дшiи и҆ногда̀: мр҃íа бо родѝ хрⷭ҇та̀ сп҃се́нiе.

Пое́мъ тѧ̀ пречⷭ҇таѧ, и҆ мт҃и бж҃iѧ: и҆ кто̀ не сла́витъ тѧ̀ вои́стиннꙋ бл҃гꙋ́ю, сꙋ́щꙋю наде́ждꙋ дꙋ́шъ на́шихъ; тѣ́мже прест҃а́ѧ, мольбꙋ̀ мою̀ прiимѝ.

Сла́ва: Ѹ҆ѧсни́тесѧ дне́сь пѣ́сньми вѣ́рнiи: просла́вите а҆́гг҃ли, и҆ человѣ́цы вкꙋ́пѣ, ꙗ҆́кѡ дiа́волъ па́даетъ и҆ ѿча́ѧнiе: мр҃íа бо родѝ на́мъ наде́ждꙋ сп҃се́нiѧ.

И҆ ны́нѣ: Не ѡ҆писꙋ́йте бж҃ества̀, не лжи́те слѣпíи: про́стѣ бо неви́димо и҆ незри́тельно є҆́сть: пло́ти же ѡ҆́бразъ воѡбразꙋ́ѧ, покланѧ́юсѧ, и҆ вѣ́рою сла́влю ро́ждшꙋю гдⷭ҇а дв҃ꙋ.

Пѣ́снь ѳ҃

I҆рмо́съ: Свѣтоно́сный ѻ҆́блакъ, во́ньже всѣ́хъ влⷣка, ꙗ҆́кѡ до́ждь съ нб҃сѐ на рꙋно̀ сни́де, и҆ воплоти́сѧ на́съ ра́ди, бы́въ человѣ́къ, безнача́льный, велича́емъ всѝ ꙗ҆́кѡ мт҃рь бг҃а на́шегѡ чи́стꙋю.

Ра́дꙋйсѧ мр҃íе, вели́кое всеѧ̀ тва́ри чꙋ́до. ра́дꙋйсѧ дщѝ ѹ҆́бѡ дв҃дова, гдⷭ҇нѧ же мт҃и. ра́дꙋйсѧ пѣ́нiе гаврiи́лово. ра́дꙋйсѧ прибѣ́жище и҆ ѹ҆твержде́нiе, и҆ по́мощь всѣ̑мъ прест҃а́ѧ, сꙋ́щымъ на землѝ грѣ́шникѡмъ.

Пое́тъ дх҃омъ бж҃е́ственнымъ, и҆ воспѣва́етъ бл҃года́рственнꙋю пѣ́снь, i҆ѡакíмъ чꙋ́дный, и҆ бж҃е́ственнаѧ а҆́нна, ꙗ҆́кѡ ви́дѧше на землѝ мт҃рь созда́телѧ, ю҆́же роди́ша дще́рь мр҃íю: є҆ѧ́же мл҃твами всѣ́хъ сп҃сѝ на́съ ꙗ҆́кѡ бг҃ъ. 

Сла́ва: Ѽ прест҃а́ѧ дв҃о мт҃и бг҃а вы́шнѧгѡ! твоѐ ржⷭ҇тво̀ на землѝ сп҃се́нiе ꙗ҆ви́сѧ грѣ̑шнымъ и҆ смирє́ннымъ: ѡ҆ тебѣ́ бо спасо́хомсѧ вѣ́ровавше, но сп҃са́еши мѧ̀ и҆ ны́нѣ, и҆ во всѧ̑ вѣ́ки жи́знєнныѧ.

И҆ ны́нѣ: Воплоще́нна сло́ва, но непрело́жна вѣ́мъ. тѣ́мже воспѣва́ю є҆го̀ вѣ́рнѡ, во двою̀ ѹ҆́бѡ сꙋщєствꙋ̀, ѵ҆поста́си же є҆ди́нѣй: є҆го́же вои́стиннꙋ ꙗ҆́кѡ бг҃а и҆ чл҃вѣ́ка проповѣ́даѧ, пѣ́снь соверша́ю.

Та́же, Досто́йно є҆́сть: И҆ покло́нъ. Трист҃о́е. и҆ про́чее ѻ҆бы́чно: и҆ ѿпꙋ́стъ.

Во вто́рникъ ѹ҆́тра по є҆ѯаѱалмѣ́хъ,

на Бг҃ъ гдⷭ҇ь, тропа́рь ст҃о́мꙋ, а҆́ще и҆́мать. Сла́ва, и҆ ны́нѣ, бг҃оро́диченъ, по гла́сꙋ тропарѧ̀. А҆́ще ли нѝ, глаго́лемъ тропа́рь днѐ. Сла́ва, и҆ ны́нѣ, бг҃оро́диченъ є҆гѡ̀.

По а҃-мъ стiхосло́вiи сѣда́льны покаѧ́нны. Гла́съ а҃:

Въ беззако́нiихъ зача́тъ є҆́смь а҆́зъ блꙋ́дный, не смѣ́ю взира́ти на высотꙋ̀ нбⷭ҇нꙋю. но надѣ́ѧсѧ на человѣколю́бiе твоѐ зовꙋ̀: бж҃е, ѡ҆чи́сти мѧ̀ грѣ́шнаго, и҆ сп҃си́ мѧ.

Стíхъ: Гдⷭ҇и да не ꙗ҆́ростiю твое́ю ѡ҆бличи́ши менѐ, нижѐ гнѣ́вомъ твои́мъ нака́жеши менѐ.

А҆́ще пра́ведникъ є҆два̀ сп҃са́етсѧ, а҆́зъ же грѣ́шный гдѣ̀ ꙗ҆влю́сѧ, тѧготы̀ и҆ ва́ра дневна́гѡ не поне́сшiй; но съ нае́мники є҆динонадесѧ́тагѡ часа̀ сопричти́ мѧ бж҃е, и҆ сп҃си́ мѧ.

Сла́ва, и҆ ны́нѣ, бг҃оро́диченъ: Безꙿ мт҃ре на нб҃сѝ, па́че смы́сла и҆ слы́шанiѧ, на землѝ безꙿ ѻ҆ц҃а̀ родила̀ є҆сѝ. того̀ бцⷣе молѝ, сп҃сти́сѧ дꙋша́мъ на́шымъ.

По в҃-мъ стiхосло́вiи, сѣда́ленъ. Гла́съ а҃:

Ѡ҆бꙿѧ́тiѧ ѻ҆́ч҃а ѿве́рсти мѝ потщи́сѧ, блꙋ́днѡ моѐ и҆жди́хъ житiѐ, на бога́тство неиждива́емое взира́ѧ  щедро́тъ твои́хъ сп҃се. ны́нѣ ѡ҆бнища́вшее моѐ да не пре́зриши се́рдце, тебѣ́ бо гдⷭ҇и, ѹ҆миле́нiемъ зовꙋ̀: согрѣши́хъ, ѻ҆́ч҃е, на нб҃о и҆ предꙿ тобо́ю, сп҃си́ мѧ.

Стíхъ: Гдⷭ҇и, да не ꙗ҆́ростiю твое́ю ѡ҆бличи́ши менѐ, нижѐ гнѣ́вомъ твои́мъ нака́жеши менѐ.

Бога́тство i҆́ѡвлево зрѧ̀ добродѣ́телей, подкопа́ти и҆ ѹ҆кра́сти ко́зньствоваше, и҆́же пра́ведныхъ вра́гъ, и҆ разорѝ сто́лпъ тѣле́сный, сокро́вища же не ѹ҆кра́де дх҃о́внагѡ, ѡ҆брѣ́те бо воѡрꙋже́нꙋ непоро́чнагѡ дꙋ́шꙋ: мене́ же и҆ ѡ҆бнажи́въ плѣнѝ. предвари́въ ѹ҆́бѡ пре́жде конца̀, и҆зба́ви мѧ̀ ѿ льсти́вагѡ сп҃се, и҆ сп҃си́ мѧ.

Стíхъ: Ди́венъ бг҃ъ во ст҃ы́хъ свои́хъ, бг҃ъ i҆и҃левъ.

Ꙗ҆́кѡ до́брiи во́ини, є҆диномꙋ́дреннѡ вѣ́ровавше, преще́нiѧ мꙋчи́телей не ѹ҆боѧ́стесѧ ст҃íи. прiидо́сте ѹ҆се́рднѡ ко хрⷭ҇тꙋ̀ взе́мше чⷭ҇тны́й крⷭ҇тъ, и҆ сконча́вше тече́нiе, съ нб҃сѐ побѣ́дꙋ прiѧ́сте. сла́ва ѹ҆крѣ́пльшемꙋ ва́съ: сла́ва вѣнча́вшемꙋ вы̀: сла́ва дѣ́йствꙋющемꙋ ва́ми всѣ̑мъ и҆сцѣлє́нiѧ.

Сла́ва, и҆ ны́нѣ, бг҃оро́диченъ: Ѿча́ѧнiе нiнеѵíтское предвари́лъ є҆сѝ, возвѣще́нное запреще́нiе мимоводѧ̀, и҆ гнѣ́въ побѣдѝ млⷭ҇ть твоѧ̀ гдⷭ҇и, ѹ҆милосе́рдисѧ ны́нѣ на лю́ди и҆ ста́до твоѐ: дла́нiю держа́вною врагѝ на́шѧ низложѝ, мл҃твами бцⷣы да́рꙋй на́мъ млⷭ҇ть твою̀.

По г҃-мъ стiхосло́вiи, сѣда́льны, гла́съ а҃.

Подо́бенъ: Гро́бъ тво́й:

Въ разбо́йники впадо́хъ помышле́ньми, и҆ ѡ҆крадо́хсѧ ѹ҆мо́мъ, и҆ ѹ҆ѧзви́ша мою̀ дꙋ́шꙋ грѣхмѝ, и҆ лежꙋ̀ неисцѣ́ленъ, i҆и҃се многомлⷭ҇тиве: но возле́й предте́чи мл҃твами твою̀ млⷭ҇ть, и҆ лю̑тыѧ ꙗ҆́звы дꙋшѝ моеѧ̀ и҆сцѣлѝ.

И҆́же дре́вле стрꙋѧ́ми i҆ѻрда́нскими крⷭ҇ти́вый, i҆ѡа́нне, ѡ҆чище́нiе всегѡ̀ мíра, мно́гими мѧ̀ погрꙋжа́ема прегрѣше́ньми востѧгнѝ и҆ ѡ҆мы́й ѿ всѧ́кiѧ скве́рны, чл҃вѣколю́бца всегда̀ молѧ̀, ꙗ҆́кѡ хода́тай бл҃гопрiѧ́тенъ. 

Сла́ва, и҆ ны́нѣ, бг҃оро́диченъ: Безневѣ́стнаѧ чⷭ҇таѧ бцⷣе дв҃о, є҆ди́на вѣ̑рнымъ предста́тельнице и҆ покро́ве: бѣ́дъ и҆ скорбе́й и҆ лю́тыхъ ѡ҆бстоѧ́нiй всѣ́хъ и҆зба́ви, на тѧ̀ ѹ҆пова́нiе ѻ҆трокови́це и҆мꙋ́щихъ: и҆ дꙋ́шы на́шѧ сп҃сѝ бж҃е́ственными мл҃твами твои́ми.

Канѡ́нъ покаѧ́ненъ, є҆гѡ́же краегране́сiе си́це: Прiимѝ хрⷭ҇тѐ моле́нiе мои́хъ слове́съ: Творе́нiе i҆ѡ́сифово, Гла́съ а҃.

Пѣ́снь а҃

I҆рмо́съ: Пѣ́снь побѣ́днꙋю пои́мъ всѝ бг҃ꙋ: сотво́ршемꙋ ди̑внаѧ чꙋдеса̀ мы́шцею высо́кою, и҆ сп҃сшемꙋ i҆и҃лѧ, ꙗ҆́кѡ просла́висѧ.

Порабоща́емь страстьмѝ грѣха̀, припа́даю тѝ гдⷭ҇и, ꙗ҆́кѡ да ꙗ҆ви́ши мѧ̀ ѿ си́хъ свобо́дна, сла́вѧща прилѣ́жнѡ твою̀ бл҃госты́ню.

Ѹ҆ѧзви́хсѧ ѻ҆каѧ́нный грѣхо́внымъ копiе́мъ, и҆ ѹ҆мро́хъ, и҆ зрѧ́ мѧ лежа́ща вра́гъ весели́тсѧ: и҆́же воскреша́ѧй мє́ртвыѧ, ѡ҆живи́въ сп҃си́ мѧ.

Мч҃нченъ: Ли́цы просла́вишасѧ страда́льцєвъ, чⷭ҇тны́ми ѹ҆́ды свои́ми хрⷭ҇та̀ просла́вльше, пло́ть поноси́вша, и҆ стрⷭ҇те́й ра́ди тлѣ́нiе потре́бльшаго.

Мч҃нченъ: Столпы̀ и҆ забра̑ла благоче́стiѧ сла́внiи мꙋ́чєницы, прило́гми вра́жiими непрекло́нни пребы́ша. тѣ́хъ мл҃твами бж҃е, ѹ҆ще́дри всѣ́хъ на́съ.

Бг҃оро́диченъ: Ꙗ҆́кѡ престо́лъ ѻ҆гнезра́чный, дв҃о но́сиши зижди́телѧ, ꙗ҆́кѡ ѡ҆дꙋшевле́нъ черто́гъ и҆ кра́снаѧ пала́та цр҃ѧ̀ вмѣща́еши, бы́вша є҆́же є҆смы̀, кромѣ̀ и҆змѣне́нiѧ и҆ смѣше́нiѧ.

И҆́нъ канѡ́нъ ст҃о́мꙋ вели́комꙋ прⷪ҇ро́кꙋ i҆ѡа́ннꙋ предте́чи, є҆гѡ́же краегране́сiе: Гла́съ ѹ҆слы́ши вопiю́щихъ тѝ бл҃же́нне.

Гла́съ а҃. I҆рмо́съ то́йже

Гла́съ бы́лъ є҆сѝ сло́ва бл҃же́нне, тѣ́мже гла́сы на́шѧ, ꙗ҆̀же тебѣ̀ твори́мъ, прiимѝ предте́че, свобожда́ѧ на́съ ѿ sлы́хъ хода́тайствомъ твои́мъ. 

Ꙗ҆́кѡ ѹ҆́тро, ꙗ҆́кѡ со́лнце возсiѧ́въ, просвѣща́еши концы̀ и҆ помрача́еши дꙋ́хи лꙋка̑выѧ. тѣ́мже мра́къ ѿ дꙋ́шъ на́шихъ ѿженѝ.

Мє́ртвымъ живо́тъ на́шъ приходѧ́щъ, проповѣ́далъ є҆сѝ предте́че. тѣ́мже ѹ҆мерщвлѧ́ющыѧ мѧ̀ стра́сти ѹ҆мертвѝ, и҆ покажѝ бл҃же́нне, бж҃е́ственныѧ свѣ́тлости прича́стника.

Бг҃оро́диченъ: Е҆ди́на безлѣ́тнаго сн҃а въ лѣ́то ро́ждши, воплоща́ема, пречⷭ҇таѧ влⷣчце, вселѣ́тныѧ преѻкаѧ́нныѧ моеѧ̀ дꙋшѝ стра̑сти и҆сцѣлѝ.

Пѣ́снь г҃

I҆рмо́съ: Ка́мень, є҆гѡ́же небрего́ша зи́ждꙋщiи, се́й бы́сть во главꙋ̀ ѹ҆́гла: то́й є҆́сть ка́мень, на не́мже ѹ҆твердѝ цр҃ковь хрⷭ҇то́съ, ю҆́же ѿ ꙗ҆зы̑къ и҆скꙋпѝ.

Ви́ждь мою̀ не́мощь ѡ҆болкíйсѧ въ ню̀, ви́ждь дꙋшѝ моеѧ̀ лю́тое безꙿѡбра́зiе, и҆ вонмѝ гла́сꙋ моемꙋ̀ хрⷭ҇тѐ многомлⷭ҇тиве, и҆ претворѝ сеѧ̀ нелѣ́потꙋ во бл҃гоѡбра́зiе сп҃се.

Спасы́й i҆и҃се блꙋ́днаго, сп҃си́ мѧ є҆ди́наго твоѧ̑ сп҃си́тєльныѧ престꙋ́пльша зако́ны, и҆ всѧ́кiй грѣ́хъ безслове́снѡ сконча́вша, и҆ ѿведе́на помышле́ньми ѿ тебѐ бл҃же, чꙋ́жда мѧ̀ творѧ́щими.

Мч҃нченъ: Чи́ни безпло́тныхъ, ст҃íи, ва́шемꙋ мꙋ́жествꙋ вои́стиннꙋ ѹ҆диви́шасѧ, ка́кѡ на сꙋди́щи стра́ждꙋще пресла́внѡ, и҆ па́дающе тѣ́ломъ, безплѡ́тныѧ всѧ̑ врагѝ бж҃е́ственною си́лою низверго́сте;

Мч҃нченъ: Е҆щѐ ра́нъ кровьмѝ ѡ҆червле́ни, є҆щѐ крове́й ка́плѧми стрⷭ҇тоно́сцы ѡ҆блива́еми, гдⷭ҇еви предста́сте ра́дꙋющесѧ, безсме́ртномꙋ цр҃ю̀, ꙗ҆́кѡ побѣдоно́сцы вѣнчава́еми.

Бг҃оро́диченъ: Родила̀ є҆сѝ, є҆го́же ѻ҆ц҃ъ родѝ пре́жде всѣ́хъ вѣ̑къ. пита́ла є҆сѝ пита́телѧ, и҆скꙋ́са мꙋ́жеска не свѣ́дꙋщи.  пресла́внѡ чꙋ́до, но́вое та́инство бг҃облагода́тнаѧ: тѣ́мже всѧ́ка дꙋша̀ вѣ́рныхъ сла́витъ тѧ̀.

И҆́нъ I҆рмо́съ то́йже

Ѿ непло́дове и҆ неражда́ющiѧ предте́че сщ҃е́ннѡ прозѧбы́й, ꙗ҆ви́лсѧ є҆сѝ плодоно́сенъ дѣ́ланiй бж҃е́ственныхъ. тѣ́мже се́рдце моѐ всѧ́чески непло́дствꙋющее, благопло́дно сотворѝ дѡ́брымъ: ꙗ҆́кѡ да вѣ́рнѡ всегда̀ прославлѧ́ю тѧ̀.

Хлѣ́бомъ нбⷭ҇нымъ ѹ҆твердѝ моѐ се́рдце бл҃же́нне, разсла́бленное лꙋка́выми мы́сльми, и҆ да́ждь мѝ ѹ҆се́рднѡ твори́ти хотѣ́нiѧ всеще́драгѡ бг҃а: ꙗ҆́кѡ да вѣ́рнѡ присносла́влю тѧ̀.

Мíра грѣхѝ взе́млющаго а҆́гнца проповѣ́далъ є҆сѝ блаже́нне прⷪ҇ро́че: грѣхѡ́въ мои́хъ тѧ́жкое бре́мѧ ѡ҆блегчѝ, молю́сѧ, ѹ҆миле́нiе мѝ подаѧ̀, сквє́рны страсте́й ѡ҆чища́ющее.

Бг҃оро́диченъ: Въ всего̀ а҆да́ма ѡ҆блече́сѧ и҆зꙿ тебѐ бцⷣе, всеплотоно́сно произше́дшее сло́во: того̀ ѹ҆́бѡ молѝ бцⷣе, и҆зба́вити на́съ ѿ напа́стей всѧ́ческихъ, и҆ ѻ҆гнѧ̀ вѣ́чнꙋющагѡ.

Пѣ́снь д҃

I҆рмо́съ: Дх҃омъ прови́дѧ прⷪ҇ро́че а҆ввакꙋ́ме, словесѐ воплоще́нiе, проповѣ́далъ є҆сѝ вопiѧ̀: внегда̀ прибли́житисѧ лѣ́тѡмъ, позна́ешисѧ, внегда̀ прiитѝ вре́мени, пока́жешисѧ: сла́ва си́лѣ твое́й гдⷭ҇и.

Е҆́же мѝ да́лъ є҆сѝ хрⷭ҇тѐ бога́тство, расточи́хъ sлѣ̀ скончава́ѧ безмѣ̑стнаѧ, и҆ бы́хъ на́гъ, ѡ҆блече́нъ въ дѣла̀ безче́стiѧ. тѣ́мже вопiю́ ти: ѻ҆де́ждею мѧ̀ ѹ҆красѝ пе́рвою, бж҃е́ственною мѧ̀ ѹ҆милѧ́ѧ бл҃года́тiю.

Низведо́хсѧ безꙋ́мiемъ, и҆ падо́хсѧ лю́тѣ, и҆ на землѝ лежꙋ̀ неисцѣ́льнѡ болѧ́й, воздви́гни мѧ̀ па́дшихъ воста́нiе, и҆ на ка́мени сп҃си́тельнагѡ покаѧ́нiѧ ѹ҆твердѝ хрⷭ҇тѐ, се́рдце моѐ. 

Мч҃нченъ: На крⷭ҇тъ вознесе́нномꙋ хрⷭ҇тꙋ̀ подо́бѧщесѧ, прiе́млюще ра̑ны веселѧ́хꙋсѧ вкꙋ́пѣ стрⷭ҇тоте́рпцы, и҆ кро́вными тꙋ́чами многобо́жiѧ ѹ҆ста́виша тꙋ́чы, стрꙋи̑ и҆сцѣле́нiй и҆сточа́юще.

Мч҃нченъ: Преплы́вше немо́креннѡ мꙋ́къ sѣ́льство, и҆ го́рькое волне́нiе, бж҃е́ственнiи страда́льцы, ѡ҆кормле́нiемъ сп҃се́нiѧ наде́жды, и҆ къ вы́шнемꙋ ѹ҆стреми́шасѧ приста́нищꙋ, всѧ́кагѡ весе́лiѧ и҆сполнѧ́еми.

Бг҃оро́диченъ: Ѹ҆диви́шасѧ зрѧ́ще тѧ̀ а҆́гг҃льскаѧ вѡ́инства, ка́кѡ неви́димый зра́комъ, по на́мъ и҆зꙿ тебѐ ви́димь бы́сть, дв҃о бг҃ороди́тельнице: є҆го́же молѝ сп҃се́нiѧ сподо́бити всѣ́хъ, вѣ́рою тѧ̀ сла́вѧщихъ.

И҆́нъ I҆рмо́съ то́йже

И҆стка́въ сп҃се́нiѧ ри́зꙋ себѣ̀, во ѡ҆бнаже́нiи тѣле́снѣмъ гдⷭ҇ень крⷭ҇ти́телю, ѡ҆бнаже́ннаго ѿ всѧ́каго бл҃готворе́нiѧ, ѡ҆блецы́ мѧ, молю́сѧ, пра́вды и҆ весе́лiѧ ѻ҆де́ждею.

Ка́плю сп҃се́нiѧ ѡ҆дождѝ мнѣ̀ предте́че, и҆стаѧва́емꙋ разждиза́нiемъ по́хотей, погрꙋзи́вый во стрꙋѧ́хъ i҆ѻрда́нскихъ сла́дости пото́ка, i҆и҃са жизнода́вца: ꙗ҆́кѡ да по до́лгꙋ тѧ̀ сла́влю.

Ни а҆́гг҃лъ, ни хода́тай сп҃сѐ на́съ, но са́мъ гдⷭ҇ь прише́дый на зе́млю: є҆мꙋ́же пра̑выѧ пꙋти̑ ѹ҆гото́валъ є҆сѝ бл҃же́нне. є҆го́же ны́нѣ молѝ, показа́ти мѝ стезю̀, къ црⷭ҇твiю наставлѧ́ющꙋю.

Бг҃оро́диченъ: Хра́мъ ѡ҆сщ҃е́нъ ꙗ҆ви́ласѧ є҆сѝ бж҃iй, въ тѧ̀ все́льшагѡсѧ дв҃о па́че ѹ҆ма̀: того̀ молѝ грѣхо́вныхъ скве́рнъ на́съ ѡ҆чи́стити, ꙗ҆́кѡ да хра́мъ ꙗ҆ви́мсѧ и҆ вселе́нiе бж҃е́ственнагѡ дх҃а.

Пѣ́снь є҃

I҆рмо́съ: Тво́й ми́ръ да́ждь на́мъ сн҃е бж҃iй, и҆но́гѡ бо ра́звѣ тебѐ бг҃а не зна́емъ, и҆́мѧ твоѐ и҆менꙋ́емъ, ꙗ҆́кѡ бг҃ъ живы́хъ и҆ ме́ртвыхъ є҆сѝ. 

И҆спо́лнихсѧ грѣхопаде́нiй мно́гихъ и҆ лю́тыхъ, влⷣко ще́дрый и҆ долготерпѣли́вый: ѹ҆ще́дри мѧ̀ ѡ҆сꙋжде́ннаго, и҆ не ѿве́ржи менѐ ѿ лица̀ твоегѡ̀.

Мытарѧ̀ ѡ҆правда́лъ є҆сѝ хрⷭ҇тѐ воздохнꙋ́вша, томꙋ̀ ѹ҆́бѡ и҆ а҆́зъ подо́бѧсѧ, бiю̀ въ пє́рси, и҆ зовꙋ́ ти: ѡ҆чи́сти мѧ̀ є҆ди́не бл҃гоꙋтро́бне и҆ ще́дрый.

Мч҃нченъ: Ст҃íи твоѝ гдⷭ҇и, свѣти̑ла непрелє́стнаѧ ꙗ҆ви́шасѧ, пре́лести ѿгонѧ́юще но́щь глꙋбо́кꙋю, и҆ просвѣща́юще вселе́ннꙋю всю̀ чꙋде́сными свѣтлостьмѝ.

Мч҃нченъ: Ꙗ҆́кѡ пречⷭ҇тно́е ка́менiе, тебѐ ка́мене живо́тнаго, влⷣко, возлю́бльше мꙋ́чєницы мꙋ́ками валѧ́еми, зда́нiе всѧ́ко низверго́ша пре́лести.

Бг҃оро́диченъ: Во двою̀ во́лѧхъ є҆ди́наго ѿ прест҃ы́ѧ трⷪ҇цы родила̀ є҆сѝ всенепоро́чнаѧ, носѧ́щаго є҆ди́нꙋ ѵ҆поста́сь: є҆го́же прилѣ́жнѡ молѝ всѣ̑мъ сп҃сти́сѧ на́мъ.

И҆́нъ I҆рмо́съ то́йже

Въ пꙋсты́ню всели́всѧ предте́че хрⷭ҇то́въ, ꙗ҆́коже дре́вле и҆лiа̀: тѣ́мже се́рдце моѐ ѡ҆пꙋстѣ́вшее прегрѣше́ньми, прилѣжа́нiемъ бж҃е́ственнымъ ѹ҆твердѝ всебл҃же́нне.

Ꙗ҆́кѡ сто́лпъ непрело́женъ, и҆ забра́ло вѣ́рныхъ бы́въ, вели́кiй хрⷭ҇то́въ предте́че, помышле́нiе моѐ коле́блемо козньмѝ льсти́вагѡ непрело́жно покажѝ.

Мє́ртвымъ бл҃говѣсти́сѧ свѣ́тъ, и҆́же ѿ свѣ́та возсiѧ́вый на землѝ, гла́сомъ твои́мъ бл҃же́нне, и҆ сꙋ́щiи во тьмѣ̀ просвѣти́хомсѧ: тѣ́мже просвѣти́ мѧ лю́тѣ ѡ҆мраче́ннаго.

Бг҃оро́диченъ: Цр҃и́цꙋ дв҃ꙋ тѧ̀ проповѣ́даетъ дв҃дъ пречи́стаѧ чи́стꙋю: тѣ́мже молю́ тѧ, нбⷭ҇нагѡ мѧ̀ црⷭ҇твiѧ сотворѝ наслѣ́дника, да ѹ҆бл҃жа́ю тѧ̀.

Пѣ́снь s҃

I҆рмо́съ: Прⷪ҇ро́ка i҆ѡ́нꙋ подража́ѧ, вопiю̀: живо́тъ мо́й бл҃же свободѝ и҆зꙿ тлѝ: и҆ сп҃си́ мѧ сп҃се мíра, зовꙋ́ща: сла́ва тебѣ̀. 

Сокрꙋши́шасѧ кѡ́сти ѻ҆каѧ́нныѧ моеѧ̀ дꙋшѝ, и҆ тѧгото́ю слѧко́хсѧ мно́гихъ сласте́й: но помози́ ми хрⷭ҇тѐ, є҆ди́не всѣ̑мъ помога́нiе.

Въ пꙋчи́нꙋ лю́тыхъ, и҆ бꙋ́рю страсте́й впадо́хсѧ, вопiю́ ти всеси́льне хрⷭ҇тѐ: возведи́ мѧ крѣ́пкою твое́ю рꙋко́ю, и҆ сп҃си́ мѧ.

Мч҃нченъ: Тьма́ми и҆збра́нныхъ, мно́жество ст҃ы́хъ стрⷭ҇тоте́рпєцъ, тьмы̑ мы́сленныхъ попра́ша врагѡ́въ, и҆ совокꙋпи́шасѧ тьма́мъ нбⷭ҇ныхъ ѹ҆мѡ́въ.

Мч҃нченъ: И҆зсꙋши́вше глꙋбинꙋ̀ безбо́жiѧ страда́льцы, пото́къ сла́достный наслѣ́довасте. тѣ́мже и҆зсꙋши́те разлiѧ̑нiѧ грѣха̀ моегѡ̀.

Бг҃оро́диченъ: Свѧще́нiѧ сѣ́нь ꙗ҆вле́ннаѧ мр҃íе, є҆ди́нꙋ ѡ҆скверне́ннꙋю сластьмѝ ѻ҆каѧ́ннꙋю мою̀ дꙋ́шꙋ ѡ҆ст҃ѝ, и҆ бж҃е́ственнѣй сла́вѣ прича́стника мѧ̀ сотворѝ.

И҆́нъ I҆рмо́съ то́йже

И҆́же покаѧ́нiе на землѝ проповѣ́давый крⷭ҇ти́телю, покаѧ́нiѧ мѝ пꙋти̑ наставлѧ́ющыѧ мѧ̀ къ свѣ́тꙋ покажѝ, и҆ ѿ про́пасти пре́лести и҆зба́ви.

Ꙗ҆́кѡ бе́зднꙋ во стрꙋѧ́хъ рѣ́чныхъ погрꙋзи́въ, бе́зднꙋ и҆зсꙋшѝ мои́хъ страсте́й, подаѧ́ ми сле́зъ и҆сто́чникъ, предте́че проповѣ́дниче хрⷭ҇то́въ.

Ѿ недꙋ̑гъ дꙋше́вныхъ, и҆ страсте́й плотски́хъ, житiѧ̀ напа́стей, и҆ всѧ́кихъ и҆скꙋше́нiй и҆ скорбе́й сп҃си́ мѧ гдⷭ҇ень прⷣте́че.

Бг҃оро́диченъ: Мт҃рь бж҃iю и҆ до́брꙋю въ жена́хъ, молю́ тѧ прилѣ́жнѡ, не пре́зри менѐ чⷭ҇таѧ, но ѹ҆ще́дри, и҆ ѿ всѧ́кагѡ вре́да цѣ́ла соблюдѝ.

Пѣ́снь з҃

I҆рмо́съ: Сꙋ́щымъ въ пещѝ ѻ҆трокѡ́мъ твои̑мъ сп҃се, не прикоснꙋ́сѧ, нижѐ стꙋжѝ ѻ҆́гнь. тогда̀ трiѐ, ꙗ҆́кѡ є҆ди́нѣми ѹ҆сты̀ поѧ́хꙋ и҆ бл҃гословлѧ́хꙋ, глаго́люще: бл҃гослове́нъ бг҃ъ ѻ҆тє́цъ на́шихъ. 

Терпѣ́нiю и҆звы́че i҆́ѡвъ, и҆ пребы́сть всѣ́ми прило́ги лꙋка́вагѡ непреклони́мь, ꙗ҆́коже сто́лпъ до́блественный. семꙋ̀ ревнꙋ́й всегда̀ ѽ дꙋшѐ, и҆ ника́коже ѹ҆ныва́й въ лю́тыхъ.

Тѣле́сными побѣди́хсѧ сластьмѝ, и҆ бы́хъ безслове́сенъ, сы́й слове́сенъ: сло́ве бж҃iй, и҆́же сло́вомъ блꙋдни́цꙋ сп҃сы́й, сп҃си́ мѧ ѻ҆каѧ́ннаго, да пою̀ бл҃гословѧ̀ твою̀ бл҃госты́ню.

Мч҃нченъ: И҆зба́влени мꙋ́чєницы мꙋ́дрiи кро́вiю, пло́тiю пострада́вшагѡ на́съ ра́ди, за него́же ѹ҆се́рднѡ и҆зво́листе и҆злiѧ́ти своѧ̑ крѡ́ви: тѣ́мже непреста́ннѡ съ ни́мъ ца́рствꙋете.

Мч҃нченъ: Назда́нiемъ страда́льчествъ сщ҃е́нныхъ пала́та ꙗ҆ви́стесѧ мꙋ́дрiи, въ не́йже ра́достнѡ хрⷭ҇то́съ почи́лъ є҆́сть, є҆ди́нъ цр҃ь и҆ гдⷭ҇ь, и҆́же ко ѻ҆би́телемъ нбⷭ҇нымъ приведы́й ва́съ.

Бг҃оро́диченъ: Ѿ родѡ́въ тѧ̀ всѣ́хъ хрⷭ҇то́съ всепѣ́таѧ, є҆ди́нꙋ и҆зво́ли себѣ̀, ꙗ҆́кѡ чⷭ҇тнꙋ́ю и҆ чи́стꙋю въ жили́ще: и҆ и҆зꙿ тебѐ ꙗ҆́кѡ со́лнце возсiѧ́въ, зе́млю всю̀ просвѣтѝ.

И҆́нъ I҆рмо́съ то́йже

Ꙗ҆́кѡ ве́тхомꙋ и҆ но́вомꙋ бы́въ преизѧ́щный сла́вный хода́тай крести́телю, хода́тайствꙋй, ѡ҆бетша́вшаго грѣхмѝ всего̀ ѡ҆бнови́ти мѧ̀, ѡ҆бнови́телѧ всѧ́ческихъ молѧ̀ i҆и҃са.

Законополага́ѧ покаѧ́нiе на землѝ ꙗ҆ви́лсѧ є҆сѝ прⷣте́че хрⷭ҇то́въ и҆ крⷭ҇ти́телю, є҆го́же соверши́ти всѣ́хъ ѹ҆крѣпѝ мл҃твами твои́ми, ꙗ҆́кѡ да и҆зба́вимсѧ ѿ безмѣ́рныхъ sѡ́лъ, ꙗ҆̀же согрѣша́емъ при́снѡ.

Ты̀ тѣ́сный проше́лъ є҆сѝ пꙋ́ть, воздержа́нiе всѧ́ко проходѧ̀ мꙋ́дре, и҆ широто́ю бг҃овидѣ́нiй свѣ́тлыхъ ве́сь ѡ҆зари́всѧ: и҆́хже наслади́тисѧ и҆ на́мъ да́рꙋй, хрⷭ҇та̀ молѧ̀.

Е҆ди́но є҆стество̀ трⷪ҇цꙋ вѣ́рнiи сла́вимъ, безнача́льнаго ѻ҆ц҃а̀, и҆ сн҃а, и҆ дх҃а а҆́бiе, є҆ди́но ца́рствꙋющее сꙋщество̀, є҆ди́но гдⷭ҇ьство, є҆ди́но нача́ло, и҆ живо́тъ животворѧ́щiй на́съ. 

Бг҃оро́диченъ: Мольбꙋ̀ пречи́стаѧ, бг҃ꙋ принесѝ, ꙗ҆́кѡ да пре́зритъ на̑ша прегрѣшє́нiѧ, и҆ безчи́слєнныѧ грѣхѝ, и҆ вѣ́чнагѡ свободи́тъ на́съ ѻ҆гнѧ̀ мꙋ́чащагѡ.

Пѣ́снь и҃

I҆рмо́съ: Е҆гѡ́же ѹ҆жаса́ютсѧ а҆́гг҃ли, и҆ всѧ̑ вѡ́инства, ꙗ҆́кѡ творца̀ и҆ гдⷭ҇а, по́йте сщ҃е́нницы, просла́вите ѻ҆́троцы, бл҃гослови́те лю́дiе, и҆ превозноси́те во всѧ̑ вѣ́ки.

На́га мѧ̀ содѣ́ла всѧ́ческихъ добродѣ́телей sмíй льсти́вый sлы́мъ совѣ́томъ: ри́зою добродѣ́телей ѹ҆краси́ мѧ ны́нѣ, ѡ҆бнажи́вый сп҃се мо́й сегѡ̀ sло́бы.

Хотѧ́й прiитѝ сꙋди́ти ро́дꙋ человѣ́ческомꙋ, сꙋдiѐ пра́ведный, въ ча́съ стра́шный, ѡ҆сꙋжде́на сꙋ́ща не послѝ менѐ во ѻ҆́гнь гее́нскiй, но ѹ҆ще́дри и҆ сп҃си́ мѧ.

Мч҃нченъ: Ва́съ всехва́льнiи гдⷭ҇ни страда́льцы, ни ско́рбь, ни бѣда̀, ни ме́чь, нижѐ ѻ҆́гнь возмо́же разлꙋчи́ти ѿню́дъ ѿ любвѐ хрⷭ҇то́вы, бл҃гоꙋтро́бiѧ ра́ди ва́съ возлюби́вшагѡ.

Мч҃нченъ: Пло́тiю соплета́еми безпло́тномꙋ врагꙋ̀, того̀ низложи́сте до́блiи страда́льцы и҆ ны́нѣ со безпло́тными сликовствꙋ́ете, и҆сцѣлѧ́юще стра̑сти дꙋ́шъ же и҆ тѣле́съ.

Бг҃оро́диченъ: Ꙗ҆́кѡ цвѣ́тъ во ѹ҆до́лiихъ житiѧ̀ тѧ̀ ѡ҆брѣ́тъ, въ тѧ̀ всели́сѧ, и҆́же всѣ́хъ сади́тель, вонѧ́ми добродѣ́телей и҆ чистоты̀ ны́нѣ благоꙋха́ѧй на́съ, бг҃ороди́тельнице.

И҆́нъ I҆рмо́съ то́йже

Е҆ди́нъ па́че всѣ́хъ согрѣши́хъ на землѝ ро́ждшихсѧ, є҆ди́нъ бы́хъ престꙋ́пникъ твои́хъ зако́нѡвъ гдⷭ҇и: тѣ́мже прⷣте́чи ра́ди ѹ҆ще́дри и҆ сп҃си́ мѧ.

А҆́гг҃лъ нра́вы ꙗ҆ви́лсѧ є҆сѝ крести́телю i҆ѡа́нне, совѣ́та вели́кагѡ а҆́гг҃ла проповѣ́даѧй концє́мъ: тѣ́мже тѧ̀ пѣ́сньми сла́вимъ во всѧ̑ вѣ́ки.

Во главꙋ̀ ѹ҆сѣ́ченъ бы́лъ є҆сѝ безꙿ пра́вды бл҃же́нне, погрꙋзи́вый главꙋ̀ хрⷭ҇то́вꙋ въ вода́хъ. ѹ҆крѣпѝ всѣ́хъ на́съ  мл҃твами твои́ми, главꙋ̀ попира́ти льсти́вагѡ вои́стиннꙋ гꙋби́тельнꙋю.

Бг҃оро́диченъ: И҆зба́ви мѧ̀ безмѣ́стныхъ грѣхѡ́въ, и҆ пла́меннагѡ томле́нiѧ, и҆ тьмы̀ мꙋ́чащiѧ, скре́жета зꙋ́бнагѡ, и҆ че́рвiѧ, дв҃о, є҆ди́на предста́тельнице ро́дꙋ человѣ́ческомꙋ.

Пѣ́снь ѳ҃

I҆рмо́съ: Свѣтоно́сный ѻ҆́блакъ, во́ньже всѣ́хъ влⷣка, ꙗ҆́кѡ до́ждь съ нб҃сѐ на рꙋно̀ сни́де, и҆ воплоти́сѧ на́съ ра́ди, бы́въ человѣ́къ, безнача́льный. велича́емъ всѝ ꙗ҆́кѡ мт҃рь бг҃а на́шегѡ чⷭ҇тꙋю.

Сѐ вре́мѧ покаѧ́нiѧ и҆ чи́ста дѣ́ланiѧ, сѐ де́нь, свѣ̑тла содѣ́лай дѣла̀: бѣжѝ тьмы̀ страсте́й, ѿженѝ со́нъ sла́гѡ ѹ҆ны́нiѧ дꙋшѐ моѧ̀, ꙗ҆́кѡ да бꙋ́деши бж҃е́ственнагѡ свѣ́та прича́стна.

Ꙗ҆́кѡ мыта́рь воздыха́ю, ꙗ҆́кѡ блꙋдни́ца слезю̀, и҆ ꙗ҆́кѡ разбо́йникъ вопiю́ ти: помѧни́ мѧ ще́дре: и҆ ꙗ҆́кѡ блꙋ́дный сы́нъ взыва́ю: согрѣши́хъ, припа́даю тѝ ꙗ҆́кѡ ханане́а: млⷭ҇тиве, не пре́зри менѐ хрⷭ҇тѐ.

Мч҃нченъ: Тѣлє́снымъ страсте́мъ, и҆ дꙋшє́внымъ сокрꙋше́нiємъ, ꙗ҆ви́стесѧ вои́стиннꙋ вра́чеве: преда́вше тѣлеса̀ къ ра́намъ терпѣли́внѡ, и҆ къ сме́рти нꙋ́жнѣй, прехва́льнiи страда́льцы гдⷭ҇ни: сегѡ̀ ра́ди ѹ҆блажа́етесѧ при́снѡ.

Мч҃нченъ: Со́лнечнагѡ сiѧ́нiѧ ѡ҆блиста̀ мно́жае терпѣ́нiе премꙋ́дрыхъ хрⷭ҇то́выхъ стрⷭ҇тоте́рпєцъ, тѣ́мже нача́льника тьмы̀ ꙗ҆́вѣ погꙋбѝ бл҃года́тiю, и҆ разрꙋшѝ безбо́жiѧ но́щь, и҆ сердца̀ просвѣтѝ вѣ́рныхъ.

Бг҃оро́диченъ: Просвѣти́тельными сiѧ́ньми возсiѧ́вшагѡ сло́ва, ѿ ст҃а́гѡ твоегѡ̀ чре́ва бцⷣе дв҃о, и҆ ѡ҆зари́вшагѡ землѝ концы̀, просвѣтѝ дꙋ́шꙋ мою̀ сласте́й че́рностiю ѡ҆мраче́ннꙋю, и҆ лѣ́ностiю страсте́й, да вѣ́рою тѧ̀ воспѣва́ю.

И҆́нъ I҆рмо́съ то́йже

Сѐ свѣти́льникъ сiѧ́ѧ сꙋ́щымъ во тьмѣ̀ житiѧ̀, сѐ доброглаго́ливаѧ ла́стовица, ве́снꙋ всѣ̑мъ возвѣща́ющаѧ,  хрⷭ҇то́въ вели́кiй прⷣте́ча, хода́тай ве́тхомꙋ и҆ но́вомꙋ: є҆гѡ́же мл҃твами да сохрани́мсѧ при́снѡ.

Ꙗ҆́кѡ женихꙋ́ тѧ дрꙋ́га ны́нѣ предлага́ю мл҃твенника, и҆мѣ́ѧй мно́жество грѣхѡ́въ, и҆ вопiю́ ти крⷭ҇ти́телю: ѿсѣче́нiе мѝ долгѡ́въ, пребл҃же́нне, пода́ждь, и҆ возжзѝ дꙋшѝ моеѧ̀ свѣти́льникъ ѹ҆га́сшiй лѣ́ностiю до конца̀.

Со безпло́тными а҆́гг҃лы, съ честны́ми а҆пⷭ҇лы, со страстоте́рпцы сщ҃е́нными, и҆ со прⷪ҇ро́ки прⷣте́че, пребл҃га́го бг҃а молѝ всегда̀, ѹ҆лꙋчи́ти на́мъ бла̑гъ вѣ́чныхъ, ѡ҆бога́щшымсѧ всегда̀ тобо́ю предста́телемъ бл҃ги́мъ.

Ла́стовице кра́снаѧ, сла́вiе чⷭ҇тны́й, го́лꙋбе предо́брый, пꙋстынелю́бнаѧ го́рлице, гдⷭ҇ень крⷭ҇ти́телю, пꙋсты́нное прозѧбе́нiе, запꙋстѣ́вшꙋю безпло́дiемъ дꙋ́шꙋ мою̀ покажѝ плодоно́снꙋ до́брымъ.

Бг҃оро́диченъ: Но́сиши носѧ́щаго всѧ́чєскаѧ, ꙗ҆́коже прⷭ҇то́лъ херꙋвíмскiй, и҆ пита́еши пита́ющаго на́съ: є҆го́же непреста́ннѡ молѝ, бг҃ора́дованнаѧ чⷭ҇таѧ, трꙋ́са, паде́жа, плѣне́нiѧ, и҆ всѧ́кiѧ нꙋ́жды, твоемꙋ̀ ста́дꙋ и҆зба́витисѧ при́снѡ.

Та́же, Досто́йно є҆́сть: и҆ покло́нъ. Е҆ктенiа̀ ма́лаѧ, и҆ свѣти́ленъ, и҆ ѱалмы̀ ѻ҆бы̑чныѧ.

На стiхо́внѣ стiхи̑ры покаѧ́нны. Гла́съ а҃.

И҆́нъ вѣ́къ тебѐ дꙋшѐ ѡ҆жида́етъ, и҆ сꙋдiѧ̀ хо́щетъ твоѧ̑ ѡ҆бличи́ти та̑йнаѧ и҆ лю̑таѧ. не пребꙋ́ди ѹ҆́бѡ въ ни́хъ, но предварѝ вопiю́щи сꙋдiѝ: бж҃е, ѡ҆чи́сти мѧ̀ и҆ сп҃си́ мѧ.

Стíхъ: И҆спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆ возра́довахомсѧ и҆ возвесели́хомсѧ: во всѧ̑ дни̑ на́шѧ возвесели́хомсѧ: за дни̑, въ нѧ́же смири́лъ ны̀ є҆сѝ, лѣ̑та, въ нѧ́же ви́дѣхомъ sла̑ѧ. и҆ при́зри на рабы̑ твоѧ̑, и҆ на дѣла̀ твоѧ̑, и҆ наста́ви сы́ны и҆́хъ.

Не и҆скꙋсѝ менѐ сп҃се мо́й, лѣ́ностiю грѣхо́вною ѡ҆держи́ма, но воздви́гни моѐ помышле́нiе къ покаѧ́нiю, и҆  твоегѡ̀ вiногра́да дѣ́лателѧ и҆скꙋ́сна ꙗ҆ви́ мѧ. да́рꙋй мѝ є҆динонадесѧ́тагѡ часа̀ мздꙋ̀, и҆ ве́лiю млⷭ҇ть.

Стíхъ: И҆ бꙋ́ди свѣ́тлость гдⷭ҇а бг҃а на́шегѡ на на́съ, и҆ дѣла̀ рꙋ́къ на́шихъ и҆спра́ви на на́съ, и҆ дѣ́ло рꙋ́къ на́шихъ и҆спра́ви.

Мч҃нченъ: Сíи во́ини цр҃ѧ̀ вели́кагѡ проти́вишасѧ повелѣ́нiємъ мꙋчи́телєвымъ, до́блественнѣ неради́ша ѡ҆ мꙋ́кахъ, и҆ пре́лесть всю̀ попра́вше, досто́йнѡ вѣнча́ни бы́ша про́сѧтъ ѹ҆ сп҃са ми́ра дꙋша́мъ на́шымъ, и҆ ве́лiѧ млⷭ҇ти.

Сла́ва, и҆ ны́нѣ, бг҃оро́диченъ: Блꙋдни́цꙋ и҆ блꙋ́днаго а҆́зъ, и҆ разбо́йника побѣди́хъ, и҆ мытарѧ̀ прегрѣше́нiи преминꙋ́хъ, и҆ нiнеѵíтѧны. ѹ҆вы̀ мнѣ̀, что̀ бꙋ́дꙋ; ка́кѡ ѹ҆бѣ́гнꙋ мꙋ́ки а҆́зъ ѻ҆каѧ́нный; чⷭ҇таѧ, припа́даю тѝ, ѹ҆ще́дри мѧ̀ млⷭ҇тiю твое́ю, ꙗ҆́коже ѻ҆́ныѧ сн҃ъ тво́й сп҃слъ є҆́сть.

Та́же: Бл҃го є҆́сть и҆сповѣ́датисѧ гдⷭ҇ви: Тропа́рь, є҆ктенiа̀, и҆ ѿпꙋ́стъ. Та́же ча́съ а҃-й, и҆ ѱалмы̀ ѻ҆бы̑чныѧ, и҆ про́чее, и҆ коне́чный ѿпꙋ́стъ.

Во вто́рникъ бл҃жє́нны, гла́съ а҃:

Снѣ́дiю и҆зведѐ и҆зꙿ раѧ̀ вра́гъ а҆да́ма: крⷭ҇то́мъ же введѐ хрⷭ҇то́съ во́нь разбо́йника, помѧни́ мѧ гдⷭ҇и, вопiю́ща, є҆гда̀ прiи́деши во црⷭ҇твiи твое́мъ.

Бл҃же́ни и҆́згнани пра́вды ра́ди, ꙗ҆́кѡ тѣ́хъ є҆́сть црⷭ҇тво нбⷭ҇ное.

На всѧ́къ де́нь согрѣша́юща и҆ престꙋпа́юща твоѧ̑ за́пѡвѣди, ѡ҆брати́ мѧ бж҃е, и҆ ѿ мꙋче́нiѧ и҆схитѝ, ꙗ҆́кѡ да твоѐ неизрече́нное млⷭ҇рдiе сла́влю чл҃вѣколю́бче.

Бл҃же́ни є҆стѐ, є҆гда̀ поно́сѧтъ ва́мъ, и҆ и҆зженꙋ́тъ, и҆ рекꙋ́тъ всѧ́къ sо́лъ глаго́лъ, на вы̀ лжꙋ́ще менѐ ра́ди.

Свѣти́льникъ ꙗ҆ви́лсѧ є҆сѝ бж҃iй прⷣте́че, предходѧ̀ незаходи́момꙋ свѣ́тꙋ, и҆зꙿ ѻ҆́блака свѣ́тла возсiѧ́вшемꙋ на́мъ неизрече́ннѡ: при́снѡ того̀ ѹ҆́бѡ молѝ, ѹ҆ще́дрити и҆ сп҃стѝ дꙋ́шы на́шѧ.

Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша мно́га на нбⷭ҇ѣ́хъ. 

Мч҃нченъ: Претерпѣ́вше многоплетє́нныѧ мꙋ̑ки, мч҃нцы всехва́льнiи, нбⷭ҇ныхъ вы́шнихъ бла̑гъ сподо́бистесѧ: тѣ́мъ ѹ҆бл҃жа́етесѧ ѿ всѣ́хъ человѣ̑къ всегда̀.

Сла́ва: Въ трiе́хъ ли́цѣхъ є҆ди́но бж҃ество̀ зна́емъ всѝ непресѣко́мо сꙋ́щее, со ѻ҆ц҃е́мъ сн҃а же и҆ дх҃а жива́го, безнача́льнѡ, неслiѧ́ннѡ, во вѣ́ки при́снѡ пребыва́ющее.

И҆ ны́нѣ: По ржⷭ҇твѣ̀ приснодв҃о, ꙗ҆́коже пре́жде ржⷭ҇тва̀ сохрани́ласѧ є҆сѝ чⷭ҇таѧ, бг҃а ро́ждши пло́тiю: є҆го́же молѝ пречⷭ҇таѧ, плотски́хъ и҆ дꙋше́вныхъ страсте́й и҆зба́вити на́съ, мо́лимсѧ.


