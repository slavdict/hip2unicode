 OCR:

 Библиотека святоотеческой литературы

 http://orthlib.ru





Въ недѣ́лю ве́чера,

на Гдⷭ҇и воззва́хъ, стiхи̑ры ѹ҆мили́тельны. Гла́съ в҃.

Подо́бенъ: Е҆гда̀ ѿ дре́ва:

Стíхъ: А҆́ще беззакѡ́нiѧ на́зриши гдⷭ҇и, гдⷭ҇и, кто̀ постои́тъ; ꙗ҆́кѡ ѹ҆ тебѐ ѡ҆чище́нiе є҆́сть.

И҆мѣ́ѧй бл҃гоꙋтро́бiѧ и҆сто́чникъ, и҆сточа́ѧй же бє́здны ми́лостей, и҆ пото́ки щедро́тъ, ѻ҆́ч҃е пребл҃гíй, и҆ сн҃е, сло́во ѻ҆́ч҃ее: и҆ дш҃е ст҃ы́й, несозда́нное є҆стество̀, прiимѝ моле́нiе и҆ мл҃твꙋ на́шꙋ, всѣ̑мъ въ прегрѣше́нiихъ сꙋ́щымъ подаѧ̀ проще́нiе, ꙗ҆́кѡ бг҃ъ ще́дръ и҆ чл҃вѣколю́бецъ.

Стíхъ: И҆ менѐ ра́ди твоегѡ̀ потерпѣ́хъ тѧ̀ гдⷭ҇и, потерпѣ̀ дꙋша̀ моѧ̀ въ сло́во твоѐ, ѹ҆пова̀ дꙋша̀ моѧ̀ на гдⷭ҇а.

И҆́маши по є҆стествꙋ̀ ꙗ҆́кѡ бг҃ъ, ѹ҆тро́бꙋ щедро́тъ, и҆ млⷭ҇ти и҆ бл҃госты́ни: тѣ́мже мо́лимъ тѧ̀ хрⷭ҇тѐ сп҃се на́шъ, и҆ припа́дающе зове́мъ, при́снѡ тѝ вопiю́ще: да́рꙋй рабѡ́мъ твои̑мъ прегрѣше́нiй мно́гихъ разрѣше́нiе и҆  проще́нiе всѣ́хъ, и҆̀хже согрѣши́хомъ всѝ, ꙗ҆́кѡ бг҃ъ ще́дръ и҆ чл҃вѣколю́бецъ.

Стíхъ: Ѿ стра́жи ѹ҆́треннiѧ до но́щи, ѿ стра́жи ѹ҆́треннiѧ, да ѹ҆пова́етъ i҆и҃ль на гдⷭ҇а.

Сп҃стѝ хотѧ̀ сп҃се всѣ́хъ, ꙗ҆́кѡ бг҃ъ, и҆́хже ра́ди вочл҃вѣ́чивсѧ, и҆ ꙗ҆ви́лсѧ є҆сѝ чл҃вѣ́къ, сп҃сѝ на́съ покланѧ́ющихсѧ твои̑мъ за́повѣдемъ. не прише́лъ бо є҆сѝ чл҃вѣколю́бче, првⷣники сп҃стѝ: но и҆̀же въ прегрѣше́нiихъ ѡ҆кова́нныхъ на́съ мно́гими грѣхѝ, разрѣши́ти бл҃года́тiю креще́нiѧ бж҃е́ственнагѡ, ꙗ҆́кѡ бг҃ъ ще́дръ и҆ чл҃вѣколю́бецъ.

Та́же стiхи̑ры мине́и.

А҆́ще нѣ́сть мине́и, и҆́ны стiхи̑ры ст҃ы̑мъ нбⷭ҇нымъ безплѡ́тнымъ а҆́гг҃лѡмъ, гла́съ и҆ подо́бенъ то́йже:

Стíхъ: Ꙗ҆́кѡ ѹ҆ гдⷭ҇а млⷭ҇ть, и҆ мно́гое ѹ҆ негѡ̀ и҆збавле́нiе: и҆ то́й и҆зба́витъ i҆и҃лѧ ѿ всѣ́хъ беззако́нiй є҆гѡ̀.

Прⷭ҇то́ли, херꙋвíми и҆ серафíми: гдⷭ҇ьствiѧ же и҆ си̑лы, и҆ вла̑сти чⷭ҇тны̑ѧ: а҆́гг҃ли, а҆рха́гг҃ли и҆ нача̑ла съ ни́ми: тѣ́хъ нетлѣ́нное є҆стество̀ соста́вльшемꙋ: пѣ́снь непреста́ннꙋю согла́снѡ пою́тъ, є҆ди́но въ трⷪ҇цѣ сꙋщество̀ всѧ̑ наꙋча́юще честѝ, сра́слено, є҆диноче́стно и҆ сопресто́льно.

Стíхъ: Хвали́те гдⷭ҇а всѝ ꙗ҆зы́цы, похвали́те є҆го̀ всѝ лю́дiе.

Пе́рвiи невеще́ственныхъ ли́цы, бг҃онача́льствiѧ зари̑, нехода́тайственными сiѧ́ньми подꙿе́млюще, по чи́нꙋ и҆́хъ про́чымъ преподава́ютъ бж҃е́ствєнныѧ свѣ́тлѡсти: и҆ прино́сѧтъ на́мъ сiѧ̑ любо́внымъ зако́номъ, по достоѧ́нiю та́кожде, къ серде́чнѣй комꙋ́ждо чистотѣ̀ съ прилѣжа́нiемъ.

Стíхъ: Ꙗ҆́кѡ ѹ҆тверди́сѧ млⷭ҇ть є҆гѡ̀ на на́съ, и҆ и҆́стина гдⷭ҇нѧ пребыва́етъ во вѣ́къ.

Горѣ̀ къ высотѣ̀, дꙋшѝ горѣ̀ серде́чное ѻ҆́ко, и҆ ѹ҆́мнаѧ стремлє́нiѧ, любо́вiю бж҃е́ственною и҆мꙋ́ще, въ дꙋша́хъ свои́хъ простира́емъ всегда̀: ꙗ҆́кѡ да и҆̀же ѿтꙋ́дꙋ лꙋча́ми ѡ҆блиста́еми, ѹ҆бѣ́гнемъ тьмы̀ страсте́й, ча́юще со а҆́гг҃лы  предста́ти стра́шномꙋ прⷭ҇то́лꙋ зижди́телѧ, и҆ преѡбрази́тисѧ ѿ свѣ́та во свѣ́тъ.

Сла́ва, и҆ ны́нѣ, бг҃оро́диченъ: Мно́жество а҆́гг҃лъ сн҃а твоего̀ пречⷭ҇таѧ, воспѣва́ютъ трист҃ы́ми гла́сы, ꙗ҆́кѡ престо́лъ тѧ̀ тогѡ̀ сꙋ́щꙋю ѻ҆гнезра́ченъ, и҆ пала́тꙋ ѡ҆дꙋшевле́ннꙋю, мо́стъ бж҃е́ственный, и҆́же ѿ землѝ преводѧ́щи всегда̀ къ немꙋ̀: ра́дꙋйсѧ ѡ҆бра́дованнаѧ, вопiю́ще тѝ согла́снѡ со а҆рха́гг҃ломъ гаврiи́ломъ, ꙗ҆́кѡ ро́ждшей и҆сто́чника ра́дости.

Та́же: Свѣ́те ти́хiй: Прокíменъ: Сѐ ны́нѣ бл҃гослови́те гдⷭ҇а всѝ рабѝ гдⷭ҇ни: И҆ Сподо́би гдⷭ҇и:

На стiхо́внѣ стiхи̑ры ѹ҆мили́тельны, гла́съ в҃:

Согрѣши́хъ тѝ хрⷭ҇тѐ сп҃се, ꙗ҆́кѡ блꙋ́дный сы́нъ: прiими́ мѧ ѻ҆́ч҃е ка́ющасѧ и҆ поми́лꙋй мѧ̀ бж҃е.

Стíхъ: Къ тебѣ̀ возведо́хъ ѻ҆́чи моѝ живꙋ́щемꙋ на нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дiй свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀, та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже ѹ҆ще́дритъ ны̀.

Вопiю́ ти хрⷭ҇тѐ сп҃се мытаре́вымъ гла́сомъ: ѡ҆чи́сти мѧ̀ ꙗ҆́коже ѻ҆́наго, и҆ поми́лꙋй мѧ̀ бж҃е.

Стíхъ: Поми́лꙋй на́съ гдⷭ҇и, поми́лꙋй на́съ, ꙗ҆́кѡ по мно́гꙋ и҆спо́лнихомсѧ ѹ҆ничиже́нiѧ: наипа́че напо́лнисѧ дꙋша̀ на́ша поноше́нiѧ гобзꙋ́ющихъ и҆ ѹ҆ничиже́нiѧ го́рдыхъ.

И҆́же зємны́ѧ сла́дѡсти не возлю́бльше стрⷭ҇тоте́рпцы, нбⷭ҇нымъ бл҃ги̑мъ сподо́бишасѧ, и҆ а҆́гг҃лѡмъ согра́ждане бы́ша: гдⷭ҇и, мл҃твами и҆́хъ поми́лꙋй, и҆ сп҃сѝ на́съ.

Сла́ва, и҆ ны́нѣ, бг҃оро́диченъ: Ра́дꙋйсѧ мр҃íе бцⷣе, хра́ме неразрꙋши́мый, па́че же ст҃ы́й, ꙗ҆́коже вопiе́тъ прⷪ҇ро́къ: ст҃ъ хра́мъ тво́й, ди́венъ въ пра́вдѣ.

Та́же, Ны́нѣ ѿпꙋща́еши: Трист҃о́е. По Ѻ҆́ч҃е на́шъ: тропа́рь ст҃о́мꙋ. Сла́ва, и҆ ны́нѣ, бг҃оро́диченъ, по гла́сꙋ тропарѧ̀. Е҆ктенiа̀ и҆ ѿпꙋ́стъ. 

Въ недѣ́лю на повече́рiи,

канѡ́нъ похва́льный прест҃ѣ́й бцⷣѣ. Гла́съ в҃.

Пѣ́снь а҃

I҆рмо́съ: Во глꙋбинѣ̀ постла̀ и҆ногда̀, фараѡни́тское всево́инство преѡрꙋже́ннаѧ си́ла, вопло́щшеесѧ же сло́во всеsло́бный грѣ́хъ потреби́ло є҆́сть, препросла́вленный гдⷭ҇ь, сла́внѡ бо просла́висѧ.

Воѡбра́жьсѧ и҆зꙿ тебѐ по на́мъ, со́лнце невече́рнее, тѧ̀ слове́сное нб҃о, и҆ свѣтлѣ́йшее, ꙗ҆́вственнѣ показа̀. тѣ́мже мѧ̀ и҆зба́ви стра́стнагѡ смра́да: ꙗ҆́кѡ да воспою̀ любо́вiю тѧ̀ є҆ди́нꙋ мт҃рь дв҃ꙋ.

Клещꙋ̀ мы́сленный ѹ҆́гль носи́вшꙋю, и҆ человѣ́ческое є҆стество̀ ѡ҆чи́стившꙋю, молю́ тѧ влⷣчце: мно́гихъ мои́хъ прегрѣше́нiй скве́рнꙋ ѡ҆мы́й, и҆ ѿ ѡ҆сквернѧ́ющихъ страсте́й и҆зба́ви мѧ̀ мл҃твами твои́ми.

Сла́ва: И҆́же и҆сто́чникъ млⷭ҇ти хрⷭ҇та̀ пречⷭ҇таѧ ро́ждши, и҆ є҆де́мъ человѣ́кѡмъ ѿве́рзши, двє́ри ѿве́рзи мѝ млⷭ҇ти твоеѧ̀ бцⷣе, и҆ да́рꙋй согрѣше́нiй проще́нiе, влⷣчце мíрꙋ.

И҆ ны́нѣ: Мои́хъ прегрѣше́нiй плени̑цы расто́ргни влⷣчце твоего̀ сн҃а и҆ бг҃а молѧ́щи, и҆ томѧ́щiй мѧ̀ грѣ́хъ низложѝ приснодв҃о: ꙗ҆́кѡ да воспою́ тѧ всегда̀ пренепоро́чнаѧ сп҃са́емь.

Пѣ́снь г҃

I҆рмо́съ: На ка́мени мѧ̀ вѣ́ры ѹ҆тверди́въ, разшири́лъ є҆сѝ ѹ҆ста̀ моѧ̑ на врагѝ моѧ̑, возвесели́ бо сѧ дꙋ́хъ мо́й внегда̀ пѣ́ти: нѣ́сть ст҃ъ, ꙗ҆́коже бг҃ъ на́шъ, и҆ нѣ́сть првⷣнъ па́че тебѐ гдⷭ҇и.

Мглꙋ̀ страсте́й мои́хъ и҆ ѡ҆мраче́нiе ѿженѝ, зарѧ́ми мл҃твъ твои́хъ, и҆ просвѣти́ мѧ пречⷭ҇таѧ влⷣчце, ро́ждшаѧ возсiѧ́вшаго пре́жде денни́цы хрⷭ҇та̀, ѿ со́лнца со́лнце незаходи́мое.

Возста́вила є҆сѝ пречⷭ҇таѧ, твои́мъ рождество́мъ, ски́нiю па́дшꙋю и҆ сокрꙋше́ннꙋю, дв҃да твоегѡ̀ пра́ѻтца: тѣ́мже  возста́ви бцⷣе, и҆ менѐ раба̀ твоего̀, сокрꙋше́наго страстьмѝ и҆ прегрѣше́нiи.

Сла́ва: Прогонѧ́ющее ѻ҆рꙋ́жiе грѣхѝ и҆ стра̑сти дꙋшѝ моеѧ̀ бꙋ́ди дв҃о: и҆ покажи́ мѧ ꙗ҆́коже дрꙋгíй ра́й, безнавѣ́тенъ и҆ соблюде́нъ тобо́ю и҆ приносѧ́щъ цвѣ́ты дх҃а.

И҆ ны́нѣ: Просте́рши рꙋ́кꙋ бл҃гоꙋтро́бiѧ, прiими́ мѧ бг҃ороди́тельнице: и҆ всѧ́кагѡ и҆схитѝ ѡ҆сꙋжде́нiѧ къ тебѣ̀ прибѣга́ющаго, и҆ тебѣ̀ припа́дающа, и҆ призыва́ющаго твою̀ по́мощь.

Пѣ́снь д҃

I҆рмо́съ: Пою́ тѧ, слꙋ́хомъ бо гдⷭ҇и ѹ҆слы́шахъ и҆ ѹ҆жасо́хсѧ: до мене́ бо и҆́деши, менѐ и҆щѧ̀ заблꙋ́ждшаго. тѣ́мъ мно́гое твоѐ снизхожде́нiе, є҆́же на мѧ̀, прославлѧ́ю многомлⷭ҇тиве.

Ква́съ человѣ́ческагѡ є҆стества̀, нескве́рный и҆ ст҃ы́й, ѿ негѡ́же прiе́мъ тѣ́сто, созда̀ є҆го̀ зижди́тель: и҆ мнѣ̀ страсте́й скве́рнꙋ ѡ҆мы́й, и҆ ка́лъ прегрѣше́нiй мои́хъ ѡ҆чи́сти.

Лѣчьбо́ю мл҃твъ твои́хъ влⷣчце, и҆ пла́стыремъ и҆ ма́сломъ, дꙋшѝ моеѧ̀ стрꙋ́пы, и҆ ꙗ҆́звы грѣхѡ́вныѧ ны́нѣ и҆сцѣлѝ чⷭ҇таѧ, ꙗ҆́кѡ ро́ждши бг҃онача́льнꙋю цѣльбꙋ̀ є҆стества̀.

Сла́ва: Плени́цꙋ страсте́й мои́хъ разрѣшѝ влⷣчце, и҆ вери̑ги грѣхѡ́въ мои́хъ расто́ргни ѻ҆рꙋ́жiемъ мл҃твъ твои́хъ, хрⷭ҇та̀ ро́ждшаѧ, подаю́щаго и҆збавле́нiе свѧ̑заннымъ во а҆́дѣ.

И҆ ны́нѣ: Стра̑сти дꙋшѝ моеѧ̀ и҆сцѣлѝ, ѡ҆мрачи́вшыѧ мѧ̀ преѻкаѧ́ннѣ: и҆ по́мыслъ просвѣтѝ, дале́че ѿгонѧ́ющи чⷭ҇таѧ, тьмы̀ бѣсѡ́въ ѡ҆скорблѧ́ющихъ мѧ̀ и҆ по всѧ̑ дни̑ сѣ̑ти простира́ющихъ мнѣ̀.

Пѣ́снь є҃

I҆рмо́съ: Просвѣще́нiе во тьмѣ̀ лежа́щихъ, сп҃се́нiе ѿча́ѧнныхъ хрⷭ҇тѐ сп҃се мо́й, къ тебѣ̀ ѹ҆́тренюю цр҃ю̀ ми́ра, просвѣти́ мѧ сiѧ́нiемъ твои́мъ: и҆но́гѡ бо ра́звѣ тебѐ бг҃а не зна́ю. 

Ѿ клѧ́твы дре́внiѧ мíръ ꙗ҆́кѡ и҆зба́вила є҆сѝ влⷣчце, мíрꙋ бл҃гослове́нiе хрⷭ҇та̀ ро́ждшаѧ: помышле́нiй безмѣ́стныхъ и҆зба́ви мѧ̀, и҆ всѧ́кiѧ печа́ли, є҆ди́на бо є҆сѝ вѣ́рныхъ ра́дованiе.

Ѡ҆крꙋжа́етъ дꙋшѝ моеѧ̀ гра́дъ бѣсо́вскiй по́лкъ, и҆ разплѣни́ти sѣлѡ̀ покꙋша́етсѧ: пресла́внаѧ влⷣчце, гра́де всѣ́хъ цр҃ѧ̀, ѡ҆гради́ мѧ сто́лпными стѣна́ми, твои́ми мл҃твами, и҆ сп҃сѝ.

Сла́ва: Бꙋ́рѧ люта̀ развраще́нiй, дꙋхѡ́въ лꙋка̑вствiѧ, мою̀ мы́сль смꙋща́етъ: предварѝ ско́рѡ, и҆ ѹ҆ти́ши сiю̀ ро́ждшаѧ всѧ́кiѧ тва́ри є҆ди́наго ко́рмчiѧ хрⷭ҇та̀ всеси́льнаго.

И҆ ны́нѣ: Возсiѧ́й мѝ свѣ́тъ покаѧ́нiѧ бг҃ороди́тельнице, во тьмѣ̀ поги́бельнѣй затворе́нномꙋ: да́рꙋй рꙋ́кꙋ по́мощи лежа́щемꙋ, и҆ твои́ми мл҃твами воздви́гни мѧ̀ чⷭ҇таѧ, твори́ти бж҃iѧ ѡ҆правда̑нiѧ.

Пѣ́снь s҃

I҆рмо́съ: Въ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдiѧ твоегѡ̀ призыва́ю бе́зднꙋ: ѿ тлѝ бж҃е мѧ̀ возведѝ.

Ꙗ҆́кѡ жи́знь вѣ́чнꙋю ро́ждши пречⷭ҇таѧ, ѿ тѣ́ла дꙋшѝ мое́й и҆сходѧ́щей, сме́рть твои́ми мл҃твами ѹ҆мертвѝ.

Ло́витъ и҆скꙋша́ѧ мѧ̀ sмíй человѣконенави́стный: сего̀ ѹ҆празднѝ влⷣчце, ꙗ҆́кѡ ро́ждши главы̑ сокрꙋ́шшаго sмiє́въ.

Сла́ва: Стропѡ́тныѧ стєзѝ ше́ствовавшаго къ пра́вѣй стезѝ наста́ви, ꙗ҆́же пꙋ́ть жи́зни ро́ждшаѧ, хрⷭ҇та̀ бг҃а на́шего.

И҆ ны́нѣ: Дꙋшѝ моеѧ̀ стра̑сти и҆сцѣлѝ, и҆ печа́ли недоꙋмѣ́нiе побѣдѝ, ꙗ҆́же бг҃а ро́ждшаѧ на сп҃се́нiе человѣ́кѡмъ, пречⷭ҇таѧ.

Та́же, Гдⷭ҇и поми́лꙋй, три́жды. Сла́ва, и҆ ны́нѣ:

Сѣда́ленъ, подо́бенъ. Гла́съ в҃:

Млⷭ҇рдiѧ сꙋ́щи и҆сто́чникъ, млⷭ҇ти сподо́би на́съ бцⷣе, при́зри на лю́ди согрѣши́вшыѧ, ꙗ҆вѝ ꙗ҆́кѡ при́снѡ си́лꙋ твою̀: на тѧ́ бо ѹ҆пова́юще, ра́дꙋйсѧ, вопiе́мъ тѝ, ꙗ҆́коже и҆ногда̀ гаврiи́лъ безпло́тныхъ а҆рхiстрати́гъ. 

Пѣ́снь з҃

I҆рмо́съ: Тѣ́лꙋ злато́мꙋ премꙋ̑дрыѧ дѣ́ти не послꙋжи́ша, и҆ въ пла́мень са́ми поидо́ша, и҆ бо́ги и҆́хъ ѡ҆брꙋга́ша, средѝ пла́мене возопи́ша, и҆ ѡ҆росѝ ѧ҆̀ а҆́гг҃лъ: ѹ҆слы́шасѧ ѹ҆жѐ ѹ҆́стъ ва́шихъ мл҃тва.

Смꙋща́етъ мѝ ѹ҆́мъ, и҆ коле́блетъ дꙋ́шꙋ волна̀ страсте́й: но ро́ждшаѧ, мо́ре волнꙋ́ющеесѧ повелѣ́нiемъ бж҃е́ственнымъ ѡ҆бꙋздава́ющаго, дв҃о, къ тишинѣ̀ преложѝ безстра́стiѧ, и҆ плотско́е ѹ҆ста́ви смꙋще́нiе.

Тѧ̀ две́рь вѣ́дый мы́сленнагѡ восто́ка съ нб҃сѐ ꙗ҆́вльшꙋюсѧ, вни́ти въ нб҃са̀ тобо́ю дв҃о, ра́бъ тво́й молю́сѧ: тѣ́мже прiими́ мѧ влⷣчце, и҆ свѣ́томъ наста́ви.

Сла́ва: На крⷭ҇тѣ̀ хрⷭ҇то́съ сн҃ъ тво́й распе́нсѧ во́лею, нача̑ла тьмы̀ посрамѝ, и҆ сме́ртнꙋю разрꙋшѝ тлетво́рнꙋю си́лꙋ: и҆́мже влⷣчце пречⷭ҇таѧ, стра́стное моѐ пло́ти мꙋдрова́нiе ѹ҆мертвѝ.

И҆ ны́нѣ: Не преста́й чⷭ҇таѧ, молѧ́щи ѿ тебѐ ро́ждшагосѧ бг҃а, ѡ҆ и҆̀же вѣ́рою притека́ющихъ къ тебѣ̀, и҆ просѧ́щихъ и҆збавле́нiѧ, є҆ди́на застꙋ́пнице мíрꙋ, ѿча̑ѧннымъ наде́жда и҆ застꙋпле́нiе, ѡ҆бꙋрева́ємымъ въ лю́тыхъ при́снѡ по́мощь.

Пѣ́снь и҃

I҆рмо́съ: Ѡ҆ подо́бiи зла́тѣ небре́гше требл҃же́нiи ю҆́нѡши, неизмѣ́нный и҆ живы́й бж҃iй ѡ҆́бразъ ви́дѣвше, средѝ ѻ҆гнѧ̀ воспѣва́хꙋ: ѡ҆сꙋществова́ннаѧ да пое́тъ гдⷭ҇а всѧ̀ тва́рь, и҆ превозно́ситъ во всѧ̑ вѣ́ки.

Бг҃одѣ́ланнаѧ ски́нiе, сꙋ́щаѧ ст҃а́гѡ ст҃ы́хъ, показа́вшагѡ дре́внiѧ ски́нiи ѡ҆́бразъ, а҆рхiере́а вели́ка внꙋ́трь и҆мꙋ́щи, моѐ се́рдце дв҃о, ꙗ҆вѝ вы́шнѧгѡ, и҆ всѣ́хъ цр҃ѧ̀ хрⷭ҇та̀ ски́нiю свѧ́тꙋ.

Бж҃е́ственный ковче́гъ носи́вши и҆ скрижа̑ли завѣ́та, неѡпи́саннаго сн҃а твоего̀ хрⷭ҇та̀ дв҃о, сло́во бж҃iе  пречⷭ҇тое, семꙋ̀ написа́тисѧ, ꙗ҆́коже на дсцѣ̀ дꙋшѝ моеѧ̀ сотворѝ пе́рстомъ бж҃iимъ, твои́ми мл҃твами.

Сла́ва: Ѹ҆сѣче́сѧ ѿ твои́хъ ложе́снъ, пренепоро́чнаѧ влⷣчце, ꙗ҆́кѡ ѿ горы̀ честны́й ка́мень, и҆ столпы̀ всѧ́кiѧ пре́лести, ꙗ҆́кѡ вседержи́тель є҆ди́нъ всеси́льный сокрꙋшѝ: и҆́мже ны́нѣ ѡ҆́бразы страсте́мъ потребѝ дꙋшѝ моеѧ̀, мы́сленныхъ вра̑гъ сокрꙋши́вши чє́люсти.

И҆ ны́нѣ: Вода́ми живо́тными, и҆зсо́хшее моѐ се́рдце грѣхо́внымъ пла́менемъ, ты̀ напо́й дв҃о бцⷣе, во ѹ҆миле́нiи всегда̀ соблюда́ющи мѧ̀, со стра́хомъ пою́ща: да пое́тъ гдⷭ҇а всѧ̀ тва́рь, и҆ превозно́ситъ є҆го̀ во вѣ́ки.

Пѣ́снь ѳ҃

I҆рмо́съ: Ꙗ҆́же пре́жде со́лнца свѣти́льника бг҃а возсiѧ́вшаго, пло́тски къ на́мъ прише́дшаго, и҆зꙿ бокꙋ̀ дв҃и́чꙋ неизрече́ннѡ воплоти́вшаѧ, бл҃гослове́ннаѧ всечⷭ҇таѧ, тѧ̀ бцⷣе велича́емъ.

Пра́вды сл҃нце чⷭ҇таѧ, хрⷭ҇та̀ возсiѧ́ла є҆сѝ, и҆ нб҃о показа́сѧ пресвѣ́тло, и҆́мже но́щь страсте́й мои́хъ, твои́ми мл҃твами разорѝ, и҆ дꙋ́шꙋ мою̀ просвѣтѝ, и҆ се́рдце моѐ ѡ҆зарѝ и҆ ѹ҆ѧснѝ.

Сꙋдѝ бцⷣе, и҆ препрѝ лю́таго моего̀ сопоста́та, и҆ ѿ тогѡ́ мѧ ѡ҆скорбле́нiѧ и҆зба́ви: сꙋдiю́ бо бл҃га́го и҆ првⷣнаго родила̀ є҆сѝ, и҆́же въ нѣ́дрѣхъ бж҃ества̀ ѡ҆сꙋди́вшаго сме́рть.

Сла́ва: И҆́же безпло́тныхъ сꙋщєства̀ ꙗ҆́кѡ бг҃ъ составле́й, и҆зꙿ тебѐ дв҃о ѻ҆трокови́це воплоти́сѧ. тѣ́мже и҆зба́ви мѧ̀ плотска́гѡ страсте́й ѡ҆бстоѧ́нiѧ и҆ плотска́гѡ мꙋдрова́нiѧ, твоего̀ раба̀ твои́ми мл҃твами.

И҆ ны́нѣ: Разрꙋши́ла є҆сѝ є҆́ѵинꙋ печа́ль, а҆да́ма но́ваго ро́ждши, пре́жде а҆да́мово є҆стество̀ созда́вшаго. тѣ́мже разрѣшѝ и҆ мои́хъ прегрѣше́нiй рꙋкописа́нiе, напа́стей и҆ скорбе́й и҆ страсте́й мѧ̀ свобожда́ющи.

Та́же, Досто́йно є҆́сть: Трист҃о́е, и҆ по Ѻ҆́ч҃е на́шъ: Тропарѝ, и҆ про́чее ѻ҆бы́чнѡ, и҆ ѿпꙋ́стъ. 

Въ понедѣ́льникъ ѹ҆́тра,

по а҃-мъ стiхосло́вiи сѣда́льны ѹ҆мили́тельны. Гла́съ в҃:

Ꙗ҆́кѡ во́лны мѡрскíѧ воста́ша на мѧ̀ беззакѡ́нiѧ моѧ̑, и҆ ꙗ҆́кѡ кора́бль въ пꙋчи́нѣ, а҆́зъ є҆ди́нъ погрꙋжа́юсѧ согрѣше́ньми мно́гими: но въ ти́хое приста́нище покаѧ́нiѧ наста́ви мѧ̀ гдⷭ҇и, и҆ сп҃си́ мѧ.

Стíхъ: Гдⷭ҇и, да не ꙗ҆́ростiю твое́ю ѡ҆бличи́ши менѐ, нижѐ гнѣ́вомъ твои́мъ нака́жеши менѐ.

А҆́зъ є҆́смь дре́во непло́дное, гдⷭ҇и, покаѧ́нiѧ плода̀ не творѧ̀ ѿню́дъ, и҆ посѣче́нiѧ бою́сѧ, и҆ ѻ҆гнѧ̀ ѻ҆́нагѡ ѹ҆страша́юсѧ негаси́магѡ. тѣ́мже тѧ̀ молю̀: пре́жде ѻ҆́ныѧ бѣды̀ ѡ҆братѝ и҆ сп҃си́ мѧ.

Сла́ва, и҆ ны́нѣ, бг҃оро́диченъ: Млⷭ҇рдiѧ сꙋ́щи и҆сто́чникъ, млⷭ҇ти сподо́би на́съ бцⷣе, при́зри на лю́ди согрѣши́вшыѧ, ꙗ҆вѝ ꙗ҆́кѡ при́снѡ си́лꙋ твою̀: на тѧ́ бо ѹ҆пова́юще, ра́дꙋйсѧ, вопiе́мъ тѝ, ꙗ҆́коже и҆ногда̀ гаврiи́лъ, безпло́тныхъ а҆рхiстрати́гъ.

По в҃-мъ стiхосло́вiи сѣда́льны, гла́съ в҃:

Поми́лꙋй мѧ̀, речѐ дв҃дъ: и҆ а҆́зъ тебѣ̀ зовꙋ̀: согрѣши́хъ, сп҃се, моѧ̑ грѣхѝ покаѧ́нiемъ ѡ҆чи́сти, и҆ поми́лꙋй мѧ̀.

Стíхъ: Гдⷭ҇и, да не ꙗ҆́ростiю твое́ю ѡ҆бличи́ши менѐ, нижѐ гнѣ́вомъ твои́мъ нака́жеши менѐ.

Поми́лꙋй мѧ̀ бж҃е, поми́лꙋй мѧ̀, ѡ҆ двою̀ грѣхꙋ̀ дв҃дъ пла́кашесѧ, а҆́зъ же ѡ҆ тьма́хъ прегрѣше́нiй вопiю́ ти: ѻ҆́нъ посте́лю слеза́ми ѡ҆мака́ше, а҆́зъ же ка́пли ниеди́ныѧ притѧжа́хъ. ѿчаѧва́юсѧ и҆ молю̀: поми́лꙋй мѧ̀ бж҃е, по вели́цѣй млⷭ҇ти твое́й.

Стíхъ: Ди́венъ бг҃ъ во ст҃ы́хъ свои́хъ, бг҃ъ i҆и҃левъ.

Тебѐ ѡ҆дѣва́ющаго нб҃о ѻ҆́блаки, и҆мꙋ́ще ст҃íи ѡ҆дѣѧ́нiе, въ мíрѣ мꙋ́ки ѿ беззакѡ́нникъ претерпѣ́ша, и҆ ле́сть i҆́дѡльскꙋю ѹ҆праздни́ша. тѣ́хъ мл҃твами и҆ на́съ свободѝ ѿ неви́димагѡ врага̀, сп҃се, и҆ сп҃сѝ на́съ. 

Сла́ва, и҆ ны́нѣ, бг҃оро́диченъ: Тебѐ велича́емъ бцⷣе, вопiю́ще: ра́дꙋйсѧ, незаходи́магѡ свѣ́та ѻ҆́блаче, сего̀ носи́вши въ нѣ́дрѣхъ твои́хъ, сла́вы гдⷭ҇а.

По г҃-мъ стiхосло́вiи, сѣда́льны, гла́съ в҃:

Подо́бенъ: Млⷭ҇рдiѧ сꙋ́щи:

Въ невѣ́дѣнiи и҆ ра́зꙋмѣ согрѣша́ѧ, въ нощѝ и҆ во днѝ, тебѐ хрⷭ҇тѐ прогнѣ́ваю, є҆ди́нъ на землѝ беззако́нiи мои́ми: є҆ди́не бл҃гíй безгрѣ́шне, ѡ҆братѝ и҆ сп҃си́ мѧ мольба́ми а҆́гг҃лъ твои́хъ, прише́дый млⷭ҇рдiемъ грѣ̑шныѧ призва́ти на покаѧ́нiе.

Безпло́тныхъ прест҃íи ли́цы, мо́лѧтъ тѧ̀ бг҃а бл҃га́го и҆ влⷣкꙋ, пощади́ти на́съ въ ча́съ ѡ҆сꙋжде́нiѧ, и҆ и҆зба́вити на́съ го́рькагѡ мꙋче́нiѧ, бѣсо́вскiѧ sло́бы, и҆ страсте́й ѡ҆мраче́нiѧ, и҆ всѧ́кагѡ преще́нiѧ, прибѣга́ющихъ любо́вiю къ покро́вꙋ ва́шемꙋ.

Сла́ва, и҆ ны́нѣ, бг҃оро́диченъ: Бцⷣе безневѣ́стнаѧ чⷭ҇таѧ, ꙗ҆́же безꙿ сѣ́мене ро́ждшаѧ всѣ́хъ влⷣкꙋ, того̀ со а҆́гг҃лы молѝ, и҆зба́витисѧ на́мъ ѿ всѧ́кагѡ недоꙋмѣ́нiѧ, и҆ да́ти ѹ҆миле́нiе и҆ свѣ́тъ дꙋша́мъ на́шымъ, и҆ согрѣше́нiй ѡ҆чище́нiе, ꙗ҆́же є҆ди́на вско́рѣ застꙋпа́ющи.

Канѡ́нъ ѹ҆миле́нiѧ, ко гдⷭ҇ꙋ на́шемꙋ i҆и҃сꙋ хрⷭ҇тꙋ̀, и҆ ст҃ы̑мъ є҆гѡ̀ мч҃нкѡмъ. [Е҆гѡ́же краегране́сiе си́це: Тꙋ́чꙋ да́ждь мѝ сле́зъ, бж҃iй сло́ве.] Творе́нiе i҆ѡ́сифово. Гла́съ в҃.

Пѣ́снь а҃

I҆рмо́съ: Грѧди́те лю́дiе, пои́мъ пѣ́снь хрⷭ҇тꙋ̀ бг҃ꙋ, раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ и҆зꙿ рабо́ты є҆гѵ́петскiѧ, ꙗ҆́кѡ просла́висѧ.

Вопло́щьсѧ сло́ве, и҆ не прише́дъ првⷣники, ꙗ҆́коже ре́клъ є҆сѝ, но грѣ́шники призва́ти на покаѧ́нiе, мно́гѡ согрѣши́вша прiимѝ и҆ сп҃си́ мѧ.

Е҆ди́нъ а҆́зъ грѣхѡ́мъ порабоще́нъ є҆́смь, є҆ди́нъ а҆́зъ страсте́мъ двє́ри ѿверзо́хъ: бл҃гопремѣни́телю є҆ди́не, ѡ҆брати́въ мѧ̀, сп҃сѝ млⷭ҇рдiемъ твои́мъ. 

Мч҃нченъ: На сꙋди́щи твое́мъ гдⷭ҇и, вѣнцы̀ носѧ́ще предстоѧ́тъ стрⷭ҇тоно́сцы, лꙋка́вагѡ побѣди́вше де́рзость, и҆ безсме́ртiемъ ѡ҆богати́вшесѧ.

Мч҃нченъ: Стрꙋи̑ на́мъ и҆сцѣле́нiй и҆сточа́юще страстоте́рпцы, всегда̀ течє́нiѧ пло́ти на́шеѧ стра̑сти и҆зсꙋша́ютъ, си́лою бж҃е́ственнагѡ дх҃а.

Бг҃оро́диченъ: Ꙗ҆́же и҆сто́чникъ безстра́стiѧ ро́ждшаѧ, ѹ҆ѧ́звенаго мѧ̀ страстьмѝ, ѻ҆трокови́це и҆сцѣлѝ, и҆ ѻ҆гнѧ̀ вѣ́чнагѡ и҆схити́ мѧ, є҆ди́на бг҃обл҃года́тнаѧ.

Дрꙋгíй канѡ́нъ ст҃ы̑мъ нбⷭ҇нымъ безплѡ́тнымъ а҆́гг҃лѡмъ, [є҆гѡ́же краегране́сiе: Пою̀ хвалꙋ̀ ли́кꙋ а҆́гг҃льскомꙋ.] Творе́нiе ѳеофа́ново. Гла́съ в҃.

Пѣ́снь а҃

I҆рмо́съ: Нетре́нꙋ, неѡбы́чнꙋ, немо́креннѡ морскꙋ́ю ше́ствовавъ стезю̀, и҆збра́нный вопiѧ́ше i҆и҃ль: гдⷭ҇еви пои́мъ, ꙗ҆́кѡ просла́висѧ.

Ѹ҆́глiе бг҃оно́сное, заре́ю разже́гшеесѧ твоегѡ̀ сꙋщества̀, безплѡ́тныѧ ꙗ҆ви́лъ є҆сѝ ли́ки, тебѐ хрⷭ҇тѐ сла́вѧщыѧ, ꙗ҆́кѡ всеси́льна.

Си́лꙋ нетлѣ́нiѧ, и҆ сла́вꙋ стѧжа́вше безсме́ртiѧ дарова́ннꙋю а҆́гг҃ли хрⷭ҇тѐ, є҆́же къ тебѣ̀ приближе́нiемъ просвѣща́ютсѧ.

Ꙗ҆ви́шасѧ свѣтоно́сцы, и҆̀же невеще́ственнꙋю показꙋ́юще, и҆ по є҆стествꙋ̀ ѡ҆бразмѝ а҆́гг҃ли хрⷭ҇тѐ, чꙋ́вственнѣ воѡбразꙋ́ющiи чистотꙋ̀.

Бг҃оро́диченъ: Чи́ни а҆́гг҃льстiи ржⷭ҇твꙋ̀ твоемꙋ̀ дв҃о, є҆́же па́че є҆стества̀, слꙋ́жатъ ра́дꙋющесѧ чⷭ҇таѧ: си́хъ бо родила̀ є҆сѝ бг҃а и҆ гдⷭ҇а.

Пѣ́снь г҃

I҆рмо́съ: Ѹ҆твердѝ на́съ въ тебѣ̀ гдⷭ҇и, дре́вомъ ѹ҆мерщве́й грѣ́хъ, и҆ стра́хъ тво́й всадѝ въ сердца̀ на́съ пою́щихъ тѧ̀.

И҆́же во чре́во хрⷭ҇тѐ вше́дый нетлѣ́нное, и҆стлѣ́вшꙋю страстьмѝ дꙋ́шꙋ мою̀ покаѧ́нiемъ ѡ҆бновѝ, и҆ свѣ́та присносꙋ́щнагѡ ꙗ҆вѝ и҆спо́лненꙋ. 

Послꙋ́шахъ врага̀ прогнѣ́вающагѡ, и҆ всѧ́къ грѣ́хъ соверши́хъ, и҆ безꙋ́мнѡ прогнѣ́вахъ тебѐ чл҃вѣколю́бче, є҆ди́наго долготерпѣли́ваго.

Мч҃нченъ: Крⷭ҇то́мъ ѡ҆гражде́ни непобѣди́мiи ѻ҆рꙋ́жницы, и҆ мч҃нцы сп҃сѡвы, ꙗ҆́коже стѣ́ны разори́ша ѡ҆ бз҃ѣ до́блественнѡ, лє́стнаѧ ѹ҆твержє́нiѧ.

Мч҃нченъ: Си́лою бж҃е́ственною, немощно́е ва́ше ѹ҆крѣ́пльше, до́блiи стрⷭ҇тоте́рпцы, крѣ́пость борца̀ всеконе́чнѣй па́гꙋбѣ преда́сте.

Бг҃оро́диченъ: Мр҃íе, злата́ѧ кади́льнице, страсте́й мои́хъ воню̀ ѿженѝ, и҆ ѹ҆тверди́ мѧ коле́блемаго прило́гми льсти́вагѡ борца̀.

И҆́нъ

I҆рмо́съ: Лꙋ́къ сокрꙋши́сѧ си́льныхъ держа́вою твое́ю хрⷭ҇тѐ, и҆ си́лою немощствꙋ́ющiи препоѧ́сашасѧ.

И҆́же є҆стество́мъ безсме́ртенъ бг҃ъ, премꙋ́дрѣ содѣва́ѧ бл҃года́тiю, вѡ́инства безсмє́ртнаѧ ꙗ҆влѧ́етъ.

Ны́нѣ предстоѧ́ще жела́нiемъ кра́йнимъ хрⷭ҇тꙋ̀ сп҃сти́сѧ всѣ̑мъ на́мъ, а҆́гг҃ли моли́тесѧ.

Бг҃оро́диченъ: Нача́ло подлѣ́тно прiе́мъ и҆звѣ́стнѡ и҆зꙿ тебѐ, и҆́же лѣ́тъ содѣ́тель мт҃и приснодв҃о.

Пѣ́снь д҃

I҆рмо́съ: Пою́ тѧ, слꙋ́хомъ бо гдⷭ҇и ѹ҆слы́шахъ, и҆ ѹ҆жасо́хсѧ, до мене́ бо и҆́деши, менѐ и҆щѧ̀ заблꙋ́ждшаго. тѣ́мъ мно́гое твоѐ снизхожде́нiе, є҆́же на мѧ̀, прославлѧ́ю многомлⷭ҇тиве.

Въ ка́лъ грѣхо́вный впа́дъ, и҆ вы́шнее бл҃гоѡбра́зiе погꙋби́хъ, гдⷭ҇и, и҆ бою́сѧ мꙋче́нiѧ. тѣ́мже покаѧ́нiѧ красото́ю, смире́ннꙋю дꙋ́шꙋ мою̀ просвѣтѝ.

Льсти́выми глаго́лы, льсти́вый ѿ тебе́ мѧ ѹ҆кра́дъ, снѣ́дь себѣ̀ содѣ́ла: бж҃е всѣ́хъ, сегѡ̀ sло́бы и҆схити́ мѧ, и҆ покаѧ́нiѧ ѡ҆́бразы призови́ мѧ. 

Мч҃нченъ: Предава́еми на снѣ́дь sвѣрє́мъ, и҆ ѻ҆гне́мъ жго́ми мч҃нцы, и҆ ѡ҆дира́еми, и҆ на ѹ҆́ды раздроблѧ́еми, хрⷭ҇та̀ помо́щника и҆мꙋ́ще не ѿверго́стесѧ: того̀ прилѣ́жнѡ моли́те, за мѧ̀ ѻ҆каѧ́ннаго.

Мч҃нченъ: Е҆ди́ницꙋ чтꙋ́ще сꙋщество́мъ, трⷪ҇цꙋ же ли́цы, бж҃ество̀ несозда́нно, созда́нiе ника́коже поче́тше вы̀ хрⷭ҇тѡ́вы мч҃нцы позна́стесѧ: сегѡ̀ ра́ди мꙋ̑ки всѧ̑кiѧ претерпѣ́сте.

Бг҃оро́диченъ: Воплоща́етсѧ и҆зꙿ чⷭ҇тыхъ крове́й твои́хъ, и҆ человѣ́кѡмъ соединѧ́етсѧ во́лею гдⷭ҇ь пречⷭ҇таѧ, и҆ прiе́млетъ ка́ющыѧсѧ, и҆̀же дре́вле погрꙋжє́нныѧ грѣхмѝ, твои́ми мольба́ми чⷭ҇таѧ при́снѡ прекланѧ́емь.

И҆́нъ

I҆рмо́съ: Ѹ҆слы́шахъ гдⷭ҇и, сла́вное твоѐ смотре́нiе, и҆ просла́вихъ чл҃вѣколю́бче непостижи́мꙋю твою̀ си́лꙋ.

Мл҃твенники привождꙋ́ ти безплѡ́тныѧ: и҆̀хже ще́дре прiи́мъ ꙗ҆́кѡ бл҃гоꙋтро́бенъ, ѿ грѣхѡ́въ мѧ̀ и҆зба́ви.

Ѹ҆мꙋ̀ приближа́ющесѧ всевино́вномꙋ, ѹ҆́мове бж҃е́ственнiи ѡ҆чища́еми, просвѣща́ютсѧ превы́шними ра́зꙋмы.

Бж҃е́ствєннаѧ ѹ҆крашє́нiѧ нбⷭ҇нагѡ чинонача́лiѧ, бж҃е́ственнымъ дх҃омъ ѹ҆краша́еми, сохранѧ́еми сꙋ́ть непрело́жнѣ.

Бг҃оро́диченъ: Разꙋмѣ́въ тѧ̀ и҆здале́ча дв҃о, бг҃а носѧ́щꙋю воплоще́нна на рꙋкꙋ̀ твоє́ю, и҆са́iа предвозвѣстѝ.

Пѣ́снь є҃

I҆рмо́съ: Свѣ́та пода́телю, и҆ вѣкѡ́въ тво́рче гдⷭ҇и, во свѣ́тѣ твои́хъ повелѣ́нiй наста́ви на́съ: ра́звѣ бо тебѐ и҆но́гѡ бг҃а не зна́емъ.

И҆́же просвѣти́вый ѻ҆́чи слѣпа́гѡ, ѡ҆слѣпле́ннꙋю дꙋ́шꙋ мою̀ просвѣтѝ, и҆ бдѣ́ти сiю̀ ѹ҆крѣпѝ въ дѣѧ̑нiѧ блага̑ѧ, со́нъ же лѣ́ностный до конца̀ возненави́дѣти.

И҆сцѣлѝ є҆ди́не сп҃се, ѹ҆ѧ́звленнꙋю мою̀ дꙋ́шꙋ вои́стиннꙋ, ꙗ҆́звою лю́тою грѣха̀ дре́вле въ разбо́йники впа́дшемꙋ ꙗ҆́звы и҆сцѣли́вый. 

Мч҃нченъ: Собо́ръ честны́хъ страда́лєцъ, собо́ръ беззако́нныхъ гони́телей посрамѝ многови̑дныѧ бѡлѣ́зни претерпѣ̀: и҆ ны́нѣ со сщ҃е́нными собо́ры а҆́гг҃льскими при́снѡ ра́дꙋетсѧ.

Мч҃нченъ: Sвѣ́зды многосвѣ̑тлыѧ, зари̑ терпѣ́нiѧ и҆спꙋща́юще, и҆ вѣ́рныхъ дꙋ́шы дх҃омъ бж҃е́ственнымъ просвѣща́юще, пресвѣ́тлiи ꙗ҆ви́шасѧ мч҃нцы.

Бг҃оро́диченъ: Но́во ꙗ҆́кѡ младѧ̀ на́мъ предвѣ́чнаго сн҃а родила̀ є҆сѝ, во двою̀ хотѣ̑нiю и҆ дѣѧ̑нiю сꙋ́ща сꙋгꙋ́ба, ꙗ҆́кѡ человѣ́ка вкꙋ́пѣ же и҆ бг҃а, всепѣ́таѧ.

И҆́нъ

I҆рмо́съ: Ѹ҆́гль и҆са́iи проѧвле́йсѧ, со́лнце и҆зꙿ дв҃ственныѧ ѹ҆тро́бы возсiѧ̀, во тьмѣ̀ заблꙋ́ждшымъ, бг҃оразꙋ́мiѧ просвѣще́нiе да́рꙋѧ.

Бж҃е́ственнагѡ бг҃онача́лiѧ бли́зъ сiѧ́юще, херꙋвíми и҆ серафíми, свѣ́тлостiю, со престо́лы превзѧ́тыми, бг҃оподо́бнѡ прѡ́чаѧ просвѣща́ютъ. [Два́жды.]

Ꙗ҆́кѡ всегѡ̀ свѣтоли́тiѧ пода́телю, зерца̑ла свѣтови̑днаѧ сло́ве бж҃iй, приве́лъ є҆сѝ твою̀ зарю̀ съ весе́лiемъ и҆ ра́зꙋмомъ неꙋкло́ннымъ прiє́млющаѧ.

Бг҃оро́диченъ: Ра́дость тебѣ̀, и҆́же пра́ѻтцємъ сѣ́тованiе разрѣша́ющꙋю, гаврiи́лъ сщ҃е́нный а҆рха́гг҃лъ, съ нб҃сѐ слетѣ́въ бл҃говѣствова́ше чⷭ҇таѧ бг҃оневѣ́сто.

Пѣ́снь s҃

I҆рмо́съ: Въ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдiѧ твоегѡ̀ призыва́ю бе́зднꙋ: ѿ тлѝ бж҃е мѧ̀ возведѝ.

Низпадо́хсѧ sло́бою sмiи́ною, и҆ на ѻ҆дрѣ̀ ѿча́ѧнiѧ лежꙋ̀: и҆́же разсла́блєнныѧ глаго́ломъ воздви́гнꙋвый хрⷭ҇тѐ, и҆ менѐ воздви́гни.

Вѣ́ема вѣ́тры sмiи́ными, и҆ потоплѧ́ема всегда̀ волна́ми грѣхо́вными, сп҃си́ мѧ, ꙗ҆́коже петра̀, чл҃вѣколю́бче гдⷭ҇и. 

Мч҃нченъ: Преминꙋ́вше предѣ́лы є҆стества̀, ꙗ҆̀же па́че є҆стества̀ мꙋ̑ки претерпѣ́сте: сегѡ̀ ра́ди па́че ѹ҆ма̀ бл҃ги́хъ сподо́бистесѧ, мч҃нцы.

Мч҃нченъ: Ꙗ҆́кѡ до́брiи, ꙗ҆́кѡ кра́снiи, ꙗ҆́кѡ честнíи, добротво́рномꙋ и҆ кра́сномꙋ сочета́стесѧ, ѡ҆ на́съ всегда̀ молѧ́щесѧ, пресла́внiи мч҃нцы.

Бг҃оро́диченъ: Ѿ всѣ́хъ родѡ́въ творе́цъ и҆збра̀ тебѐ всенепоро́чнаѧ, добро́тꙋ i҆а́кѡвлю, ю҆́же возлюбѝ, и҆ и҆зꙿ тебѐ возсiѧ́въ ꙗ҆ви́сѧ.

И҆́нъ

I҆рмо́съ: Гла́съ глагѡ́лъ моле́бныхъ ѿ болѣ́зненныѧ влⷣко, дꙋшѝ ѹ҆слы́шавъ, ѿ лю́тыхъ мѧ̀ и҆зба́ви: є҆ди́нъ бо є҆сѝ на́шегѡ сп҃се́нiѧ вино́венъ.

Бж҃е́ствєннаѧ мѣста̀ сла́вы твоеѧ̀, нача́льнагѡ свѣ́та влⷣко хрⷭ҇тѐ, свѣтоблиста́нными разже́гшесѧ сiѧ́ньми, заре́ю свѣтови́днѣ вѣ́чнѡ пребыва́ютъ. [Два́жды.]

Си́лою бж҃е́ственною ѹ҆крѣплѧ́еми, серафíми зовꙋ́ще гла́сы немо́лчными, пѣ́нiе трист҃о́е, почита́ти возво́дѧтъ на́съ є҆стество̀ трiѷпоста́сное.

Бг҃оро́диченъ: Клѧ́тсѧ, ꙗ҆́коже речѐ гдⷭ҇ь, и҆́стиною дре́вле дв҃дꙋ, и҆зꙿ чре́ва твоегѡ̀ проше́дъ и҆спо́лни: родила́ бо є҆сѝ ѻ҆трокови́це, нб҃омъ и҆ земле́ю ца́рствꙋющаго.

Пѣ́снь з҃

I҆рмо́съ: Ѡ҆́бразꙋ злато́мꙋ на по́лѣ деи́рѣ слꙋжи́мꙋ, трiѐ твоѝ ѻ҆́троцы небрего́ша безбо́жнагѡ велѣ́нiѧ, посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ.

Ѹ҆́мнымъ развраще́нiемъ и҆ бѣсо́вскими прило́ги всѧ́кагѡ стꙋда̀ и҆спо́лнихсѧ, дале́че бы́хъ за́повѣдей твои́хъ, ꙗ҆́коже блꙋ́дный. ны́нѣ же ѡ҆браща́ѧсѧ зовꙋ̀: согрѣши́хъ ꙗ҆́коже ѻ҆́нъ, не возгнꙋша́йсѧ менѐ i҆и҃се, воплоще́йсѧ менѐ ра́ди.

Бж҃е всѧ́ческихъ, нiнеѵíтѧны запреще́нiѧ ражда́ющагѡ сме́рть, пока́ѧвшыѧсѧ дре́вле сп҃слъ є҆сѝ: та́кожде є҆ди́не чл҃вѣколю́бче, премно́гимъ блꙋдо́мъ ѡ҆скверне́нное се́рдце моѐ, ны́нѣ ѡ҆браща́ющеесѧ, лю́тыхъ и҆зба́ви мꙋ́къ.

Мч҃нченъ: Ѹ҆ѧзви́сѧ лю́тѣ, ѹ҆ѧзви́ти восхотѣ́вый ва́съ sлодѣ́й, бг҃обл҃же́ннiи бж҃е́ственнiи мч҃нцы, и҆ неисцѣ́ленъ  пребы́сть, всѣ̑мъ же вѣ̑рнымъ и҆сцѣле́нiе ꙗ҆́звы ва́шѧ ꙗ҆ви́шасѧ, ѹ҆ѧ́звлєнымъ прило́гомъ ве́тхагѡ запина́телѧ.

Мч҃нченъ: Ни sвѣре́й лю́тыхъ, ни мꙋчи́телей преще́нiѧ, ни ѻ҆гнѧ̀, ни ра̑нъ, ни меча̀ сѣкꙋ́щагѡ, ни разжже́нныхъ ѹ҆боѧ́стесѧ сосꙋ́дъ, но ꙗ҆́коже въ чꙋжди́хъ тѣлесѣ́хъ всѧ̑ претерпѣ́сте великомч҃нцы: сегѡ̀ ра́ди вѣнча́ни бы́сте.

Бг҃оро́диченъ: Невеще́ственнагѡ свѣ́та жили́ще чре́во твоѐ бы́сть, пречⷭ҇таѧ бг҃оневѣ́сто ѻ҆трокови́це, свѣ́тлостьми бж҃е́ственнагѡ ра́зꙋма безбо́жiе ѿгна́вшагѡ, є҆го́же пою́ще зове́мъ: бл҃гослове́нъ бг҃ъ ѻ҆тє́цъ на́шихъ.

И҆́нъ

I҆рмо́съ: Вѣтíи ꙗ҆ви́шасѧ ѻ҆́троцы, любомꙋ́дрѣйшiи дре́вле, ѿ бг҃опрiѧ́тныѧ бо дꙋшѝ, бг҃осло́вѧще ѹ҆стна́ми поѧ́хꙋ: пребж҃е́ственный ѻ҆тцє́въ и҆ на́шъ бж҃е бл҃гослове́нъ є҆сѝ.

Ѻ҆́крестъ прⷭ҇то́ла неизрече́нныѧ твоеѧ̀ сла́вы, ликꙋ́юще при́снѡ нбⷭ҇нiи ѹ҆́мове, немо́лчными ѹ҆стна́ми воспѣва́ютъ: пребж҃е́ственный ѻ҆тцє́въ и҆ на́шъ бж҃е бл҃гослове́нъ є҆сѝ. [Два́жды.]

Е҆гда̀ ви́дѣша тѧ̀ а҆́гг҃льстiи чи́ни на нб҃са̀ съ пло́тiю возноси́ма, врата̀ нбⷭ҇наѧ ѿверзо́ша тѝ, пою́ще: пребж҃е́ственный ѻ҆тцє́въ и҆ на́шъ бж҃е бл҃гослове́нъ є҆сѝ.

Бг҃оро́диченъ: Зако́на тѧ̀ нача́токъ и҆ прⷪ҇ро́кѡвъ ѻ҆трокови́це гаврiи́лъ показꙋ́ѧ вопiѧ́ше: сѐ ты̀ ражда́еши є҆ди́на всепѣ́таѧ, пребж҃е́ственнаго ѻ҆тцє́мъ и҆ на́мъ бг҃а бл҃гослове́ннаго.

Пѣ́снь и҃

I҆рмо́съ: Пе́щь и҆ногда̀ ѻ҆́гненнаѧ въ вавѷлѡ́нѣ дѣ̑йства раздѣлѧ́ше, бж҃iимъ велѣ́нiемъ халдє́и ѡ҆палѧ́ющаѧ, вѣ̑рныѧ же ѡ҆роша́ющаѧ, пою́щыѧ: бл҃гослови́те всѧ̑ дѣла̀ гдⷭ҇нѧ гдⷭ҇а.

Подпадо́хъ лꙋка́вомꙋ, и҆ козньмѝ є҆гѡ̀ порабоще́нъ бы́хъ, и҆ зрѧ́ мѧ льсти́вый въ небреже́нiи мно́зѣ, хва́литсѧ: сегѡ̀ мѧ̀ и҆схитѝ, и҆́же заблꙋ́ждшымъ ѡ҆браще́нiе ще́дре. 

Разрѣши́ мѧ нерѣши́мыми ѹ҆́зами страсте́й содержи́ма тѣле́сными, и҆́же нерѣши̑мыѧ разрѣши́вый ѿ вѣ́чныхъ ѹ҆́зъ, и҆ тещѝ къ стезѧ́мъ напра́ви сп҃си́тєльнымъ хрⷭ҇тѐ сп҃се мíра.

Мч҃нченъ: И҆́же страстє́мъ содѣ́телiе, на мнѣ̀ смире́ннѣмъ всю̀ sло́бꙋ созида́ша вои́стиннꙋ: но и҆́же стрⷭ҇тє́мъ хрⷭ҇тѡ́вымъ ꙗ҆́кѡ вои́стиннꙋ подѡ́бницы бл҃же́ннiи мч҃нцы, сегѡ̀ и҆зба́вити мѧ̀ врежде́нiѧ.

Мч҃нченъ: Колѣ̑на не прекло́нше и҆стꙋка̑ннымъ, въ пе́щь ра̑нъ ꙗ҆́коже ѻ҆́троцы вве́ржени бы́сте дре́вле, и҆ росо́ю бж҃е́ственною ꙗ҆́вльшесѧ неѡпа́льни пребы́сте, прехва́льнiи мч҃нцы, пою́ще хрⷭ҇та̀ во вѣ́ки.

Бг҃оро́диченъ: И҆знемо́гшꙋю мно́гими прило́гми лꙋка́вагѡ, ѻ҆каѧ́ннꙋю мою̀ дꙋ́шꙋ, бг҃ороди́тельнице, цѣле́бными твои́ми мольба́ми дв҃о, здра́вꙋ содѣ́лай, да тѧ̀ сла́влю во всѧ̑ вѣ́ки.

И҆́нъ

I҆рмо́съ: Ѡ҆ подо́бiи зла́тѣ небре́гше требл҃же́ннiи ю҆́нѡши, неизмѣ́нный и҆ живы́й бж҃iй ѡ҆́бразъ ви́дѣвше, средѝ ѻ҆гнѧ̀ воспѣва́хꙋ: ѡ҆сꙋществова́ннаѧ да пое́тъ гдⷭ҇а всѧ̀ тва́рь, и҆ превозно́ситъ во всѧ̑ вѣ́ки.

Подѡ́бiѧ твоеѧ̀ бл҃гости соста́вилъ є҆сѝ а҆́гг҃лы, за́пѡвѣди твоѧ̑ крѣ́постiю соверша́ющыѧ сло́ве, и҆ споспѣшествꙋ́ющыѧ всѣ̑мъ вѣ̑рнымъ зва́ти: ѡ҆сꙋществова́ннаѧ да пое́тъ гдⷭ҇а всѧ̀ тва́рь, и҆ превозно́ситъ во всѧ̑ вѣ́ки.

Бж҃е́ственными добродѣ́тельми нбⷭ҇ное ѹ҆краси́лъ є҆сѝ житiѐ, ст҃ы́хъ а҆́гг҃лъ сщ҃еннонача́лiе, просвѣща́ѧ си́хъ тебѣ̀ хрⷭ҇тѐ вопiю́щихъ: ѡ҆сꙋществова́ннаѧ да пое́тъ гдⷭ҇а всѧ̀ тва́рь, и҆ превозно́ситъ во всѧ̑ вѣ́ки.

Ра́дꙋющесѧ свѣ́тлѡ, воспои́мъ бж҃е́ственное пѣ́нiе безпло́тныхъ неѡскꙋ́днѣ, и҆ влⷣкꙋ бг҃осло́вѧще, пѣ́снь съ ни́ми возопiи́мъ: ѡ҆сꙋществова́ннаѧ да пое́тъ гдⷭ҇а всѧ̀ тва́рь, и҆ превозно́ситъ во всѧ̑ вѣ́ки.

Бг҃оро́диченъ: Пра́вость, ꙗ҆́же мꙋ́дрѣ всѧ̑ пра̑вѧщаѧ, возлюбѝ досто́йнѡ тѧ̀ пренепоро́чнꙋю и҆ пречⷭ҇тꙋю дв҃ꙋ  несказа́ннѡ прест҃а́ѧ бцⷣе въ тѧ̀ все́льшаѧсѧ, ю҆́же славосло́вимъ, да пое́тъ гдⷭ҇а всѧ̀ тва́рь, и҆ превозно́ситъ во всѧ̑ вѣ́ки.

Та́же пое́мъ пѣ́снь бцⷣы: Вели́читъ дꙋша̀ моѧ̀ гдⷭ҇а:

Пѣ́снь ѳ҃

I҆рмо́съ: Ѿ бг҃а бг҃а сло́ва, неизрече́нною мꙋ́дростiю, прише́дшаго ѡ҆бнови́ти а҆да́ма, ꙗ҆́дiю въ тлѣ́нiе па́дшаго лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ ра́ди, вѣ́рнiи є҆диномꙋ́дреннѡ пѣ́сньми велича́емъ.

Сѐ вре́мѧ дѣ́ланiѧ, что̀ спи́ши безꙿ ѹ҆ма̀ дꙋшѐ, во ѹ҆ны́нiи глꙋбо́цѣ; воста́ни, слеза́ми просвѣтѝ свѣщꙋ̀ твою̀. потщи́сѧ, приближа́етсѧ жени́хъ дꙋша́мъ: не ѹ҆коснѝ, да не ѡ҆ста́нешисѧ бж҃е́ственныхъ двере́й внѣꙋ́дꙋ.

Ѽ ко́ль стра́шное твоѐ сꙋди́ще, ꙗ҆влѧ́ющее всѧ́ко дѣѧ́нiе на́го предꙿ а҆́гг҃лы и҆ человѣ́ки! ѽ ко́ль лю́тое и҆зрече́нiе, є҆́же согрѣ́шшымъ хо́щеши да́ти! ѿ негѡ́же и҆зба́ви мѧ̀ хрⷭ҇тѐ пре́жде конца̀, подаѧ́ ми ѡ҆браще́нiѧ сле́зы.

Мч҃нченъ: Зна́менавшесѧ бж҃е́ственною а҆́гнца и҆ па́стырѧ кро́вiю, сла́внiи бж҃е́ственнiи страда́льцы, закала́еми ра́довахꙋсѧ, ꙗ҆́коже неsло́бивiи а҆́гнцы, и҆ ны́нѣ всю̀ перворо́дныхъ цр҃ковь ст҃ꙋ́ю, вои́стиннꙋ на нб҃сѣ́хъ просвѣща́ютъ.

Мч҃нченъ: Со́лнечныхъ сiѧ́нiй, ꙗ҆́кѡ свѣти́льницы ꙗ҆́вльшесѧ, лꙋча́ми страда́нiй ва́шихъ всѧ́кꙋ дꙋ́шꙋ ѡ҆зарѧ́ете, и҆ всѧ́кꙋ тьмꙋ̀ пре́лести ѿгонѧ́ете до́блiи страда́льцы: сегѡ̀ ра́ди досто́йнѡ вѣ́рою бл҃жи́ми є҆стѐ.

Бг҃оро́диченъ: Пощади́ мѧ гдⷭ҇и, пощадѝ, є҆гда̀ хо́щеши сꙋди́ти, и҆ не ѡ҆сꙋдѝ менѐ во ѻ҆́гнь, ни ꙗ҆́ростiю твое́ю ѡ҆бличѝ менѐ: мо́литъ тѧ̀ дв҃а, ꙗ҆́же тебѐ хрⷭ҇тѐ, ро́ждшаѧ, и҆ а҆́гг҃лъ мно́жество, и҆ мч҃никъ сосло́вiе.

И҆́нъ

I҆рмо́съ: Ве́сь є҆сѝ жела́нiе, ве́сь сла́дость, сло́ве бж҃iй, дв҃ы сн҃е, бж҃е богѡ́въ гдⷭ҇и, ст҃ы́хъ прест҃ы́й. тѣ́мъ тѧ̀ всѝ съ ро́ждшею велича́емъ. 

Бѣлоѡбразꙋ́юще ꙗ҆ви́шасѧ а҆́гг҃ли свѣтоѡбра́знѡ, бж҃е́ствєннымъ ѹ҆ч҃нкѡ́мъ твои̑мъ повѣ́дающе твоѐ второ́е прише́ствiе хрⷭ҇тѐ: съ ни́миже тѧ̀ всѝ бг҃осло́вѧще велича́емъ.[Два́жды.]

Ꙗ҆́кѡ бл҃годѣ́тель всѧ́кагѡ є҆стества̀ слове́снагѡ, твори́ши пе́рвѣй сѝ зарѝ вторꙋ́ю свѣ́тлостъ, кра́йнiѧ ра́ди бл҃гости: тѣ́мже тѧ̀ всѝ бл҃годарѧ́ще велича́емъ.

Бг҃оро́диченъ: Разꙋмѣ́въ твоѐ пречⷭ҇таѧ, свѣтоѡбра́зное двⷭ҇тво, и҆ ѹ҆ди́вльсѧ, ра́дость тебѣ̀ принесѐ бж҃е́ственный а҆рхiстрати́гъ: тѣ́мже тѧ̀ всѝ ꙗ҆́кѡ бцⷣꙋ велича́емъ.

Та́же, Досто́йнѡ є҆́сть: И҆ покло́нъ, и҆ є҆ктенiа̀ и҆ свѣти́ленъ, и҆ про́чее ѻ҆бы́чно.

На стiхо́внѣ стiхи̑ры ѹ҆мили́тельны, гла́съ в҃:

Содѣ́ѧнныхъ мно́ю лю́тыхъ помышлѧ́ѧ безмѣ̑стнаѧ, къ твои̑мъ прибѣга́ю щедро́тамъ, мытарѧ̀ подража́ѧ, и҆ блꙋдни́цꙋ слези́вшꙋю и҆ блꙋ́днаго сы́на: тѣ́мже и҆ припа́даю тѝ млⷭ҇тиве, пре́жде да́же не ѡ҆сꙋ́диши мѧ̀, пощади́ мѧ бж҃е, и҆ поми́лꙋй мѧ̀.

Стíхъ: И҆спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆ возра́довахомсѧ и҆ возвесели́хомсѧ: во всѧ̑ дни̑ на́шѧ возвесели́хомсѧ: за дни̑, въ нѧ́же смири́лъ ны̀ є҆сѝ, лѣ̑та, въ нѧ́же ви́дѣхомъ sла̑ѧ. и҆ при́зри на рабы̑ твоѧ̑, и҆ на дѣла̀ твоѧ̑, и҆ наста́ви сы́ны и҆́хъ.

Беззакѡ́нiѧ моѧ̑ пре́зри гдⷭ҇и, ѿ дв҃ы рожде́йсѧ, и҆ се́рдце моѐ ѡ҆чи́сти, хра́мъ сiѐ творѧ̀ ст҃о́мꙋ твоемꙋ̀ дх҃ꙋ. не ѿри́ни менѐ ѿ твоегѡ̀ лица̀, безмѣ́рнꙋю и҆мѣ́ѧй ве́лiю млⷭ҇ть.

Стíхъ: И҆ бꙋ́ди свѣ́тлость гдⷭ҇а бг҃а на́шегѡ на на́съ, и҆ дѣла̀ рꙋ́къ на́шихъ и҆спра́ви на на́съ, и҆ дѣ́ло рꙋ́къ на́шихъ и҆спра́ви.

По хрⷭ҇тѣ̀ пострада́вше да́же до сме́рти, ѽ стрⷭ҇тоте́рпцы мч҃нцы, дꙋ́шы бо и҆́мате на нб҃сѣ́хъ въ рꙋцѣ̀ бж҃iей, и҆ по мíрꙋ всемꙋ̀ почита́еми сꙋ́ть ва́шѧ мѡ́щи. сщ҃е́нницы покланѧ́ютсѧ и҆ лю́дiе всѝ, ра́дꙋющесѧ, согла́снѡ вопiе́мъ: со́нъ че́стенъ предꙿ гдⷭ҇емъ сме́рть преподо́бныхъ є҆гѡ̀.

Сла́ва, и҆ ны́нѣ, бг҃оро́диченъ: На тѧ̀ ѹ҆пова́нiе бцⷣе возложи́хомъ, ча́ѧнiѧ да не ѿпаде́мъ, сп҃сѝ на́съ ѿ бѣ́дъ,  помо́щнице недоꙋмѣ́ємымъ, и҆ сопроти́вныхъ совѣ́ты разорѝ: ты́ бо є҆сѝ на́ше сп҃се́нiе, бл҃гослове́ннаѧ.

Та́же, Бл҃го є҆́сть и҆сповѣ́датисѧ гдⷭ҇еви: И҆ трист҃о́е. По Ѻ҆́ч҃е на́шъ: тропа́рь и҆ є҆ктенiа̀. Та́же ча́съ а҃-й, ѱалмы̀ ѻ҆бы̑чныѧ, и҆ ѿпꙋ́стъ.

Въ понедѣ́льникъ бл҃жє́нны, гла́съ в҃:

Гла́съ тѝ прино́симъ разбо́йничь, и҆ мо́лимсѧ: помѧнѝ на́съ сп҃се во црⷭ҇твiи твое́мъ.

Стíхъ: Бл҃же́ни и҆згна́ни пра́вды ра́ди, ꙗ҆́кѡ тѣ́хъ є҆́сть црⷭ҇тво нбⷭ҇ное.

Сп҃си́ мѧ гдⷭ҇и бж҃е, и҆ ѻ҆́бщника сотворѝ ча́сти ѿ дꙋшѝ возлю́бльшымъ тѧ̀.

Стíхъ: Бл҃же́ни є҆стѐ, є҆гда̀ поно́сѧтъ ва́мъ, и҆ и҆зженꙋ́тъ и҆ рекꙋ́тъ всѧ́къ sо́лъ глаго́лъ, на вы̀ лжꙋ́ще менѐ ра́ди.

Всѧ̑ нбⷭ҇наѧ вѡ́инства со стра́хомъ слꙋ́жатъ тѝ ꙗ҆́кѡ бг҃ꙋ: и҆́хже мл҃твами сп҃сѝ на́съ.

Стíхъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша мно́га на нб҃сѣ́хъ.

Ѻ҆рꙋ́жiемъ вѣ́ры страда́льцы, побѣди́сте полкѝ вра̑жiѧ, и҆ принесе́ни бы́сте къ бг҃ꙋ.

Сла́ва: Почита́ютъ чи́ни ѹ҆́мнiи, съ человѣ́ческимъ ро́домъ, трⷪ҇цꙋ про́стꙋ, є҆ди́нагѡ же сꙋщества̀ бж҃ество̀.

И҆ ны́нѣ: Пречⷭ҇таѧ влⷣчце, ꙗ҆́же бг҃а безꙿ сѣ́мене ро́ждшаѧ, того̀ молѝ сп҃сти́сѧ на́мъ.


