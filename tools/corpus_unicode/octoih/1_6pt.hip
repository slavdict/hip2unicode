 OCR:

 Библиотека святоотеческой литературы

 http://orthlib.ru





Въ четверто́къ ве́чера,

на Гдⷭ҇и воззва́хъ, стiхи̑ры чⷭ҇тно́мꙋ, и҆ животворѧ́щемꙋ крⷭ҇тꙋ̀. Гла́съ а҃.

Подо́бенъ: Прехва́льнiи мч҃нцы:

Стíхъ: А҆́ще беззакѡ́нiѧ на́зриши гдⷭ҇и, гдⷭ҇и, кто̀ постои́тъ; ꙗ҆́кѡ ѹ҆ тебѐ ѡ҆чище́нiе є҆́сть.

На крⷭ҇тѣ̀ пречⷭ҇тѣи рꙋ́цѣ твоѝ просте́рлъ є҆сѝ хрⷭ҇тѐ, ѿ тебѐ дале́че бы́вшыѧ призыва́ѧ, и҆ бли́зъ тебѐ ѹ҆строѧ́ѧ. тѣ́мже молю́сѧ тѝ: плѣне́на мѧ̀ бы́вша страстьмѝ соберѝ, и҆ покаѧ́нiе мѝ да́рꙋй, всѧ́кꙋ скве́рнꙋ страстнꙋ́ю ѡ҆чища́ющее.

Стíхъ: И҆́мене ра́ди твоегѡ̀ потерпѣ́хъ тѧ̀ гдⷭ҇и, потерпѣ̀ дꙋша̀ моѧ̀ въ сло́во твоѐ, ѹ҆пова̀ дꙋша̀ моѧ̀ на гдⷭ҇а. 

Дла̑ни пречⷭ҇тыѧ твоѧ̑ хрⷭ҇тѐ, на дре́вѣ возне́слъ, и҆ твоѧ̑ пе́рсты ѡ҆кровави́лъ є҆сѝ, хотѧ̀ и҆зба́вити бж҃е́ственныхъ рꙋ́къ твои́хъ дѣ́ло, чл҃вѣколю́бче а҆да́ма, престꙋпле́нiемъ держи́ма въ црⷭ҇твiихъ сме́ртныхъ: є҆го́же воздви́глъ є҆сѝ вла́стiю твое́ю всеси́льне.

Стíхъ: Ѿ стра́жи ѹ҆́треннiѧ до но́щи, ѿ стра́жи ѹ҆́треннiѧ да ѹ҆пова́етъ i҆и҃ль на гдⷭ҇а.

Претерпѣ́лъ є҆сѝ пострада́ти на́съ ра́ди сп҃се, и҆́же є҆стество́мъ непрело́женъ, и҆ безстра́стный бж҃ество́мъ, распина́ешисѧ безнача́льне со sлодѣ́и, ты̀ безгрѣ́шне хрⷭ҇тѐ: и҆ со́лнце не терпѧ̀ дерзнове́нiѧ помрачи́сѧ, и҆ землѧ̀ всѧ̀ трѧса́шесѧ, творца́ тѧ мíрꙋ позна́вши.

И҆́ны стiхи̑ры крⷭ҇тобг҃оро́дичны, гла́съ и҆ подо́бенъ то́йже

Стíхъ: Ꙗ҆́кѡ ѹ҆ гдⷭ҇а млⷭ҇ть, и҆ мно́гое ѹ҆ негѡ̀ и҆збавле́нiе: и҆ то́й и҆зба́витъ i҆и҃лѧ ѿ всѣ́хъ беззако́нiй є҆гѡ̀.

Дв҃а нескве́рнаѧ и҆ногда̀ на дре́вѣ ви́дѧщи, є҆го́же и҆зꙿ безсѣ́менна родѝ чре́ва, не терпѧ́щи ѹ҆тро́бы ѹ҆ѧзвле́нiѧ, власы̀ терза́ющи глаго́лаше: и҆́же манове́нiемъ содержа́й тва́рь всю̀, ка́кѡ на крⷭ҇тъ воздви́глсѧ є҆сѝ ꙗ҆́кѡ ѡ҆сꙋжде́нъ, всѧ́кѡ хотѧ̀ сп҃стѝ чл҃вѣ́чество;

Стíхъ: Хвали́те гдⷭ҇а всѝ ꙗ҆зы́цы, похвали́те є҆го̀ всѝ лю́дiе.

И҆ па́ки глаго́ли тꙋ́же стiхи́рꙋ.

Стíхъ: Ꙗ҆́кѡ ѹ҆тверди́сѧ млⷭ҇ть є҆гѡ̀ на на́съ, и҆ и҆́стина гдⷭ҇нѧ пребыва́етъ во вѣ́къ.

Ѽ ча́до неизрече́нное ѻ҆ц҃а̀ пребезнача́льна, глаго́лаше пречⷭ҇таѧ, на крⷭ҇тѣ̀ взира́ющи моѐ рожде́нiе, ка́кѡ не ѹ҆разꙋмѣ́ю, за ка̑ѧ тебѣ̀ сiѧ̑ возда́ша безбл҃года́тнiи лю́дiе; но во є҆́же прише́лъ є҆сѝ сп҃стѝ твоѐ созда́нiе, всѧ̑ терпи́ши долготерпѣли́внѣ, бл҃гоꙋтро́бне.

Сла́ва, и҆ ны́нѣ, крⷭ҇тобг҃оро́диченъ: Вкꙋше́нiе дре́внее а҆да́мово го́рькое, вкꙋси́вый же́лчи и҆ ѻ҆́цта, ѹ҆слади́лъ є҆сѝ ча́до сладча́йшее, возне́ссѧ на дре́вѣ: тѣ́мже мѧ̀ ꙗ҆́кѡ  сꙋдiѧ̀ пра́ведный, враче́бною стра́стiю твое́ю ѹ҆сладѝ влⷣко, воскре́съ ꙗ҆́кѡ всеси́ленъ, дв҃а глаго́лаше слезѧ́щи.

Та́же, Свѣ́те ти́хiй: Прокíменъ днѐ. Та́же, Сподо́би гдⷭ҇и въ ве́черъ се́й:

На стiхо́внѣ стiхи̑ры крⷭ҇тны. Гла́съ а҃:

Крⷭ҇тъ воздрꙋзи́сѧ на ло́бнѣмъ, и҆ процвѣтѐ на́мъ безсме́ртiе ѿ и҆сто́чника приснотекꙋ́щагѡ, ребра̀ сп҃сова.

Стíхъ: Къ тебѣ̀ возведо́хъ ѻ҆́чи моѝ живꙋ́щемꙋ на нб҃сѝ, сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дiй свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀: та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже ѹ҆ще́дритъ ны̀.

Неразрꙋше́на стѣна̀ на́мъ є҆́сть чⷭ҇тны́й крⷭ҇тъ сп҃совъ, на него́ бо надѣ́ющесѧ сп҃са́емсѧ всѝ.

Стíхъ: Поми́лꙋй на́съ гдⷭ҇и, поми́лꙋй на́съ: ꙗ҆́кѡ по мно́гꙋ и҆спо́лнихомсѧ ѹ҆ничиже́нiѧ, наипа́че напо́лнисѧ дꙋша̀ на́ша поноше́нiѧ гобзꙋ́ющихъ, и҆ ѹ҆ничиже́нiѧ го́рдыхъ.

Мч҃нченъ: Мл҃твами гдⷭ҇и всѣ́хъ ст҃ы́хъ, и҆ бцⷣы, тво́й ми́ръ да́ждь на́мъ, и҆ поми́лꙋй на́съ ꙗ҆́кѡ є҆ди́нъ ще́дръ.

ыаколе́нiе твоѐ непра́ведное хрⷭ҇тѐ, дв҃а зрѧ́щи, пла́чꙋщи вопiѧ́ше тѝ: ча́до сладча́йшее, ка́кѡ безꙿ пра́вды стра́ждеши; и҆ ка́кѡ на дре́вѣ ви́сиши, и҆́же всю̀ зе́млю повѣ́сивый на вода́хъ; не ѡ҆ста́ви менѐ є҆ди́нꙋ, бл҃годѣ́телю многомлⷭ҇тиве, мт҃рь и҆ рабꙋ̀ твою̀, молю́сѧ.

Та́же, Ны́нѣ ѿпꙋща́еши: Трист҃о́е, и҆ по Ѻ҆́ч҃е на́шъ: Тропа́рь ст҃о́мꙋ, и҆ ѿпꙋ́стъ.

Въ четверто́къ на повече́рiи,

канѡ́нъ прест҃ѣ́й бцⷣѣ. Гла́съ а҃.

Пѣ́снь а҃

I҆рмо́съ: Го́рькiѧ рабо́ты и҆зба́вльсѧ i҆и҃ль, непроходи́мое про́йде ꙗ҆́кѡ сꙋ́шꙋ, врага̀ зрѧ̀ потоплѧ́ема, пѣ́снь ꙗ҆́кѡ бл҃годѣ́телю пое́тъ бг҃ꙋ, чꙋдодѣ́ющемꙋ мы́шцею высо́кою, ꙗ҆́кѡ просла́висѧ. 

Во ѿча́ѧнiи ѡ҆держи́мь є҆́смь, мно́жество помышлѧ́ю прегрѣше́нiй мои́хъ, и҆ сꙋдiѝ ѿвѣ́тъ, влⷣчце бцⷣе: но ты́ ми бꙋ́ди бж҃е́ственнаѧ хода́таица, премѣнѧ́ющи є҆го̀ милосе́рдiемъ твои́мъ.

Хрiстiа́нское прибѣ́жище, па́дающихъ и҆справле́нiе, пречи́стаѧ, согрѣша́ющихъ ѡ҆чище́нiе, и҆зба́ви мѧ̀ прѝ стра́шныѧ, и҆ ѻ҆гнѧ̀ негаси́магѡ, жи́знь вѣ́чнꙋю подаю́щи мѝ.

Сла́ва: Тебѐ дв҃о є҆ди́нꙋ всѝ вѣ́рнiи стѧжа́хомъ застꙋ́пницꙋ тве́рдꙋ, ты́ бо бг҃а родила̀ є҆сѝ. тѣ́мже хвала́ми всѝ чи́стаѧ тѧ̀ ѹ҆блажа́емъ, ро́ди всѝ земнíи по глаго́лꙋ твоемꙋ̀.

И҆ ны́нѣ: На крⷭ҇тѣ̀ ви́дѣвши чи́стаѧ зижди́телѧ и҆ сн҃а твоего̀ всенепоро́чнаѧ, ѹ҆́жаса и҆спо́лншисѧ глаго́лаше: что̀ сiѐ ча́до ꙗ҆́кѡ sлочести́вiи возда́ша тѝ sла̑ѧ возꙿ блага̑ѧ, ꙗ҆̀же ꙗ҆ви́лъ є҆сѝ и҆̀мъ;

Пѣ́снь г҃

I҆рмо́съ: Пре́жде вѣ̑къ ѿ ѻ҆ц҃а̀ рожде́нномꙋ нетлѣ́ннѡ сн҃ꙋ, и҆ въ послѣ̑днѧѧ ѿ дв҃ы воплоще́нномꙋ безсѣ́меннѡ хрⷭ҇тꙋ̀ бг҃ꙋ возопiи́мъ: вознесы́й ро́гъ на́шъ, ст҃ъ є҆сѝ гдⷭ҇и.

Всѝ прⷪ҇ро́цы тѧ̀ мт҃рь бж҃iю проповѣ́дахꙋ ѡ҆́бразы пресла́вными: мы̀ сбытiѐ ꙗ҆́снѡ ви́дѧще вѣ́рꙋемъ, и҆ про́симъ ѹ҆лꙋчи́ти тобо́ю бж҃е́ственныѧ ти́хости.

Влⷣчце мíра, сп҃се́нiе вѣ́рныхъ и҆ застꙋпле́нiе, ꙗ҆̀же и҆зꙿ глꙋбины̀ се́рдца воздыха̑нiѧ моѧ̑, воспꙋща́єма чⷭ҇таѧ, и҆ сле́зъ то́ки прiе́мши, свѧ́заннаго прегрѣше́нiи мно́гими и҆зба́ви и҆ сп҃си́ мѧ.

Сла́ва: И҆мꙋ́щи ꙗ҆́кѡ мт҃и дерзнове́нiе чⷭ҇таѧ, ко хрⷭ҇тꙋ̀ бг҃ꙋ, ѿ а҆га́рѧнскихъ ча́дъ и҆зба́витисѧ на́мъ молѝ при́снѡ, и҆ ѿ всѧ́кагѡ вре́да, и҆ бл҃года́рнѡ сла́вити є҆го̀, пренепоро́чнаѧ, ѹ҆твердѝ.

И҆ ны́нѣ: На крⷭ҇тѣ̀ вознесе́на сн҃а своего̀ зрѧ́щи пречⷭ҇таѧ, восклица́ше, и҆ въ болѣ́зни се́рдца возглаша́ше  вопiю́щи. сн҃е, что́ ти содѣ́ѧша насы́щшiисѧ твои́хъ дарѡ́въ sлочести́вiи и҆ беззако́ннiи;

Пѣ́снь д҃

I҆рмо́съ: Же́злъ и҆зꙿ ко́рене i҆ессе́ова, и҆ цвѣ́тъ ѿ негѡ̀ хрⷭ҇тѐ ѿ дв҃ы прозѧ́блъ є҆сѝ, и҆зꙿ горы̀ хва́льный, прiѡсѣне́нныѧ ча́щи, прише́лъ є҆сѝ вопло́щьсѧ ѿ неискꙋсомꙋ́жныѧ невеще́ственный и҆ бж҃е, сла́ва си́лѣ твое́й гдⷭ҇и.

Низложѝ сꙋровство̀ лꙋка́выхъ вра̑гъ, и҆ кова̑рства ꙗ҆̀же приноси̑маѧ на мѧ̀: и҆ ѡ҆блецы́ мѧ твое́ю крѣ́постiю, всенепоро́чнаѧ, невреди́ма при́снѡ соблюда́ющи, цѣ́ла и҆ непоколеби́ма, свѣ́тлѡ тѧ̀ воспѣва́ющаго.

Побѣжде́нъ зако́номъ пло́ти, безмѣ̑стнаѧ дѣ́лаю беззакѡ́нiѧ всестра́стный, и҆ всѧ́чески не смѣ́ю возвестѝ ѻ҆́ко моѐ влⷣчце чⷭ҇таѧ, къ тебѣ̀: но ты̀ зако́номъ млⷭ҇рдiѧ твоегѡ̀ сп҃си́ мѧ ѻ҆каѧ́ннаго, сп҃си́ мѧ.

Сла́ва: Е҆ди́нꙋ тѧ̀ вѣ́рнiи съ бг҃омъ, ѹ҆пова́нiе непосты́дно и҆ застꙋпле́нiе и҆́мамы влⷣчце: твои́ми мл҃твами и҆зба́ви на́съ ѿ всѧ́кихъ вра̑гъ: ви́димыхъ и҆ неви́димыхъ, вре́да и҆ и҆скꙋше́нiй, да тѧ̀ непреста́ннѡ сла́вимъ.

И҆ ны́нѣ: Безꙿ сѣ́мене є҆го́же родила̀ є҆сѝ сн҃а, зрѧ́щи всенепоро́чнаѧ на крⷭ҇тѣ̀ пригвожде́на, восклица́ше мт҃рски, и҆ рыда́ющи глаго́лаше: что̀ є҆́же на тебѣ̀ сн҃е мо́й, ви́жꙋ но́вое и҆ пресла́вное, и҆ недовѣ́домое чꙋ́до;

Пѣ́снь є҃

I҆рмо́съ: Бг҃ъ сы́й ми́ра, ѻ҆ц҃ъ щедро́тъ, вели́кагѡ совѣ́та твоегѡ̀ а҆́гг҃ла, ми́ръ подава́юща посла́лъ є҆сѝ на́мъ. тѣ́мъ бг҃оразꙋ́мiѧ къ свѣ́тꙋ наста́вльшесѧ, ѿ но́щи ѹ҆́тренююще славосло́вимъ тѧ̀ чл҃вѣколю́бче.

Мл҃твꙋ неꙋсы́пнꙋ и҆мꙋ́щи, и҆ те́плое застꙋпле́нiе ѡ҆ рабѣ́хъ твои́хъ, во всѧ́кихъ напа́ствꙋемыхъ житiѧ̀ бѣда́хъ предвари́вши дв҃о, и҆схитѝ, и҆ сп҃сѝ, да не печа́лiю поже́рты бꙋ́демъ и҆ и҆стлѣ́емъ. 

Мр҃íе бж҃iе жили́ще, менѐ жили́ще бы́вша лꙋка́выхъ дꙋхѡ́въ дѣ́лы скве́рными, и҆ си́хъ и҆сполнѧ́ющаго во́лю безꙋ́мнѡ, покаѧ́нiемъ ꙗ҆вѝ бг҃ꙋ жили́ще.

Сла́ва: Болѧ́щыѧ ны̀ лю́тѣ дꙋше́ю вкꙋ́пѣ и҆ тѣ́ломъ, страстьмѝ грѣхо́вными, и҆сцѣлѝ ꙗ҆́кѡ млⷭ҇рдаѧ и҆ бг҃а мт҃и: ты́ бо вели́кагѡ вои́стиннꙋ дꙋша́мъ же и҆ тѣ́лѡмъ врача̀ родила̀ є҆сѝ хрⷭ҇та̀, неѡскꙋ́дный и҆сто́чникъ жи́зни.

И҆ ны́нѣ: На дре́вѣ крⷭ҇тнѣмъ зрѧ́щи сн҃а, разлива́шесѧ ѹ҆тро́бою, и҆ со слеза́ми взыва́ше пренепоро́чнаѧ: ѹ҆жаса́юсѧ твоегѡ̀ долготерпѣ́нiѧ сн҃е мо́й, но́вое ви́дѧщи чꙋ́до: ка́кѡ безгрѣ́шенъ сы́й непра́веднꙋю терпи́ши сме́рть;

Пѣ́снь s҃

I҆рмо́съ: И҆зꙿ ѹ҆тро́бы i҆ѡ́нꙋ млⷣнца и҆зблева̀ морскíй sвѣ́рь, ꙗ҆кова̀ прiѧ́тъ: въ дв҃ꙋ же все́льшеесѧ сло́во, и҆ пло́ть прiе́мшее про́йде сохра́ншее нетлѣ́ннꙋ: є҆го́же бо не пострада̀ и҆стлѣ́нiѧ, ро́ждшꙋю сохранѝ неврежде́ннꙋ.

Мѵ́ра мы́сленнагѡ прiѧ́телище была̀ є҆сѝ, всю̀ зе́млю ѡ҆бл҃гоꙋха́вшагѡ бж҃ества̀ бл҃ги́ми вонѧ́ми, прест҃а́ѧ бг҃оневѣ́сто. тѣ́мже бл҃гоꙋха́нiемъ мл҃твы твоеѧ̀ всѧ́кое sлосмра́дiе потребѝ ѿ дꙋшѝ мои́хъ прегрѣше́нiй.

Ѻ҆́гнь сласте́й sѣлѡ̀ ѡ҆палѧ́етъ мѧ̀, и҆ ѡ҆скорблѧ́етъ смире́нное моѐ се́рдце, и҆ къ безмѣ́стномꙋ дѣ́ланiю совокꙋплѧ́етъ мѧ̀ беззако́ннѡ. потщи́сѧ се́й ѹ҆гаси́ти, ꙗ҆́же ѻ҆́гнь бж҃е́ственный ро́ждшаѧ, сп҃се́нiе моѐ бг҃оневѣ́стнаѧ.

Сла́ва: И҆зба́ви на́съ дв҃о всепѣ́таѧ, ѿ напа́стей вра̑гъ ви́димыхъ и҆ неви́димыхъ, и҆ соблюдѝ мт҃и бж҃iѧ правосла́вною вѣ́рою вои́стиннꙋ бцⷣꙋ тѧ̀ и҆сповѣ́дающихъ: и҆́маши бо при́снѡ мо́щь, ꙗ҆́кѡ ро́ждши созда́вшаго всѧ́чєскаѧ.

И҆ ны́нѣ: При крⷭ҇тѣ̀ стоѧ́щи, и҆ ви́дѧщи своего̀ сн҃а, пло́тiю ви́сима пренепоро́чнаѧ, распала́ше печа́лiю ѹ҆тро́бꙋ свою̀, и҆ слеза́ми ѡ҆блива́ющи взыва́ше: ча́до, вои́стиннꙋ неизглаго́ланно на всѧ̑ человѣ́ки твоѐ бл҃гоꙋтро́бiе. 

Та́же, Гдⷭ҇и поми́лꙋй, три́жды. Сла́ва, и҆ ны́нѣ:

Сѣда́ленъ, гла́съ а҃. Подо́бенъ: Гро́бъ тво́й:

Нескве́рнаѧ а҆́гница, а҆́гнца и҆ па́стырѧ ви́сѧща ме́ртва на дре́вѣ зрѧ́щи, рыда́ющи вѣща́ше, мт҃рски восклица́ющи: ка́кѡ претерплю̀ твоѐ, є҆́же па́че сло́ва сн҃е мо́й, сни́тiе и҆ во́льныѧ стра́сти, бж҃е пребл҃гíй;

Пѣ́снь з҃

I҆рмо́съ: Ѻ҆́троцы бл҃гоче́стiю совоспита́ни, sлочести́вагѡ велѣ́нiѧ небре́гше, ѻ҆́гненнагѡ преще́нiѧ не ѹ҆боѧ́шасѧ, но посредѝ пла́мене стоѧ́ще поѧ́хꙋ: ѻ҆тцє́въ бж҃е бл҃гослове́нъ є҆сѝ.

Не терплю̀ бѣсо́вскагѡ прило́га и҆ молвы̀, помрача́етъ бо мѝ ѹ҆́мъ пла́мень сласте́й плотски́хъ: но не пре́зри менѐ, ст҃а́ѧ бцⷣе, ѹ҆пова́нiе моѐ на тѧ̀ возложи́вшагѡ.

Безневѣ́стнаѧ дв҃о, всест҃а́ѧ бг҃оневѣ́сто влⷣчце, прегрѣше́нiй мои́хъ плени̑цы разрѣшѝ мл҃твами твои́ми, и҆ сою́зъ любвѐ хрⷭ҇то́вы присовокꙋпѝ, добродѣ́тельныѧ плоды̀ принести́ ми.

Сла́ва: Ꙗ҆́же всѣ̑мъ сꙋ́щымъ въ мíрѣ, застꙋ́пница є҆сѝ и҆ стѣна̀ хрⷭ҇тiа́нѡмъ, и҆ прибѣ́жище непосты́дно чⷭ҇таѧ мр҃íе тѣ́мже вѣ́рою тѧ̀ чтꙋ́ще вопiе́мъ хрⷭ҇тꙋ̀: ѻ҆тє́цъ на́шихъ бж҃е бл҃гослове́нъ є҆сѝ.

И҆ ны́нѣ: Прест҃а́ѧ дв҃а зрѧ́щи сн҃а своего̀ ви́сима на крⷭ҇тѣ̀, ѹ҆жа́снѡ дивлѧ́шесѧ, и҆ глаго́лаше: ка́кѡ претерплю̀ ѹ҆мерщвле́на ви́дѧщи тѧ̀ нача́льника жи́зни, и҆ жизнода́вца.

Пѣ́снь и҃

I҆рмо́съ: Чꙋ́да преесте́ственнагѡ показа̀ ѡ҆́бразъ, ѻ҆гнеро́снаѧ пе́щь дре́вле: ѻ҆́гнь бо не ѡ҆палѝ ю҆́ныѧ дѣ́ти, хрⷭ҇то́во ꙗ҆влѧ́ѧ безсѣ́менное ѿ дв҃ы бж҃е́ственное ржⷭ҇тво̀. тѣ́мъ воспѣва́юще воспои́мъ: да бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

Влⷣчце мíра бцⷣе, во глꙋбинѣ̀ sѡ́лъ поги́бели менѐ погрꙋже́ннаго sлоꙋ́мнѣ сластьмѝ плотски́ми, и҆  пристра́стiемъ вещьмѝ житiѧ̀, возведѝ є҆ди́на млⷭ҇рдiемъ твои́мъ. не и҆́мамъ бо наде́жды сп҃се́нiѧ ѿню́дъ: ве́сь бо є҆́смь, чⷭ҇таѧ, во ѿча́ѧнiи.

Ты̀ є҆сѝ сп҃се́нiе всѣ́хъ человѣ́кѡвъ, ꙗ҆́же бг҃а ро́ждши неизрече́ннымъ ѡ҆́бразомъ: ты̀ вѣ́рныхъ сп҃си́тельница бцⷣе, и҆ слѣпы́хъ наста́вница, и҆ па́дающихъ и҆справле́нiе. тѣ́мже тѧ̀ восхвалѧ́юще хрⷭ҇тꙋ̀ зове́мъ: бл҃гослови́те всѧ̑ дѣла̀ гдⷭ҇а, по́йте и҆ превозноси́те є҆го̀ во вѣ́ки.

Сла́ва: Стѣ́нꙋ претве́рдꙋ тѧ̀ стѧжа́вше, сп҃се́нiѧ на́шегѡ наде́ждꙋ на тѧ̀ возложи́хомъ, бг҃ома́ти. но ты̀ бꙋ́ди рабѡ́мъ твои̑мъ приста́нище, и҆ стѣна̀ неѡбори́ма, и҆ ко є҆́же вопи́ти непреста́ннѡ напра́ви: да бл҃гослови́тъ тва́рь всѧ́каѧ гдⷭ҇а, и҆ превозно́ситъ є҆го̀ во вѣ́ки.

И҆ ны́нѣ: Ѹ҆тро́бою ма́терски растерза́ема, и҆ слеза́ми мно́гими и҆сполнѧ́ема, ꙗ҆́же чи́стѡ ро́ждшаѧ тѧ̀ зрѧ́щи на крⷭ҇тѣ̀, стена́ньми неꙋтѣ́шными взыва́ше: болѣ́зни и҆збѣ́гши въ ржⷭ҇твѣ̀ твое́мъ сн҃е мо́й, болѣ́знiю ны́нѣ ѡ҆держи́ма є҆́смь, ви́дѧщи зра́къ тво́й безче́стенъ.

Пѣ́снь ѳ҃

I҆рмо́съ: Неизглаго́ланное дв҃ы та́инство: нб҃о бо сiѧ̀, и҆ престо́лъ херꙋвíмскiй, и҆ свѣтоно́сный черто́гъ показа́сѧ, хрⷭ҇та̀ бг҃а вседержи́телѧ, сiю̀ бл҃гоче́стнѡ ꙗ҆́кѡ бцⷣꙋ велича́емъ.

Ѡ҆калѧ́хъ безче́стiѧ страстьмѝ дꙋ́шꙋ мою̀ ѻ҆каѧ́нный, всю́ же дꙋшетлѣ́нными страстьмѝ ѡ҆скверни́хъ пло́ть: но ꙗ҆́кѡ чⷭ҇таѧ же и҆ нескве́рнаѧ, ты́ мѧ ѡ҆чи́сти мно́жествомъ млⷭ҇ти твоеѧ̀.

Не стѧжа́хъ ра́звѣ тебѐ чⷭ҇таѧ прибѣ́жища, не зна́ю влⷣчце, и҆́ны на землѝ застꙋ́пницы тве́рдыѧ и҆ покро́ва: тѣ́мже къ тебѣ̀ те́плѣ притеко́хъ, просѧ̀ тобо́ю прiѧ́ти согрѣше́нiй и҆збавле́нiе.

Сла́ва: Всепѣ́таѧ, твоѧ̑ рабы̑ ны́нѣ млⷭ҇тивнѡ зри́ши свы́ше, вѣ́рою бл҃гоче́стною соблюда́ющи, и҆ твои́ми  моли́твами всѧ́ческихъ и҆збавлѧ́ющи на́съ ѡ҆бстоѧ́нiй, и҆́стиннꙋю тѧ̀ чтꙋ́щихъ бцⷣꙋ чⷭ҇тꙋю.

И҆ ны́нѣ: Ꙗ҆́же безсѣ́менное рожде́нiе позна́вшаѧ, тѧ̀ чл҃вѣколю́бче на дре́вѣ крⷭ҇тнѣмъ повѣ́шена ꙗ҆́кѡ ви́дѣ, вопiѧ́ше: сн҃е и҆ бж҃е мо́й всеси́льне, человѣ́ки сп҃стѝ хотѧ́й, ка́кѡ прiѧ́лъ є҆сѝ ны́нѣ распѧ́тiе;

Та́же, Досто́йно є҆́сть: И҆ покло́нъ. Та́же Трист҃о́е. И҆ по Ѻ҆́ч҃е на́шъ: тропарѝ, и҆ про́чее ѻ҆бы́чное, и҆ ѿпꙋ́стъ.

Въ пѧто́къ ѹ҆́тра,

по а҃-мъ стiхосло́вiи сѣда́льны крⷭ҇тны. Гла́съ а҃:

Распе́ншꙋсѧ тѝ хрⷭ҇тѐ, поги́бе мꙋчи́тельство, и҆ попра́на бы́сть си́ла вра́жiѧ: ни а҆́гг҃лъ бо, ни человѣ́къ, но ты̀ са́мъ гдⷭ҇и сп҃слъ є҆сѝ на́съ, сла́ва тебѣ̀.

Стíхъ: Возноси́те гдⷭ҇а бг҃а на́шего, и҆ покланѧ́йтесѧ подно́жiю нѡ́гꙋ є҆гѡ̀, ꙗ҆́кѡ ст҃о є҆́сть.

Крⷭ҇та̀ твоегѡ̀ дре́вꙋ покланѧ́емсѧ чл҃вѣколю́бче, ꙗ҆́кѡ на то́мъ пригвозди́лсѧ є҆сѝ животѐ всѣ́хъ: ра́й ѿве́рзлъ є҆сѝ сп҃се, вѣ́рою прише́дшемꙋ къ тебѣ̀ разбо́йникꙋ, и҆ пи́щи сподо́билъ є҆сѝ и҆сповѣ́дꙋющаго тѧ̀: помѧни́ мѧ гдⷭ҇и. прiимѝ ꙗ҆́коже ѻ҆́наго, и҆ на́съ вопiю́щихъ тебѣ̀: согрѣши́хомъ всѝ, млⷭ҇рдiемъ твои́мъ не пре́зри на́съ.

Сла́ва, и҆ ны́нѣ, крⷭ҇тобг҃оро́диченъ: Нескве́рнаѧ а҆́гница, а҆́гнца и҆ па́стырѧ повѣ́шена на дре́вѣ ме́ртва зрѧ́щи, пла́чꙋщи вѣща́ше, мт҃рски восклица́ющи: ка́кѡ претерплю̀ твоѐ, є҆́же па́че сло́ва сн҃е мо́й сни́тiе, и҆ вѡ́льныѧ стрⷭ҇ти, бж҃е пребл҃гíй;

По в҃-мъ стiхосло́вiи сѣда́льны крⷭ҇тны, гла́съ а҃:

Ѻ҆рꙋ́жiе крⷭ҇тное во бране́хъ ꙗ҆ви́сѧ и҆ногда̀ бл҃гочести́вомꙋ царю̀ кѡнстантíнꙋ, непобѣди́маѧ побѣ́да на врагѝ,  вѣ́ры ра́ди, сегѡ̀ трепе́щꙋтъ сопроти̑вныѧ си̑лы, сiѐ бы́сть вѣ̑рнымъ сп҃се́нiе, и҆ па́ѵлꙋ похвала̀.

Стíхъ: Бг҃ъ же цр҃ь на́шъ пре́жде вѣ́ка, содѣ́ла сп҃се́нiе посредѣ̀ землѝ.

И҆́же дре́вле а҆да́ма ѿ пе́рсти созда́вый, бре́нною рꙋко́ю заꙋше́нъ бы́въ ще́дре, и҆ распѧ́тiе претерпѣ́лъ є҆сѝ, порꙋга̑нiѧ же и҆ ра̑ны. ѽ чꙋдесѐ! ѽ мно́гагѡ долготерпѣ́нiѧ твоегѡ̀! сла́ва гдⷭ҇и живонѡ́снымъ твои̑мъ стрⷭ҇те́мъ, и҆́миже на́съ сп҃слъ є҆сѝ.

Стíхъ: Ди́венъ бг҃ъ во ст҃ы́хъ свои́хъ, бг҃ъ i҆и҃левъ.

Мч҃нченъ: Страда́нiѧ похвало́ю, и҆ вѣне́чною по́честiю, сла́внiи стрⷭ҇тоте́рпцы, ѡ҆дѣ́ѧвшесѧ тобо́ю гдⷭ҇и, терпѣ́нiемъ ѹ҆́бѡ ра́нъ беззако́нныхъ побѣди́ша, и҆ си́лою бж҃е́ственною ѿ нб҃съ побѣ́дꙋ прiѧ́ша. тѣ́хъ мл҃твами и҆ на́съ свободѝ ѿ неви́димагѡ врага̀ сп҃се, и҆ сп҃сѝ на́съ.

Сла́ва, и҆ ны́нѣ, крⷭ҇тобг҃оро́диченъ: Зрѧ́щи тѧ̀ хрⷭ҇тѐ, всенепоро́чнаѧ мт҃и, ме́ртва на крⷭ҇тѣ̀ просте́рта, вопiѧ́ше: сн҃е мо́й собезнача́льне ѻ҆ц҃ꙋ̀ и҆ дх҃ꙋ, что̀ неизрече́нное твоѐ сiѐ смотре́нiе, и҆́мже сп҃слъ є҆сѝ ще́дре, пречⷭ҇тꙋю рꙋкꙋ̀ твоє́ю созда́нiе;

По г҃-мъ стiхосло́вiи сѣда́льны крⷭ҇тны. Гла́съ а҃:

На дре́вѣ тѧ̀ сло́ве крⷭ҇тнѣмъ, сл҃нца сла́вы i҆и҃се, за млⷭ҇рдiе млⷭ҇ти, повѣ́шена пло́тiю во́лею, ꙗ҆́кѡ ви́дѣ сл҃нце, не терпѧ́щи дерзнове́нiѧ, помрачи́сѧ. тѣ́мже ѡ҆мраче́ннꙋю мою̀ дꙋ́шꙋ просвѣтѝ неприкоснове́ннымъ свѣ́томъ твои́мъ, и҆ сп҃си́ мѧ, молю́сѧ.

На крⷭ҇тѣ̀ пригвозди́лсѧ є҆сѝ во́лею ще́дре, ѡ҆божи́лъ є҆сѝ и҆стлѣ́вшее на́ше сꙋщество̀, и҆ человѣкоꙋбíйцꙋ sмíѧ ѹ҆мертви́лъ є҆сѝ. но ѹ҆твердѝ правосла́вiе въ ми́рѣ, и҆ низложѝ є҆ретíчествꙋющихъ воста̑нiѧ, чⷭ҇тны́мъ крⷭ҇то́мъ твои́мъ.

Сла́ва, и҆ ны́нѣ, крⷭ҇тобг҃оро́диченъ: И҆̀же твоѐ застꙋпле́нiе стѧжа́вше пречⷭ҇таѧ, и҆ твои́ми мл҃твами ѿ бѣ́дъ и҆збавлѧ́емсѧ: крⷭ҇то́мъ бо сн҃а твоегѡ̀ всегда̀ храни́ми вездѣ̀, по до́лгꙋ тѧ̀ всѝ бл҃гоче́стнѡ велича́емъ. 

Канѡ́нъ чⷭ҇тно́мꙋ и҆ животворѧ́щемꙋ крⷭ҇тꙋ̀, [є҆гѡ́же краегране́сiе: Стра́сть чⷭ҇тнꙋ́ю хвалю̀ влⷣчню.] Творе́нiе гдⷭ҇и́на i҆ѡ́сифа. Гла́съ а҃.

Пѣ́снь а҃

I҆рмо́съ: Помо́гшемꙋ бг҃ꙋ во є҆гѵ́птѣ мѡѷсе́ови, и҆ тѣ́мъ фараѡ́на со всево́инствомъ погрꙋзи́вшемꙋ, побѣ́днꙋю пѣ́снь пои́мъ, ꙗ҆́кѡ просла́висѧ.

Стрⷭ҇ти претерпѣ́въ на́съ ра́ди, и҆́же є҆стество́мъ безстра́стенъ, и҆ ра́спѧтъ бы́въ съ разбо́йникома, началоsло́бнаго sмíѧ ѹ҆мертви́лъ є҆сѝ сло́ве, и҆ сп҃слъ є҆сѝ покланѧ́ющыѧсѧ тебѣ̀.

Восто́къ восто́кѡвъ сы́й, къ за́падѡмъ ѿринове́номꙋ є҆стествꙋ̀ на́шемꙋ i҆и҃се прише́лъ є҆сѝ: тебе́ же сл҃нца зрѧ̀ распина́ема, свѣ́тъ сво́й сокры̀.

Мч҃нченъ: Сме́ртiю вре́менною жи́знь вѣ́чнꙋю премѣни́вше до́брѣ страда́льцы сла́внiи, црⷭ҇твiѧ нбⷭ҇нагѡ сподо́бистесѧ: сегѡ̀ ра́ди прославлѧ́етесѧ, и҆ бл҃жи́ми є҆стѐ.

Мч҃нченъ: И҆̀же стрⷭ҇те́мъ хрⷭ҇тѡ́вымъ ѹ҆подо́бльшесѧ до́блественнѣ, стра̑сти и҆сцѣлева́ете земны́хъ, рꙋкодѣ́йствiемъ та́йнымъ, и҆ сло́вомъ прого́ните дꙋ́хи, ст҃íи мч҃нцы.

Бг҃оро́диченъ: Ꙗ҆́коже а҆́гница зрѧ́щи на крⷭ҇тѣ̀ хрⷭ҇та̀ воздви́жена, и҆ взира́ющи а҆́гнца восклица́ющи вопiѧ́ше: гдѣ̀ твоѧ̀ за́йде добро́та, долготерпѣли́ве сн҃е пребезнача́льне;

И҆́нъ канѡ́нъ прест҃ѣ́й бцⷣѣ. Гла́съ а҃.

I҆рмо́съ: Пѣ́снь побѣ́днꙋю пои́мъ всѝ бг҃ꙋ, сотво́ршемꙋ ди̑внаѧ чꙋдеса̀ мы́шцею высо́кою, и҆ сп҃сшемꙋ i҆и҃лѧ, ꙗ҆́кѡ просла́висѧ.

Ꙗ҆́же є҆ди́на безлѣ́тнаго бг҃а въ лѣ́то ро́ждши воплоще́нна, всест҃а́ѧ пречⷭ҇таѧ, вселѣ̑тныѧ стра̑сти преѻкаѧ́нныѧ моеѧ̀ дꙋшѝ и҆сцѣлѝ.

Стрꙋ́пы дꙋшѝ моеѧ̀, и҆ се́рдца недоꙋмѣ́нiе, помышле́нiй ѡ҆мраче́нiе, и҆ ѹ҆́мное побѣжде́нiе потребѝ пречⷭ҇таѧ, ꙗ҆́кѡ млⷭ҇тиваѧ, твои́ми мл҃твами. 

Ꙗ҆́же свѣ́тъ ро́ждшаѧ и҆зба́вителѧ моего̀, тьмы̀ и҆ мꙋ́къ вѣ́чныхъ и҆зба́ви мѧ̀ пречⷭ҇таѧ: ꙗ҆́кѡ да сп҃са́емь воспѣва́ю бл҃гоꙋтро́бiе твоѐ.

Въ пꙋчи́нѣ лю́тыхъ, и҆ въ молвѣ̀ страсте́й потоплѧ́емь є҆́смь а҆́зъ, твою̀ пречⷭ҇таѧ призыва́ю тишинꙋ̀: сп҃си́ мѧ, приста́нище бо є҆сѝ вѣ́рныхъ.

Пѣ́снь г҃

I҆рмо́съ: Да ѹ҆тверди́тсѧ се́рдце моѐ въ во́ли твое́й хрⷭ҇тѐ бж҃е, и҆́же надꙿ вода́ми нб҃о ѹ҆твержде́й второ́е, и҆ ѡ҆снова́вый на вода́хъ зе́млю всеси́льне.

На крⷭ҇тѣ̀ дла̑ни распросте́рлъ є҆сѝ, и҆ пе́рсты бж҃е́ственныѧ ѡ҆кровави́въ, дѣ́ло рꙋкꙋ̀ твоє́ю влⷣко, а҆да́ма ѹ҆бíйственныѧ рꙋкѝ и҆збавлѧ́ѧ, ꙗ҆́кѡ є҆ди́нъ бл҃гъ и҆ чл҃вѣколю́бецъ.

Въ ре́бра прободе́нъ бы́лъ є҆сѝ копiе́мъ влⷣко, и҆справлѧ́ѧ ре́бренное поползнове́нiе, на дре́во возне́слсѧ є҆сѝ, дре́вле бѣдꙋ̀ прiе́мшаго дре́ва плодо́мъ, въ ра́й вводѧ̀ съ разбо́йникомъ бл҃горазꙋ́мнымъ.

Мч҃нченъ: Церкѡ́внаѧ ѹ҆твержде́нiѧ, бл҃гоче́стiѧ пре́днiѧ столпы̀, потреби́тели вра́жiѧ, гдⷭ҇ни мч҃ники, мы́слiю чи́стою пѣ́сненнѡ да ѹ҆бл҃жи́мъ.

Мч҃нченъ: Ꙗ҆́кѡ бж҃е́ственное сꙋ́ще ло́зiе мы́сленнагѡ вiногра́да мч҃ницы, гро́здiе и҆знесо́ша на́мъ ꙗ҆́вѣ, терпѣ́нiѧ и҆злива́ющее вiно̀, и҆ всѣ́хъ вѣ́рныхъ сердца̀ веселѧ́щее.

Бг҃оро́диченъ: Бл҃гослове́нъ пло́дъ чре́ва твоегѡ̀ дв҃о всепѣ́таѧ, и҆стлѣ́вшаѧ плодо́мъ дре́ва, ра́ди крⷭ҇та̀ своегѡ̀, нетлѣ́нiѧ ѹ҆стро́ивый прича́стники, бж҃е́ственною бл҃года́тiю.

И҆́нъ. I҆рмо́съ то́йже

Непло́дныѧ мы́сли моеѧ̀ безпло́дiе всѐ потребѝ, и҆ плодоно́снꙋ добродѣ́тельми дꙋ́шꙋ мою̀ покажѝ, пречⷭ҇таѧ бцⷣе, вѣ̑рнымъ помо́щнице. 

И҆зба́ви мѧ̀ всенепоро́чнаѧ, всѧ́кагѡ ѡ҆бстоѧ́нiѧ, мно́гихъ собла́знъ sмiе́выхъ, и҆ вѣ́чнагѡ ѻ҆гнѧ̀, и҆ тьмы̀, ꙗ҆́же свѣ́тъ ро́ждшаѧ превѣ́чный.

Стра́шнымъ сꙋди́щемъ чⷭ҇таѧ, и҆ ѻ҆гне́мъ ѻ҆́нѣмъ неꙋгаси́мымъ, и҆ ѿвѣ́томъ лю́тымъ ве́сь ѡ҆сꙋжде́нъ є҆́смь: потщи́сѧ сп҃сти́ мѧ влⷣчце пречⷭ҇таѧ, раба̀ твоего̀.

Да ѡ҆божи́тъ человѣ́чество, бг҃ъ бы́сть чл҃вѣ́къ и҆зꙿ тебѐ дв҃о чⷭ҇таѧ, па́че сло́ва и҆ смы́сла: сегѡ̀ ра́ди тѧ̀ согла́снѡ всѝ вѣ́рнiи ѹ҆блажа́емъ.

Пѣ́снь д҃

I҆рмо́съ: Ѹ҆слы́шахъ гдⷭ҇и слꙋ́хъ тво́й, и҆ ѹ҆боѧ́хсѧ: разꙋмѣ́хъ дѣла̀ твоѧ̑, прⷪ҇ро́къ глаго́лаше, и҆ просла́вихъ си́лꙋ твою̀.

Законода́вецъ пра́веденъ сы́й, со беззако́нники вмѣне́нъ бы́лъ є҆сѝ, на дре́во возне́слсѧ є҆сѝ бл҃годѣ́телю гдⷭ҇и, всѣ́хъ ѡ҆правда́ти хотѧ̀.

Си̑лы всѧ̑ ѹ҆диви́шасѧ а҆́гг҃льскiѧ, на крⷭ҇тѣ̀ тебѐ зрѧ́щи возноси́ма сл҃нце, и҆ тьмы̀ нача́льныѧ си̑лы побѣжде́ни бы́ша.

Мч҃нченъ: И҆сцѣле́нiй бл҃года́ть ѿ дꙋхо́вныхъ дарова́нiй поче́рпше мч҃нцы, всѣ̑мъ ѿмыва́ютъ стра̑сти дꙋшетлѣ̑нныѧ бж҃iею бл҃года́тiю.

Мч҃нченъ: Дрема́нiе ѿри́нꙋвше нерадѣ́нiѧ стрⷭ҇тоте́рпцы, бо́дростiю бж҃е́ственною, и҆ вѣ́рою sвѣре́й ѹ҆спи́ша стремлє́нiѧ, и҆ ра́дꙋющесѧ пострада́ша.

Бг҃оро́диченъ: Ѹ҆вы̀ мнѣ̀ ча́до, что̀ бꙋ́дꙋ; ка́кѡ зрю́ тѧ на дре́во воздви́жена, и҆ безꙿ пра́вды ѹ҆мерщвлѧ́ема живо́тъ подаю́щаго; дв҃а пла́чꙋщи глаго́лаше.

И҆́нъ

I҆рмо́съ: Дх҃омъ прови́дѧ прⷪ҇ро́че а҆ввакꙋ́ме словесѐ воплоще́нiе, проповѣ́далъ є҆сѝ вопiѧ̀: внегда̀ прибли́житисѧ лѣ́тѡмъ, позна́ешисѧ, внегда̀ прiитѝ вре́мени, пока́жешисѧ: сла́ва си́лѣ твое́й гдⷭ҇и.

Дв҃о бцⷣе, нескве́рнаѧ сѣ́не, ѡ҆скверне́на мѧ̀ прегрѣше́ньми ѡ҆чи́сти щедро́тами твои́ми, чистѣ́йшими кропле́ньми:  да́ждь мѝ рꙋ́кꙋ по́мощи, да зовꙋ̀: сла́ва тебѣ̀ чⷭ҇таѧ бг҃оневѣ́сто.

Хра́мъ ѡ҆свѧще́нъ ꙗ҆ви́лсѧ є҆сѝ бг҃ꙋ, въ тѧ̀ все́льшемꙋсѧ па́че ѹ҆ма̀: того̀ молѝ, грѣхо́вныхъ скве́рнъ на́съ ѡ҆чи́стити, ꙗ҆́кѡ да хра́мъ позна́емсѧ, и҆ ѻ҆би́телище дх҃о́вное.

Поми́лꙋй мѧ̀ бцⷣе, ꙗ҆́же є҆ди́на млⷭ҇тей и҆сто́чникъ ро́ждшаѧ, и҆ разрѣшѝ дꙋшѝ моеѧ̀ лю́тꙋю болѣ́знь, и҆ недоꙋмѣ́нiе серде́чное: сле́зъ стрꙋю̀ и҆ ѹ҆миле́нiе пре́жде конца̀ пода́ждь, и҆ лю́тыхъ и҆збавле́нiе.

Ст҃а́ѧ бцⷣе, ѡ҆свѧтѝ на́съ, прест҃а́го ро́ждши пло́тiю, ѹ҆подо́битисѧ хотѧ́щаго человѣ́кѡмъ, и҆ нбⷭ҇номꙋ црⷭ҇твiю прича́стники всѣ́хъ покажѝ, пречⷭ҇таѧ, твои́ми мл҃твами.

Пѣ́снь є҃

I҆рмо́съ: Свѣ́тлый на́мъ возсiѧ́й свѣ́тъ присносꙋ́щный, ѹ҆́тренюющымъ ѡ҆ сꙋдьба́хъ за́повѣдей твои́хъ, влⷣко чл҃вѣколю́бче хрⷭ҇тѐ бж҃е на́шъ.

На крⷭ҇тѣ̀ пло́тiю воздвиза́емь, ꙗ҆зы́ки призва́лъ є҆сѝ невѣ́дꙋющыѧ тебѐ, къ твоемꙋ̀ позна́нiю, сꙋдiѐ всѣ́хъ, є҆ди́не млⷭ҇тиве хрⷭ҇тѐ бж҃е на́шъ.

Тебѣ̀ на сꙋди́щи ста́вшꙋ непра́веднѣмъ, пра́ведне гдⷭ҇и, ѡ҆правда́сѧ пре́жде ѡ҆сꙋжде́нный а҆да́мъ, и҆ зове́тъ: сла́ва распѧ́тiю твоемꙋ̀, долготерпѣли́ве гдⷭ҇и.

Мч҃нченъ: Ꙗ҆́коже ра́й бг҃онасажде́нный ꙗ҆ви́стесѧ мꙋ́чєницы, стрⷭ҇ти чⷭ҇тны́ѧ ꙗ҆́кѡ цвѣ́ты бл҃гоꙋха́нныѧ и҆мꙋ́ще, и҆́миже бл҃гоꙋха́етсѧ вѣ́рныхъ дꙋша̀ всѧ́каѧ.

Мч҃нченъ: Бл҃гоцвѣ̑тнаѧ и҆ бл҃гоплодѡви́таѧ древеса̀, и҆̀же вѣ́ры безсме́ртiѧ пло́дъ процвѣто́ша, и҆ sло́бы корє́нiѧ и҆сторго́ша, воспои́мъ мꙋ́ченики гдⷭ҇ни.

Бг҃оро́диченъ: Же́злъ чⷭ҇тны́й, ꙗ҆́же прозѧ́бшiй цвѣ́тъ неꙋвѧда́ющiй, ꙗ҆́кѡ ѹ҆зрѣ̀ на дре́во возноси́ма того̀, вопiѧ́ше: влⷣко, не безча́днꙋ ꙗ҆ви́ мѧ. 

И҆́нъ

I҆рмо́съ: Тво́й ми́ръ да́ждь на́мъ сн҃е бж҃iй, и҆но́гѡ бо ра́звѣ тебѐ бг҃а не зна́емъ, и҆́мѧ твоѐ и҆менꙋ́емъ, ꙗ҆́кѡ бг҃ъ живы́хъ и҆ ме́ртвыхъ є҆сѝ.

Ме́ртва мѧ̀ содѣ́ла и҆ногда̀ во є҆де́мѣ вкꙋше́нiе лꙋка́вое: но ꙗ҆́же жи́знь ро́ждшаѧ пречи́стаѧ, дре́вле дре́вомъ ѹ҆ме́ршаго ѡ҆живи́ мѧ ны́нѣ, и҆ пода́ждь ѹ҆миле́нiе.

Сп҃си́ мѧ пречⷭ҇таѧ, ѿ бѣ́дъ лю́тыхъ и҆ воздви́гни мѧ̀ ѿ гно́ѧ страсте́й, и҆ и҆зба́ви мѧ̀ плѣне́нiѧ и҆ ѡ҆sлобле́нiѧ лꙋка́выхъ бѣсѡ́въ, твоего̀ непотре́бнаго раба̀.

Зѣ̑ницы дꙋшѝ моеѧ̀ ѡ҆зарѝ чⷭ҇таѧ, зрѣ́ти мѝ при́снѡ бж҃е́ственнꙋю свѣ́тлость, и҆ твою̀ сла́вꙋ всенепоро́чнаѧ, ꙗ҆́кѡ да полꙋчꙋ̀ млⷭ҇ть и҆ вѣ́чнꙋю сла́вꙋ.

Ѻ҆́блакъ и҆ ра́й, и҆ две́рь тѧ̀ свѣ́та, трапе́зꙋ, и҆ рꙋно̀ вѣ́мы, рꙋ́чкꙋ внꙋ́трь ма́ннꙋ носѧ́щꙋ, сла́дость мíрꙋ, чⷭ҇таѧ дв҃о мт҃и.

Пѣ́снь s҃

I҆рмо́съ: Прⷪ҇ро́ка сп҃слъ є҆сѝ ѿ ки́та чл҃вѣколю́бче, и҆ менѐ и҆зꙿ глꙋбины̀ прегрѣше́нiй возведѝ, молю́сѧ.

И҆́же че́сти всѧ́кiѧ превы́шши, безче́стiе претерпѣ́лъ є҆сѝ хрⷭ҇тѐ, на крⷭ҇тѣ̀ воздви́женъ, чл҃вѣ́ки почестѝ хотѧ̀.

Подписꙋ́еши мнѣ̀ ѡ҆ставле́нiе, порабоще́нномꙋ льсти́вымъ, тро́стiю бiе́мь хрⷭ҇тѐ бж҃е на́шъ пребл҃гíй.

Мч҃нченъ: Болѣ́зньми страда́нiй къ неболѣ́зненнѣй преидо́сте ст҃íи кончи́нѣ, и҆ неизрече́нныѧ ра́дости сподо́бльшесѧ.

Мч҃нченъ: Разжего́стесѧ ѹ҆́гльми хрⷭ҇то́вы любвѐ премꙋ́дрiи: тѣ́мже во ѻ҆́гнь вмета́еми не ѡ҆палѧ́еми пребы́сте.

Бг҃оро́диченъ: По ржⷭ҇твѣ̀ всенепоро́чнаѧ, ꙗ҆́коже и҆ пре́жде ржⷭ҇тва̀ пребыла̀ є҆сѝ: бг҃а бо родила̀ є҆сѝ дре́вомъ человѣ́ка сп҃сшаго.

И҆́нъ

I҆рмо́съ: Прⷪ҇ро́ка i҆ѡ́нꙋ подража́ѧ вопiю̀: живо́тъ мо́й бл҃же свободѝ и҆зꙿ тлѝ, и҆ сп҃си́ мѧ сп҃се мíра, зовꙋ́ща: сла́ва тебѣ̀. 

Ѡ҆скверне́на мѧ̀ мно́гими грѣхѝ, молю́сѧ тебѣ̀ є҆ди́ной бл҃го́й, и҆ нескве́рнѣй сѣ́ни: ѡ҆мы́й ѿ всѧ́кiѧ скве́рны, хода́тайствомъ твои́мъ.

Ѡ҆корми́тельница мѝ бꙋ́ди чⷭ҇таѧ, вла́емꙋ въ пꙋчи́нѣ лю́тыхъ, жите́йскими нꙋ́ждами, и҆ и҆спра́ви, къ при́сномꙋ приста́нищꙋ, и҆ сп҃си́ мѧ.

Треволне́нiе помышле́нiй, и҆ страсте́й нахождє́нiѧ, и҆ глꙋбина̀ грѣхо́внаѧ, ѻ҆каѧ́ннꙋю мою̀ дꙋ́шꙋ ѡ҆бꙋрева́ютъ: помози́ ми ст҃а́ѧ влⷣчце.

Сщ҃е́ннаѧ сѣ́не показа́ннаѧ, мр҃íе, ѡ҆скверне́ннꙋю сластьмѝ ѻ҆каѧ́ннꙋю мою̀ дꙋ́шꙋ ѡ҆свѧтѝ.

Пѣ́снь з҃

I҆рмо́съ: Пе́щь сп҃се ѡ҆роша́шесѧ, ѻ҆́троцы же ликꙋ́юще поѧ́хꙋ: ѻ҆тцє́въ бж҃е бл҃гослове́нъ є҆сѝ.

Распина́емь тва́рь поколеба́лъ є҆сѝ: ѹ҆мерщвлѧ́емь sмíѧ ѹ҆мертви́лъ є҆сѝ: бл҃гослове́нъ є҆сѝ хрⷭ҇тѐ бж҃е ѻ҆тє́цъ на́шихъ.

Напоѧ́етсѧ же́лчiю долготерпѣли́вый, и҆сточа́ѧ мѝ сла́дость сп҃си́тельнꙋю, сла́достною снѣ́дiю лише́нномꙋ ра́йскiѧ пи́щи.

Мч҃нченъ: Мч҃нцы ноготьмѝ стрꙋ́жеми, ме́ртвости дебельство̀ ѿложи́вше, красотꙋ́ же бж҃е́ственнꙋю ѿ бг҃а прiѧ́ша.

Мч҃нченъ: Стрⷭ҇тьмѝ стрⷭ҇ти хрⷭ҇то́вѣй пречⷭ҇тѣй подо́бѧщесѧ, до́блiи мч҃нцы, ра̑ны вра́жiѧ ѹ҆до́бь претерпѣ́сте.

Бг҃оро́диченъ: Распина́ема зрѧ́щи гдⷭ҇а непоро́чнаѧ бг҃оро́дица, глаго́лаше: ѹ҆вы̀ мнѣ̀ сн҃е мо́й, ка́кѡ ѹ҆мира́еши, животѐ и҆ наде́ждо вѣ́рныхъ;

И҆́нъ

I҆рмо́съ: Сꙋ́щымъ въ пещѝ ѻ҆трокѡ́мъ твои̑мъ сп҃се, не прикоснꙋ́сѧ, нижѐ стꙋжѝ ѻ҆́гнь. тогда̀ трiѐ, ꙗ҆́кѡ є҆ди́нѣми ѹ҆сты̀ поѧ́хꙋ и҆ бл҃гословлѧ́хꙋ, глаго́люще: бл҃гослове́нъ бг҃ъ ѻ҆тє́цъ на́шихъ.

Ѡ҆скве́рншꙋюсѧ страстьмѝ дꙋ́шꙋ мою̀ ѡ҆свѧтѝ, пречⷭ҇таѧ бг҃оневѣ́сто, и҆ ѹ҆ма̀ моегѡ̀ лю́тое плѣне́нiе, и҆ се́рдца  недоꙋмѣ́нiе, и҆ бѣсѡ́вскаѧ ѹ҆стремлє́нiѧ вско́рѣ потребѝ чⷭ҇таѧ.

Ѹ҆мерщвле́нный страстьмѝ плотски́ми, всенепоро́чнаѧ, ѡ҆живѝ ѹ҆́мъ мо́й, и҆ бг҃ꙋ ѹ҆гѡ́днаѧ соверша́ти ѹ҆крѣпѝ мѧ̀: да велича́ю тѧ̀, и҆ сла́влю при́снѡ бл҃гоꙋтро́бiе твоѐ.

Дв҃о мт҃и, ꙗ҆́же є҆ди́на бг҃а ро́ждшаѧ, ѹ҆мертвѝ плотскȋѧ моѧ̑ сла̑сти, и҆ дꙋше́внꙋю мою̀ скве́рнꙋ ѿмы́й вско́рѣ: и҆ и҆стѧза́нiѧ бѣсѡ́въ лꙋка́выхъ и҆зба́ви, и҆ сп҃си́ мѧ.

Преиспещре́на бж҃е́ственными добродѣ́тельми, родила̀ є҆сѝ сло́во собезнача́льно ѻ҆ц҃ꙋ̀, чⷭ҇таѧ дв҃о, добродѣ́тельми нб҃са̀ вои́стиннꙋ покры́вшаго: є҆го́же молѝ при́снѡ ѹ҆ще́дрити на́съ.

Пѣ́снь и҃

I҆рмо́съ: Пѣсносло́вцы въ пещѝ сп҃сшагѡ дѣ́ти, и҆ громопла́меннꙋю прело́жшаго на ро́сꙋ, хрⷭ҇та̀ бг҃а по́йте и҆ превозноси́те во всѧ̑ вѣ́ки.

Е҆гда̀ на крⷭ҇тѣ̀ сп҃сѐ пригвозди́лсѧ є҆сѝ, колеба́шесѧ тва́рь: сл҃нце ѹ҆ста́ви лꙋчы̀, и҆ ка́менiе распада́шесѧ, и҆ а҆́дъ ско́рѡ ѡ҆бнажа́шесѧ, не терпѧ̀ держа́вы твоеѧ̀.

За ѡ҆сꙋжде́нiе ѿринове́ннагѡ ѡ҆сꙋжде́нiе пострада́въ, за прiе́мшаго наготꙋ̀, на́гъ на дре́вѣ ви́сѣлъ є҆сѝ ще́дре: ве́лiѧ твоѧ̀ держа́ва и҆ долготерпѣ́нiе.

Мч҃нченъ: И҆́же безплѡ́тнымъ сожи́телiе, хрⷭ҇тѡ́вы во́ини, крⷭ҇то́мъ ꙗ҆́кѡ бронѧ́ми ѡ҆болче́ни, къ сопротивобо́рцꙋ ѡ҆полчи́шасѧ, и҆ того̀ кра́сными нога́ми попра́ша.

Мч҃нченъ: Стоѧ́хꙋ посредѣ̀ сꙋди́ща съ закле́пми до́блiи, на ѹ҆́ды раздроблѧ́еми, и҆ зда́нiе разорѧ́юще пре́лести, и҆ бѣсѡ́вскаѧ трє́бища разбива́юще.

Бг҃оро́диченъ: Ꙗ҆́же нб҃съ превы́шшаѧ, воздви́жена на дре́вѣ, и҆ низлага́ющаго воздвижє́нiѧ вра̑жiѧ, зрѧ́щи є҆ди́наго вы́шнѧго, воспѣва́ше того̀ велегла́снѡ. 

И҆́нъ

I҆рмо́съ: Е҆гѡ́же ѹ҆жаса́ютсѧ а҆́гг҃ли, и҆ всѧ̑ вѡ́инства, ꙗ҆́кѡ творца̀ и҆ гдⷭ҇а, по́йте сщ҃е́нницы, просла́вите ѻ҆́троцы, бл҃гослови́те лю́дiе и҆ превозноси́те во всѧ̑ вѣ́ки.

Воплоща́етсѧ безпло́тный и҆зꙿ тебѐ бг҃олѣ́пнѡ: є҆го́же молѝ пречⷭ҇таѧ, стра̑сти моѧ̑ плотскȋѧ ѹ҆мертви́ти, и҆ ѡ҆живи́ти дꙋ́шꙋ мою̀ ѹ҆мерщвле́ннꙋю грѣха́ми.

И҆сцѣлѧ́ющаго сокрꙋше́нiе а҆да́ма пе́рстнагѡ, сп҃са родила̀ є҆сѝ пречⷭ҇таѧ и҆ бг҃а: того̀ ѹ҆молѝ, ꙗ҆́звы дꙋшѝ моеѧ̀ и҆сцѣли́ти, ꙗ҆́же неисцѣ́льнѡ болѧ́щыѧ.

Воздви́гни слежа́ща мѧ̀ во глꙋбинѣ̀ sлы́хъ, и҆ ны́нѣ борю́щаго мѧ̀ побѣдѝ, чⷭ҇таѧ, и҆ ѹ҆ѧ́звленнꙋю безмѣ́стными сластьмѝ дꙋ́шꙋ мою̀ пречⷭ҇таѧ не пре́зри, но ѹ҆ще́дри, и҆ сп҃си́ мѧ.

И҆збавлѧ́емсѧ всѧ́ческихъ и҆скꙋше́нiй, пречⷭ҇таѧ, твои́ми къ бг҃ꙋ бо́дренными мл҃твами, тебѐ бцⷣꙋ свѣ́дꙋщiи бл҃гослове́ннꙋю и҆ ѡ҆бра́дованнꙋю.

Та́же, пѣ́снь бцⷣы: Вели́читъ дꙋша̀ моѧ̀ гдⷭ҇а: И҆ покло́ны.

Пѣ́снь ѳ҃

I҆рмо́съ: Тѧ̀, ю҆́же ви́дѣ мѡѷсе́й неѡпали́мꙋю кꙋпинꙋ̀, и҆ лѣ́ствицꙋ ѡ҆дꙋшевле́ннꙋю, ю҆́же i҆а́кѡвъ ви́дѣ, и҆ две́рь нбⷭ҇нꙋю, є҆́юже про́йде хрⷭ҇то́съ бг҃ъ на́шъ, пѣ́сньми мт҃и чⷭ҇таѧ велича́емъ.

Ѽ ка́кѡ лю́дiе непокори́вiи преда́ша тѧ̀ крⷭ҇тꙋ̀, є҆ди́наго долготерпѣли́ваго во́лею ѡ҆бнища́вшаго, и҆ стра̑сти прiе́мшаго, и҆ безстра́стiю хода́таѧ бы́вша, всѣ̑мъ ѿ а҆да́ма попо́лзшымсѧ!

Распѧ́тiе безче́стное прiѧ́тъ хрⷭ҇тѐ пло́тiю, почестѝ хотѧ̀ ѡ҆безче́ствованнаго чл҃вѣ́ка страстьмѝ безслове́сными, и҆ дре́внюю добро́тꙋ погꙋ́бльша: сла́ва па́че ѹ҆ма̀ милосе́рдiю твоемꙋ̀.

Мч҃нченъ: Сл҃нце незаходи́мое хрⷭ҇тѐ, ѹ҆́треневавшыѧ къ тебѣ̀, и҆ тьмꙋ̀ страда́нiй преше́дшыѧ ма́нiемъ тѝ, къ  свѣ́тꙋ наста́вилъ є҆сѝ твоеѧ̀ неизрече́нныѧ сла́вы и҆ свѣ́тлости: просвѣтѝ ѹ҆̀бо на́съ тѣ́хъ мл҃твами.

Мч҃нченъ: По́лкъ мч҃нкъ сщ҃е́нныхъ, тьмы̑ мы́сленныхъ врагѡ́въ побѣдѝ, и҆ тьма́мъ примѣни́сѧ ст҃ы́хъ си́лъ, и҆ тьмы̑ страсте́й дꙋ́шъ на́шихъ, манове́нiемъ вседѣ́тельнымъ и҆сцѣлѧ́ютъ при́снѡ.

Бг҃оро́диченъ: Свѣ́томъ дв҃о, и҆зꙿ тебѐ возсiѧ́вшагѡ свѣ́та пло́тiю, ѹ҆́мъ мо́й, ѡ҆зарѝ, и҆ се́рдце просвѣтѝ, тьмꙋ̀ ѿгонѧ́ющи грѣхо́внꙋю, и҆ ѹ҆ны́нiѧ моегѡ̀ всѧ́кꙋ мглꙋ̀ прогонѧ́ющи.

И҆́нъ

I҆рмо́съ: Свѣтоно́сный ѻ҆́блакъ, во́ньже всѣ́хъ влⷣка, ꙗ҆́кѡ до́ждь съ нб҃сѐ на рꙋно̀ сни́де, и҆ воплоти́сѧ на́съ ра́ди, бы́въ человѣ́къ, безнача́льный, велича́емъ всѝ ꙗ҆́кѡ мт҃рь бг҃а на́шегѡ чⷭ҇тꙋю.

Грѣхолюби́въ сы́й въ лѣ́ности пребыва́ю, и҆ сꙋди́ща, чⷭ҇таѧ, неꙋмы́тнагѡ трепе́щꙋ: въ не́мже мѧ̀ соблюдѝ твои́ми ст҃ы́ми мл҃твами бг҃оневѣ́сто, неѡсꙋжде́нна, да ꙗ҆́кѡ предста́тельницꙋ мою̀ ѹ҆бл҃жа́ю тѧ̀, пречⷭ҇таѧ.

Ѹ҆жаса́юсѧ сꙋди́ща дв҃о, и҆ незабве́ннагѡ ѻ҆́ка твоегѡ̀ сн҃а, содѣ́ѧвъ мнѡ́гiѧ грѣхѝ на землѝ, и҆ сегѡ̀ ра́ди тебѣ̀ вопiю̀: всемлⷭ҇рдаѧ влⷣчце помози́ ми, и҆ тогда́шнiѧ бѣды̀ и҆зба́ви мѧ̀, и҆ сп҃сѝ, чⷭ҇таѧ.

Ко́ль стра́шенъ де́нь и҆спыта́нiѧ, ѻ҆трокови́це! ко́ль ѹ҆жа́сенъ ѿвѣ́тъ! ко́ль горька̀ бѣда̀! кто̀ постои́тъ про́чее пречⷭ҇таѧ влⷣчце; поми́лꙋй стра́стнꙋю мою̀ дꙋ́шꙋ, и҆ пре́жде конца̀ да́ждь мѝ ѡ҆ставле́нiе, пречⷭ҇таѧ.

Ꙗ҆́же свѣ́тъ ро́ждшаѧ бж҃е́ственный, и҆зꙿ ѻ҆ц҃а̀ возсiѧ́вшiй, ѡ҆мраче́ннꙋю мою̀ дꙋ́шꙋ лестьмѝ жите́йскими, и҆ бы́вшꙋю врагѡ́въ порꙋга́нiе всенепоро́чнаѧ ѹ҆ще́дри, и҆ свѣ́тꙋ покаѧ́нiѧ сп҃си́тельнагѡ сподо́би, чⷭ҇таѧ.

Та́же: Досто́йно є҆́сть: И҆ покло́нъ до землѝ. Та́же, є҆ктенiа̀, и҆ свѣти́ленъ, и҆ ѱалмы̀ ѻ҆бы́чны. 

На стiхо́внѣ стiхи̑ры крⷭ҇тны. Гла́съ а҃:

Тебѐ на дре́вѣ пригво́ждшагосѧ пло́тiю, и҆ живо́тъ на́мъ пода́вшаго, ꙗ҆́кѡ сп҃са и҆ влⷣкꙋ пои́мъ непреста́ннѡ.

Стíхъ: И҆спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆ возра́довахомсѧ, и҆ возвесели́хомсѧ. во всѧ̑ дни̑ на́шѧ возвесели́хомсѧ: за дни̑, въ нѧ́же смири́лъ ны̀ є҆сѝ, лѣ̑та, въ нѧ́же ви́дѣхомъ sла̑ѧ, и҆ при́зри на рабы̑ твоѧ̑, и҆ на дѣла̀ твоѧ̑, и҆ наста́ви сы́ны и҆́хъ.

Твои́мъ крⷭ҇то́мъ хрⷭ҇тѐ, є҆ди́но ста́до бы́сть а҆́гг҃лѡвъ и҆ человѣ́кѡвъ, и҆ во є҆ди́номъ собо́рѣ нб҃о и҆ землѧ̀ весели́тсѧ: гдⷭ҇и сла́ва тебѣ̀.

Стíхъ: И҆ бꙋ́ди свѣ́тлость гдⷭ҇а бг҃а на́шегѡ на на́съ, и҆ дѣла̀ рꙋ́къ на́шихъ и҆спра́ви на на́съ, и҆ дѣ́ло рꙋ́къ на́шихъ и҆спра́ви.

Мч҃нченъ: Стрⷭ҇тоте́рпцы хрⷭ҇тѡ́вы прiиди́те лю́дiе всѝ почти́мъ пѣ́ньми и҆ пѣ́сньми дх҃о́вными, свѣти́льники мíра, и҆ проповѣ́дники вѣ́ры, и҆сто́чники приснотекꙋ́щыѧ, и҆зꙿ ни́хже и҆стека́ютъ вѣ̑рнымъ и҆сцѣлє́нiѧ. тѣ́хъ моли́твами хрⷭ҇тѐ бж҃е на́шъ, ми́ръ да́рꙋй мíрꙋ твоемꙋ̀, и҆ дꙋша́мъ на́шымъ ве́лiю млⷭ҇ть.

Сла́ва, и҆ ны́нѣ: крⷭ҇тобг҃оро́диченъ:

Подо́бенъ: Прехва́льнiи мч҃нцы:

А҆́гнца, а҆́гница и҆ всенепоро́чнаѧ влⷣчца, на крⷭ҇тѣ̀ ꙗ҆́кѡ ви́дѣвши зра́ка не и҆мꙋ́ща, ни добро́ты, ѹ҆вы̀ мнѣ̀, пла́чꙋщи глаго́лаше: гдѣ̀ добро́та твоѧ̀ за́йде сладча́йшiй; гдѣ̀ бл҃голѣ́пiе; гдѣ̀ бл҃года́ть сiѧ́ющаѧ, ѡ҆́браза твоегѡ̀, сн҃е мо́й любе́знѣйшiй;

Въ пѧто́къ бл҃жє́нны, гла́съ а҃:

Снѣ́дiю и҆зведѐ и҆зꙿ раѧ̀ вра́гъ а҆да́ма: крⷭ҇то́мъ же введѐ хрⷭ҇то́съ во́нь разбо́йника, помѧни́ мѧ, зовꙋ́ща, є҆гда̀ прiи́деши во црⷭ҇твiи твое́мъ.

Бл҃же́ни и҆згна́ни пра́вды ра́ди, ꙗ҆́кѡ тѣ́хъ є҆́сть црⷭ҇тво нбⷭ҇ное.

Распе́нсѧ безгрѣ́шне, грѣхѝ всѣ́хъ взѧ́лъ є҆сѝ хрⷭ҇тѐ, и҆ прободе́нъ бы́лъ є҆сѝ въ ре́бра, сп҃се́нiѧ пото́ки и҆сточи́лъ є҆сѝ, воды́ же и҆ кро́ве, назида́ѧ сокрꙋшє́нныѧ тле́ю. 

Бл҃же́ни є҆стѐ, є҆гда̀ поно́сѧтъ ва́мъ, и҆ и҆зженꙋ́тъ и҆ рекꙋ́тъ всѧ́къ sо́лъ глаго́лъ, на вы̀ лжꙋ́ще менѐ ра́ди.

На дре́вѣ пригвожда́емь во́лею i҆и҃се бж҃е, всѐ ѿѧ́лъ є҆сѝ ще́дре а҆да́мово стра́стное разꙋмѣ́нiе: ꙗ҆́звами же честны́ми бѣсо́вское мно́жество ѹ҆ѧзви́лъ є҆сѝ.

Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша мно́га на нб҃сѣ́хъ.

Мч҃нченъ: И҆̀же стрⷭ҇те́мъ ѹ҆подо́бльшесѧ, во́лею пострада́вшемꙋ пло́тiю, мч҃нцы сла́внiи, при́снѡ стра̑сти и҆сцѣлѧ́ете неисцѣ́льныѧ, недꙋ́ги же ѿго́ните ѿ человѣ̑къ си́лою дх҃о́вною.

Сла́ва: Равноси́льнꙋю, є҆диноче́стнꙋю трⷪ҇цꙋ сла́вимъ тѧ̀, ѻ҆ц҃а̀ безнача́льнаго бг҃а, и҆ сн҃а, и҆ дх҃а ст҃а́го, є҆ди́но трiѷпоста́сное бг҃онача́лiе, вѣ́рою велича́емъ.

И҆ ны́нѣ: На крⷭ҇тѣ́ тѧ пригвожде́на, ꙗ҆́кѡ ѹ҆зрѣ̀ хрⷭ҇тѐ бж҃е, ꙗ҆́же тебѐ ро́ждшаѧ пло́тiю, пла́чꙋщи вѣща́ше: что́ ти воздадѐ, ѽ сн҃е мо́й, є҆вре́йскiй собо́ръ законопрестꙋ́пный;


