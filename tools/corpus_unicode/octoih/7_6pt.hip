  OCR:

  Библиотека святоотеческой литературы

  http://orthlib.ru



Въ четверто́къ ве́чера,

на Гдⷭ҇и воззва́хъ, стiхи̑ры крⷭ҇тны. Гла́съ з҃:

Подо́бенъ: Не ктомꙋ̀ возбранѧ́еми є҆смы̀:

Стíхъ: А҆́ще беззакѡ́нiѧ на́зриши гдⷭ҇и, гдⷭ҇и кто̀ постои́тъ; ꙗ҆́кѡ ѹ҆ тебѐ ѡ҆чище́нiе є҆́сть.

Да человѣ́ка бг҃а содѣ́лаеши, человѣ́къ бы́лъ є҆сѝ пребл҃гíй хрⷭ҇тѐ, и҆ распѧ́лсѧ є҆сѝ: сла́ва си́лѣ твое́й.

Стíхъ: И҆́мене ра́ди твоегѡ̀, потерпѣ́хъ тѧ̀ гдⷭ҇и, потерпѣ̀ дꙋша̀ моѧ̀ въ сло́во твоѐ, ѹ҆пова̀ дꙋша̀ моѧ̀ на гдⷭ҇а.

Е҆гда̀ на крⷭ҇тъ тѧ̀ i҆и҃се, со́нмъ є҆вре́йскiй ѡ҆сꙋдѝ, землѧ̀ трѧса́шесѧ, и҆ со́лнца свѣ́тъ скрыва́шесѧ.

Стíхъ: Ѿ стра́жи ѹ҆́треннiѧ до но́щи, ѿ стра́жи ѹ҆́треннiѧ да ѹ҆пова́етъ i҆и҃ль на гдⷭ҇а.

Те́рнiемъ тѧ̀ безсме́ртне, вѣнча̀ собо́ръ беззако́нный, пре́лести те́рнiе и҆зꙿ ко́рене сѣкꙋ́ща, цр҃ю̀ ст҃ы́й.

Та́же, въ мине́и стiхи̑ры ст҃о́мꙋ. Сла́ва, ст҃о́мꙋ, а҆́ще и҆́мать: И҆ ны́нѣ, крⷭ҇тобг҃оро́диченъ гла́са. А҆́ще ли нѣ́сть мине́и, и҆́ны стiхи̑ры прест҃ѣ́й бцⷣѣ, гла́съ з҃:

Подо́бенъ: Дне́сь бди́тъ i҆ꙋ́да:

Стíхъ: Ꙗ҆́кѡ ѹ҆ гдⷭ҇а млⷭ҇ть, и҆ мно́гое ѹ҆ негѡ̀ и҆збавле́нiе, и҆ то́й и҆зба́витъ i҆и҃лѧ ѿ всѣ́хъ беззако́нiй є҆гѡ̀.

Ви́дѧщи просте́рта на дре́вѣ а҆́гнца, нескве́рнаѧ а҆́гница и҆ дв҃а, посредѣ̀ двою̀ разбѡ́йникꙋ, ѹ҆вы̀ мнѣ̀, вопiѧ́ше, сладча́йшее моѐ ча́до! что̀ стра́нное сiѐ и҆ пресла́вное та́инство; ка́кѡ тѧ̀ беззако́нный со́нмъ на крⷭ҇тъ воздви́же, и҆ же́лчи напоѝ, ма́нны насы́щшаго человѣ́ки;

Стíхъ: Хвали́те гдⷭ҇а всѝ ꙗ҆зы́цы, похвали́те є҆го̀ всѝ лю́дiе.

Е҆гда́ тѧ на крⷭ҇тѣ̀ пригвожде́на дв҃а и҆ мт҃и твоѧ̀ ѹ҆зрѣ̀, хрⷭ҇тѐ мо́й, сꙋдо́мъ законопрестꙋ́пнымъ ѿ i҆ꙋдє́й на мѣ́стѣ ло́бнѣмъ, ѹ҆вы̀ мнѣ̀, вопiѧ́ше, сн҃е мо́й любе́знѣйшiй! что̀ стра́нное видѣ́нiе сiѐ; ка́кѡ тѧ̀ ко крⷭ҇тꙋ̀ пригвожда́ютъ дѣ́ти неразꙋ́мнiи є҆вре́йстiи, всѣ́хъ гдⷭ҇а;

Стíхъ: Ꙗ҆́кѡ ѹ҆тверди́сѧ млⷭ҇ть є҆гѡ̀ на на́съ, и҆ и҆́стина гдⷭ҇нѧ пребыва́етъ во вѣ́къ.

Е҆ди́нꙋ тѧ̀, всест҃а́ѧ влⷣчце, по ржⷭ҇твѣ̀ позна́хомъ всѝ дв҃ꙋ ꙗ҆́вльшꙋюсѧ, є҆го́же безꙿ сѣ́мене родила̀ є҆сѝ, на дре́вѣ ви́дѧщи рꙋ́цѣ своѝ во́лею пригвозди́вша, пречⷭ҇таѧ пла́чꙋщи взыва́ше: во́лею, долготерпѣли́ве, ѹ҆мира́еши, и҆збавлѧ́ѧ ѿ сме́рти всѧ̑ пою́щыѧ тѧ̀.

Сла́ва, и҆ ны́нѣ, крⷭ҇тобг҃оро́диченъ: Влⷣце всест҃а́ѧ дв҃о, ро́ждшаѧ гдⷭ҇а, за бл҃гоꙋтро́бiе на крⷭ҇тѣ̀ пригвозди́вшагосѧ, и҆ жи́зни стрꙋи̑ и҆сточи́вша мíрꙋ, того̀ ѹ҆молѝ сп҃сти́сѧ дꙋша́мъ на́шымъ: тебе́ бо є҆ди́нꙋ и҆́мамы вѣ́рнiи прибѣ́жище, и҆ стѣ́нꙋ, и҆ застꙋпле́нiе. тѣ́мже и҆ притека́емъ къ покро́вꙋ твоемꙋ̀.

Та́же, Свѣ́те ти́хiй: Прокíменъ днѐ. И҆ Сподо́би гдⷭ҇и въ ве́черъ се́й:

На стiхо́внѣ стiхи̑ры крⷭ҇тны, гла́съ з҃: Подо́бенъ:

Не ктомꙋ̀ возбранѧ́еми є҆смы̀ дре́ва живо́тнагѡ, ѹ҆пова́нiе и҆мꙋ́ще крⷭ҇тъ тво́й: гдⷭ҇и, сла́ва тебѣ̀.

Стíхъ: Къ тебѣ̀ возведо́хъ ѻ҆́чи моѝ живꙋ́щемꙋ на нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дiй свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀: та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже ѹ҆ще́дритъ ны̀.

Повѣ́шенъ бы́въ безсме́ртне на дре́вѣ, сокрꙋши́лъ є҆сѝ всѧ̑ сѣ̑ти дiа́вѡли: гдⷭ҇и, сла́ва тебѣ̀.

Стíхъ: Поми́лꙋй на́съ гдⷭ҇и, поми́лꙋй на́съ, ꙗ҆́кѡ по мно́гꙋ и҆спо́лнихомсѧ ѹ҆ничиже́нiѧ, наипа́че напо́лнисѧ дꙋша̀ на́ша поноше́нiѧ гобзꙋ́ющихъ, и҆ ѹ҆ничиже́нiѧ го́рдыхъ.

Мч҃нченъ: Сла́ва тебѣ̀ хрⷭ҇тѐ бж҃е, а҆пⷭ҇лѡвъ похвала̀, и҆ мч҃нкѡвъ весе́лiе: и҆́хже про́повѣдь трⷪ҇ца є҆диносꙋ́щнаѧ.

Сла́ва, и҆ ны́нѣ, крⷭ҇тобг҃оро́диченъ: На дре́вѣ пригвожде́нна тѧ̀ во́лею всенепоро́чнаѧ ꙗ҆́кѡ ви́дѣ, пла́чꙋщи поѧ́ще держа́вꙋ твою̀.

Та́же, Ны́нѣ ѿпꙋща́еши: Трист҃о́е. По Ѻ҆́ч҃е на́шъ: тропа́рь, є҆ктенiа̀, и҆ ѿпꙋ́стъ.

Въ четверто́къ на повече́рiи,

канѡ́нъ прест҃ѣ́й бцⷣѣ, гла́съ з҃:

Пѣ́снь а҃

I҆рмо́съ: И҆стрѧ́сшемꙋ бг҃ꙋ фараѡ́на въ мо́ри чермнѣ́мъ, пѣ́снь побѣ́днꙋю пои́мъ, ꙗ҆́кѡ просла́висѧ.

Живота̀ моегѡ̀ прозрѧ̀ наста́вшiй коне́цъ, влⷣчце, вопiю̀: ты́ ми да́ждь ѡ҆чище́нiе согрѣше́нiй бг҃оневѣ́сто.

Въ пꙋчи́нѣ бл҃госты́ни твоеѧ̀ прите́къ, вопiю̀: влⷣчце бл҃га́ѧ, и҆зба́ви мѧ̀ всѧ́кагѡ мꙋче́нiѧ.

Сла́ва: Влⷣце, прiимѝ на́съ вѣ́рою прибѣга́ющихъ къ тебѣ̀, и҆ пода́ждь напа́стей и҆ скорбе́й и҆збавле́нiе.

И҆ ны́нѣ: Ты̀ па́дшꙋю а҆да́мовꙋ ски́нiю прⷪ҇ро́чески возста́вила є҆сѝ, сп҃са и҆ бг҃а пречⷭ҇таѧ, во чре́вѣ носи́вши.

Пѣ́снь г҃

I҆рмо́съ: Ѹ҆тверди́сѧ вѣ́рою хрⷭ҇то́ва цр҃ковь, и҆́бо непреста́ннѡ пѣ́сньми вопiе́тъ пою́щи: ст҃ъ є҆сѝ гдⷭ҇и, и҆ тѧ̀ пое́тъ дх҃ъ мо́й.

Ꙗ҆́же бг҃а и҆ влⷣкꙋ неизрече́ннѡ заче́ншаѧ, ѡ҆бдержи́ма мѧ̀ бꙋ́рею грѣха̀, ты̀ ѿ си́хъ и҆зба́ви, и҆ сп҃си́ мѧ пречⷭ҇таѧ.

Согрѣше́нiй неподо́бныхъ но́щiю мѧ̀ ѡ҆держи́ма, покаѧ́нiѧ лꙋча́ми ѡ҆зарѝ ѻ҆трокови́це, дѣ́лати мѝ пода́вши свѣ́та дѣла̀ всегда̀.

Сла́ва: Ꙗ҆́же нбⷭ҇ный хлѣ́бъ ро́ждши бцⷣе, пита́ющи всѣ́хъ вѣ́рныхъ сердца̀, насы́ти а҆́лчꙋщꙋю дꙋ́шꙋ мою̀ стра́стнꙋю.

И҆ ны́нѣ: Ѹ҆тверди́хсѧ, бж҃е́ственное твоѐ ржⷭ҇тво̀ разꙋмѣ́въ, и҆ застꙋпле́нiемъ дв҃о, ѡ҆богаща́юсѧ, зовы́й: ст҃ъ є҆сѝ гдⷭ҇и, сп҃са́ѧ дꙋ́шы на́шѧ.

Пѣ́снь д҃

I҆рмо́съ: Ѹ҆слы́шахъ слꙋ́хъ тво́й, и҆ ѹ҆боѧ́хсѧ: разꙋмѣ́хъ дѣла̀ твоѧ̑, и҆ ѹ҆жасо́хсѧ гдⷭ҇и.

Стеню́ща предꙿ тобо́ю влⷣчце, и҆ вопiю́ща прилѣ́жнѡ ѿ ѹ҆ма̀ моегѡ̀, да не пре́зриши менѐ, нижѐ посрами́ши.

Попалѝ ѹ҆́нзшiй те́рнъ ѻ҆каѧ́нныѧ моеѧ̀ дꙋшѝ, сласте́й плотски́хъ, ꙗ҆́же ѻ҆́гнь бж҃е́ственный влⷣчце, ро́ждшаѧ.

Сла́ва: Пода́ждь мѝ согрѣше́нiй ѡ҆ставле́нiе всебл҃гослове́ннаѧ чⷭ҇таѧ, и҆ и҆зба́ви вѣ́чнагѡ и҆ ѹ҆жа́снагѡ мꙋче́нiѧ.

И҆ ны́нѣ: Сло́во въ тѧ̀ все́льшеесѧ пречⷭ҇таѧ, сꙋщество̀ моѐ возꙿѡбразѝ, па́дшее престꙋпле́ньми.

Пѣ́снь є҃

I҆рмо́съ: Ѹ҆́тренюетъ дꙋ́хъ мо́й къ тебѣ̀ бж҃е, занѐ свѣ́тъ є҆сѝ, и҆ твоѧ̑ повелѣ̑нiѧ бы́ша и҆сцѣлє́нiѧ рабѡ́мъ твои̑мъ, чл҃вѣколю́бче.

Ѹ҆подо́бихсѧ безсловє́снымъ скотѡ́мъ преѻкаѧ́нный, страстьмѝ безслове́сными ѻ҆каѧ́ннѣй мое́й пло́ти рабо́таѧ: ты̀, бцⷣе, пода́ждь мѝ воспрѧнове́нiе.

Поми́лꙋй мѧ̀ па́че всѣ́хъ человѣ̑къ согрѣши́вшаго, и҆ къ твоемꙋ̀ покро́вꙋ прибѣга́юща те́пломꙋ бцⷣе дв҃о, и҆ мꙋче́нiй и҆схитѝ.

Сла́ва: И҆̀же бцⷣꙋ и҆сповѣ́дающiи тѧ̀ мт҃и дв҃о, непреидꙋ́щагѡ црⷭ҇твiѧ и҆ пи́щи, тобо́ю бг҃омт҃и, ѹ҆лꙋчи́ти да сподо́бѧтсѧ.

И҆ ны́нѣ: Бл҃гослове́ннаѧ и҆ препросла́вленнаѧ мт҃и неискꙋсомꙋ́жнаѧ, ѹ҆мерщвле́нꙋю грѣха́ми дꙋ́шꙋ мою̀, и҆ страстьмѝ погорбле́нꙋю неѡдержа́нными, ѡ҆животворѝ.

Пѣ́снь s҃

I҆рмо́съ: I҆ѡ́на и҆зꙿ чре́ва а҆́дова вопiѧ́ше: возведѝ ѿ тлѝ живо́тъ мо́й. мы́ же тебѣ̀ вопiе́мъ: всеси́льне сп҃се, поми́лꙋй на́съ.

Содержи́тъ мѧ̀ бꙋ́рѧ грѣхо́внаѧ, дв҃о, и҆ ко тлѝ ѿча́ѧнiѧ веде́тъ: но простри́ ми рꙋ́кꙋ по́мощи тве́рдꙋю и҆ всемо́щнꙋю.

Е҆ле́й, є҆́же въ тебѣ̀ те́плагѡ млⷭ҇рдiѧ, возле́й на мѧ̀ влⷣчце, и҆ и҆зба́ви согрѣше́нiй, и҆схитѝ ѻ҆гнѧ̀ вѣ́чнꙋющагѡ.

Сла́ва: Ꙗ҆́же разрѣши́вшаѧ ѿ болѣ́зни дв҃о є҆́ѵꙋ, ржⷭ҇тво́мъ твои́мъ пречⷭ҇тымъ, разрѣши́ ми ѻ҆трокови́це, болѣ̑зни страстны́ѧ моеѧ̀ дꙋшѝ и҆ тѣлесѐ.

И҆ ны́нѣ: Пѣсносло́виши и҆зꙿ тебѐ воплоще́ннаго бг҃а, и҆ рыда́еши на крⷭ҇тѣ̀ вознесе́на, того̀ смотрѧ́ющи мт҃и дв҃о чⷭ҇таѧ и҆ пренепоро́чнаѧ.

Та́же, Гдⷭ҇и поми́лꙋй, три́жды. Сла́ва, и҆ ны́нѣ:

Сѣда́ленъ, гла́съ з҃:

Пло́дъ чре́ва твоегѡ̀ чⷭ҇таѧ, крⷭ҇тъ водрꙋзѝ въ концы̀, и҆ тлѝ мíръ и҆зба́ви: тѣ́мже тѧ̀ ꙗ҆́кѡ пресла́внꙋю велича́емъ.

Пѣ́снь з҃

I҆рмо́съ: Въ пе́щь ѻ҆́гненнꙋю вве́ржени прпⷣбнiи ѻ҆́троцы, ѻ҆́гнь въ ро́сꙋ преложи́ша, воспѣва́нiемъ си́це вопiю́ще: бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ.

Прегрѣше́нiй мои́хъ ѹ҆мно́жисѧ преще́нiе, сꙋда̀ досто́йно, чⷭ҇таѧ, припа́даю и҆ зовꙋ́ ти: пре́жде конца̀ пода́ждь мѝ ѡ҆чище́нiе, и҆ ѹ҆миле́нiѧ сле́зы, и҆ нра́вѡмъ и҆справле́нiе.

Недꙋ́говавша мѧ̀ лю́тѣ скве́рными прегрѣше́нiи, чⷭ҇таѧ, и҆ ко ѿча́ѧнiѧ и҆дꙋ́ща гро́бꙋ, ꙗ҆́кѡ ро́ждши жи́знь всѧ́ческихъ пречⷭ҇таѧ, бж҃е́ственными дѣѧ́нiи ѡ҆живѝ.

Сла́ва: Бг҃ороди́тельнице бл҃га́ѧ, вѣ́рою призыва́ющихъ твою̀ бл҃года́ть присноживꙋ́щꙋю, мы́сленныѧ сме́рти и҆збавлѧ́ющи, црⷭ҇твiѧ сподо́би пречⷭ҇тыми твои́ми мл҃твами.

И҆ ны́нѣ: Непости́жное ржⷭ҇тво̀ дв҃ы славосло́вимъ, и҆́мже сме́рти и҆зба́вихомсѧ: є҆гѡ́же ра́ди ро́ждшесѧ въ нетлѣ́нiе, бл҃гослове́нъ є҆сѝ, зове́мъ, гдⷭ҇и бж҃е ѻ҆тє́цъ на́шихъ.

Пѣ́снь и҃

I҆рмо́съ: Е҆ди́наго безнача́льнаго цр҃ѧ̀ сла́вы, є҆го́же бл҃гословѧ́тъ нбⷭ҇ныѧ си̑лы, и҆ трепе́щꙋтъ чи́ни а҆́гг҃льстiи, по́йте сщ҃е́нницы, лю́дiе превозноси́те є҆го̀ во вѣ́ки.

Страсте́й мѧ̀ пе́щь попалѧ́етъ дв҃о, и҆ ѻ҆гне́мъ сласте́й поѧда́етъ, предвари́вши, млⷭ҇тивною твое́ю росо́ю ѹ҆гасѝ ю҆̀, даю́щи дꙋшѝ мое́й ѹ҆стꙋже́нiе крѣ́пко.

Дꙋ́шꙋ ѡ҆скверни́хъ, и҆ растли́хъ пло́ть сластьмѝ, валѧ́ѧсѧ въ си́хъ, и҆ бы́хъ порꙋга́нiе человѣ́кѡмъ, и҆ смѣ́хъ врагѡ́мъ: влⷣчце бцⷣе, помо́щница мнѣ̀ бꙋ́ди.

Сла́ва: Бг҃а, є҆го́же родила̀ є҆сѝ дв҃о, ѹ҆молѝ низпосла́ти сп҃се́нiе вѣ́рнѡ чтꙋ́щымъ тѧ̀, и҆ бѣ́дъ разрꙋше́нiе, и҆ недꙋ́гѡвъ лю́тыхъ премѣне́нiе ско́рое, и҆ бл҃года́ть вѣ́чнꙋю.

И҆ ны́нѣ: Созда́вшаго а҆да́ма по ѡ҆́бразꙋ, и҆ ѿ смѣше́нiѧ є҆гѡ̀ проше́дша, и҆ разрѣ́шша пе́рвꙋю клѧ́твꙋ, по́йте свѧще́нницы гдⷭ҇а, и҆ превозноси́те є҆го̀ во вѣ́ки.

Пѣ́снь ѳ҃

I҆рмо́съ: Всепѣ́таѧ нб҃съ превы́шшаѧ, безнача́льное сло́во безсѣ́меннѡ заче́ншаѧ, и҆ воплоще́ннаго бг҃а ро́ждшаѧ человѣ́кѡмъ: тѣ́мъ тѧ̀ всѝ велича́емъ.

Всесвѣ́тлаѧ дв҃о мт҃и бцⷣе, ѻ҆каѧ́ннꙋю дꙋ́шꙋ мою̀, лю́тѣ ѡ҆мраче́ннꙋю страстьмѝ плотски́ми, свѣ́томъ мл҃твъ твои́хъ въ стра́хъ бж҃iй свѣ́тлѡ наста́ви.

Ѿча́ѧвсѧ ѿ мно́жества согрѣше́нiй моегѡ̀ сп҃се́нiѧ, и҆ недоꙋмѣ́ненъ ꙗ҆ви́хсѧ влⷣчце всест҃а́ѧ: твоѐ бл҃годѣѧ́нiе, и҆ млⷭ҇ть твою̀ низпослѝ мнѣ̀.

Сла́ва: Ржⷭ҇тво̀ твоѐ бцⷣе, є҆́же па́че є҆стества̀, ѹ҆дивлѧ́етъ а҆́гг҃лы, ѹ҆жаса́етъ же человѣ́ки: всѣ̑мъ бо несказа́нно є҆́сть и҆ непостижи́мо. сiе́ же пою́ще бл҃гоче́стнѡ тѧ̀ сла́вимъ.

И҆ ны́нѣ: Ѹ҆мерщвле́нiѧ и҆ тлѣ́нiѧ ри̑зы совлецы́ ми дв҃о, ꙗ҆́же сп҃се́нiѧ ри́зꙋ воплоще́ннаго сло́ва ро́ждши человѣ́кѡмъ: тѣ́мже вси́ тѧ при́снѡ велича́емъ.

Та́же, Досто́йно є҆́сть: и҆ покло́ны. Трист҃о́е. По Ѻ҆́ч҃е на́шъ: тропарѝ, и҆ про́чее, и҆ ѿпꙋ́стъ.

Въ пѧто́къ ѹ҆́тра,

по а҃-мъ стiхосло́вiи сѣда́льны крⷭ҇тны. Гла́съ з҃:

Цр҃ковь вопiе́тъ тѝ, хрⷭ҇тѐ бж҃е, въ пе́ѵкѣ и҆ ке́дрѣ и҆ кѷпарíсѣ, покланѧ́ющисѧ тебѣ̀: побѣ̑ды вѣ̑рнымъ да́рꙋй, бцⷣы ра́ди, и҆ поми́лꙋй на́съ.

Стíхъ: Возноси́те гдⷭ҇а бг҃а на́шего, и҆ покланѧ́йтесѧ подно́жiю нѡ́гꙋ є҆гѡ̀, ꙗ҆́кѡ ст҃о є҆́сть.

И҆́же менѐ ра́ди претерпѣ́вый на крⷭ҇тѣ̀ пригвожде́нiе, прiимѝ и҆ моѐ бо́дренное хвале́нiе, хрⷭ҇тѐ бж҃е, ꙗ҆́кѡ чл҃вѣколю́бецъ.

Сла́ва, и҆ ны́нѣ, крⷭ҇тобг҃оро́диченъ: Крⷭ҇то́мъ сн҃а твоегѡ̀ храни́ми дв҃о, прилѡ́гъ бѣсо́вскихъ и҆збѣга́емъ: тѣ́мже тѧ̀ бцⷣе безневѣ́стнаѧ, по до́лгꙋ воспѣва́юще сла́вимъ.

По в҃-мъ стiхосло́вiи сѣда́льны, гла́съ з҃:

Ѻ҆гнѧ̀ свѣтлѣ́йшее, и҆ пла́мене дѣ́йственнѣйшее дре́во показа́лъ є҆сѝ хрⷭ҇тѐ крⷭ҇та̀ твоегѡ̀, попалѧ́ющее грѣхѝ человѣ́кѡвъ, и҆ просвѣща́ющее сердца̀ пою́щихъ во́льное твоѐ распѧ́тiе: хрⷭ҇тѐ бж҃е, сла́ва тебѣ̀.

Стíхъ: Бг҃ъ же цр҃ь на́шъ пре́жде вѣ́ка, содѣ́ла сп҃се́нiе посредѣ̀ землѝ.

Гдⷭ҇и, твоего̀ крⷭ҇та̀ зрѧ́ще возвыша́ема всегда̀, пристꙋпа́емъ вѣ́рнѡ пѣ́ньми и҆ пѣ́сньми, ѡ҆блобыза́юще того̀ стра́хомъ и҆ ра́достiю: ѡ҆ст҃ѝ рабы̑ твоѧ̑, и҆ ѹ҆мирѝ мíръ тво́й сегѡ̀ ꙗ҆вле́нiемъ, є҆ди́не многомлⷭ҇тиве.

Стíхъ: Ди́венъ бг҃ъ во ст҃ы́хъ свои́хъ, бг҃ъ i҆и҃левъ.

Ст҃íи мч҃нцы, моли́те ѡ҆ставле́нiе да́ти на́мъ прегрѣше́нiй на́шихъ, и҆ ча́емыхъ мꙋ́къ и҆зба́витисѧ на́мъ, и҆ го́рькiѧ сме́рти, мо́лимсѧ.

Сла́ва, и҆ ны́нѣ, крⷭ҇тобг҃оро́диченъ: Бцⷣе чⷭ҇таѧ приснодв҃о, на крⷭ҇тѣ̀ зрѧ́щи сн҃а твоего̀ ви́сѧща, ꙗ҆́кѡ мт҃и пла́чꙋщи тогѡ̀ велича́ше стра́шное снизхожде́нiе неискꙋсобра́чнаѧ влⷣчце.

По г҃-мъ стiхосло́вiи, сѣда́льны, гла́съ з҃:

Крⷭ҇тъ тво́й хрⷭ҇тѐ, чⷭ҇тны́й, мíра ѻ҆рꙋ́жiе є҆́сть, и҆ непобѣди́маѧ побѣ́да: и҆́мже и҆ неви̑димыѧ врагѝ низлага́юще, бл҃года́рнѡ воспѣва́емъ тѧ̀.

И҆́же а҆да́мово ѡ҆сꙋжде́нiе дре́вомъ крⷭ҇та̀ и҆сцѣли́вый, и҆сцѣлѝ на̑ша сокрꙋшє́нiѧ сердє́чнаѧ, и҆ сп҃сѝ на́съ.

Сла́ва, и҆ ны́нѣ, крⷭ҇тобг҃оро́диченъ: Пло́дъ чре́ва твоегѡ̀ пречⷭ҇таѧ, крⷭ҇тъ насадѝ въ концѣ́хъ и҆ ѿ тлѝ мíръ и҆зба́вилъ є҆́сть: тѣ́мже тѧ̀ пресла́внаѧ, велича́емъ.

Канѡ́нъ чⷭ҇тно́мꙋ и҆ животворѧ́щемꙋ крⷭ҇тꙋ̀ гдⷭ҇ню, [є҆го́же краегране́сiе: хрⷭ҇то́съ на дре́вѣ, ѹ҆ста́вилъ є҆́сть дре́внiй вре́дъ.] Творе́нiе i҆ѡ́сифово. Гла́съ з҃:

Пѣ́снь а҃

I҆рмо́съ: И҆стрѧ́сшемꙋ бг҃ꙋ фараѡ́на въ мо́ри чермнѣ́мъ, пѣ́снь побѣ́днꙋю пои́мъ, ꙗ҆́кѡ просла́висѧ.

Хрⷭ҇то́съ возноси́мь на крⷭ҇тъ, къ себѣ̀ всѧ̑ привлечѐ человѣ́ки, и҆ низве́рже врага̀, всѣ́хъ низве́ргшаго.

Во́дꙋ животꙋ̀ моемꙋ̀ i҆и҃се, ѿ живоно́сныхъ ре́бръ и҆сточи́лъ є҆сѝ, и҆ ѹ҆мертви́лъ є҆сѝ врага̀ влⷣко, бы́въ ме́ртвъ.

Мч҃нченъ: Мл҃твꙋ хрⷭ҇тꙋ̀ за на́съ стрⷭ҇тоте́рпцы прилѣ́жнꙋю принеси́те, стра́шнагѡ сꙋда̀ всѣ̑мъ на́мъ и҆зба́витисѧ.

Мч҃нченъ: Смири́вшесѧ вы̀ хрⷭ҇та̀ ра́ди, премꙋ́дрiи мч҃нцы, го́рдаго врага̀ низложи́сте бж҃е́ственною бл҃года́тiю.

Бг҃оро́диченъ: Возсiѧ́вшаго и҆зꙿ тебѐ, превели́кимъ бл҃гоꙋтро́бiемъ влⷣчце, на крⷭ҇тѣ̀ зрѧ́щи пла́кала є҆сѝ, того̀ сла́вѧщи.

Дрꙋгíй канѡ́нъ прест҃ѣ́й бцⷣѣ. Гла́съ з҃:

I҆рмо́съ то́йже.

Впа́дшаго въ тлѣ́нiе преслꙋша́нiѧ пра́дѣда а҆да́ма ѡ҆бнови́ла є҆сѝ, бг҃а пречⷭ҇таѧ, пло́тiю ро́ждши.

Съ весе́лiемъ гла́съ гаврiи́ловъ взыва́емъ тѝ, чⷭ҇таѧ: ра́дꙋйсѧ всѣ́хъ наде́жде пречⷭ҇таѧ, ра́дꙋйсѧ бг҃оневѣ́сто.

Ѹ҆мерщвле́нный мо́й ѹ҆́мъ ѡ҆живѝ живо́тнымъ дѣ́йствiемъ и҆зꙿ тебѐ ро́ждшимсѧ вои́стиннꙋ пречⷭ҇таѧ дв҃о.

Бл҃гословѧ́щiи тѧ̀ вѣ́рнѡ ѿ бг҃а бл҃гословлѧ́ютсѧ ꙗ҆́вѣ: бл҃гослове́нiѧ во и҆сто́чникъ родила̀ є҆сѝ, є҆ди́на всепѣ́таѧ.

Пѣ́снь г҃

I҆рмо́съ: Ѹ҆тверди́сѧ вѣ́рою хрⷭ҇то́ва цр҃ковь, и҆́бо непреста́ннѡ пѣ́сньми вопiе́тъ пою́щи: ст҃ъ є҆сѝ гдⷭ҇и, и҆ тѧ̀ пое́тъ дꙋ́хъ мо́й.

Безстра́стный по сꙋществꙋ̀, ка́кѡ стрⷭ҇ть терпи́ши, живо́тъ мнѣ̀ вдыха́ѧй; ка́кѡ ѹ҆мира́еши на дре́вѣ; ве́лiѧ твоѧ̑ млⷭ҇ть и҆ долготерпѣ́нiе, сп҃се.

На крⷭ҇тѣ̀ посредѣ̀ разбо́йникѡвъ, сло́ве, непра́веднѡ воздви́глсѧ є҆сѝ, и҆ ѡ҆правда́лъ є҆сѝ вѣ́рою позна́вшаго тебѐ зижди́телѧ всеѧ̀ тва́ри, во́лею стра́ждꙋща.

Мч҃нченъ: Строга̑нiѧ пло́ти терпѧ́ще, рꙋ́къ же ѿѧ́тiе, и҆ но́гъ, и҆ всѣ́хъ ѹ҆дѡ́въ стрⷭ҇тоте́рпцы, сла́вы сподо́бишасѧ, ѡ҆ на́съ молѧ́щесѧ.

Мч҃нченъ: Премно́гими мꙋ́ками ѡ҆ бз҃ѣ просвѣти́вшесѧ, премно́гꙋю сла́вꙋ мꙋ́дрiи ны́нѣ наслѣ́довасте, всегда̀ молѧ́щесѧ ѡ҆ дꙋша́хъ на́шихъ.

Бг҃оро́диченъ: Разрѣше́нiе долгѡ́въ на́шихъ чⷭ҇таѧ дв҃о, пода́ждь ма́терними твои́ми мл҃твами, на крⷭ҇тѣ̀ пригвожде́ннаго чл҃вѣ́ка бы́вша, бг҃а сло́ва ро́ждшаѧ.

И҆́нъ I҆рмо́съ то́йже.

Тебѐ дв҃ꙋ, ѡ҆бра́знѡ сѣ́нь всест҃ꙋ́ю. законополо́жникꙋ на горѣ̀ бг҃ъ предсказа́ше: селе́нiе бо бы́сть всѣ́хъ ѡ҆свѧща́ющагѡ.

Зе́млю тѧ̀ ст҃ꙋ́ю дв҃о, разꙋмѣ́хомъ всѝ, на́мъ безꙿ сѣ́мене возрасти́вшꙋю кра́сный кла́съ, i҆и҃са хрⷭ҇та̀, пита́ющъ вѣ́рою тѧ̀ и҆ любо́вiю бл҃жа́щихъ.

Ви̑дѣна бы́ша шє́ствiѧ бг҃а вы́шнѧгѡ, въ тебѣ̀ дв҃о неизрече́ннѡ томꙋ̀ вопло́щшꙋсѧ: мт҃и бо ты̀ была̀ є҆сѝ всѣ́ми ца́рствꙋющагѡ.

Ѹ҆тверди́хсѧ, бж҃е́ственное твоѐ ржⷭ҇тво̀ разꙋмѣ́въ, и҆ застꙋпле́нiемъ твои́мъ дв҃о, ѡ҆бога́щьсѧ, зовы́й: ст҃ъ є҆сѝ гдⷭ҇и, сп҃са́ѧй дꙋ́шы на́шѧ.

Пѣ́снь д҃

I҆рмо́съ: Ѹ҆слы́шахъ слꙋ́хъ тво́й, и҆ ѹ҆боѧ́хсѧ: разꙋмѣ́хъ дѣла̀ твоѧ̑, и҆ ѹ҆жасо́хсѧ гдⷭ҇и.

Ꙗ҆́коже краснѣ́йшiй гро́здъ на крⷭ҇тѣ̀ воздви́глсѧ є҆сѝ влⷣко, весе́лiѧ вiно̀ и҆ска́палъ є҆сѝ чл҃вѣколю́бче.

Многоболѣ́знєнныѧ человѣ́кѡвъ стра̑сти ѹ҆тиши́лъ є҆сѝ вои́стиннꙋ, стрⷭ҇ти влⷣко, во́лею на пло́ти твое́й прiе́мъ.

Мч҃нченъ: Ѡ҆стрꙋпи́ша ѡ҆стрꙋплѧ́еми стрⷭ҇тоте́рпцы борца̀: и҆ ꙗ҆ви́шасѧ вра́чеве дꙋ́шъ на́шихъ.

Мч҃нченъ: Ѡ҆полчи́шасѧ къ мꙋчи́телємъ стрⷭ҇тоно́сцы, и҆ побѣди́вше, вѣнча́ни бы́ша побѣ́дными вѣнцы̀.

Бг҃оро́диченъ: Родила̀ є҆сѝ безꙿ сѣ́мене дв҃о сло́ва, на крⷭ҇тѣ̀ погꙋби́вшаго тлѣ́нiе бл҃гостiю.

И҆́нъ I҆рмо́съ то́йже.

Ѹ҆слы́шалъ є҆́сть а҆ввакꙋ́мъ тѧ̀ пречⷭ҇таѧ, го́рꙋ, дх҃о́вными ѡ҆сѣне́ньми просвѣща́емꙋ: и҆зꙿ тебе́ бо бг҃ъ ꙗ҆ви́сѧ воплоща́емь.

И҆справлѧ́етсѧ правосла́вныхъ собо́ръ, тебѐ всест҃ꙋ́ю поѧ̀ ꙗ҆́кѡ бг҃ома́терь, со а҆рха́гг҃ломъ, ра́дꙋйсѧ, зовы́й тебѣ̀.

Бiе́тсѧ несто́рiа лицѐ, не восхотѣ́вшагѡ мꙋ́дрствовати тебѐ бцⷣꙋ чⷭ҇тꙋю: бг҃а бо вои́стиннꙋ пречⷭ҇таѧ, родила̀ є҆сѝ.

Кра́снꙋю тѧ̀ и҆ свѣ́тлꙋю добро́тами жени́хъ ѡ҆брѣ́тъ, въ тѧ̀ всели́сѧ, и҆ бцⷣꙋ всечⷭ҇таѧ содѣ́ла.

Пѣ́снь є҃

I҆рмо́съ: Ѹ҆́тренюетъ дꙋ́хъ мо́й къ тебѣ̀, бж҃е: занѐ свѣ́тъ є҆сѝ, и҆ твоѧ̑ повелѣ̑нiѧ бы́ша и҆сцѣлє́нiѧ рабѡ́мъ твои̑мъ, чл҃вѣколю́бче.

Воздви́жемь влⷣко, на дре́во пло́тiю, тва́рь всю̀ и҆зꙿ ро́ва лю́тыхъ неразꙋ́мiѧ и҆звле́клъ є҆сѝ, къ ра́зꙋмꙋ твоемꙋ̀ чл҃вѣколю́бче.

На ло́бнѣмъ тѧ̀ мѣ́стѣ и҆спроси́ша лю́дiе беззако́ннiи распѧ́ти i҆и҃се, главꙋ̀ па́гꙋбнꙋю sмíевꙋ сокрꙋша́ющаго.

Мч҃нченъ: Ѹ҆ста́висте sлоче́стiѧ тече́нiе хрⷭ҇тѡ́вы мч҃нцы, бж҃е́ственными кровьмѝ ва́шими, и҆ фараѡ́на мꙋчи́телѧ въ си́хъ потопи́сте.

Мч҃нченъ: Ноготьмѝ неща́днѡ стрꙋ́жеми, растерза́сте ѡ҆бличе́ньми страда́льцы сердца̀ сꙋемꙋ́дрєннаѧ, и҆ побѣди́телiе бы́сте.

Бг҃оро́диченъ: Ѡ҆свѧти́лъ є҆́сть бг҃ъ ѹ҆тро́бꙋ твою̀, ст҃а́ѧ чⷭ҇таѧ, и҆ всели́сѧ въ ню̀: и҆ на крⷭ҇тъ воздви́жемь, тва́рь совоздви́глъ є҆́сть.

И҆́нъ I҆рмо́съ то́йже.

Бг҃олѣ́пнꙋю твою̀ госпожѐ, и҆ кра́снꙋю, и҆ сладча́йшꙋю и҆ бл҃гꙋ́ю добро́тꙋ возлюби́въ влⷣка, въ тѧ̀ дв҃о, всели́сѧ.

Всест҃а́ѧ и҆ свѣтоно́снаѧ две́ре бл҃года́ти, вселе́ннꙋю свѣтлѣ́йшимъ твои́мъ свѣ́томъ ѡ҆зари́вши ѻ҆трокови́це, тебѐ пою́щыѧ просвѣтѝ.

Бцⷣꙋ и҆сповѣ́дающiи тѧ̀ мт҃и дв҃о, непреидꙋ́щагѡ црⷭ҇твiѧ и҆ пи́щи тобо́ю бг҃ома́ти ѹ҆лꙋчи́ти да сподо́бѧтсѧ.

Хра́мъ ꙗ҆ви́ласѧ є҆сѝ всеви́дца и҆ вседержи́телѧ: твою́ бо ѹ҆тро́бꙋ чⷭ҇тѣ́йшꙋю нб҃съ ѡ҆брѣ́тъ водвори́сѧ, бг҃ороди́тельнице всечⷭ҇таѧ.

Пѣ́снь s҃

I҆рмо́съ: I҆ѡ́на и҆зꙿ чре́ва а҆́дова вопiѧ́ше: возведѝ ѿ тлѝ живо́тъ мо́й. мы́ же тебѣ̀ вопiе́мъ: всеси́льне сп҃се, поми́лꙋй на́съ.

Недꙋ́говавшее человѣ́ческое є҆стество̀, ꙗ҆́вльсѧ за млⷭ҇рдiе млⷭ҇ти, врачꙋ̀ недꙋ́гꙋющихъ, и҆сцѣли́лъ є҆сѝ крⷭ҇то́мъ и҆ стра́стiю твое́ю.

Дре́вомъ дре́вле а҆да́мъ ѡ҆сꙋди́сѧ: дре́вомъ же ны́нѣ кре́стнымъ ѡ҆правда́сѧ, вхожде́нiе прiе́мъ въ ра́й, и҆ сла́дости воспрiѧ́тiе.

Пое́мъ тѧ̀ пло́тiю распе́ншагосѧ, сла́вимъ те́рнiемъ вѣнча́вшагосѧ, и҆ сла́вою вѣнча́вшаго человѣ́ки, цр҃ю̀ пребл҃гíй.

Мч҃нченъ: Гꙋби́тельный ны́нѣ ѿри́нꙋвше вре́дъ страда́льцы i҆дѡлобѣ́сiѧ, мꙋ́камъ причасти́шасѧ: и҆ ѹ҆ме́рше со хрⷭ҇то́мъ ца́рствꙋютъ.

Мч҃нченъ: Ни гоне́нiе, ни гла́дъ, ни нагота̀, ни бѣды̑, нижѐ сме́рть, ѿню́дъ бж҃е́ствєнныѧ стрⷭ҇тоте́рпцы, ѿ любвѐ хрⷭ҇то́вы разлꙋчи́ша.

Бг҃оро́диченъ: Славосло́виши и҆зꙿ тебѐ вопло́щшагосѧ, и҆ пла́чеши на крⷭ҇тѣ̀ воздви́женаго, того̀ смотрѧ́ющи дв҃о мт҃и ст҃а́ѧ всенепоро́чнаѧ.

И҆́нъ I҆рмо́съ то́йже.

Бг҃омꙋ́жнѡ въ человѣ́цѣхъ пожи́вшаго родила̀ є҆сѝ бцⷣе дв҃о, є҆ди́наго бл҃годѣ́телѧ, є҆́же бы́ти человѣ́кѡмъ да́рꙋющаго.

Е҆мманꙋ́ила бцⷣе, сꙋгꙋ́ба по сꙋществꙋ̀ родила̀ є҆сѝ, пре́жде соверше́нно сло́во, бг҃а воплоще́нна, и҆збавле́нiе на́мъ подава́ющаго.

Ковче́гъ прiе́мый зако́на скрижа̑ли, преднаписа̀ тебѐ бцⷣе, сло́во бж҃iе, ꙗ҆́кѡ прiе́мшꙋю во чре́вѣ свое́мъ на́съ ра́ди воплоща́ема.

А҆́гг҃льскiѧ ѧ҆зы́ки и҆спо́лнены, твоѧ̑ похвалы̑ проповѣ́дати не мо́гꙋтъ чⷭ҇таѧ: мы́ же ны́нѣ ра́бски прiе́мше, є҆́же ра́дꙋйсѧ, гаврiи́лово прино́симъ.

Пѣ́снь з҃

I҆рмо́съ: Пе́щь ѻ҆́троцы ѻ҆гнепа́льнꙋ дре́вле росоточа́щꙋ показа́ша, є҆ди́наго бг҃а воспѣва́юще, и҆ глаго́люще: превозноси́мый ѻ҆тцє́въ бг҃ъ, и҆ препросла́вленъ.

Тѧготꙋ̀ ѡ҆блегча́ѧ беззако́нiй мои́хъ, посредѣ̀ беззако́нныхъ воздви́глсѧ є҆сѝ на крⷭ҇тъ, пребл҃гíй гдⷭ҇и, превозноси́мый ѻ҆тцє́въ гдⷭ҇ь, и҆ бг҃ъ бл҃гослове́нъ є҆сѝ.

Копiе́мъ пробо́дьсѧ въ бж҃е́ствєннаѧ рє́бра твоѧ̑, и҆ ре́бренное поползне́нiе и҆спра́вилъ є҆сѝ сп҃се, пла́менномꙋ же ѻ҆рꙋ́жiю дава́ти мѝ вхо́дъ раѧ̀ повелѣва́еши всегда̀.

Мч҃нченъ: Sвѣ́зды на высотѣ̀ ѡ҆снова́нныѧ цр҃кве мч҃нцы бы́вше, тва́рь ѡ҆зарѧ́ете страда́нiй свѣ́тлостiю, и҆ и҆сцѣле́нiй сiѧ́нiемъ.

Мч҃нченъ: Кни́га прино́ситъ при́снѡ напи́санныхъ живы́хъ гдⷭ҇нихъ мч҃нкъ, напи̑санаѧ бж҃iѧ ѡ҆правда̑нiѧ ѹ҆се́рднѡ сохрани́вшихъ, и҆ пострада́вшихъ крѣ́пкѡ.

Бг҃оро́диченъ: Всест҃а́ѧ, прест҃о́е сло́во, є҆́же ѿ неѧ̀ возсiѧ́вшее, на ст҃ѣ́мъ крⷭ҇тѣ̀ воздви́жено, и҆ ѡ҆свѧща́ющо земны̑ѧ, зрѧ́щи рыда́ше.

И҆́нъ I҆рмо́съ то́йже.

Ꙗ҆̀же въ пещѝ ѻ҆́гненнѣй, твоѐ ржⷭ҇тво̀ сп҃сло̀ є҆́сть ѹ҆́бѡ дре́вле: ны́нѣ же на́съ всенепоро́чнаѧ сп҃сѝ, є҆гѡ̀ прише́ствiю є҆́же па́че сло́ва зовꙋ́щихъ: бл҃гослове́нъ є҆сѝ бж҃е ѻ҆тє́цъ на́шихъ.

Бг҃оѻте́цъ ѹ҆́бѡ дв҃дъ твою̀ сла́вꙋ написꙋ́етъ дв҃о, и҆ тебѐ тва́рей цр҃и́цꙋ ꙗ҆вле́ннѡ прⷪ҇ро́чествꙋетъ, предстоѧ́щꙋю ѡ҆деснꙋ́ю всенепоро́чнаѧ, бг҃а ѻ҆тє́цъ на́шихъ.

Ѡ҆бнови́ла є҆сѝ чⷭ҇таѧ, земны́хъ є҆стество̀, ѡ҆бновле́нiемъ ржⷭ҇тва̀ твоегѡ̀. тѣ́мже тѝ вопiе́мъ: бл҃гослове́нъ є҆́сть во вѣ́ки всѧ̑, гпⷭ҇жѐ, пло́дъ твоегѡ̀ чре́ва.

Ѡ҆сꙋжде́ннаго бы́вша а҆да́ма, и҆ сме́ртiю держи́ма, а҆да́мъ вторы́й, пречⷭ҇таѧ, тобо́ю поми́ловавъ призва̀, бл҃гослове́нъ є҆сѝ зовꙋ́ща, рожде́йсѧ, и҆ ѡ҆бновле́й мѧ̀.

Пѣ́снь и҃

I҆рмо́съ: Е҆ди́наго безнача́льнаго цр҃ѧ̀ сла́вы, є҆го́же бл҃гословѧ́тъ нбⷭ҇ныѧ си̑лы, и҆ трепе́щꙋтъ чи́ни а҆́гг҃льстiи, по́йте сщ҃е́нницы, лю́дiе превозноси́те є҆го̀ во вѣ́ки.

Ме́ртва мѧ̀ показа̀ дре́во ра́зꙋма, ты́ же хрⷭ҇тѐ мо́й, ѹ҆мертви́всѧ на дре́вѣ ѡ҆живи́лъ є҆сѝ, и҆ просвѣти́лъ є҆сѝ пѣ́ти: по́йте сщ҃е́нницы, лю́дiе превозноси́те во всѧ̑ вѣ́ки.

Те́рнiемъ вѣнча̀ законопрестꙋ́пный со́нмъ тѧ̀, цр҃ю̀, преслꙋша́нiѧ и҆скоренева́юща те́рнiе а҆да́ма первозда́ннагѡ, и҆ воздви́же на крⷭ҇тъ, всѧ̑ и҆зꙿ глꙋбины̀ пре́лести и҆звле́кшаго.

Мч҃нченъ: Ра́зꙋмомъ просте́ршаго нб҃са̀, тебѐ простира́ютъ на дре́вѣ лю́дiе неразꙋ́мнiи, и҆сцѣлѧ́юща на́шѧ стра̑сти стрⷭ҇тiю твое́ю, сп҃се, и҆ ѹ҆ставлѧ́юща болѣ̑зни, ꙗ҆̀же ѿ гвозде́й болѣ́зньми.

Мч҃нченъ: Мч҃нкъ мѡ́щи бл҃гоꙋха̑нiѧ и҆спꙋща́ютъ чꙋде́съ приходѧ́щымъ несꙋмнѣ́ннымъ се́рдцемъ, и҆ страсте́й sлово́нiе прогонѧ́ютъ при́снѡ, и҆ всѣ̑мъ здра́вiе ѡ҆ бз҃ѣ подава́ютъ.

Бг҃оро́диченъ: Ст҃ы́хъ чи́нове мо́лѧтсѧ дв҃о, и҆зꙿ ѹ҆тро́бы твоеѧ̀ проше́дшемꙋ влⷣцѣ, показа́вшемꙋ на крⷭ҇тѣ̀ си́мъ пꙋ́ть страда́нiѧ, чⷭ҇таѧ, и҆ славосло́вѧтъ тѧ̀ ꙗ҆́кѡ всѣ́хъ цр҃и́цꙋ.

И҆́нъ I҆рмо́съ то́йже.

Непостижи́мый влⷣка всѣ́хъ, є҆го́же не вмѣща́ютъ нб҃са̀, бг҃ороди́тельнице, вмѣща́етсѧ во твою̀ ѹ҆тро́бꙋ дв҃о. тѣ́мже тѧ̀ вѣ́рнiи любо́вiю превозно́симъ во вѣ́ки.

Ѹ҆ма̀ превы́шшаго всеѧ̀ тва́ри, ѻ҆трокови́це, є҆го́же не возмога́етъ рожде́нное зрѣ́ти є҆стество̀, носи́ла є҆сѝ на своє́ю пречⷭ҇тою рꙋкꙋ̀. тѣ́мже вѣ́рнiи любо́вiю превозно́симъ во всѧ̑ вѣ́ки.

Бг҃а, є҆го́же родила̀ є҆сѝ, ѹ҆молѝ дв҃о, низпосла́ти сп҃се́нiе вѣ́рнѡ чтꙋ́щымъ тѧ̀, и҆ бѣ́дъ разрꙋше́нiе, и҆ недꙋ́гѡвъ лю́тыхъ премѣне́нiе ско́рое, и҆ бл҃года́ть вѣ́чнꙋю.

Ѹ҆краше́нъ тѧ̀ добродѣ́тельми разли́чными, и҆ просвѣще́нъ хра́мъ вы́шнѧгѡ, ѹ҆вѣ́дѣвше всест҃а́ѧ дв҃о, пое́мъ бл҃гоче́стнѡ тѧ̀, и҆ славосло́вимъ во всѧ̑ вѣ́ки.

Та́же пое́мъ пѣ́снь бцⷣы: Вели́читъ дꙋша̀ моѧ̀ гдⷭ҇а:

Пѣ́снь ѳ҃

I҆рмо́съ: Всепѣ́таѧ нб҃съ превы́шшаѧ, безнача́льное сло́во безсѣ́меннѡ заче́ншаѧ, и҆ воплоще́ннаго бг҃а ро́ждшаѧ человѣ́кѡмъ: тѣ́мъ тѧ̀ всѝ велича́емъ.

На крⷭ҇тѣ́ тѧ возвы́шена, цр҃ю̀ вѣкѡ́въ, ꙗ҆́кѡ ви́дѣ со́лнце ѡ҆мрачи́сѧ, и҆ землѧ̀ потрѧсе́сѧ, и҆ цр҃кве раздра́сѧ завѣ́са свѣ́тлости, i҆и҃се всеси́льне.

И҆скопа́ша рꙋ́цѣ и҆ но́зѣ твоѝ беззакѡ́нницы, и҆ ре́бра живонѡ́снаѧ прободо́ша копiе́мъ, и҆ же́лчи со ѻ҆́цтомъ напои́ша тѧ̀ хрⷭ҇тѐ мо́й, всѣ́хъ сла́дость, и҆ бг҃а и҆́стинна.

Мч҃нченъ: Сокрꙋши́ша началоsло́бнагѡ сѣ̑ти, сокрꙋша́еми всѧ́кими ви́ды мꙋче́нiѧ, и҆ вѣнцено́сцы побѣ́дою бы́вше, до́блiи страда́льцы ѹ҆бл҃жа́ютсѧ.

Мч҃нченъ: Ѡ҆свѧти́ша положе́нiемъ моще́й всю̀ зе́млю стрⷭ҇тоте́рпцы, и҆ ѹ҆гаси́ша сква̑ры i҆дѡложе́ртвєнныѧ, ѻ҆гню̀ примѣша́ющесѧ, и҆ въ не́мъ та́йнѡ всесожига́еми.

Бг҃оро́диченъ: Бл҃голюби́ваѧ, херꙋвȋмъ ст҃ѣ́йшаѧ, ꙗ҆́же бж҃iе сло́во бг҃а пло́тiю ро́ждшаѧ, воздви́женнаго на крⷭ҇тѣ̀ хотѣ́нiемъ, за всѣ́хъ прилѣ́жнѡ томꙋ̀ моли́сѧ.

И҆́нъ I҆рмо́съ то́йже.

Всесоверше́но человѣ́чество прiѧ́то бы́сть и҆зꙿ тебѐ, пречⷭ҇таѧ ѻ҆трокови́це, сло́вꙋ совокꙋ́пльшꙋсѧ пло́ти ѡ҆дꙋшевле́ннѣй, сло́вомъ дꙋшѝ ѹ҆кра́шеннѣй: тѣ́мже всѝ вѣ́рнiи тѧ̀ велича́емъ.

Витíйское ѹ҆́бѡ бꙋесло́вiе да ѹ҆молчи́тъ, а҆пⷭ҇льскаѧ же трꙋба̀ да возгласи́тъ, тебѐ и҆́стинными гла́сы дв҃о восхвалѧ́ющи, бцⷣꙋ и҆́стиннꙋю возвѣща́ющи.

Поми́ловасѧ тебѐ ра́ди человѣ́чество, по ѵ҆поста́си вои́стиннꙋ сло́вꙋ соеди́ншеесѧ, и҆ воздаѧ́нiемъ бг҃ъ, дв҃о, бы́вшее: тѣ́мже тѧ̀ всѝ при́снѡ велича́емъ.

Проразꙋмѣ́сѧ прⷪ҇ро́ческими быстрозрѣ́нiи та́инство, ѻ҆трокови́це, твоегѡ̀ ржⷭ҇тва̀, ꙗ҆́кѡ воплоще́нна бг҃а ро́ждши человѣ́кѡмъ, и҆збавлѧ́ющаго на́съ ѿ напа́стей мл҃твами твои́ми.

Та́же, Досто́йно є҆́сть: И҆ є҆ктенiа̀, и҆ свѣти́ленъ, и҆ ѱалмы̀ ѻ҆бы́чны.

На стiхо́внѣ стiхи̑ры крⷭ҇тны, гла́съ з҃:

Влⷣко сы́й чл҃вѣколю́бче жизнода́вче, и҆скꙋпи́лъ є҆сѝ крⷭ҇то́мъ твои́мъ вселе́ннꙋю, гдⷭ҇и, сла́ва тебѣ̀.

Стíхъ: И҆спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆ возра́довахомсѧ, и҆ возвесели́хомсѧ: во всѧ̑ дни̑ на́шѧ возвесели́хомсѧ, за дни̑, въ нѧ́же смири́лъ ны̀ є҆сѝ, лѣ̑та, въ нѧ́же ви́дѣхомъ sла̑ѧ. и҆ при́зри на рабы̑ твоѧ̑, и҆ на дѣла̀ твоѧ̑, и҆ наста́ви сы́ны и҆́хъ.

На крⷭ҇тѣ̀ пригвозди́сѧ лоза̀ и҆́стиннаѧ, ѡ҆бꙿима́ша ꙗ҆зы́цы ра́й съ разбо́йникомъ: сiѧ̀ сла́ва цр҃ко́внаѧ, сiѐ бога́тство црⷭ҇твiѧ. пострада́вый на́съ ра́ди, гдⷭ҇и, сла́ва тебѣ̀.

Стíхъ: И҆ бꙋ́ди свѣ́тлость гдⷭ҇а бг҃а на́шегѡ на на́съ, и҆ дѣла̀ рꙋ́къ на́шихъ и҆спра́ви на на́съ, и҆ дѣ́ло рꙋ́къ на́шихъ и҆спра́ви.

Па́мѧть ст҃ы́хъ твои́хъ стрⷭ҇тоте́рпєцъ пра́зднꙋюще, тебѐ пое́мъ хрⷭ҇тѐ, вопiю́ще, гдⷭ҇и, сла́ва тебѣ̀.

Сла́ва, и҆ ны́нѣ, крⷭ҇тобг҃оро́диченъ: Своего̀ сн҃а на дре́вѣ ви́дѧщи дре́вле, се́рдце своѐ ѻ҆рꙋ́жiемъ печа́ли ѹ҆ѧзвлѧ́ше пречⷭ҇таѧ.

Та́же, Бл҃го є҆́сть: Трист҃о́е. По Ѻ҆́ч҃е на́шъ: тропа́рь, и҆ є҆ктенiа̀, и҆ ча́съ пе́рвый, и҆ ѿпꙋ́стъ.

Въ пѧто́къ бл҃жє́нны, гла́съ з҃:

Красе́нъ бѣ̀ и҆ до́бръ въ снѣ́дь, и҆́же менѐ ѹ҆мертви́вый пло́дъ, хрⷭ҇то́съ є҆́сть дре́во живо́тное, ѿ негѡ́же ꙗ҆ды́й не ѹ҆мира́ю, но вопiю̀ съ разбо́йникомъ: помѧни́ мѧ гдⷭ҇и, во црⷭ҇твiи твое́мъ.

Стíхъ: Бл҃же́ни и҆́згнани пра́вды ра́ди, ꙗ҆́кѡ тѣ́хъ є҆́сть црⷭ҇тво нбⷭ҇ное.

И҆сцѣлѧ́ѧ а҆да́мовꙋ болѣ́знь, ю҆́же подꙿѧ́тъ вра́жiимъ совѣ́томъ, возне́ссѧ на дре́во всѣ́хъ цр҃ю̀, и҆ болѣ̑зни претерпѣ́лъ є҆сѝ, рꙋка́ма и҆ нога́ма пригвожде́нъ: тѣ́мже сла́вимъ твоѐ, сло́ве, долготерпѣ́нiе.

Стíхъ: Бл҃же́ни є҆стѐ, є҆гда̀ поно́сѧтъ ва́мъ, и҆ и҆зженꙋ́тъ, и҆ рекꙋ́тъ всѧ́къ sо́лъ глаго́лъ, на вы̀ лжꙋ́ще менѐ ра́ди.

Посредѣ́ тѧ беззакѡ́нною со́нмъ є҆вре́йскiй распѧ́тъ, є҆ди́наго законода́вца и҆ и҆зба́вителѧ, всѧ́кагѡ беззако́нiѧ и҆збавлѧ́юща хрⷭ҇тѐ, ро́дъ человѣ́ческiй: тѣ́мже воспѣва́емъ тѧ̀.

Стíхъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша мно́га на нб҃сѣ́хъ.

Мч҃нченъ: Ꙗ҆́звы мно́гихъ мꙋ́къ, ꙗ҆́кѡ кра̑снаѧ ѹ҆добрє́нiѧ носѧ́ще до́блественнѣ страда́льцы, ѹ҆краше́нiе цр҃ко́вное позна́ни бы́ша свѣ́тлое, всегда̀ молѧ́щесѧ ѡ҆ дꙋша́хъ на́шихъ.

Сла́ва: Ѽ трⷪ҇це ст҃а́ѧ! вѣ̑рныѧ рабы̑ твоѧ̑ и҆зба́ви мꙋ́къ, въ тѧ̀ вѣ́ровавшыѧ, во є҆ди́номъ бж҃ествѣ̀, непреста́ннѡ сла́вимꙋю бл҃гоче́стнѡ, и҆ вѣ́чное твоѐ црⷭ҇твiе да́рꙋй.

И҆ ны́нѣ: Не и҆мꙋ́ща ви́да, нижѐ добро́ты, зрѧ́щи тебѐ хрⷭ҇тѐ, пло́тiю возвы́шена на дре́вѣ крⷭ҇тнѣмъ всечⷭ҇таѧ дв҃а, взыва́ше болѣ́зненнѣ: ѹ҆вы̀ мнѣ̀, ка́кѡ тѧ̀ ча́до, беззако́ннiи ѹ҆ѧзви́ша;


