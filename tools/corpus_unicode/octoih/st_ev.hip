  OCR:

  Библиотека святоотеческой литературы

  http://orthlib.ru

 источник и оцифровщики неизвестны 


Стiхи́ра є҆ѵⷢ҇льскаѧ а҃, гла́съ а҃.

На го́рꙋ ѹ҆ч҃нкѡ́мъ и҆дꙋ́щымъ за земно́е вознесе́нiе, предста̀ гдⷭ҇ь, и҆ поклони́вшесѧ є҆мꙋ̀, и҆ да́нныѧ вла́сти вездѣ̀ наꙋчи́вшесѧ, въ поднбⷭ҇нꙋю посыла́хꙋсѧ, проповѣ́дати є҆́же и҆зꙿ ме́ртвыхъ воскрⷭ҇нiе, и҆ є҆́же на нб҃са̀ возше́ствiе: и҆̀мже и҆ во вѣ́ки спребыва́ти нело́жный ѡ҆бѣща́сѧ хрⷭ҇то́съ бг҃ъ, и҆ сп҃съ дꙋ́шъ на́шихъ.

Стiхи́ра є҆ѵⷢ҇льскаѧ в҃, гла́съ в҃.

Съ мѵ́ры прише́дшымъ ꙗ҆̀же съ марíею жена́мъ, и҆ недоꙋмѣва́ющымсѧ, ка́кѡ бꙋ́детъ и҆̀мъ ѹ҆лꙋчи́ти жела́нiе, ꙗ҆ви́сѧ ка́мень взѧ́тъ, и҆ бж҃е́ственный ю҆́ноша ѹ҆толѧ́ѧ мѧте́жъ дꙋ́шъ и҆́хъ: воста́ бо глаго́летъ, i҆и҃съ гдⷭ҇ь. тѣ́мже проповѣ́дите проповѣ́дникѡмъ є҆гѡ̀, ѹ҆ч҃никѡ́мъ въ галiле́ю тещѝ, и҆ ви́дѣти є҆го̀ воскр҃сша и҆зꙿ ме́ртвыхъ, ꙗ҆́кѡ жизнода́вца и҆ гдⷭ҇а.

Стiхи́ра є҆ѵⷢ҇льскаѧ г҃, гла́съ г҃.

Магдали́нѣ марíи сп҃сово бл҃говѣствꙋ́ющей и҆зꙿ ме́ртвыхъ воскрⷭ҇нiе и҆ ꙗ҆вле́нiе, не вѣ́рꙋюще ѹ҆ч҃нцы̀, поноси́ми бы́ша ѡ҆ жестосе́рдiи: но зна́менми воѡрꙋ́жшесѧ и҆ чꙋдесы̀, ко проповѣ́данiю посыла́хꙋсѧ, и҆ ты̀ ѹ҆́бѡ гдⷭ҇и, къ нача́льномꙋ свѣ́тꙋ возне́слсѧ є҆сѝ ѻ҆ц҃ꙋ̀, ѻ҆ни́ же проповѣ́даша всю́дꙋ сло́во, чꙋдесы̀ ѹ҆вѣрѧ́юще. тѣ́мже просвѣти́вшесѧ тѣ́ми, сла́вимъ твоѐ є҆́же и҆зꙿ ме́ртвыхъ воскрⷭ҇нiе, человѣколю́бче гдⷭ҇и.

Стiхи́ра є҆ѵⷢ҇льскаѧ д҃, гла́съ д҃.

Ѹ҆́тро бѣ̀ глꙋбоко̀, и҆ жєны̀ прiидо́ша на гро́бъ тво́й, хрⷭ҇тѐ: но тѣ́ло не ѡ҆брѣ́тесѧ жела́емое и҆́ми: тѣ́мже недоꙋмѣва́ющымсѧ, ꙗ҆̀же въ ри́захъ блеща́щихсѧ предста̑вшаѧ глаго́ласта: что̀ жива́гѡ съ ме́ртвыми и҆́щете; воста̀, ꙗ҆́коже предрѣчѐ, что̀ не по́мните гл҃гѡ́лъ є҆гѡ̀; И҆́маже вѣ́ровавшѧ ви̑дѣннаѧ проповѣ́дахꙋ, но мнѧ́хꙋсѧ лжа̀ благовѣ́щєнiѧ: та́кѡ бы́ша є҆щѐ ко́сни ѹ҆ч҃нцы̀: но пе́тръ течѐ и҆ ви́дѣвъ просла́ви твоѧ̑ въ себѣ̀ чꙋдеса̀.

Стiхи́ра є҆ѵⷢ҇льскаѧ є҃, гла́съ є҃.

Ѽ премꙋ́дрыхъ сꙋде́бъ твои́хъ хрⷭ҇тѐ! ка́кѡ петрꙋ̀ ѹ҆́бѡ плащани́цами є҆ди́нѣми да́лъ є҆сѝ разꙋмѣ́ти твоѐ воскрⷭ҇нiе; лꙋцѣ́ же и҆ клео́пѣ спꙋтьше́ствꙋѧ бесѣ́довалъ є҆сѝ, и҆ бесѣ́дꙋѧй не а҆́бiе себѐ ꙗ҆влѧ́еши: тѣ́мже и҆ поноси́мъ быва́еши, ꙗ҆́кѡ є҆ди́нъ прише́льствꙋѧй во i҆ерⷭ҇ли́мъ, и҆ не причаща́ѧйсѧ въ коне́цъ совѣ́та и҆́хъ: но и҆́же всѧ̑ къ созда́нiѧ по́лзѣ стро́ѧ, и҆ ꙗ҆̀же ѡ҆ тебѣ̀ прⷪ҇ро́чєствiѧ ѿкры́лъ є҆сѝ, и҆ внегда̀ блгⷭ҇ви́ти хлѣ́бъ позна́лсѧ є҆сѝ и҆̀мъ, є҆ю́же и҆ пре́жде тогѡ̀ сердца̀ къ позна́нiю твоемꙋ̀ распала́стасѧ: ꙗ҆̀же и҆ ѹ҆ч҃нкѡ́мъ со́браннымъ ѹ҆жѐ ꙗ҆́снѡ проповѣ́даста твоѐ воскрⷭ҇нiе, и҆́мже поми́лꙋй на́съ.

Стiхи́ра є҆ѵⷢ҇льскаѧ s҃, гла́съ s҃.

И҆́стинный ми́ръ ты̀ хрⷭ҇тѐ, къ человѣ́кѡмъ бж҃iй ми́ръ тво́й даѧ̀, по воста́нiи ѹ҆ч҃нкѡ́мъ, пристра́шны показа́лъ є҆сѝ ѧ҆̀, мнѧ́щыѧ дꙋ́хъ ви́дѣти: но ѹ҆ти́шилъ є҆сѝ мѧте́жъ дꙋшѝ и҆́хъ, показа́вый рꙋ́цѣ и҆ но́зѣ твоѝ. ѻ҆ба́че не вѣ́рꙋющымъ є҆щѐ, бра́шенъ причаще́нiемъ, и҆ ѹ҆че́нiй воспомина́нiемъ, ѿве́рзлъ є҆сѝ и҆́хъ ѹ҆́мъ, є҆́же разꙋмѣ́ти писа̑нiѧ: и҆̀мже и҆ ѻ҆ч҃еское ѡ҆бѣтова́нiе ѡ҆бѣща́въ, и҆ бл҃гослови́въ ѧ҆̀, ѿстꙋпи́лъ є҆сѝ на нб҃о. тѣ́мже съ ни́ми покланѧ́емсѧ тебѣ̀, гдⷭ҇и сла́ва тебѣ̀.

Стiхи́ра є҆ѵⷢ҇льскаѧ з҃, гла́съ з҃.

Сѐ тьма̀, и҆ ра́нѡ, и҆ что̀ ѹ҆ гро́ба марíе стои́ши, мно́гꙋю тьмꙋ̀ и҆мѣ́ющи въ ра́зꙋмѣ, въ не́йже, гдѣ̀ положе́нъ бы́сть, вопроша́еши, i҆и҃съ; но ви́ждь сри́щꙋщѧсѧ ѹ҆ч҃никѝ, ка́кѡ плащани́цами и҆ сꙋдаре́мъ воскрⷭ҇нiе ѡ҆брѣто́ша, и҆ помѧнꙋ́ша ꙗ҆̀же ѡ҆ си́хъ писа̑нiѧ. съ ни́миже и҆ и҆́миже и҆ мы̀ вѣ́ровавше, воспѣва́емъ тѧ̀ жизнода́вца хрⷭ҇та̀.

Стiхи́ра є҆ѵⷢ҇льскаѧ и҃, гла́съ и҃.

Марȋины сле́зы не всꙋ́е пролива́ютсѧ те́плѣ, се́ бо сподо́бисѧ и҆ ѹ҆ча́щихъ а҆́гг҃лѡвъ, и҆ видѣ́нiѧ самогѡ̀ i҆и҃са: тѣ́мже и҆ ѿсыла́етсѧ не прикаса́тисѧ хрⷭ҇тꙋ̀. но ѻ҆ба́че проповѣ́дница посыла́етсѧ твои̑мъ ѹ҆ч҃нкѡ́мъ, и҆̀мже бл҃говѣствова́нiе носѧ́щи, є҆́же ко ѻ҆те́ческомꙋ жре́бiю восхо́дъ возвѣща́ющи: съ не́юже сподо́би и҆ на́съ ꙗ҆вле́нiѧ твоегѡ̀ влⷣко гдⷭ҇и.

Стiхи́ра є҆ѵⷢ҇льскаѧ ѳ҃, гла́съ є҃.

Ꙗ҆́кѡ въ послѣ̑днѧѧ лѣ̑та, сꙋ́щꙋ по́здѣ ѿ сꙋббѡ́тъ предста́лъ є҆сѝ дрꙋгѡ́мъ хрⷭ҇тѐ, и҆ чꙋдесе́мъ чꙋ́до и҆звѣствꙋ́еши, заключє́ннымъ вхо́дѡмъ двє́рнымъ, є҆́же и҆зꙿ ме́ртвыхъ твоѐ воскрⷭ҇нiе: но и҆спо́лнилъ є҆сѝ ра́дости ѹ҆ч҃никѝ, и҆ дх҃а ст҃а́го препода́лъ є҆сѝ и҆̀мъ, и҆ вла́сть по́далъ є҆сѝ ѡ҆ставле́нiѧ грѣхѡ́въ и҆ ѳѡмы̀ не ѡ҆ста́вилъ є҆сѝ въ невѣ́рствiѧ погрꙋжа́тисѧ бꙋ́ри. тѣ́мже пода́ждь и҆ на́мъ ра́зꙋмъ и҆́стинный, и҆ ѡ҆ставле́нiе прегрѣше́нiй бл҃гоꙋтро́бне гдⷭ҇и.

Стiхи́ра є҆ѵⷢ҇льскаѧ _i҃, гла́съ s҃.

По є҆́же во а҆́дъ соше́ствiи, и҆ є҆́же и҆зꙿ ме́ртвыхъ воскрⷭ҇нiи, скорбѧ́ще ꙗ҆́коже досто́ѧше, ѡ҆ разлꙋче́нiи твое́мъ хрⷭ҇тѐ, ѹ҆ч҃нцы̀ на дѣ́ланiе ѡ҆брати́шасѧ, и҆ па́ки кораблѝ и҆ мрє́жи, и҆ ло́ва нигдѣ́же: но ты̀ сп҃се, ꙗ҆ви́всѧ ꙗ҆́кѡ влⷣка всѣ́хъ, ѡ҆деснꙋ́ю мрє́жи повелѣва́еши воврещѝ, и҆ бы́сть сло́во дѣ́ло вско́рѣ, и҆ мно́жество ры́бъ мно́гое, и҆ ве́черѧ стра́ннаѧ гото́ва на землѝ: є҆ѧ́же причасти́вшымсѧ тогда̀ твои̑мъ ѹ҆ч҃нкѡ́мъ, и҆ на́съ ны́нѣ мы́сленнѡ сподо́би наслади́тисѧ, чл҃вѣколю́бче гдⷭ҇и.

Стiхи́ра є҆ѵⷢ҇льскаѧ а҃_i, гла́съ и҃.

Ꙗ҆влѧ́ѧ себѐ ѹ҆ч҃никѡ́мъ твои̑мъ, сп҃се, по воскрⷭ҇нiи сíмѡнꙋ да́лъ є҆сѝ ѻ҆ве́цъ па́ствꙋ, за любвѐ воздаѧ́нiе, ꙗ҆́же ѡ҆ па́ствѣ, попече́нiѧ и҆щѧ̀. тѣ́мже и҆ глаго́лалъ є҆сѝ: а҆́ще лю́биши мѧ̀ пе́тре, пасѝ а҆́гнцы моѧ̑, пасѝ ѻ҆́вцы моѧ̑. ѻ҆́нъ же а҆́бiе показꙋ́ѧ дрꙋголю́бное, ѡ҆ дрꙋзѣ́мъ ѹ҆ченицѣ̀ вопроша́ше: и҆́хже мл҃твами хрⷭ҇тѐ, ста́до твоѐ сохранѧ́й, ѿ волкѡ́въ гꙋбѧ́щихъ є҆̀.