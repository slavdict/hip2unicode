  OCR:

  Библиотека святоотеческой литературы

  http://orthlib.ru



Въ сре́дꙋ ве́чера,

На Гдⷭ҇и воззва́хъ, стiхи̑ры ст҃ы̑мъ а҆пⷭ҇лѡмъ, гла́съ є҃:

Подо́бенъ: Ра́дꙋйсѧ по́стникѡмъ:

Стíхъ: А҆́ще беззакѡ́нiѧ на́зриши гдⷭ҇и, гдⷭ҇и, кто̀ постои́тъ; ꙗ҆́кѡ ѹ҆ тебѐ ѡ҆чище́нiе є҆́сть.

Всю̀ проше́дше зе́млю, всѣ́ѧсте бж҃е́ствєннаѧ ѹ҆чє́нiѧ, сло́во то́чiю ꙗ҆́кѡ свѣ́щникъ и҆ бога́тство всѐ, ѹ҆ч҃нцы̀ гдⷭ҇ни носѧ́ще, и҆́мже цари́ же и҆ мꙋчи́тели посрами́сте, и҆ любомꙋдрецє́мъ и҆ витíамъ лю́тость ꙗ҆́кѡ паꙋчи́ннаѧ раздра́сте плетє́нiѧ, всѣ́хъ къ ра́зꙋмꙋ призыва́юще зижди́телѧ, и҆ сꙋ́єтнаѧ слꙋжє́нiѧ бѣсѡ́вскаѧ ѿе́млюще. тѣ́мже молю̀, безслове́сныхъ и҆зба́вити мѧ̀ страсте́й мл҃твами ва́шими.

Стíхъ: И҆́мене ра́ди твоегѡ̀ потерпѣ́хъ тѧ̀ гдⷭ҇и, потерпѣ̀ дꙋша̀ моѧ̀ въ сло́во твоѐ, ѹ҆пова̀ дꙋша̀ моѧ̀ на гдⷭ҇а.

Мѧте́жа и҆скꙋше́нiй, и҆ лю́тыѧ лжѝ безче́стныхъ є҆ресе́й, бѣсо́вскагѡ sлосовѣ́тiѧ, и҆ человѣ̑къ го́рькагѡ соѡбще́нiѧ и҆ бꙋ́ри всебл҃же́ннiи, ѻ҆гнѧ̀ несвѣти́магѡ, и҆ вѣ́чнꙋющагѡ че́рвiѧ, скре́жета зꙋбна́гѡ, и҆ всѧ́кiѧ и҆ны́ѧ мꙋ́ки, къ бг҃ꙋ мольба́ми и҆зба́вите всѣ́хъ на́съ, и҆ сего̀ ѹ҆моли́те, воздержа́нiѧ ра́ди и҆ трꙋдѡ́въ, добродѣ́телей воздаѧ́нiй полꙋчи́ти, наслѣ́дiѧ же нбⷭ҇нагѡ црⷭ҇твiѧ, и҆ ве́лiю млⷭ҇ть.

Стíхъ: Ѿ стра́жи ѹ҆́треннiѧ до но́щи, ѿ стра́жи ѹ҆́треннiѧ, да ѹ҆пова́етъ i҆и҃ль на гдⷭ҇а.

Всю̀ свѣ́тлость ꙗ҆́снѡ воспрiе́млюще, тро́ичный свѣ́тъ вторы́й неизрече́ннагѡ смотре́нiѧ, ꙗ҆́кѡ мо́щно вои́стиннꙋ чл҃вѣ́ческомꙋ є҆стествꙋ̀, всехва́льнаѧ десѧти́ца со дво́ицею, показа́сѧ соверше́ннѣ водѧ́щи є҆диноревни́тельный собо́ръ, седми́десѧтихъ и҆ двꙋ̀ и҆мꙋ́щи съ ни́ми, и҆ всѧ̑ просвѣща́юще мíра концы̀, ѡ҆мрача́ющыѧсѧ тьмо́ю sломꙋ́дренныхъ є҆ресе́й, хрⷭ҇та̀ молѧ́ще, подаю́щаго мíрови ве́лiю млⷭ҇ть.

И҆́ны стiхи̑ры, и҆́же во ст҃ы́хъ ѻ҆тцꙋ̀ на́шемꙋ нiкола́ю чꙋдотво́рцꙋ, гла́съ є҃. Подо́бенъ то́йже.

Стíхъ: Ꙗ҆́кѡ ѹ҆ гдⷭ҇а млⷭ҇ть, и҆ мно́гое ѹ҆ негѡ̀ и҆збавле́нiе, и҆ то́й и҆зба́витъ i҆и҃лѧ ѿ всѣ́хъ беззако́нiй є҆гѡ̀.

Ра́дꙋйсѧ сщ҃е́ннаѧ главо̀, чи́стое добродѣ́телей ѻ҆би́телище, бж҃е́ственное непоро́чнагѡ свѧще́нства пра́вило, па́стырю вели́кiй ꙗ҆́вственный, свѣ́тлое побѣ́ды носѧ̀ и҆́мѧ, молѧ́щымсѧ млⷭ҇тивный приклони́телю, преклонѧ́ѧсѧ къ немощны́хъ мольба́мъ, и҆зба́витель гото́вый, прибѣ́жище сп҃си́тельное всѣ̑мъ, вѣ́рою чтꙋ́щымъ при́снѡ сла́внꙋю твою̀ па́мѧть, хрⷭ҇та̀ молѝ, низпосла́ти на́мъ ве́лiю млⷭ҇ть.

Стíхъ: Хвали́те гдⷭ҇а всѝ ꙗ҆зы́цы, похвали́те є҆го̀ всѝ лю́дiе.

Ра́дꙋйсѧ сщ҃е́ннѣйшiй ѹ҆́ме, трⷪ҇цы чⷭ҇тое жили́ще, сто́лпе цр҃ко́вный, вѣ́рныхъ ѹ҆твержде́нiе, ѡ҆sло́блєннымъ помо́щниче, sвѣзда̀ и҆́же блиста́ньми бл҃гопрiѧ́тныхъ мл҃твъ, разорѧ́ѧ напа́сти же и҆ ско́рби тьмꙋ̀ всегда̀, ст҃и́телю нiко́лае: приста́нище ти́хое, въ не́же прибѣга́юще треволне́нiи житiѧ̀ напа́ствꙋемiи сп҃са́ютсѧ. хрⷭ҇та̀ молѝ, низпосла́ти дꙋша́мъ на́шымъ ве́лiю млⷭ҇ть.

Стíхъ: Ꙗ҆́кѡ ѹ҆тверди́сѧ млⷭ҇ть є҆гѡ̀ на на́съ и҆ и҆́стина гдⷭ҇нѧ пребыва́етъ во вѣ́къ.

Ра́дꙋйсѧ во ст҃и́телехъ пра́вило, бж҃е́ственныхъ чꙋде́съ неисчерпа́емаѧ пꙋчи́но, красото̀ цр҃ко́внаѧ, свѣ́тлаѧ sвѣздо̀, сщ҃е́нными твои́ми бл҃же́нне блиста́ньми, на́съ ѡ҆зарѧ́ѧ коего́ждо ст҃ѣ́йшiй, пресвѣ́тлыми мо́лнiѧми просвѣща́емь: сто́лпе неѡбори́мый, степе́ню вѣ́ры, чⷭ҇тнꙋ́ю твою̀ па́мѧть любо́вiю соверша́ющымъ, хрⷭ҇та̀ молѝ, дꙋша́мъ на́шымъ дарова́ти ве́лiю млⷭ҇ть.

Сла́ва, и҆ ны́нѣ, бг҃оро́диченъ: Ра́дꙋйсѧ прⷪ҇ро́ческаѧ печа́те, и҆ бг҃огла́сныхъ а҆пⷭ҇лъ проповѣ́данiе: бг҃а бо вои́стиннꙋ сꙋ́щаго воплоще́нна, па́че ѹ҆ма̀ и҆ сло́ва родила̀ є҆сѝ, чⷭ҇таѧ: и҆́мже пе́рвое воспрiи́мше бл҃горо́дiе, и҆ ра́йскiѧ пи́щи наслажда́ющесѧ, тебѐ хода́таицꙋ таковы́ѧ свѣ́тлости, и҆ моли́твенницꙋ бл҃гопрiѧ́тнꙋ, пѣ́сньми почита́емъ. тобо́ю пречⷭ҇таѧ ѡ҆богати́вшесѧ, присносꙋ́щныѧ сподоблѧ́емсѧ жи́зни сн҃а твоегѡ̀, подаю́щагѡ бога́тнѡ ве́лiю млⷭ҇ть.

Та́же, Свѣ́те ти́хiй: Прокíменъ днѐ. Та́же, Сподо́би гдⷭ҇и въ ве́черъ се́й:

На стiхо́внѣ стiхи̑ры а҆пⷭ҇лѡмъ, гла́съ є҃:

Ѹ҆ч҃нцы̀ сп҃сѡвы та̑инъ самови́дцы бы́вше, неви́димаго и҆ нача́ла не и҆мꙋ́щаго проповѣ́дасте, глаго́люще: въ нача́лѣ бѣ̀ сло́во. не со́здани бы́сте пре́жде а҆́гг҃лъ, ни наꙋчи́стесѧ ѿ человѣ̑къ, но ѿ вы́шнiѧ премꙋ́дрости. тѣ́мже дерзнове́нiе и҆мꙋ́ще, моли́тесѧ ѡ҆ дꙋша́хъ на́шихъ.

Стíхъ: Къ тебѣ̀ возведо́хъ ѻ҆́чи моѝ живꙋ́щемꙋ на нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дiй свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀: та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже ѹ҆ще́дритъ ны̀.

А҆пⷭ҇лы гдⷭ҇ни согла́снѡ пѣ́сньми похва́лимъ, ѡ҆бле́кшесѧ бо въ кре́стное ѻ҆рꙋ́жiе, i҆́дѡльскꙋю пре́лесть ѹ҆праздни́ша, и҆ побѣдоно́снiи ꙗ҆ви́шасѧ вѣне́чницы: и҆́хже мл҃твами и҆ всѣ́хъ ст҃ы́хъ, бж҃е, поми́лꙋй на́съ.

Стíхъ: Поми́лꙋй на́съ гдⷭ҇и, поми́лꙋй на́съ, ꙗ҆́кѡ по мно́гꙋ и҆спо́лнихомсѧ ѹ҆ничиже́нiѧ: наипа́че напо́лнисѧ дꙋша̀ на́ша поноше́нiѧ гобзꙋ́ющихъ, и҆ ѹ҆ничиже́нiѧ го́рдыхъ.

Мч҃нченъ: Несы́тною любо́вiю дꙋшѝ, хрⷭ҇та̀ не ѿверго́стесѧ ст҃íи мч҃нцы, и҆̀же разли̑чныѧ ра̑ны страсте́й претерпѣ́вше, мꙋчи́телей де́рзость низложи́сте, непрекло́ннꙋ и҆ невреди́мꙋ вѣ́рꙋ сохра́ньше, на нб҃са̀ преста́вистесѧ. тѣ́мже и҆ дерзнове́нiе и҆мꙋ́ще къ немꙋ̀, проси́те дарова́ти на́мъ ве́лiю млⷭ҇ть.

Сла́ва, и҆ ны́нѣ, бг҃оро́диченъ: Бл҃жи́мъ тѧ̀ бцⷣе дв҃о, и҆ сла́вимъ тѧ̀ вѣ́рнiи по до́лгꙋ, гра́дъ непоколеби́мый, стѣ́нꙋ неѡбори́мꙋю, тве́рдꙋю предста́тельницꙋ, и҆ прибѣ́жище дꙋ́шъ на́шихъ.

Та́же, Ны́нѣ ѿпꙋща́еши раба̀ твоего̀, влⷣко: Трист҃о́е. По Ѻ҆́ч҃е на́шъ: I҆ере́й: Ꙗ҆́кѡ твоѐ є҆́сть црⷭ҇тво: Посе́мъ тропа́рь, є҆ктенiа̀, и҆ ѿпꙋ́стъ.

Въ сре́дꙋ на повече́рiи,

канѡ́нъ прест҃ѣ́й бцⷣѣ, гла́съ є҃.

Пѣ́снь а҃

I҆рмо́съ: Сп҃си́телю бг҃ꙋ, въ мо́ри лю́ди немо́крыми нога́ми наста́вльшемꙋ и҆ фараѡ́на со всево́инствомъ пото́пльшемꙋ, томꙋ̀ є҆ди́номꙋ пои́мъ, ꙗ҆́кѡ просла́висѧ.

Запѣ́въ: Прест҃а́ѧ бцⷣе, сп҃сѝ на́съ.

Свѣтоно́снаѧ ски́нiе цр҃ѧ̀ хрⷭ҇та̀, ѡ҆зарѝ мою̀ мы́сль ѡ҆мраче́ннꙋю ле́стiю борца̀, и҆ тьмо́ю ѡ҆слѣпле́ннꙋю прегрѣше́нiй мои́хъ.

Помышле́нiй лꙋка́выхъ смире́ннꙋю мою̀ дꙋ́шꙋ бг҃ороди́тельнице свободѝ, и҆ жили́ще бг҃ꙋ сiю̀ содѣ́лай, да по до́лгꙋ тѧ̀ сла́влю всегда̀.

Сла́ва: Е҆гда̀ повелѣ́нiемъ бж҃iимъ, ѿ вре́менныѧ жи́зни ѿитѝ хощꙋ̀ пречⷭ҇таѧ, бѣсо́вскiѧ рꙋкѝ покажи́ мѧ вы́шша, а҆́гг҃лы подаю́щи спꙋ́тники мнѣ̀.

И҆ ны́нѣ: Вскꙋ́ю, ѽ дꙋшѐ! во ѹ҆ны́нiи мно́зѣ всѐ житiѐ и҆жди́ла є҆сѝ; потщи́сѧ ѹ҆́бѡ про́чее, и҆ возопíй гдⷭ҇ни мт҃ри: ѡ҆чи́сти и҆ сп҃си́ мѧ, бг҃ороди́тельнице.

Пѣ́снь г҃

I҆рмо́съ: Си́лою крⷭ҇та̀ твоегѡ̀ хрⷭ҇тѐ, ѹ҆твердѝ моѐ помышле́нiе, во є҆́же пѣ́ти и҆ сла́вити тридне́вное твоѐ воскрⷭ҇нiе.

И҆зꙿ ро́ва страсте́й и҆ мꙋче́нiй возведи́ мѧ, несꙋмнѣ́ннѡ пою́ща тѧ̀, бцⷣе всебл҃же́ннаѧ.

Вре́тище моѐ расто́ргни безмѣ́рныхъ прегрѣше́нiй мои́хъ, и҆ весе́лiемъ ѡ҆поѧ́ши добродѣ́телей, бг҃обл҃года́тнаѧ.

Сла́ва: Ка́плю мѝ чⷭ҇таѧ сле́зъ пода́ждь, ꙗ҆́кѡ да ѿженꙋ̀ се́рдца моегѡ̀ недоꙋмѣ́нiе, и҆ прилѣ́жнѡ воспою́ тѧ.

И҆ ны́нѣ: Низложѝ пренепоро́чнаѧ вра̑гъ безпло́тныхъ шата́нiе, и҆ тѣ́хъ томле́нiѧ вско́рѣ свободи́ мѧ.

Пѣ́снь д҃

I҆рмо́съ: Ѹ҆слы́шахъ слꙋ́хъ си́лы крⷭ҇та̀, ꙗ҆́кѡ ра́й ѿве́рзесѧ и҆́мъ, и҆ возопи́хъ: сла́ва си́лѣ твое́й гдⷭ҇и.

Вскꙋ́ю ѹ҆подо́биласѧ є҆сѝ дꙋшѐ, непло́днѣй смоко́вницѣ, ника́коже боѧ́щисѧ посѣче́нiѧ и҆ пла́мене вѣ́чнагѡ; ѹ҆скорѝ ѹ҆́бѡ пре́жде конца̀, и҆ возни́кни.

Кíй ѧ҆зы́къ и҆зрече́тъ содѣ́ѧнныхъ мои́хъ sѡ́лъ безмѣ́рное мо́ре, и҆ глꙋбинꙋ̀ прегрѣше́нiй; сп҃си́ мѧ, дв҃о пренепоро́чнаѧ, ѿча́ѧннаго.

Сла́ва: Себѐ пла́чꙋ, є҆гда̀ во ѹ҆́мъ прiидꙋ̀ мно́гихъ мои́хъ прегрѣше́нiй, и҆ ѻ҆гнѧ̀ негаси́магѡ: и҆ молю́ тѧ, да́ти мѝ вре́мѧ покаѧ́нiѧ, чⷭ҇таѧ.

И҆ ны́нѣ: Да не восхи́титъ ꙗ҆́кѡ ле́въ стропти́вый вра́гъ ѻ҆каѧ́ннꙋю мою̀ дꙋ́шꙋ: но твое́ю си́лою дꙋшетлѣ̑нныѧ сокрꙋшѝ зꙋ́бы є҆гѡ̀, бл҃га́ѧ.

Пѣ́снь є҃

I҆рмо́съ: Ѹ҆́тренююще вопiе́мъ тѝ гдⷭ҇и, сп҃си́ ны: ты́ бо є҆сѝ бг҃ъ на́шъ, ра́звѣ бо тебѐ и҆но́гѡ не зна́емъ.

При́зри и҆ ѹ҆слы́ши влⷣчце, гла́съ мо́й, и҆ и҆зба́ви мѧ̀, молю́сѧ, вѣ́чнагѡ ѡ҆сꙋжде́нiѧ.

Ѹ҆ѧзви́хсѧ грѣха̀ стрѣла́ми, и҆ вопiю́ ти: ѹ҆врачꙋ́й, пречⷭ҇таѧ, се́рдца моегѡ̀ ꙗ҆́звы.

Сла́ва: Поми́лꙋй мѧ̀ є҆ди́не чл҃вѣколю́бче ще́дрый, моли́твами ро́ждшiѧ тѧ̀: ты́ бо мѝ є҆сѝ бг҃ъ и҆ гдⷭ҇ь.

И҆ ны́нѣ: Поми́лꙋй мѧ̀ є҆ди́на всепѣ́таѧ, молю̀ твою̀ бл҃гость, и҆ млⷭ҇ти сподо́би.

Пѣ́снь s҃

I҆рмо́съ: Ѡ҆бы́де мѧ̀ бе́здна, гро́бъ мнѣ̀ ки́тъ бы́сть, а҆́зъ же возопи́хъ къ тебѣ̀ чл҃вѣколю́бцꙋ, и҆ сп҃се́ мѧ десни́ца твоѧ̀ гдⷭ҇и.

Ꙗ҆́кѡ ле́въ рыка́ѧ льсти́вый и҆́щетъ мѧ̀ расто́ргнꙋти, и҆ показа́ти снѣ́дь свое́й sло́бѣ, чⷭ҇таѧ: но сегѡ̀ вре́да свободи́ мѧ.

Ѡ҆чи́сти чл҃вѣколю́бче, мл҃твами чи́стѡ ро́ждшiѧ тѧ̀, и҆ и҆зба́ви мíръ тво́й ѿ всѧ́кiѧ ско́рби, и҆ вѣ́чныѧ сла́вы сподо́би.

Сла́ва: Ѡ҆бы́де мѧ̀ бе́здна прегрѣше́нiй, во глꙋбинꙋ̀ низве́дши ѿча́ѧнiѧ, молю́сѧ, чⷭ҇таѧ, возведѝ ѿ преиспо́днѧгѡ а҆́да, тебѐ сла́вѧщаго.

И҆ ны́нѣ: Житiѐ моѐ и҆спо́лнисѧ прегрѣше́нiй, и҆ всѧ́кiѧ лѣ́ности: тѣ́мже къ покаѧ́нiю пре́жде кончи́ны моеѧ̀ чⷭ҇таѧ, ѡ҆братѝ, и҆ сп҃си́ мѧ препѣ́таѧ.

Та́же, Гдⷭ҇и поми́лꙋй, три́жды. Сла́ва и҆ ны́нѣ:

Сѣда́ленъ, гла́съ є҃:

Подо́бенъ: Собезнача́льное сло́во:

Ра́дꙋйсѧ, стѣно̀, тве́рдаѧ бг҃опобѣ́днаѧ, ра́дꙋйсѧ, паде́нiе ва́рварѡвъ всевоева́нное, ра́дꙋйсѧ, возведе́нiе вѣ́рныхъ правосла́вныхъ люде́й, бцⷣе, вои́стиннꙋ ѹ҆пова́ющихъ на тѧ̀, мл҃твами твои́ми и҆збавлѧ́ющи на́съ ѿ бѣ́дъ всѧ́ческихъ, и҆ ѿ безбо́жныхъ вра̑гъ.

Пѣ́снь з҃

I҆рмо́съ: Въ пещѝ ѻ҆́гненнѣй пѣсносло́вцы сп҃сы́й ѻ҆́троки, бл҃гослове́нъ бг҃ъ ѻ҆тє́цъ на́шихъ.

Нево́льныхъ sѡ́лъ и҆ во́льныхъ, проще́нiе твое́ю бл҃гостiю влⷣчце, пода́ждь мѝ.

И҆знемога́етъ мо́й ѹ҆́мъ, прило́ги нече́стiѧ лꙋка́выхъ пѡ́мыслъ: помози́ ми, бл҃га́ѧ.

Сла́ва: Дꙋше́вныхъ мои́хъ страсте́й ра̑ны, бцⷣе, твои́хъ мл҃твъ лѣчьба́ми ны́нѣ и҆сцѣлѝ.

И҆ ны́нѣ: Сокрꙋше́ннꙋ дꙋ́шꙋ, и҆ по́мыслъ смире́нъ, пода́ждь мѝ бл҃га́ѧ: ꙗ҆́кѡ да сла́влю тѧ̀.

Пѣ́снь и҃

I҆рмо́съ: И҆зꙿ ѻ҆ц҃а̀ пре́жде вѣ̑къ рожде́ннаго сн҃а и҆ бг҃а, и҆ въ послѣ̑днѧѧ лѣ̑та воплоще́ннаго ѿ дв҃ы мт҃ре, сщ҃е́нницы по́йте, лю́дiе превозноси́те во всѧ̑ вѣ́ки.

Въ лѣ́ности житiѐ сконча́въ ѻ҆каѧ́нный, и҆ прибли́живсѧ къ концꙋ̀ живота̀ моегѡ̀, взыва́ю тѝ бцⷣе: сопроти́вныхъ и҆схитѝ сѣте́й смире́ннꙋю мою̀ дꙋ́шꙋ.

Тѣле́сныхъ болѣ́зней, ра́нъ лю́тыхъ дꙋше́вныхъ, и҆ страсте́й настоѧ́нiѧ и҆стѧзꙋ́емꙋ, твоегѡ̀ ца́рствiѧ си́лꙋ мѝ пода́ждь, ꙗ҆́кѡ є҆ди́на млⷭ҇тива.

Сла́ва: Въ пꙋчи́нѣ житiѧ̀ ѡ҆бꙋрева́ема, и҆ бѣсо́вскими волна́ми погрꙋжа́ема, сп҃сѝ чⷭ҇таѧ, и҆ бж҃е́ственномꙋ ѹ҆стремле́нiю, къ бл҃гоꙋго́дномꙋ житiю̀ введи́ мѧ, ѻ҆трокови́це.

И҆ ны́нѣ: Ꙗ҆́кѡ въ невѣ́стный черто́гъ входѧ̀ дв҃о, гаврiи́лъ по́сланъ, ра́дꙋйсѧ возопѝ, глаго́лѧ: пресла́внаѧ пала́то всѣ́хъ цр҃ѧ̀ хрⷭ҇та̀, въ ню́же все́льсѧ, земны̑ѧ всѧ̑ ѡ҆божѝ.

Пѣ́снь ѳ҃

I҆рмо́съ: Тѧ̀ па́че ѹ҆ма̀ и҆ словесѐ мт҃рь бж҃iю, въ лѣ́то безлѣ́тнаго неизрече́ннѡ ро́ждшꙋю, вѣ́рнiи є҆диномꙋ́дреннѡ велича́емъ.

Тѧ̀ ю҆́же бг҃а несказа́ннѡ ро́ждшꙋю, застꙋ́пницꙋ стѧжа́хомъ, и҆ стѣ́нꙋ недви́жимꙋ, и҆ дꙋша́мъ сп҃се́нiе, и҆ чꙋдесє́мъ и҆сто́чникъ.

Млⷭ҇тивъ бꙋ́ди мѝ, сло́ве и҆́стиннагѡ бг҃а, въ де́нь сꙋда̀, мольба́ми ро́ждшiѧ тѧ̀: и҆ сꙋ́щымъ ѡ҆деснꙋ́ю тебѐ сочета́й.

Сла́ва: И҆зба́ви мѧ̀ чⷭ҇таѧ, ѻ҆гнѧ̀ вѣ́чнꙋющагѡ, и҆ неꙋсыпа́ющагѡ че́рвiѧ, и҆ всѧ́кiѧ мꙋ́ки, на тѧ̀ наде́ждꙋ возло́жшаго.

И҆ ны́нѣ: Е҆гда̀ хо́щетъ дꙋша̀ моѧ̀ разлꙋчи́тисѧ ѿ ѻ҆каѧ́ннагѡ моегѡ̀ тѣлесѐ, неви́димыхъ вра̑гъ томи́тельства и҆зба́ви мѧ̀ бг҃оневѣ́стнаѧ.

Та́же, Досто́йно є҆́сть: И҆ покло́нъ. Посе́мъ, Трист҃о́е. По Ѻ҆́ч҃е на́шъ: тропарѝ, и҆ про́чее ѻ҆бы́чное, и҆ ѿпꙋ́стъ.

Въ четверто́къ ѹ҆́тра,

по а҃-мъ стiхосло́вiи, сѣда́льны а҆пⷭ҇лѡмъ, гла́съ є҃:

Ꙗ҆́кѡ самови́дцы и҆ слꙋги̑ сло́ва, премꙋ̑дрыѧ а҆пⷭ҇лы похва́лимъ, пѣ́сньми дх҃о́вными и҆ пѣ́ньми всѝ земнíи: тíи бо хрⷭ҇та̀ прилѣ́жнѡ мо́лѧтъ ѡ҆ на́съ, пою́щихъ сщ҃е́ннꙋю и҆́хъ па́мѧть, и҆ кла́нѧющихсѧ моще́мъ и҆́хъ.

Стíхъ: Во всю̀ зе́млю и҆зы́де вѣща́нiе и҆́хъ, и҆ въ концы̀ вселе́нныѧ глаго́лы и҆́хъ.

А҆пⷭ҇лы согла́снѡ восхва́лимъ, ꙗ҆́кѡ самови́дцы сло́ва, и҆ бж҃е́ствєнныѧ проповѣ́дники, и҆ ꙗ҆зы́кѡвъ дх҃ѡ́вныѧ ѹ҆лови́тели, ꙗ҆́кѡ ꙗ҆́вѣ приведо́ша на́съ къ позна́нiю хрⷭ҇та̀, и҆зба́вльше ѿ пре́лести ро́дъ человѣ́ческiй, и҆ црⷭ҇твiѧ сподо́биша.

Сла́ва, и҆ ны́нѣ, бг҃оро́диченъ: Ѡ҆сꙋжде́нъ є҆́смь сꙋдо́мъ со́вѣсти, и҆ пре́жде сꙋда̀ сꙋ́дъ помышлѧ́ѧ, трепе́щꙋ ѻ҆каѧ́нный, помина́ѧ sѡ́лъ мои́хъ мно́жество. но къ тебѣ̀ неѡбори́мѣй ѹ҆миле́нiемъ вопiю̀, и҆ предста́тельницѣ, и҆ покро́вꙋ: ѻ҆́нагѡ стꙋда̀ и҆зба́ви мѧ̀, и҆ сп҃сѝ мл҃твами твои́ми.

По в҃-мъ стiхосло́вiи сѣда́льны, гла́съ є҃:

А҆пⷭ҇лы согла́снѡ похва́лимъ, ꙗ҆́кѡ проповѣ́даша всѣ̑мъ правосла́вное гдⷭ҇не ѹ҆че́нiе, и҆ прогна́вшыѧ є҆ретíческꙋю мглꙋ̀, и҆ просвѣще́нiе дꙋхо́вно возсiѧ́вшыѧ въ мíрѣ, бл҃года́ти ѹ҆че́нiемъ: и҆ мо́лѧтсѧ сп҃сти́сѧ на́мъ.

Стíхъ: Нб҃са̀ повѣ́даютъ сла́вꙋ бж҃iю, творе́нiе же рꙋкꙋ̀ є҆гѡ̀ возвѣща́етъ тве́рдь.

И҆ па́ки глаго́ли то́йже сѣда́ленъ.

Стíхъ: Ди́венъ бг҃ъ во ст҃ы́хъ свои́хъ, бг҃ъ i҆и҃левъ.

Мч҃нченъ: Ст҃ы́хъ мч҃нкъ и҆справле́нiємъ нбⷭ҇ныѧ си̑лы преꙋдиви́шасѧ: ка́кѡ въ тѣ́лѣ ме́ртвеннѣмъ до́брѣ подви́гшесѧ, безпло́тнаго врага̀ си́лою крⷭ҇тною неви́димѡ побѣди́ша: и҆ мо́лѧтсѧ гдⷭ҇еви, поми́ловатисѧ дꙋша́мъ на́шымъ.

Сла́ва, и҆ ны́нѣ, бг҃оро́диченъ: Тѧ̀ приста́нище, и҆ стѣ́нꙋ, и҆ прибѣ́жище, и҆ наде́ждꙋ, и҆ покро́въ, и҆ застꙋпле́нiе те́плое ѡ҆брѣ́тше вѣ́рнiи, къ тебѣ̀ притека́емъ, и҆ вопiе́мъ прилѣ́жнѡ, и҆ зове́мъ вѣ́рнѡ: поми́лꙋй бцⷣе ѹ҆пова́ющихъ на тѧ̀, и҆ ѿ прегрѣше́нiй и҆зба́ви.

По г҃-мъ стiхосло́вiи сѣда́льны, гла́съ є҃:

Подо́бенъ: Собезнача́льное сло́во:

Ѹ҆ч҃нцы̀ сп҃сѡвы, бж҃е́ственнiи а҆пⷭ҇ли, и҆̀же сло́во сп҃си́тельное всѣ́ѧвше въ концы̀ землѝ, и҆ ѡ҆зари́вше во тьмѣ̀ и҆ сѣ́ни сѣдѧ́щыѧ, мою̀ просвѣти́те дꙋ́шꙋ ѡ҆мраче́ннꙋю страсте́й че́рностiю, мольба́ми ва́шими всехва́льнiи.

Гдⷭ҇и, неизрече́нное та́инство твоегѡ̀ воплоще́нiѧ проповѣ́давше немꙋ́дрiи, фiлосо́фѡвъ посрами́ша, ри́торѡвъ ры́барiе заꙋсти́ша, и҆ бы́ша ꙗ҆зы́кѡвъ премꙋ́дрiи ѹ҆чи́телiе, просвѣти́вше концы̀ свѣ́томъ бж҃е́ственнагѡ ра́зꙋма: тѣ́ми пода́ждь на́мъ ве́лiю млⷭ҇ть.

Сла́ва, и҆ ны́нѣ, бг҃оро́диченъ: И҆̀же ѹ҆пова́нiе на тѧ̀ дв҃о пречⷭ҇таѧ, непоткнове́нное и҆мꙋ́щымъ, покро́въ сꙋ́щи ѿ разли́чныхъ напа́стей и҆ ѡ҆бстоѧ́нiй, и҆ бѣ́дъ лю́тыхъ свободѝ на́съ, молѧ́щи сн҃а твоего̀, со а҆пⷭ҇лы є҆гѡ̀, и҆ сп҃сѝ всѣ́хъ воспѣва́ющихъ тѧ̀.

Канѡ́нъ ст҃ы̑мъ а҆пⷭ҇лѡмъ, творе́нiе ѳеофа́на, є҆пⷭ҇кпа нiкíйскагѡ, гла́съ є҃:

Пѣ́снь а҃

I҆рмо́съ: Конѧ̀ и҆ вса́дника въ мо́ре чермно́е, сокрꙋша́ѧй бра̑ни мы́шцею высо́кою, хрⷭ҇то́съ и҆стрѧсѐ: i҆и҃лѧ же сп҃сѐ, побѣ́днꙋю пѣ́снь пою́ща.

Сiѧ́нiемъ первода́тнагѡ свѣтода́нiѧ, пло́тiю бесѣ́довати человѣ́кѡмъ сподо́бившагѡсѧ, ѡ҆богати́вшесѧ сла́внiи, дꙋшѝ моеѧ̀ разрꙋши́те всѧ́къ мра́къ, бж҃е́ственнiи а҆пⷭ҇ли. [Два́жды.]

Напрѧ́гъ бж҃е́ственный лꙋ́къ, ꙗ҆́коже стрѣ́лы ва́съ въ ве́сь мíръ посла̀ а҆пⷭ҇ли, стрѣ́лы сокрꙋша́ющыѧ sлоко́зненнагѡ всѧ̑, и҆ и҆сцѣлѧ́ющыѧ вѣ́рныхъ ꙗ҆́звы.

И҆мꙋ́ще премꙋ́дрость са́мꙋю ѹ҆ч҃тлѧ, ѹ҆мꙋдри́сте а҆пⷭ҇ли всѧ̑ концы̀. тѣ́мже мѧ̀ ѹ҆мꙋдри́те, вра́жiе всѧ́ко sлодѣ́йство ѿгонѧ́ти.

Бг҃оро́диченъ: Е҆ди́на бл҃гослове́ннаѧ, бг҃ора́дованнаѧ, бл҃гослове́ньми человѣ́ческiй ро́дъ ѡ҆бра́довавши, хрⷭ҇та̀ молѝ съ бж҃е́ственными, пречⷭ҇таѧ, а҆пⷭ҇лы, поми́ловатисѧ на́мъ.

Дрꙋгíй канѡ́нъ, и҆́же во ст҃ы́хъ ѻ҆тцꙋ̀ на́шемꙋ нiкола́ю чꙋдотво́рцꙋ. Творе́нiе i҆ѡ́сифово, [є҆гѡ́же краегране́сiе: Пѧ́тое принесꙋ̀ тебѣ̀ нiко́лае пѣ́нiе.] Гла́съ є҃:

I҆рмо́съ то́йже.

Вѣ́рою и҆ любо́вiю, ѻ҆́тче, присво́ивсѧ бг҃ови, всест҃а́ѧ сегѡ̀ и҆спо́лнилъ є҆сѝ хотѣ̑нiѧ: и҆́мже по всемꙋ̀ ст҃ъ бы́лъ є҆сѝ, ст҃и́телю мꙋ́дре нiко́лае.

И҆мꙋ́ще тѧ̀ предста́телѧ къ ще́дромꙋ, и҆̀же напа́стьми и҆ печа́льми ѡ҆держи́мiи, къ тебѣ̀ прибѣга́емъ: да́рꙋй рꙋ́кꙋ сп҃са́ющꙋю на́съ ѿ всѧ́кiѧ тѣсноты̀.

Мѵ́рѧнѡмъ ст҃и́телѧ хрⷭ҇то́съ пома́за тѧ̀, бл҃гово́нiемъ чꙋде́съ на́съ ѡ҆бл҃гоꙋха́юща. тѣ́мже мо́лимъ тѧ̀ нiко́лае, sлово́нiѧ грѣхо́внагѡ и҆зба́вити на́съ.

Бг҃оро́диченъ: Дре́вле прⷪ҇ро́ческiй тѧ̀ ли́къ пронаречѐ го́рꙋ бж҃е́ственнꙋю дв҃о, и҆ две́рь непроходи́мꙋю. тѣ́мже мо́лимсѧ тѝ: покаѧ́нiѧ двє́ри бж҃е́ствєнныѧ, ѻ҆трокови́це, ѿве́рзи на́мъ.

Пѣ́снь г҃

I҆рмо́съ: Водрꙋзи́вый на ничесо́мже зе́млю повелѣ́нiемъ твои́мъ, и҆ повѣ́сивый неѡдержи́мѡ тѧготѣ́ющꙋю, на недви́жимѣмъ хрⷭ҇тѐ, ка́мени за́повѣдей твои́хъ, цр҃ковь твою̀ ѹ҆твердѝ, є҆ди́не бл҃же и҆ чл҃вѣколю́бче.

И҆́же пло́тiю ѡ҆бнища́вый, премно́гiй бл҃гостiю, є҆гѡ̀ ра́ди ѡ҆бнища́вшыѧ, ѡ҆богатѝ ва́съ сла́внiи а҆пⷭ҇ли, дарова́ньми всѧ́кими, ѡ҆богаща́ющѧ концы̀ бж҃е́ственными и҆ чⷭ҇тны́ми ра́зꙋмы. [Два́жды.]

Ѹ҆ѧзви́хсѧ ꙗ҆дови́тымъ sмíѧ ѹ҆грызе́нiемъ, ѹ҆ѧ́звено се́рдце стѧжа́хъ. тѣ́мже тѝ вопiю̀ хрⷭ҇тѐ, менѐ ра́ди ѹ҆ѧзви́вшемꙋсѧ: а҆пⷭ҇лъ твои́хъ мольба́ми и҆сцѣлѝ, и҆ сп҃си́ мѧ, молю́сѧ.

Мре́жею мл҃твъ ва́шихъ всебл҃же́ннiи, ѿ глꙋбины̀ sло́бныѧ бори́телѧ, и҆ ѿ треволне́нiѧ помышле́нiй, и҆ ѿ страсте́й смертоно́сныхъ возве́дше мѧ̀, приведи́те бг҃ꙋ всѣ́хъ сп҃са́ема.

Бг҃оро́диченъ: Ꙗ҆́же до́ждь прiе́мшаѧ нбⷭ҇ный, со а҆пⷭ҇лы того̀ молѝ: ѹ҆ста́вити пото́ки мои́хъ страсте́й, пꙋчи́нꙋ и҆зсꙋша́ющи грѣха̀ моегѡ̀, и҆ сп҃сти́ мѧ, чи́стѡ тебѐ сла́вѧщаго.

И҆́нъ I҆рмо́съ то́йже.

Стрѣ́лы лꙋка́вагѡ притꙋпи́лъ є҆сѝ прпⷣбне, противле́нiемъ бж҃е́ственныхъ твои́хъ трꙋдѡ́въ: но твои́ми мл҃твами премꙋ́дре, ѿ тогѡ̀ sлодѣ́йствiѧ и҆ наси́лiѧ соблюдѝ неврежде́нны, тебѐ воспѣва́ющыѧ, вели́кiй нiко́лае.

Житiѐ а҆́гг҃льское на землѝ показа́въ, ны́нѣ со а҆́гг҃лы при́снѡ предстои́ши прⷭ҇то́лꙋ трⷪ҇ческомꙋ, сщ҃е́нне, на́шихъ согрѣше́нiй и҆ напа́стей разрѣше́нiѧ просѧ̀, ѻ҆́тче первост҃и́телю нiко́лае.

Ѹ҆ма̀ моегѡ̀ ѡ҆мраче́нiе всѐ ѿженѝ нiко́лае, твои́ми свѣтоно́сными мл҃твами, ѹ҆ти́ши бꙋ́рю страсте́й, ѹ҆пра́ви мѧ̀ ѻ҆́тче, къ безстра́стiѧ приста́нищꙋ, молю́сѧ, ꙗ҆́кѡ да во хвале́нiи сла́влю тѧ̀.

Бг҃оро́диченъ: Предстоѧ́щи ѡ҆деснꙋ́ю хрⷭ҇та̀, ꙗ҆́кѡ цр҃и́ца, рѧ́сны златы́ми бг҃оѡбра́дованнаѧ ѡ҆дѣ́ѧна вои́стиннꙋ, на́мъ црⷭ҇твiе нбⷭ҇ное мл҃твами твои́ми ѻ҆трокови́це, и҆схода́тай всенепоро́чнаѧ.

Пѣ́снь д҃

I҆рмо́съ: Бж҃е́ственное твоѐ разꙋмѣ́въ и҆стоща́нiе, прозорли́вѡ а҆ввакꙋ́мъ, хрⷭ҇тѐ, со тре́петомъ вопiѧ́ше тебѣ̀: во сп҃се́нiе люде́й твои́хъ сп҃стѝ пома̑занныѧ твоѧ̑ прише́лъ є҆сѝ.

Две́рь сы́й i҆и҃съ бг҃ъ на́шъ и҆ гдⷭ҇ь, ѿве́рзлъ своѐ а҆пⷭ҇лѡмъ позна́нiе, всѣ̑мъ ꙗ҆зы́кѡмъ две́рь ѿве́рзе тѣ́хъ ѹ҆че́ньми. [Два́жды.]

Сн҃е бж҃iй, сы́ны по прича́стiю нбⷭ҇нагѡ ѻ҆ц҃а̀ твоегѡ̀ а҆пⷭ҇лы ꙗ҆ви́лъ є҆сѝ: моле́нiемъ и҆́хъ сы́ны свѣ́та всѣ́хъ на́съ сотворѝ.

И҆̀же на прⷭ҇то́лѣхъ двоюна́десѧтихъ, съ сꙋдiе́ю и҆ цр҃е́мъ хотѧ́ще пресла́внѡ сѣ́сти, стра́шнагѡ и҆ ѹ҆жа́снагѡ мѧ̀ а҆пⷭ҇ли, и҆зба́вите сꙋда̀.

Бг҃оро́диченъ: Бж҃е́ственнагѡ сщ҃е́нiѧ ковче́же, ѡ҆ст҃ѝ мою̀ дꙋ́шꙋ, помышле́нiе просвѣтѝ, всегда̀ молѧ́щи хрⷭ҇та̀ со а҆пⷭ҇лы, да сп҃се́тъ мѧ̀.

И҆́нъ I҆рмо́съ то́йже.

Мимотекꙋ́щими и҆змѣни́лъ є҆сѝ бꙋ̑дꙋщаѧ, и҆́хже прича́стники и҆ на́съ ст҃ы́ми твои́ми мл҃твами сотворѝ нiко́лае, и҆ и҆скꙋше́нiѧ всѧ́кагѡ и҆збавлѧ́ѧ жите́йскагѡ.

Мѵ́рѧнѡмъ первопрⷭ҇то́льникъ бы́въ нiко́лае, всѧ̑ чꙋ̑вствiѧ се́рдца моегѡ̀ мѵ́ромъ ѡ҆бл҃гоꙋха́й ст҃е, и҆ стра̑сти sлосмра̑дныѧ ѿ сегѡ̀, мл҃твами твои́ми ѿгонѧ́й всегда̀.

Сокрꙋшѝ вра̑жiѧ кѡ́зни ви̑димыѧ, и҆ неви̑димыѧ, нiко́лае, всегда̀ борю́щыѧ ны̀ на́шѧ врагѝ въ безконе́чнꙋю па́гꙋбꙋ послѝ.

Бг҃оро́диченъ: Ст҃а́ѧ бцⷣе, помози́ ми, сла́достьми вы́нꙋ потоплѧ́емꙋ тѣле́сными, и҆ на ѻ҆дрѣ̀ ѹ҆ны́нiѧ при́снѡ слежа́щꙋ и҆ стенѧ́щꙋ.

Пѣ́снь є҃

I҆рмо́съ: Ѡ҆дѣѧ́йсѧ свѣ́томъ ꙗ҆́кѡ ри́зою, къ тебѣ̀ ѹ҆́тренюю, и҆ тебѣ̀ зовꙋ̀: дꙋ́шꙋ мою̀ просвѣтѝ ѡ҆мраче́ннꙋю хрⷭ҇тѐ, ꙗ҆́кѡ є҆ди́нъ бл҃гоꙋтро́бенъ.

Дх҃о́внiи витíи, чⷭ҇тнíи а҆пⷭ҇ли, на го́рницѣ, во ѻ҆́гненнѣ ви́дѣ дх҃а ст҃а́го къ ни̑мъ прише́дша, стра́шнѡ прiѧ́ша. [Два́жды.]

Сокрꙋша́юще нечє́стiѧ, сокрꙋше́нꙋю прегрѣше́ньми мою̀ мы́сль, росо́ю и҆сцѣле́нiѧ а҆пⷭ҇ли и҆сцѣли́те.

Стрѣ́лы и҆збра̑нныѧ ва́съ хрⷭ҇то́съ посла̀ а҆пⷭ҇ли, сокрꙋша́ющыѧ стрѣ́лы лꙋка́вствiѧ: тѣ́мже мѧ̀ и҆сцѣли́те ѹ҆ѧ́звеннаго вра́жiими стрѣла́ми.

Бг҃оро́диченъ: Не ѡ҆сꙋдѝ менѐ, ни ѿве́ржи менѐ ѿ лица̀ твоегѡ̀, многомлⷭ҇тиве: мо́литъ тѧ̀ чи́стѡ ро́ждшаѧ, и҆ а҆пⷭ҇льскiй собо́ръ.

И҆́нъ I҆рмо́съ то́йже.

Кꙋмíры сокрꙋши́лъ є҆сѝ i҆́дѡльскiѧ ст҃е, и҆ совѣ́ты бездѣ́льны є҆ретíчествꙋющихъ показа́лъ є҆сѝ нiко́лае, и҆ ведѡ́мыѧ на сме́рть и҆зба́вилъ є҆сѝ.

Ѹ҆́треневавъ ко гдⷭ҇ꙋ и҆змла́да прпⷣбне, и҆ та́мѡ сꙋ́щими свѣтоли́тiи ве́сь просвѣти́лсѧ є҆сѝ. тѣ́мже молю́сѧ: дꙋшѝ моеѧ̀ ѻ҆́блаки разженѝ.

Тебѐ мо́лимъ, ѻ҆́тче нiко́лае, въ ча́съ се́й посредѣ̀ бꙋ́ди всѣ́хъ призыва́ющихъ тѧ̀, и҆ ꙗ҆́же ко сп҃се́нiю да́рꙋй на́мъ прошє́нiѧ.

Бг҃оро́диченъ: Непости́жимый ѹ҆мо́мъ, бг҃обл҃года́тнаѧ, ѡ҆бдержа́нiе тѧ̀, плотоно́сецъ бы́въ, прiѧ́тъ человѣ́ки, и҆збавлѧ́ѧ ѿ ѡ҆держа́щихъ скорбе́й.

Пѣ́снь s҃

I҆рмо́съ: Неи́стовствꙋющеесѧ бꙋ́рею дꙋшетлѣ́нною, влⷣко хрⷭ҇тѐ, страсте́й мо́ре ѹ҆кротѝ, и҆ ѿ тлѝ возведи́ мѧ, ꙗ҆́кѡ бл҃гоꙋтро́бенъ.

Распространѧ́ющеесѧ ѹ҆ста́вилъ є҆сѝ sло́бы согни́тiе, ꙗ҆зы́кѡвъ дꙋ́шы, чл҃вѣколю́бче, со́лiю ѹ҆че́нiѧ сщ҃е́нныхъ ѹ҆чєни́къ твои́хъ. [Два́жды.]

Глꙋбинꙋ̀ вѣ́си sѡ́лъ мои́хъ влⷣко хрⷭ҇тѐ, да́ждь мѝ рꙋ́кꙋ, и҆ сп҃си́ мѧ чл҃вѣколю́бче, мольба́ми сщ҃е́нныхъ а҆пⷭ҇лъ твои́хъ.

Сꙋдiѐ пра́веднѣйшiй, въ де́нь сꙋда̀ стра́шнагѡ, тре́петнагѡ мѧ̀ и҆зба́ви ѡ҆сꙋжде́нiѧ, бл҃госла́вныхъ а҆пⷭ҇лъ твои́хъ мольба́ми.

Бг҃оро́диченъ: Ѿча́ѧннаго мѧ̀ ѿ мно́жества беззако́нiй, сп҃се́нiѧ гдⷭ҇и сподо́би, ѹ҆чєни́къ и҆ мт҃ре твоеѧ̀ мольба́ми.

И҆́нъ I҆рмо́съ то́йже.

Млⷭ҇тива содѣ́лай влⷣкꙋ, твои́ми мл҃твами, всѣ̑мъ чтꙋ́щымъ тѧ̀ нiко́лае, ꙗ҆́кѡ да на́шихъ прегрѣше́нiй разрѣше́нiе да́рꙋетъ.

Недꙋ̑гъ и҆зба́ви и҆ собла̑знъ жите́йскихъ, напа́стей же и҆ скорбе́й нiко́лае, тѧ̀ мл҃твенника ко гдⷭ҇ꙋ стѧжа́вшихъ.

Врача̀ тѧ̀ и҆зѧ́щна влⷣка показа̀ хрⷭ҇то́съ: тѣ́мже недꙋ́ги и҆сцѣлѝ, бл҃гоче́стнѡ къ тебѣ̀ пристꙋпа́ющихъ, нiко́лае.

Бг҃оро́диченъ: Роди́тельница безмꙋ́жнаѧ, бг҃омт҃и была̀ є҆сѝ, чⷭ҇таѧ. сегѡ̀ ра́ди вѣ́рою молю̀ тѧ̀: дꙋшѝ моеѧ̀ ѹ҆ны̑нiѧ разженѝ.

Пѣ́снь з҃

I҆рмо́съ: Превозноси́мый ѻ҆тцє́въ гдⷭ҇ь, пла́мень ѹ҆гасѝ, ѻ҆́троки ѡ҆росѝ согла́снѡ пою́щыѧ: бж҃е, бл҃гослове́нъ є҆сѝ.

Превозноси́мый ѻ҆тцє́въ гдⷭ҇ь, ва́съ превознесѐ, всю̀ низве́рже вра́жiю си́лꙋ, ѹ҆ч҃нцы̀ хрⷭ҇тѡ́вы бг҃ови́дцы.

Скве́рнꙋ се́рдца моегѡ̀ стрꙋѧ́ми ѹ҆миле́нiѧ, ва́шими мольба́ми, а҆пⷭ҇ли, ѡ҆мы́йте, ѹ҆ча́ще взыва́ти: бж҃е, бл҃гослове́нъ є҆сѝ.

Ѻ҆гне́мъ бж҃е́ственнагѡ дх҃а ве́щь попали́сте всѧ́кагѡ сꙋ́етства: тѣ́мже палѧ́щiѧ мѧ̀ и҆зба́вите гее́нны, ѹ҆ч҃нцы̀ бг҃а сло́ва.

Бг҃оро́диченъ: Ꙗ҆́же паде́нiѧ а҆да́мова и҆справле́нiе, воздви́гни па́дшаго мѧ̀ въ про́пасть sло́бнꙋю, мл҃твами твои́ми дв҃о, и҆ бж҃е́ственныхъ а҆пⷭ҇лъ.

И҆́нъ I҆рмо́съ то́йже.

Ве́сь возложи́всѧ бг҃ꙋ нiко́лае, всего́ мѧ сп҃сѝ, жите́йскими страстьмѝ ѻ҆каѧ́ннѡ всегда̀ впа́дающа, бг҃омꙋ́дре.

Свѣти́ло бг҃оза́рнѣйшее, ѹ҆ма̀ моегѡ̀ ѡ҆зарѝ, страсте́й мра́комъ при́снѡ помрача́ема, и҆ дава́й бл҃гоѡбра́знѡ ходи́ти въ житiѝ.

Всѧ̑каѧ ѿверза́ємаѧ на мѧ̀ нiко́лае, ѹ҆ста̀ лꙋка̑ваѧ, твои́ми мл҃твами заградѝ: и҆ и҆зба́ви мѧ̀ ви́димыхъ вра̑гъ и҆ неви́димыхъ.

Бг҃оро́диченъ: И҆зꙿ тебѐ на́мъ возсiѧ̀ невече́рнее сл҃нце, ѻ҆́блаче всесвѣ́тлый, хрⷭ҇то́съ бг҃ъ на́шъ, просвѣща́ѧ и҆̀же во тьмѣ̀ невѣ́дѣнiѧ бцⷣе.

Пѣ́снь и҃

I҆рмо́съ: Тебѣ̀ вседѣ́телю, въ пещѝ ѻ҆́троцы, всемíрный ли́къ спле́тше поѧ́хꙋ: дѣла̀ всѧ̑каѧ гдⷭ҇а по́йте. и҆ превозноси́те во всѧ̑ вѣ́ки.

Ты̀ мы́слєнныѧ ѻ҆́блаки, а҆пⷭ҇лы сло́ве распросте́рлъ є҆сѝ, кропѧ́щыѧ на ны̀ до́ждь премꙋ́дрыхъ и҆ бж҃е́ственныхъ ѹ҆че́нiй, и҆ напоѧ́ющыѧ на́съ во всѧ̑ вѣ́ки.

Преꙋдо́бреннiи столпѝ цр҃ко́внiи, и҆̀же сiю̀ держа́щiи вѣ́ры ѹ҆че́ньми, согни́вшꙋюсѧ дꙋшѝ моеѧ̀ хра́минꙋ, бж҃е́ственнымъ хитродѣ́йствiемъ ѹ҆тверди́те, бг҃ови́дцы.

Стенѝ дꙋшѐ, и҆ сле́зъ пото́ки ѿ всегѡ̀ се́рдца принесѝ гдⷭ҇еви, зовꙋ́щи: є҆ди́не ще́дрый, сп҃сѝ и҆ ѡ҆чи́сти мѧ̀, всесла́вныхъ а҆пⷭ҇лъ мл҃твами бл҃гопрiѧ́тными.

Бг҃оро́диченъ: Сiѡ́не и҆збра́нный, црⷭ҇кiй гра́де, вы́шнѧгѡ мѧ̀ гра́да граждани́на сотворѝ, съ бж҃е́ственными ѹ҆ч҃нкѝ молѧ́щи пречⷭ҇таѧ дв҃о, безлѣ́тнаго сн҃а твоего̀.

И҆́нъ I҆рмо́съ то́йже.

Въ мѵ́рѣхъ первост҃и́тель бы́въ вели́кiй, дꙋшѝ моеѧ̀ нiко́лае, чꙋ̑вствiѧ мѵ́ромъ ѡ҆бл҃гоꙋха́й: ꙗ҆́кѡ да и҆збѣ́гнꙋ страсте́й sлово́нiѧ, и҆ ѹ҆тѣ́шителевꙋ прiимꙋ̀ бл҃года́ть.

Ѹ҆ста́вилъ є҆сѝ премꙋ́дре твоегѡ̀ ст҃а́гѡ ѧ҆зы́ка стрꙋѧ́ми, стрꙋи̑ а҆́рiєвы хꙋ̑льныѧ. тѣ́мже вопiю́ ти: то́ки страсте́й мои́хъ и҆зсꙋшѝ мл҃твами твои́ми, нiко́лае всебл҃же́нне.

И҆зба́ви на́съ согрѣше́нiй мл҃твами твои́ми, де́мѡнскагѡ ѡ҆sлобле́нiѧ, ꙗ҆зы́ческагѡ плѣне́нiѧ, и҆ всѣ́хъ человѣ̑къ лꙋка́внѣйшагѡ sла́гѡ вре́да, да тѧ̀ ꙗ҆́кѡ и҆зба́вителѧ на́шего восхвалѧ́емъ.

Трⷪ҇ченъ: И҆̀же трⷪ҇чески є҆динонача́лiе непреста́ннѡ вѣ́рою сла́вѧще, возопiи́мъ: ѻ҆́тче, и҆ сло́ве, и҆ всест҃ы́й дш҃е, пѣсносло́вимъ тѧ̀ во всѧ̑ вѣ́ки

Бг҃оро́диченъ: Въ пло́ть на́съ ра́ди и҆зꙿ тебѐ бг҃ъ ѡ҆бле́ксѧ, чⷭ҇тꙋю тебѐ всенепоро́чнꙋю, всемꙋ̀ ро́дꙋ на́шемꙋ бж҃е́ственнꙋю показа̀ дв҃о предста́тельницꙋ. тѣ́мже тѧ̀ вѣ́рнiи велегла́снѡ воспѣва́емъ.

Та́же пое́мъ пѣ́снь бцⷣы: Вели́читъ дꙋша̀ моѧ̀ гдⷭ҇а: И҆ покло́ны.

Пѣ́снь ѳ҃

I҆рмо́съ: И҆са́iе ликꙋ́й, дв҃а и҆мѣ̀ во чре́вѣ, и҆ родѝ сн҃а є҆мманꙋ́ила, бг҃а же и҆ человѣ́ка, восто́къ и҆́мѧ є҆мꙋ̀: є҆го́же велича́юще, дв҃ꙋ ѹ҆бл҃жа́емъ.

Нб҃са̀ ѹ҆sвѣ́здены свѣтлостьмѝ бж҃е́ственныхъ добродѣ́телей ѹ҆́мнѡ ꙗ҆ви́стесѧ, посредѣ̀, хрⷭ҇та̀, ꙗ҆́кѡ со́лнце и҆мꙋ́ще, и҆ зємны́ѧ концы̀ премꙋ́дрiи ѡ҆бнови́сте: сегѡ̀ ра́ди бл҃жи́ми є҆стѐ.

Хрⷭ҇тѡ́вы ꙗ҆́звы на бж҃е́ственнѣмъ тѣлесѝ ва́шемъ, ꙗ҆́кѡ ѹ҆́тварь всебл҃голѣ́пнꙋ носѧ́ще премꙋ́дрiи, ѹ҆ѧ́звленꙋю мою̀ дꙋ́шꙋ де́мѡнскими стрѣла́ми, ꙗ҆̀же ко гдⷭ҇ꙋ хода́тайствы и҆сцѣли́те.

Въ ро́вѣ преиспо́днѣмъ мѧ̀ грѣха̀ слежа́ща, хрⷭ҇тѐ, и҆ лѣ́ности лю́тыѧ сно́мъ дꙋ́шꙋ ѡ҆тѧгчи́вшаго, твои́ми сло́ве, ѹ҆ч҃нкѝ, ꙗ҆́коже ла́зарѧ воздви́гнꙋвый, сп҃сѝ гдⷭ҇и.

Бг҃оро́диченъ: Дꙋшѝ моеѧ̀ напра́ви шє́ствiѧ сло́ве бж҃iй, къ стезѧ́мъ за́повѣдей твои́хъ незаблꙋ́дныхъ, и҆мѣ́ѧ молѧ́щꙋюсѧ ро́ждшꙋю тѧ̀ пречⷭ҇тꙋю дв҃ꙋ, и҆ премꙋ̑дрыѧ а҆пⷭ҇лы твоѧ̑ многомлⷭ҇тиве.

И҆́нъ I҆рмо́съ то́йже.

Ст҃и́тель бж҃е́ственъ бы́въ, всѧ̑ за́пѡвѣди сохрани́лъ є҆сѝ хрⷭ҇тѡ́вы: тѣ́мже вѣ̑рнымъ храни́тель бж҃е́ственный бы́лъ є҆сѝ, ѻ҆́тче нiко́лае, соблюда́й тѣ́хъ ѿ всѧ́кихъ напа́стей и҆ ѡ҆sлобле́нiѧ.

Ꙗ҆́коже и҆ногда̀ препита́лъ є҆сѝ гра́дъ тво́й и҆знемога́ющъ гла́домъ, ꙗ҆́кѡ до́бръ па́стырь, прпⷣбне: та́кожде и҆ ны́нѣ препита́й дꙋ́шꙋ мою̀ хлѣ́бомъ разꙋ́мнымъ, ѻ҆́тче нiко́лае, тѧ̀ застꙋ́пника бл҃га стѧжа́вшагѡ.

Тѧ̀ вели́кое со́лнце, на высотѣ̀ лежа́щее при́снѡ цр҃кве хрⷭ҇то́вы, прпⷣбне па́стырю, вѣ́рнѡ мо́лимъ тѧ̀: свѣтоно́сными блиста́ньми свѣ́та, глꙋбо́кꙋю тьмꙋ̀ ѿженѝ грѣха̀ дꙋ́шъ на́шихъ.

Прибли́жисѧ, ꙗ҆́коже пи́шетсѧ, де́нь стра́шный прише́ствiѧ хрⷭ҇то́ва. подви́гнисѧ дꙋшѐ, ѿри́ни лѣ́ность, и҆ ѹ҆се́рднѡ хрⷭ҇тꙋ̀ возопíй: сп҃си́ мѧ гдⷭ҇и, нiкола́а твоегѡ̀ моле́нiемъ.

Бг҃оро́диченъ: Свѣ́телъ тѧ̀ свѣ́щникъ прⷪ҇ро́къ прови́дѧше пречⷭ҇таѧ, свѣщꙋ̀ разꙋ́мнꙋю, носѧ́щꙋю хрⷭ҇та̀, и҆́мже просвѣти́хомсѧ, и҆̀же во тьмѣ̀ лежа́щiи и҆ страсте́хъ, тѧ̀ ѹ҆бл҃жа́емъ бцⷣе приснодв҃о.

Та́же, Досто́йно є҆́сть: и҆ покло́нъ. Та́же, є҆ктенiа̀ ма́лаѧ, свѣти́ленъ, и҆ ѱалмы̀ ѻ҆бы̑чныѧ.

На стiхо́внѣ стiхи̑ры а҆пⷭ҇лѡмъ, гла́съ є҃:

Ѹ҆ч҃нцы̀ сп҃сѡвы, та́йнымъ самови́дцы бы́вше, неви́димаго и҆ нача́ла неимꙋ́щаго проповѣ́дасте, глаго́люще: въ нача́лѣ бѣ̀ сло́во, не со́здани бы́сте пре́жде а҆́гг҃лъ, нижѐ наꙋчи́стесѧ ѿ человѣ̑къ, но ѿ вы́шнiѧ премꙋ́дрости. тѣ́мже дерзнове́нiе и҆мꙋ́ще, моли́те ѡ҆ дꙋша́хъ на́шихъ.

Стíхъ: И҆спо́лнихомсѧ заꙋ́тра млⷭ҇ти твоеѧ̀ гдⷭ҇и и҆ возра́довахомсѧ, и҆ возвесели́хомсѧ: во всѧ̑ дни̑ на́шѧ возвесели́хомсѧ, за дни̑, въ нѧ́же смири́лъ ны̀ є҆сѝ, лѣ̑та, въ нѧ́же ви́дѣхомъ sла̑ѧ. и҆ при́зри на рабы̑ твоѧ̑, и҆ на дѣла̀ твоѧ̑, и҆ наста́ви сы́ны и҆́хъ.

А҆пⷭ҇лы гдⷭ҇ни согла́снѡ въ пѣ́снехъ похва́лимъ, ѡ҆бо́лкшесѧ бо въ крⷭ҇тное всеѻрꙋ́жiе, i҆́дѡльскꙋю ле́сть ѹ҆праздни́ша, и҆ побѣдоно́снiи ꙗ҆ви́шасѧ вѣне́чницы: и҆́хже мл҃твами и҆ всѣ́хъ ст҃ы́хъ, бж҃е поми́лꙋй на́съ.

Стíхъ: И҆ бꙋ́ди свѣ́тлость гдⷭ҇а бг҃а на́шегѡ на на́съ, и҆ дѣла̀ рꙋ́къ на́шихъ и҆спра́ви на на́съ, и҆ дѣ́ло рꙋ́къ на́шихъ и҆спра́ви.

Мч҃нченъ: Въ мꙋ́кахъ сꙋ́ще ст҃íи, ра́дꙋющесѧ, вопiѧ́хꙋ: кꙋ́плѧ на́мъ сꙋ́ть сiѧ̑ ко влⷣцѣ: вмѣ́сто бо быва́ющихъ ра́нъ на тѣлесѣ́хъ, свѣ́тло ѡ҆дѣѧ́нiе въ воскрⷭ҇нiе процвѣте́тъ на́мъ: вмѣ́стѡ безче́стiѧ, вѣнцы̀: за ѹ҆́зы темни̑чныѧ, ра́й: и҆ за є҆́же со sлодѣ́и ѡ҆сꙋжде́нiе со а҆́гг҃лы житiѐ. и҆́хже мл҃твами гдⷭ҇и, сп҃сѝ дꙋ́шы на́шѧ.

Сла́ва, и҆ ны́нѣ, бг҃оро́диченъ: Бл҃жи́мъ тѧ̀ бцⷣе дв҃о, ꙗ҆́кѡ и҆зꙿ тебѐ возсiѧ̀ сл҃нце првⷣное хрⷭ҇то́съ, и҆мѣ́ѧй ве́лiю млⷭ҇ть.

Та́же, Бл҃го є҆́сть и҆сповѣ́датисѧ гдⷭ҇еви: Трист҃о́е. По Ѻ҆́ч҃е на́шъ: тропа́рь ст҃о́мꙋ, а҆́ще и҆́мать. Та́же є҆ктенiа̀, и҆ ча́съ а҃-й: ѱалмы̀ ѻ҆бы̑чныѧ: и҆ прѡ́чаѧ порѧ́дꙋ, и҆ ѿпꙋ́стъ.

Въ четверто́къ бл҃жє́нны, гла́съ є҃:

Разбо́йникъ на крⷭ҇тѣ̀, бг҃а тѧ̀ бы́ти вѣ́ровавъ хрⷭ҇тѐ и҆сповѣ́да тѧ̀ чи́стѣ ѿ се́рдца: помѧни́ мѧ гдⷭ҇и, вопiѧ̀, во црⷭ҇твiи твое́мъ.

Стíхъ: Бл҃же́ни миротво́рцы, ꙗ҆́кѡ тíи сн҃ове бж҃iи нарекꙋ́тсѧ.

Ꙗ҆́коже ѻ҆́блацы свѣ́тлiи зе́млю проидо́сте бж҃е́ственнiи ѹ҆ч҃нцы̀, во́дꙋ живо́тнꙋю ѡ҆кроплѧ́юще, и҆ сердца̀ и҆ста́ѧвшаѧ прегрѣше́нiи бога́тнѡ напоѧ́ете.

Стíхъ: Бл҃же́ни и҆згна́ни пра́вды ра́ди, ꙗ҆́кѡ тѣ́хъ є҆́сть црⷭ҇тво нбⷭ҇ное.

Ꙗ҆́коже лꙋчы̀ та̑йныѧ, сл҃нца возсiѧ́вшагѡ ѿ дв҃ы чⷭ҇тыѧ, просвѣти́ли є҆стѐ сꙋ́щыѧ во тьмѣ̀ невѣ́дѣнiѧ сѣдѧ́щыѧ, бж҃е́ственнiи ѹ҆ч҃нцы̀ хрⷭ҇та̀ бг҃а на́шегѡ.

Стíхъ: Бл҃же́ни є҆стѐ, є҆гда̀ поно́сѧтъ ва́мъ, и҆ и҆зженꙋ́тъ и҆ рекꙋ́тъ всѧ́къ sо́лъ глаго́лъ, на вы̀ лжꙋ́ще менѐ ра́ди.

Мч҃нченъ: Разжжє́нiѧ лю́тыхъ мꙋче́нiй, премꙋ́дрiи претерпѣ́вше ѹ҆се́рдною дꙋше́ю, попали́сте i҆́дѡльскꙋю ле́сть, и҆ къ бж҃е́ственномꙋ ѹ҆тѣше́нiю преидо́сте ст҃íи.

Стíхъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша мно́га на нб҃сѣ́хъ.

Да дра́хмꙋ во глꙋбинѣ̀ прегрѣше́нiѧ погребе́нꙋю хрⷭ҇тѐ, взе́мъ ко ѻ҆ц҃ꙋ̀ принесе́ши, а҆пⷭ҇лы проповѣ́дники сотвори́лъ є҆сѝ бж҃е́ственнымъ дх҃омъ.

Сла́ва, трⷪ҇ченъ: Пребж҃е́ственнаѧ трⷪ҇це, ѻ҆́ч҃е пребезнача́льне, собезнача́льне сн҃е, и҆ дш҃е ст҃ы́й: є҆ди́но бж҃ество̀, всѣ́хъ проповѣ̑дникъ мл҃твами цр҃ковь твою̀ сохранѝ.

И҆ ны́нѣ, бг҃оро́диченъ: А҆пⷭ҇лѡвъ ѹ҆добре́нiе бг҃оѡбра́дованнаѧ сꙋ́щи, ѡ҆мраче́на мѧ̀ сластьмѝ жите́йскими, покаѧ́нiѧ просвѣтѝ, зарѧ́ми, ꙗ҆́кѡ да велича́ю тѧ̀.


