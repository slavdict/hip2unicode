  OCR:

  Библиотека святоотеческой литературы

  http://orthlib.ru



Послѣ́дованiе вече́рни.

Прише́дъ i҆ере́й во хра́мъ ст҃ы́й, и҆ наложи́въ на себѐ є҆пiтрахи́ль, стоѧ̀ предꙿ црⷭ҇кими враты̀, глаго́летъ:

Бл҃гослове́нъ бг҃ъ на́шъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

И҆ ѹ҆чине́нный чте́цъ глаго́летъ:

А҆ми́нь. Сла́ва тебѣ̀, бж҃е на́шъ, сла́ва тебѣ̀. Цр҃ю̀ нбⷭ҇ный: Трист҃о́е. Прест҃а́ѧ трⷪ҇це: Ѻ҆́ч҃е на́шъ:

Возгла́съ:

Ꙗ҆́кѡ твоѐ є҆́сть црⷭ҇тво, и҆ си́ла, и҆ сла́ва, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.

Чте́цъ: А҆ми́нь. Гдⷭ҇и поми́лꙋй, в҃_i. Сла́ва, и҆ ны́нѣ: Прiиди́те, поклони́мсѧ: три́жды. И҆ ѱалмы̀ ѳ҃- гѡ часа̀. По не́мъ же ѿпꙋ́ста не быва́етъ, но глаго́летъ i҆ере́й нача́ло: Бл҃гослове́нъ бг҃ъ на́шъ:

И҆ чте́цъ:

Прiиди́те, поклони́мсѧ: И҆ ѱало́мъ р҃г: Бл҃гословѝ дꙋшѐ моѧ̀ гдⷭ҇а, гдⷭ҇и бж҃е мо́й:

I҆ере́й же, предꙿ ст҃ы́ми две́рьми ста́въ ѿкрове́нною главо́ю, глаго́летъ моли̑твы свѣти̑льничныѧ.

Мл҃тва пе́рваѧ:

Гдⷭ҇и ще́дрый и҆ ми́лостивый, долготерпѣли́ве и҆ многоми́лостиве, внꙋшѝ моли́твꙋ на́шꙋ, и҆ вонмѝ гла́сꙋ моле́нiѧ на́шегѡ: сотворѝ съ на́ми зна́менiе во бла́го, наста́ви на́съ на пꙋ́ть тво́й, є҆́же ходи́ти во и҆́стинѣ твое́й, возвеселѝ сердца̀ на̑ша, во є҆́же боѧ́тисѧ и҆́мене твоегѡ̀ ст҃а́гѡ. занѐ ве́лiй є҆сѝ ты̀, и҆ творѧ́й чꙋдеса̀, ты̀ є҆сѝ бг҃ъ є҆ди́нъ, и҆ нѣ́сть подо́бенъ тебѣ̀ въ бозѣ́хъ гдⷭ҇и: си́ленъ въ ми́лости, и҆ бл҃гъ въ крѣ́пости, во є҆́же помога́ти, и҆ ѹ҆тѣша́ти, и҆ спаса́ти всѧ̑ ѹ҆пова́ющыѧ во и҆́мѧ ст҃о́е твоѐ.

Ꙗ҆́кѡ подоба́етъ тебѣ̀ всѧ́каѧ сла́ва, че́сть и҆ поклоне́нiе, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Мл҃тва втора́ѧ:

Гдⷭ҇и, да не ꙗ҆́ростiю твое́ю ѡ҆бличи́ши на́съ, нижѐ гнѣ́вомъ твои́мъ нака́жеши на́съ: но сотворѝ съ на́ми по ми́лости твое́й, врачꙋ̀ и҆ и҆сцѣли́телю дꙋ́шъ на́шихъ. наста́ви на́съ ко приста́нищꙋ хотѣ́нiѧ твоегѡ̀, просвѣтѝ ѻ҆́чи серде́цъ на́шихъ въ позна́нiе твоеѧ̀ и҆́стины, и҆ да́рꙋй на́мъ про́чее настоѧ́щагѡ днѐ ми́рное и҆ безгрѣ́шное, и҆ всѐ вре́мѧ живота̀ на́шегѡ моли́твами ст҃ы́ѧ бцⷣы и҆ всѣ́хъ ст҃ы́хъ.

Ꙗ҆́кѡ твоѧ̀ держа́ва, и҆ твоѐ є҆́сть црⷭ҇тво, и҆ си́ла, и҆ сла́ва, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Мл҃тва тре́тiѧ:

Гдⷭ҇и бж҃е на́шъ, помѧнѝ на́съ грѣ́шныхъ и҆ непотре́бныхъ ра̑бъ твои́хъ, внегда̀ призыва́ти на́мъ ст҃о́е и҆́мѧ твоѐ, и҆ не посрамѝ на́съ ѿ ча́ѧнiѧ ми́лости твоеѧ̀: но да́рꙋй на́мъ, гдⷭ҇и, всѧ̑ ꙗ҆̀же ко спасе́нiю прошє́нiѧ, и҆ сподо́би на́съ люби́ти, и҆ боѧ́тисѧ тебѐ ѿ всегѡ̀ се́рдца на́шегѡ, и҆ твори́ти во всѣ́хъ во́лю твою̀.

Ꙗ҆́кѡ бл҃гъ и҆ чл҃вѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Мл҃тва четве́ртаѧ:

Немо́лчными пѣ́сньми и҆ непреста́нными славословле́ньми ѿ ст҃ы́хъ си́лъ воспѣва́емый, и҆спо́лни ѹ҆ста̀ на̑ша хвале́нiѧ твоегѡ̀, є҆́же пода́ти вели́чествiе и҆́мени твоемꙋ̀ ст҃о́мꙋ: и҆ да́ждь на́мъ ѹ҆ча́стiе и҆ наслѣ́дiе со всѣ́ми боѧ́щимисѧ тебѐ и҆́стиною, и҆ хранѧ́щими за́пѡвѣди твоѧ̑, моли́твами ст҃ы́ѧ бцⷣы и҆ всѣ́хъ ст҃ы́хъ твои́хъ.

Ꙗ҆́кѡ подоба́етъ тебѣ̀ всѧ́каѧ сла́ва, че́сть и҆ поклоне́нiе, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Мл҃тва пѧ́таѧ:

Гдⷭ҇и, гдⷭ҇и, пречи́стою твое́ю дла́нiю содержа́й всѧ́чєскаѧ, долготерпѧ́й на всѣ́хъ на́съ, и҆ ка́ѧйсѧ ѡ҆ sло́бахъ на́шихъ, помѧнѝ щедрѡ́ты твоѧ̑, и҆ ми́лость твою̀: посѣти́ ны твое́ю бл҃гостiю и҆ да́ждь на́мъ и҆збѣжа́ти и҆ про́чее настоѧ́щагѡ днѐ, твое́ю бл҃года́тiю, ѿ разли́чныхъ ко́зней лꙋка́вагѡ, и҆ ненавѣ́тнꙋ жи́знь на́шꙋ соблюдѝ бл҃года́тiю всест҃а́гѡ твоегѡ̀ дх҃а.

Ми́лостiю и҆ чл҃вѣколю́бiемъ є҆диноро́днагѡ твоегѡ̀ сн҃а, съ ни́мже бл҃гослове́нъ є҆сѝ, со всест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Мл҃тва шеста́ѧ:

Бж҃е вели́кiй и҆ ди́вный, неисповѣди́мою бл҃гостiю и҆ бога́тымъ про́мысломъ ѹ҆правлѧ́ѧй всѧ́чєскаѧ, и҆ мiрска̑ѧ на́мъ блага̑ѧ дарова́вый, и҆ порꙋчи́вый на́мъ ѡ҆бѣща́нное црⷭ҇тво, ѡ҆бѣща́нными бл҃ги́ми пꙋтесотвори́вый на́мъ и҆ днѐ преше́дшꙋю ча́сть ѿ всѧ́кагѡ ѹ҆клони́тисѧ sла̀: да́рꙋй на́мъ и҆ про́чее непоро́чнѡ соверши́ти, предꙿ ст҃о́ю сла́вою твое́ю, пѣ́ти тѧ̀ є҆ди́наго бл҃га́го и҆ чл҃вѣколюби́ваго бг҃а на́шего.

Ꙗ҆́кѡ ты̀ є҆сѝ бг҃ъ на́шъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Мл҃тва седма́ѧ:

Бж҃е вели́кiй и҆ вы́шнiй, є҆ди́нъ и҆мѣ́ѧй безсме́ртiе, во свѣ́тѣ живы́й непристꙋ́пнѣмъ, всю̀ тва́рь премꙋ́дростiю созда́вый, раздѣли́вый междꙋ̀ свѣ́томъ и҆ междꙋ̀ тмо́ю, и҆ со́лнце положи́вый во ѻ҆́бласть днѐ, лꙋнꙋ́ же и҆ sвѣ́зды во ѻ҆́бласть но́щи, сподо́бивый на́съ грѣ́шныхъ и҆ въ настоѧ́щiй ча́съ предвари́ти лицѐ твоѐ и҆сповѣ́данiемъ, и҆ вече́рнее тебѣ̀ славосло́вiе принестѝ: са́мъ чл҃вѣколю́бче, и҆спра́ви моли́твꙋ на́шꙋ ꙗ҆́кѡ кади́ло предꙿ тобо́ю, и҆ прiимѝ ю҆̀ въ воню̀ благоꙋха́нiѧ, пода́ждь же на́мъ настоѧ́щiй ве́черъ, и҆ приходѧ́щꙋю но́щь ми́рнꙋ: ѡ҆блецы́ ны во ѻ҆рꙋ́жiе свѣ́та, и҆зба́ви ны̀ ѿ стра́ха нощна́гѡ и҆ всѧ́кiѧ ве́щи, во тмѣ̀ преходѧ́щiѧ, и҆ да́ждь со́нъ, є҆го́же во ѹ҆покое́нiе не́мощи на́шей дарова́лъ є҆сѝ, всѧ́кагѡ мечта́нiѧ дiа́волѧ ѿчꙋжде́нный. є҆́й влⷣко, бл҃ги́хъ пода́телю, да и҆ на ло́жахъ на́шихъ ѹ҆милѧ́ющесѧ, помина́емъ въ нощѝ и҆́мѧ твоѐ, и҆ поꙋче́нiемъ твои́хъ за́повѣдей просвѣща́еми, въ ра́дости дꙋше́внѣй воста́немъ къ славосло́вiю твоеѧ̀ бл҃гости, молє́нiѧ и҆ моли̑твы твоемꙋ̀ благоꙋтро́бiю приносѧ́ще, ѡ҆ свои́хъ согрѣше́нiихъ и҆ всѣ́хъ люде́й твои́хъ, ꙗ҆̀же моли́твами ст҃ы́ѧ бцⷣы, ми́лостiю посѣтѝ.

Ꙗ҆́кѡ бл҃гъ и҆ чл҃вѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

И҆спо́лншꙋсѧ же предначина́тельномꙋ ѱалмꙋ̀, глаго́летъ сщ҃е́нникъ и҆лѝ дiа́конъ, а҆́ще є҆́сть, и҆зше́дъ сѣ́верною страно́ю и҆ ста́въ на ѻ҆бы́чномъ мѣ́стѣ а҆мвѡ́на, є҆ктенiю̀ сiю̀:

Ми́ромъ гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ свы́шнѣмъ ми́рѣ, и҆ спасе́нiи дꙋ́шъ на́шихъ, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ ми́рѣ всегѡ̀ мíра, бл҃гостоѧ́нiи ст҃ы́хъ бж҃iихъ цр҃кве́й, и҆ соедине́нiи всѣ́хъ, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ ст҃ѣ́мъ хра́мѣ се́мъ, и҆ съ вѣ́рою, бл҃гоговѣ́нiемъ и҆ стра́хомъ бж҃iимъ входѧ́щихъ во́нь, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ ст҃ѣ́йшемъ прави́тельствꙋющемъ сѷно́дѣ, [и҆ ѡ҆ митрополíтѣ на́шемъ, и҆́мⷬ҇къ, а҆́ще є҆́сть ѻ҆́бласть є҆гѡ̀,] честнѣ́мъ пресвѵ́терствѣ, во хрⷭ҇тѣ̀ дiа́конствѣ, ѡ҆ все́мъ при́чтѣ и҆ лю́дехъ, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ бл҃гочести́вѣйшемъ, самодержа́внѣйшемъ, вели́комъ гдⷭ҇рѣ на́шемъ i҆мпера́торѣ нiкола́ѣ а҆леѯа́ндровичѣ всеѧ̀ рѡссíи: ѡ҆ сꙋпрꙋ́гѣ є҆гѡ̀, бл҃гочести́вѣйшей гдⷭ҇рнѣ i҆мператрíцѣ а҆леѯа́ндрѣ ѳео́дѡровнѣ: ѡ҆ ма́тери є҆гѡ̀, бл҃гочести́вѣйшей гдⷭ҇рнѣ i҆мператрíцѣ марíи ѳео́дѡровнѣ, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ наслѣ́дникѣ є҆гѡ̀, бл҃говѣ́рномъ гдⷭ҇рѣ цесаре́вичѣ и҆ вели́комъ кн҃зѣ геѡ́ргiи а҆леѯа́ндровичѣ, и҆ ѡ҆ все́мъ црⷭ҇твꙋющемъ до́мѣ: ѡ҆ все́й пала́тѣ и҆ во́инствѣ и҆́хъ, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ пособи́ти и҆ покори́ти подꙿ но́зѣ и҆́хъ всѧ́каго врага̀ и҆ сꙋпоста́та, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ гра́дѣ се́мъ, [а҆́ще въ монастырѣ̀: Ѡ҆ ст҃ѣ́й ѻ҆би́тели се́й,] всѧ́комъ гра́дѣ, странѣ̀, и҆ вѣ́рою живꙋ́щихъ въ ни́хъ, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ бл҃горастворе́нiи воздꙋ́хѡвъ, ѡ҆ и҆зꙿѻби́лiи плодѡ́въ земны́хъ, и҆ вре́менѣхъ ми́рныхъ, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ пла́вающихъ, пꙋтеше́ствꙋющихъ, недꙋ́гꙋющихъ, стра́ждꙋщихъ, плѣне́нныхъ, и҆ ѡ҆ спасе́нiи и҆́хъ, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ и҆зба́витисѧ на́мъ ѿ всѧ́кiѧ ско́рби, гнѣ́ва и҆ нꙋ́жды, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Застꙋпѝ, спасѝ, поми́лꙋй и҆ сохранѝ на́съ бж҃е, твое́ю бл҃года́тiю.

Ли́къ: Гдⷭ҇и поми́лꙋй.

Прест҃ꙋ́ю, пречⷭ҇тꙋю, пребл҃гослове́ннꙋю, сла́внꙋю влⷣчцꙋ на́шꙋ бцⷣꙋ и҆ приснодв҃ꙋ мр҃íю со всѣ́ми ст҃ы́ми помѧнꙋ́вше, са́ми себѐ, и҆ дрꙋгъдрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.

Ли́къ: Тебѣ̀ гдⷭ҇и.

Возглаше́нiе:

Ꙗ҆́кѡ подоба́етъ тебѣ̀ всѧ́каѧ сла́ва, че́сть, и҆ поклоне́нiе, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Та́же каѳíсмꙋ, Бл҃же́нъ мꙋ́жъ:

И҆ по каѳíсмѣ и҆зше́дъ дiа́конъ сѣ́верною две́рiю, глаго́летъ ма́лꙋю є҆ктенiю̀:

Па́ки и҆ па́ки ми́ромъ гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Застꙋпѝ, спасѝ, поми́лꙋй и҆ сохранѝ на́съ бж҃е, твое́ю бл҃года́тiю.

Ли́къ: Гдⷭ҇и поми́лꙋй.

Прест҃ꙋ́ю, пречⷭ҇тꙋю, пребл҃гослове́ннꙋю, сла́внꙋю влⷣчцꙋ на́шꙋ бцⷣꙋ и҆ приснодв҃ꙋ мр҃íю со всѣ́ми ст҃ы́ми помѧнꙋ́вше, са́ми себѐ, и҆ дрꙋгъдрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.

Ли́къ: Тебѣ̀ гдⷭ҇и.

Возглаша́етъ сщ҃е́нникъ:

Ꙗ҆́кѡ твоѧ̀ держа́ва, и҆ твоѐ є҆́сть црⷭ҇тво, и҆ си́ла, и҆ сла́ва, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Та́же, Гдⷭ҇и воззва́хъ: пое́тсѧ на гла́съ стiхи́ръ. Та́же стiхи̑ры. Сла́ва, и҆ ны́нѣ:

Мл҃тва вхо́да:

Ве́черъ, и҆ заꙋ́тра, и҆ полꙋ́дне, хва́лимъ, бл҃гослови́мъ, бл҃годари́мъ и҆ мо́лимсѧ тебѣ̀, влⷣко всѣ́хъ: и҆спра́ви моли́твꙋ на́шꙋ ꙗ҆́кѡ кади́ло предꙿ тобо́ю, и҆ не ѹ҆клонѝ серде́цъ на́шихъ въ словеса̀ и҆лѝ въ помышлє́нiѧ лꙋка́вства: но и҆зба́ви на́съ ѿ всѣ́хъ ловѧ́щихъ дꙋ́шы на́шѧ, ꙗ҆́кѡ къ тебѣ̀, гдⷭ҇и, гдⷭ҇и, ѻ҆́чи на́ши, и҆ на тѧ̀ ѹ҆пова́хомъ, не посрамѝ на́съ бж҃е на́шъ.

Возглаше́нiе:

Ꙗ҆́кѡ подоба́етъ тебѣ̀ всѧ́каѧ сла́ва, че́сть и҆ поклоне́нiе, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Та́же бл҃гословлѧ́етъ вхо́дъ.

И҆ возглаша́етъ дiа́конъ: Премꙋ́дрость, про́сти.

Ли́къ же: Свѣ́те ти́хiй ст҃ы́ѧ сла́вы, безсме́ртнагѡ, ѻ҆ц҃а̀ нбⷭ҇нагѡ, ст҃а́гѡ бл҃же́ннагѡ, i҆и҃се хрⷭ҇тѐ, прише́дше на за́падъ со́лнца, ви́дѣвше свѣ́тъ вече́рнiй, пое́мъ ѻ҆ц҃а̀, сн҃а, и҆ ст҃а́го дх҃а, бг҃а. досто́инъ є҆сѝ во всѧ̑ времена̀ пѣ́тъ бы́ти гла́сы преподо́бными, сн҃е бж҃iй, живо́тъ даѧ́й: тѣ́мже мíръ тѧ̀ сла́витъ.

По вхо́дѣ же, положи́въ ѻ҆бы́чный покло́нъ ѹ҆чине́нный мона́хъ, и҆лѝ чте́цъ, пое́тъ прокíменъ днѐ.

Въ недѣ́лю ве́чера, гла́съ и҃:

Сѐ ны́нѣ бл҃гослови́те гдⷭ҇а всѝ рабѝ гдⷭ҇ни.

Стíхъ: Стоѧ́щiи во хра́мѣ гдⷭ҇ни, во дво́рѣхъ до́мꙋ бг҃а на́шегѡ.

Въ понедѣ́льникъ ве́чера, гла́съ д҃:

Гдⷭ҇ь ѹ҆слы́шитъ мѧ̀, внегда̀ воззва́ти мѝ къ немꙋ̀.

Стíхъ: Внегда̀ призва́ти мѝ, ѹ҆слы́ша мѧ̀ бг҃ъ пра́вды моеѧ̀.

Во вто́рникъ ве́чера, гла́съ а҃:

Ми́лость твоѧ̀, гдⷭ҇и, пожене́тъ мѧ̀ всѧ̑ дни̑ живота̀ моегѡ̀.

Стíхъ: Гдⷭ҇ь пасе́тъ мѧ̀, и҆ ничто́же мѧ̀ лиши́тъ, на мѣ́стѣ sла́чнѣ та́мѡ всели́ мѧ.

Въ сре́дꙋ ве́чера, гла́съ є҃:

Бж҃е, во и҆́мѧ твоѐ спаси́ мѧ, и҆ въ си́лѣ твое́й сꙋди́ ми.

Стíхъ: Бж҃е, ѹ҆слы́ши моли́твꙋ мою̀, внꙋшѝ глаго́лы ѹ҆́стъ мои́хъ.

Въ четверто́къ ве́чера, гла́съ s҃:

По́мощь моѧ̀ ѿ гдⷭ҇а сотво́ршагѡ нб҃о и҆ зе́млю.

Стíхъ: Возведо́хъ ѻ҆́чи моѝ въ го́ры, ѿню́дꙋже прiи́детъ по́мощь моѧ̀.

Въ пѧто́къ ве́чера, гла́съ з҃:

Бж҃е, застꙋ́пникъ мо́й є҆сѝ ты̀, и҆ ми́лость твоѧ̀ предвари́тъ мѧ̀.

Стíхъ: И҆зми́ мѧ ѿ вра̑гъ мои́хъ бж҃е, и҆ ѿ востаю́щихъ на мѧ̀ и҆зба́ви мѧ̀.

А҆́ще же є҆́сть сꙋббѡ́та ве́чера, глаго́летъ:

Гдⷭ҇ь воцр҃и́сѧ, въ лѣ́потꙋ ѡ҆блече́сѧ.

Стíхъ: Ѡ҆блече́сѧ гдⷭ҇ь въ си́лꙋ, и҆ препоѧ́сасѧ.

Стíхъ: И҆́бо ѹ҆твердѝ вселе́ннꙋю, ꙗ҆̀же не подви́житсѧ.

Стíхъ: До́мꙋ твоемꙋ̀ подоба́етъ ст҃ы́нѧ гдⷭ҇и, въ долготꙋ̀ днíй.

Ѡ҆бра́щсѧ же сщ҃е́нникъ къ за́падꙋ, согбе́нѣ и҆мѣ́ѧй рꙋ́цѣ, стои́тъ ѡ҆жида́ѧй и҆сполне́нiѧ прокíмена: та́же покланѧ́етсѧ, и҆ ѿхо́дитъ на мѣ́сто своѐ. По прокíмнѣ же, глаго́летъ дiа́конъ, а҆́ще є҆́сть, и҆зше́дъ сѣ́верною страно́ю [i҆ере́й же внꙋ́трь ѻ҆лтарѧ̀ стои́тъ предꙿ ст҃о́ю трапе́зою]:

Рце́мъ всѝ ѿ всеѧ̀ дꙋшѝ, и҆ ѿ всегѡ̀ помышле́нiѧ на́шегѡ рце́мъ.

Ли́къ: Гдⷭ҇и поми́лꙋй.

Гдⷭ҇и вседержи́телю, бж҃е ѻ҆ц҃ъ на́шихъ, мо́лимъ ти сѧ, ѹ҆слы́ши, и҆ поми́лꙋй.

Ли́къ: Гдⷭ҇и поми́лꙋй.

Поми́лꙋй на́съ бж҃е, по вели́цѣй ми́лости твое́й, мо́лимъ ти сѧ, ѹ҆слы́ши, и҆ поми́лꙋй.

Ли́къ: Гдⷭ҇и поми́лꙋй, три́жды.

Е҆щѐ мо́лимсѧ ѡ҆ бл҃гочести́вѣйшемъ, самодержа́внѣйшемъ, вели́комъ гдⷭ҇рѣ на́шемъ i҆мпера́торѣ нiкола́ѣ а҆леѯа́ндровичѣ всеѧ̀ рѡссíи: ѡ҆ держа́вѣ, побѣ́дѣ, пребыва́нiи, ми́рѣ, здра́вiи, спасе́нiи є҆гѡ̀, и҆ гдⷭ҇ꙋ бг҃ꙋ на́шемꙋ наипа́че поспѣши́ти и҆ пособи́ти є҆мꙋ̀ во всѣ́хъ, и҆ покори́ти подꙿ но́зѣ є҆гѡ̀ всѧ́каго врага̀ и҆ сꙋпоста́та.

Ли́къ: Гдⷭ҇и поми́лꙋй, три́жды.

Е҆щѐ мо́лимсѧ ѡ҆ сꙋпрꙋ́гѣ є҆гѡ̀, бл҃гочести́вѣйшей гдⷭ҇рнѣ i҆мператрíцѣ а҆леѯа́ндрѣ ѳео́дѡровнѣ: ѡ҆ ма́тери є҆гѡ̀, бл҃гочести́вѣйшей гдⷭ҇рнѣ i҆мператрíцѣ марíи ѳео́дѡровнѣ: ѡ҆ наслѣ́дникѣ є҆гѡ̀, бл҃говѣ́рномъ гдⷭ҇рѣ цесаре́вичѣ и҆ вели́комъ кн҃зѣ геѡ́ргiи а҆леѯа́ндровичѣ, и҆ ѡ҆ все́мъ ца́рствꙋющемъ до́мѣ.

Ли́къ: Гдⷭ҇и поми́лꙋй, три́жды.

Е҆щѐ мо́лимсѧ ѡ҆ ст҃ѣ́йшемъ прави́тельствꙋющемъ сѷно́дѣ.

А҆́ще подꙿ митрополíтомъ:

Е҆щѐ мо́лимсѧ и҆ ѡ҆ митрополíтѣ на́шемъ [и҆́мⷬ҇къ, є҆гѡ́же ѻ҆́бласть,] и҆ все́й во хрⷭ҇тѣ̀ бра́тiи на́шей.

Ли́къ: Гдⷭ҇и поми́лꙋй, три́жды.

Си́це въ ко́емждо проше́нiи два̀, и҆лѝ трѝ и҆́мени глаго́лати.

Е҆щѐ мо́лимсѧ ѡ҆ все́мъ и҆́хъ хрⷭ҇толюби́вомъ во́инствѣ.

Ли́къ: Гдⷭ҇и поми́лꙋй, три́жды.

Е҆щѐ мо́лимсѧ ѡ҆ бл҃же́нныхъ и҆ приснопа́мѧтныхъ созда́телехъ ст҃ы́ѧ ѻ҆би́тели сеѧ̀ и҆ ѡ҆ всѣ́хъ преждепочи́вшихъ ѻ҆ц҃ѣ́хъ и҆ бра́тiѧхъ, здѣ̀ лежа́щихъ и҆ повсю́дꙋ правосла́вныхъ.

Ли́къ: Гдⷭ҇и поми́лꙋй, три́жды.

Е҆щѐ мо́лимсѧ ѡ҆ ми́лости, жи́зни, ми́рѣ, здра́вiи, спасе́нiи, посѣще́нiи, проще́нiи и҆ ѡ҆ставле́нiи грѣхѡ́въ рабѡ́въ бж҃iихъ, бра́тiи ст҃ы́ѧ ѻ҆би́тели сеѧ̀.

Ли́къ: Гдⷭ҇и поми́лꙋй, три́жды.

Е҆щѐ мо́лимсѧ ѡ҆ плодоносѧ́щихъ и҆ добродѣ́ющихъ во ст҃ѣ́мъ и҆ всечестнѣ́мъ хра́мѣ се́мъ, трꙋжда́ющихсѧ, пою́щихъ и҆ предстоѧ́щихъ лю́дехъ, ѡ҆жида́ющихъ ѿ тебѐ вели́кiѧ и҆ бога́тыѧ млⷭ҇ти.

Ли́къ: Гдⷭ҇и поми́лꙋй, три́жды.

Возглаша́етъ сщ҃е́нникъ:

Ꙗ҆́кѡ ми́лостивъ и҆ человѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Та́же: Сподо́би, гдⷭ҇и, въ ве́черъ се́й:

Дiа́конъ: И҆спо́лнимъ вече́рнюю моли́твꙋ на́шꙋ гдⷭ҇ви.

Ли́къ: Гдⷭ҇и поми́лꙋй.

Застꙋпѝ, спасѝ, поми́лꙋй и҆ сохранѝ на́съ бж҃е, твое́ю бл҃года́тiю.

Ли́къ: Гдⷭ҇и поми́лꙋй.

Ве́чера всегѡ̀ соверше́нна, свѧ́та, ми́рна и҆ безгрѣ́шна, ѹ҆ гдⷭ҇а про́симъ.

Ли́къ: Пода́й гдⷭ҇и.

А҆́гг҃ла ми́рна, вѣ́рна наста́вника, храни́телѧ дꙋ́шъ и҆ тѣле́съ на́шихъ, ѹ҆ гдⷭ҇а про́симъ.

Ли́къ: Пода́й гдⷭ҇и.

Проще́нiѧ и҆ ѡ҆ставле́нiѧ грѣхѡ́въ и҆ прегрѣше́нiй на́шихъ, ѹ҆ гдⷭ҇а про́симъ.

Ли́къ: Пода́й гдⷭ҇и.

До́брыхъ и҆ поле́зныхъ дꙋша́мъ на́шымъ, и҆ ми́ра мíрови, ѹ҆ гдⷭ҇а про́симъ.

Ли́къ: Пода́й гдⷭ҇и.

Про́чее вре́мѧ живота̀ на́шегѡ въ ми́рѣ и҆ покаѧ́нiи сконча́ти, ѹ҆ гдⷭ҇а про́симъ.

Ли́къ: Пода́й гдⷭ҇и.

Хрⷭ҇тiа́нскiѧ кончи́ны живота̀ на́шегѡ, безболѣ́знены, непосты́дны, ми́рны и҆ до́брагѡ ѿвѣ́та на стра́шнѣмъ сꙋди́щи хрⷭ҇то́вѣ про́симъ.

Ли́къ: Пода́й гдⷭ҇и.

Прест҃ꙋ́ю, пречⷭ҇тꙋю, пребл҃гослове́ннꙋю, сла́внꙋю влⷣчцꙋ на́шꙋ бцⷣꙋ и҆ приснодв҃ꙋ мр҃íю со всѣ́ми ст҃ы́ми помѧнꙋ́вше са́ми себѐ, и҆ дрꙋ́гъ дрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.

Ли́къ: Тебѣ̀ гдⷭ҇и.

И҆ сщ҃е́нникъ возглаша́етъ:

Ꙗ҆́кѡ бл҃гъ и҆ чл҃вѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Сщ҃е́нникъ: Ми́ръ всѣ̑мъ.

Ли́къ: И҆ дх҃ови твоемꙋ̀.

Дiа́конъ: Главы̑ на́шѧ гдⷭ҇ви прикло́нимъ.

Ли́къ: Тебѣ̀ гдⷭ҇и.

Моли́тва главоприклоне́нiѧ:

Гдⷭ҇и бж҃е на́шъ, приклони́вый нб҃са̀ и҆ соше́дый на спасе́нiе ро́да человѣ́ческагѡ, при́зри на рабы̑ твоѧ̑, и҆ на достоѧ́нiе твоѐ. тебѣ́ бо стра́шномꙋ и҆ чл҃вѣколю́бцꙋ сꙋдiѝ, твоѝ рабѝ поклони́ша главы̑, своѧ̑ же покори́ша вы̑ѧ, не ѿ человѣ̑къ ѡ҆жида́юще по́мощи, но твоеѧ̀ просѧ́ще ми́лости, и҆ твоегѡ̀ ча́юще спасе́нiѧ: ꙗ҆̀же сохранѝ на всѧ́кое вре́мѧ, и҆ по настоѧ́щемъ ве́черѣ и҆ въ приходѧ́щꙋю но́щь, ѿ всѧ́кагѡ врага̀, ѿ всѧ́кагѡ проти́внагѡ дѣ́йства дiа́вольскагѡ, и҆ ѿ помышле́нiй сꙋ́етныхъ, и҆ воспомина́нiй лꙋка́выхъ.

Та́же возглаша́етъ сщ҃е́нникъ:

Бꙋ́ди держа́ва црⷭ҇твiѧ твоегѡ̀ благослове́на и҆ препросла́влена, ѻ҆ц҃а̀ и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Та́же и҆схо́димъ въ притво́ръ, пою́ще стiхи́рꙋ хра́ма и҆лѝ пра́здника, соверша́юще лiтíю. Сщ҃е́нникъ же и҆ дiа́конъ съ кади́льницею и҆схо́дѧтъ вкꙋ́пѣ сѣ́верною страно́ю, предꙿи́дꙋтъ же и҆̀мъ со двѣма̀ лампа́дома: ст҃ы̑мъ же две́ремъ затворє́нымъ сꙋ́щымъ.

Сла́ва, ст҃а́гѡ: И҆ ны́нѣ, бг҃оро́диченъ.

И҆ по си́хъ глаго́летъ дiа́конъ, а҆́ще ли нѣ́сть дiа́кона, сщ҃е́нникъ, мл҃твы сiѧ̑:

Спасѝ бж҃е лю́ди твоѧ̑, и҆ благословѝ достоѧ́нiе твоѐ: посѣтѝ мíръ тво́й ми́лостiю и҆ щедро́тами, возвы́си ро́гъ хрⷭ҇тiа́нъ правосла́вныхъ, и҆ низпослѝ на ны̀ ми́лѡсти твоѧ̑ бѡга́тыѧ, моли́твами всепречⷭ҇тыѧ влⷣчцы на́шеѧ бцⷣы и҆ приснодв҃ы мр҃íи: си́лою чⷭ҇тна́гѡ и҆ животворѧ́щагѡ крⷭ҇та̀: предста́тельствы чⷭ҇тны́хъ нбⷭ҇ныхъ си́лъ безпло́тныхъ: чⷭ҇тна́гѡ, сла́внагѡ проро́ка, предте́чи и҆ крⷭ҇ти́телѧ i҆ѡа́нна: ст҃ы́хъ сла́вныхъ и҆ всехва́льныхъ а҆пⷭ҇лъ: и҆̀же во ст҃ы́хъ ѻ҆ц҃ъ на́шихъ, и҆ вселе́нскихъ вели́кихъ ѹ҆чи́телей и҆ ст҃и́телей, васíлiа вели́кагѡ, григо́рiа бг҃осло́ва и҆ i҆ѡа́нна златоꙋ́стагѡ: и҆́же во ст҃ы́хъ ѻ҆ц҃а̀ на́шегѡ нiкола́а а҆рхiепⷭ҇кпа, мѷрлѷкíйскагѡ чꙋдотво́рца: и҆̀же во ст҃ы́хъ ѻ҆тє́цъ на́шихъ меѳо́дiа и҆ кѷрíлла, ѹ҆чи́телей слове́нскихъ: ст҃а́гѡ равноапо́стольнагѡ вели́кагѡ кн҃зѧ влади́мiра: и҆̀же во ст҃ы́хъ ѻ҆ц҃ъ на́шихъ всеѧ̀ рѡссíи чꙋдотво́рцевъ, петра̀, а҆леѯíа, i҆ѡ́ны и҆ фiлíппа: ст҃ы́хъ сла́вныхъ и҆ добропобѣ́дныхъ мꙋ́ченикѡвъ: преподо́бныхъ и҆ бг҃оно́сныхъ ѻ҆ц҃ъ на́шихъ, ст҃ы́хъ и҆ пра́ведныхъ бг҃оѻц҃ъ i҆ѡакíма и҆ а҆́нны, и҆ ст҃а́гѡ [и҆́мⷬ҇къ, є҆гѡ́же є҆́сть хра́мъ] и҆ всѣ́хъ ст҃ы́хъ. мо́лимъ тѧ̀ многоми́лостиве гдⷭ҇и, ѹ҆слы́ши на́съ грѣ́шныхъ молѧ́щихсѧ тебѣ̀, и҆ поми́лꙋй на́съ.

Ли́къ: Гдⷭ҇и поми́лꙋй, м҃.

Дiа́конъ: Е҆щѐ мо́лимсѧ ѡ҆ бл҃гочести́вѣйшемъ, самодержа́внѣйшемъ, вели́комъ гдⷭ҇рѣ на́шемъ i҆мпера́торѣ нiкола́ѣ а҆леѯа́ндровичѣ всеѧ̀ рѡссíи, ѡ҆ держа́вѣ, побѣ́дѣ, пребыва́нiи, ми́рѣ, здра́вiи, спасе́нiи є҆гѡ̀, и҆ гдⷭ҇ꙋ бг҃ꙋ на́шемꙋ наипа́че поспѣши́ти и҆ пособи́ти є҆мꙋ̀ во всѣ́хъ, и҆ покори́ти подꙿ но́зѣ є҆гѡ̀ всѧ́каго врага̀ и҆ сꙋпоста́та.

Е҆щѐ мо́лимсѧ ѡ҆ сꙋпрꙋ́гѣ є҆гѡ̀, бл҃гочести́вѣйшей гдⷭ҇рнѣ i҆мператрíцѣ а҆леѯа́ндрѣ ѳео́дѡровнѣ.

Е҆щѐ мо́лимсѧ ѡ҆ ма́тери є҆гѡ̀, бл҃гочести́вѣйшей гдⷭ҇рнѣ i҆мператрíцѣ мр҃íи ѳео́дѡровнѣ.

Е҆щѐ мо́лимсѧ ѡ҆ наслѣ́дникѣ є҆гѡ̀, бл҃говѣ́рномъ гдⷭ҇рѣ цесаре́вичѣ и҆ вели́комъ кн҃зѣ геѡ́ргiи а҆леѯа́ндровичѣ, и҆ ѡ҆ все́мъ ца́рствꙋющемъ до́мѣ.

Ли́къ: Гдⷭ҇и поми́лꙋй, л҃.

Дiа́конъ: Е҆щѐ мо́лимсѧ ѡ҆ ст҃ѣ́йшемъ прави́тельствꙋющемъ сѷно́дѣ, [та́же, ѡ҆ є҆пⷭ҇кпѣ на́шемъ и҆́мⷬ҇къ, а҆́ще є҆́сть: а҆́ще ли ѻ҆би́тель, и҆ ѡ҆ а҆рхiмандрíтѣ на́шемъ и҆́мⷬ҇къ:] и҆ ѡ҆ все́мъ во хрⷭ҇тѣ̀ бра́тствѣ на́шемъ, и҆ ѡ҆ всѧ́кой дꙋшѝ хрⷭ҇тiа́нстѣй, скорбѧ́щей же и҆ ѡ҆sло́бленнѣй, ми́лости бж҃iи и҆ по́мощи тре́бꙋющей. ѡ҆ покрове́нiи ст҃а́гѡ до́мꙋ сегѡ̀, и҆ живꙋ́щихъ въ не́мъ. ѡ҆ ми́рѣ, и҆ состоѧ́нiи всегѡ̀ мíра. ѡ҆ бл҃гостоѧ́нiи ст҃ы́хъ бж҃iихъ цр҃кве́й. ѡ҆ спасе́нiи и҆ по́мощи со тща́нiемъ и҆ стра́хомъ бж҃iимъ трꙋжда́ющихсѧ и҆ слꙋжа́щихъ ѻ҆тє́цъ и҆ бра́тiй на́шихъ. ѡ҆ ѡ҆ста́вльшихсѧ, и҆ во ѿше́ствiи сꙋ́щихъ. ѡ҆ и҆сцѣле́нiи въ не́мощехъ лежа́щихъ. ѡ҆ ѹ҆спе́нiи, ѡ҆сла́бѣ, блаже́нной па́мѧти, и҆ ѡ҆ ѡ҆ставле́нiи грѣхѡ́въ всѣ́хъ преждеѿше́дшихъ ѻ҆тє́цъ и҆ бра́тiй на́шихъ, здѣ̀ лежа́щихъ и҆ повсю́дꙋ правосла́вныхъ. ѡ҆ и҆збавле́нiи плѣне́нныхъ, и҆ ѡ҆ бра́тiѧхъ на́шихъ во слꙋ́жбахъ сꙋ́щихъ, и҆ ѡ҆ всѣ́хъ слꙋжа́щихъ и҆ слꙋжи́вшихъ во ст҃ѣ́й ѻ҆би́тели се́й, рце́мъ.

Ли́къ: Гдⷭ҇и поми́лꙋй, н҃.

Е҆щѐ мо́лимсѧ ѡ҆ є҆́же сохрани́тисѧ гра́дꙋ семꙋ̀, и҆ ст҃ѣ́й ѻ҆би́тели се́й, и҆ всѧ́комꙋ гра́дꙋ и҆ странѣ̀ ѿ гла́да, гꙋби́тельства, трꙋ́са, пото́па, ѻ҆гнѧ̀, меча̀, наше́ствiѧ и҆ноплеме́нникѡвъ, и҆ междоꙋсо́бныѧ бра́ни: ѡ҆ є҆́же ми́лостивꙋ и҆ благоꙋвѣ́тливꙋ бы́ти бл҃го́мꙋ и҆ чл҃вѣколюби́вомꙋ бг҃ꙋ на́шемꙋ, ѿврати́ти всѧ́кiй гнѣ́въ на ны̀ дви́жимый, и҆ и҆зба́вити ны̀ ѿ належа́щагѡ и҆ пра́веднагѡ своегѡ̀ преще́нiѧ, и҆ поми́ловати ны̀.

Ли́къ: Гдⷭ҇и поми́лꙋй, три́жды.

Е҆щѐ мо́лимсѧ и҆ ѡ҆ є҆́же ѹ҆слы́шати гдⷭ҇ꙋ бг҃ꙋ гла́съ моле́нiѧ на́съ грѣ́шныхъ, и҆ поми́ловати на́съ.

Ли́къ: Гдⷭ҇и поми́лꙋй, три́жды.

Та́же помина́етъ ꙗ҆̀же хо́щетъ, живы̑ѧ и҆ мє́ртвыѧ, та́йнѡ.

Та́же: Ѹ҆слы́ши ны̀ бж҃е сп҃си́телю на́шъ, ѹ҆пова́нiе всѣ́хъ концє́въ землѝ и҆ сꙋ́щихъ въ мо́ри дале́че, и҆ ми́лостивъ, ми́лостивъ бꙋ́ди, влⷣко, ѡ҆ грѣсѣ́хъ на́шихъ, и҆ поми́лꙋй ны̀.

Ми́лостивъ бо и҆ чл҃вѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Та́же глаго́летъ: Ми́ръ всѣ̑мъ.

Дiа́конъ: Главы̑ на́шѧ гдⷭ҇ви прикло́нимъ.

И҆ всѣ̑мъ прикло́ншымъ главы̑ и҆ на зе́млю прини́кшымъ, мо́литсѧ сщ҃е́нникъ велегла́снѡ:

Влⷣко многомлⷭ҇тиве гдⷭ҇и, i҆и҃се хрⷭ҇тѐ бж҃е на́шъ, моли́твами всепречⷭ҇тыѧ влⷣчцы на́шеѧ бцⷣы и҆ приснодв҃ы мр҃íи: си́лою чⷭ҇тна́гѡ и҆ животворѧ́щагѡ крⷭ҇та̀: предста́тельствы честны́хъ нб҃е́сныхъ си́лъ безпло́тныхъ: чⷭ҇тна́гѡ сла́внагѡ проро́ка, предте́чи и҆ крⷭ҇ти́телѧ i҆ѡа́нна: ст҃ы́хъ сла́вныхъ и҆ всехва́льныхъ а҆по́стѡлъ: ст҃ы́хъ сла́вныхъ и҆ добропобѣ́дныхъ мꙋ́ченикѡвъ: прпⷣбныхъ и҆ бг҃оно́сныхъ ѻ҆ц҃ъ на́шихъ: и҆̀же во ст҃ы́хъ ѻ҆ц҃ъ на́шихъ и҆ вселе́нскихъ вели́кихъ ѹ҆чи́телей и҆ ст҃и́телей, васíлiа вели́кагѡ, григо́рiа бг҃осло́ва и҆ i҆ѡа́нна златоꙋ́стагѡ: и҆́же во ст҃ы́хъ ѻ҆ц҃а̀ на́шегѡ нiкола́а а҆рхiепⷭ҇кпа, мѷрлѷкíйскагѡ чꙋдотво́рца: и҆̀же во ст҃ы́хъ ѻ҆тє́цъ на́шихъ меѳо́дiа и҆ кѷрíлла, ѹ҆чи́телей слове́нскихъ: ст҃а́гѡ равноапо́стольнагѡ вели́кагѡ кн҃зѧ влади́мiра: и҆̀же во ст҃ы́хъ ѻ҆ц҃ъ на́шихъ, всеѧ̀ рѡссíи чꙋдотво́рцєвъ, петра̀, а҆леѯíа, i҆ѡ́ны и҆ фiлíппа: ст҃ы́хъ и҆ пра́ведныхъ бг҃оѻц҃ъ i҆ѡакíма и҆ а҆́нны, и҆ ст҃а́гѡ [и҆́мⷬ҇къ, є҆гѡ́же є҆́сть хра́мъ, и҆ всѣ́хъ ст҃ы́хъ твои́хъ, бл҃гопрiѧ́тнꙋ сотворѝ моли́твꙋ на́шꙋ, да́рꙋй на́мъ ѡ҆ставле́нiе прегрѣше́нiй на́шихъ, покры́й на́съ кро́вомъ крилꙋ̀ твое́ю, ѿженѝ ѿ на́съ всѧ́каго врага̀ и҆ сꙋпоста́та, ѹ҆мирѝ на́шꙋ жи́знь: гдⷭ҇и, поми́лꙋй на́съ, и҆ мíръ тво́й, и҆ спасѝ дꙋ́шы на́шѧ, ꙗ҆́кѡ бл҃гъ и҆ чл҃вѣколю́бецъ.

Та́же начина́емъ стiхи̑ры стiхо́вны, и҆ пою́ще вхо́димъ въ хра́мъ.

Сла́ва, и҆ ны́нѣ, бчⷣенъ. Та́же, Ны́нѣ ѿпꙋща́еши: Трист҃о́е. По Ѻ҆́ч҃е на́шъ:

Возглаша́етъ сщ҃е́нникъ: Ꙗ҆́кѡ твоѐ є҆́сть црⷭ҇тво, и҆ си́ла, и҆ сла́ва, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

И҆ мы̀ ѿпꙋсти́тельный тропа́рь: Бцⷣе дв҃о: глаго́лемъ три́жды.

Предлага́ютсѧ же на ѹ҆гото́ванномъ столѣ̀ ра́ди бл҃гослове́нiѧ пѧ́ть хлѣ́бѡвъ, пшени́ца, и҆ два̀ сосꙋ̑да на сiѐ ѹ҆стрѡ́енныѧ: є҆ди́нъ и҆спо́лненъ вiна̀ ѿ плода̀ ло́знагѡ, дрꙋгíй же є҆ле́а. Дiа́конъ же кади́тъ ѻ҆́крестъ стола̀, и҆ настоѧ́телѧ то́кмѡ, и҆ i҆ере́а. I҆ере́й же взе́мъ є҆ди́нъ хлѣ́бъ, зна́менꙋетъ и҆́мъ про́чыѧ хлѣ́бы, и҆ глаго́летъ моли́твꙋ сiю̀ велегла́снѡ:

Е҆гда̀ глаго́летъ: са́мъ благословѝ, тогда̀ десни́цею ѹ҆казꙋ́етъ на предложє́нныѧ хлѣ́бы, пшени́цꙋ, вiно̀ и҆ є҆ле́й.

Гдⷭ҇и i҆и҃се хрⷭ҇тѐ бж҃е на́шъ, бл҃гослови́вый пѧ́ть хлѣ́бѡвъ и҆ пѧ́ть ты́сѧщъ насы́тивый, са́мъ бл҃гословѝ и҆ хлѣ́бы сiѧ̑, пшени́цꙋ, вiно̀ и҆ є҆ле́й: и҆ ѹ҆мно́жи сiѧ̑ во ст҃ѣ́й ѻ҆би́тели се́й, и҆ во все́мъ мíрѣ твое́мъ, и҆ вкꙋша́ющыѧ ѿ ни́хъ вѣ̑рныѧ ѡ҆свѧтѝ. Ꙗ҆́кѡ ты̀ є҆сѝ бл҃гословлѧ́ѧй и҆ ѡ҆сщ҃а́ѧй всѧ́чєскаѧ, хрⷭ҇тѐ бж҃е на́шъ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ всест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

И҆ по а҆ми́нѣ, а҆́бiе: Бꙋ́ди и҆́мѧ гдⷭ҇не блгⷭ҇ве́но ѿ ны́нѣ и҆ до вѣ́ка. три́жды. И҆ глаго́лемъ: Бл҃гословлю̀ гдⷭ҇а на всѧ́кое вре́мѧ: да́же до не лиша́тсѧ всѧ́кагѡ бла́га.

Сщ҃е́нникъ же ѿше́дъ стои́тъ предꙿ ст҃ы́ми две́рьми, зрѧ̀ къ за́падꙋ. По и҆сполне́нiи же ѱалма̀, сщ҃е́нникъ къ наро́дꙋ глаго́летъ:

Бл҃гослове́нiе гдⷭ҇не на ва́съ, тогѡ̀ бл҃года́тiю и҆ человѣколю́бiемъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

И҆ а҆́бiе полага́етсѧ чте́нiе.

Вѣ́домо же бꙋ́ди, ꙗ҆́кѡ бл҃гослове́нный хлѣ́бъ є҆́сть помога́тельный ѿ всѧ́кихъ sѡ́лъ, а҆́ще съ вѣ́рою прiе́млетсѧ.

Ѹ҆вѣща́нiе:

И҆ сѐ тебѣ̀ вѣ́домо бꙋ́ди, ѽ i҆ере́е! и҆ блюдѝ, да сохрани́ши: є҆ле́й се́й бл҃гослове́нный второ́е да не бл҃гослови́ши, ни вiно̀, ни пшени́цꙋ, нижѐ хлѣ́бы на второ́мъ бдѣ́нiи: но а҆́ще вельмѝ ма́лѡ, нѡ́ваѧ не ѹ҆̀ бл҃гословє́ннаѧ представлѧ́й. є҆ле́й же се́й, є҆го́же бл҃гослови́лъ є҆сѝ, а҆́ще є҆́сть i҆кѡноста́съ, на цѣлова́нiи ѻ҆́браза, лю́ди зна́менай. мо́жеши же и҆ въ бра́шнахъ снѣ́сти: вiно́ же и҆спи́ти со бл҃гоговѣ́нiемъ, ѻ҆ба́че ꙗ҆́коже бл҃гословє́наѧ. хлѣ́бы же на раздаѧ́нiи дѡры̀ раздроби́въ раздава́й, и҆лѝ въ домꙋ̀ че́стнѡ на трапе́зѣ пре́жде ѻ҆́бщихъ бра́шенъ ꙗ҆́ждь: пшени́цꙋ же и҆лѝ сѣ́й, и҆лѝ со и҆но́ю и҆змелѝ, и҆ съ благодаре́нiемъ и҆ждивѝ. Лiтꙋргиса́ти же си́ми хлѣ́бами, и҆лѝ вiно́мъ, да не де́рзнеши, по пра́вилꙋ номоканѡ́нномꙋ ѡ҆ свѧщеннодѣ́йствiи.

Во и҆ны́ѧ же днѝ, а҆́ще нѣ́сть пра́зднества комꙋ̀, твори́тсѧ на вече́рни си́це:

По вели́кой є҆ктенiѝ каѳíсма рѧдова́ѧ, и҆ по каѳíсмѣ є҆ктенiа̀ ма́лаѧ. И҆ на Гдⷭ҇и воззва́хъ, стiхи̑ры. Свѣ́те ти́хiй: и҆ прокíменъ днѐ: и҆лѝ, А҆ллилꙋ́iа.

Та́же, Сподо́би, гдⷭ҇и, въ ве́черъ се́й:

И҆ є҆ктенiа̀: И҆спо́лнимъ вече́рнюю моли́твꙋ на́шꙋ:

И҆ на стiхо́внѣ стiхи̑ры: и҆ Ны́нѣ ѿпꙋща́еши: Трист҃о́е. И҆ тропарѝ по ѹ҆ста́вꙋ чи́на. И҆ пото́мъ є҆ктенiа̀: Поми́лꙋй на́съ бж҃е: По возгла́сѣ же i҆ере́й глаго́летъ: Премꙋ́дрость. Ли́къ же: Бл҃гословѝ. I҆ере́й: Сы́й бл҃гослове́нъ:

Ли́къ: Ѹ҆твердѝ бж҃е, бл҃гочести́вѣйшаго, самодержа́внѣйшаго, вели́каго гдⷭ҇рѧ на́шего i҆мпера́тора нiкола́ѧ а҆леѯа́ндровича, и҆ ст҃ꙋ́ю правосла́внꙋю вѣ́рꙋ, правосла́вныхъ хрiстiа́нъ, во вѣ́къ вѣ́ка.

I҆ере́й: Прест҃а́ѧ бцⷣе, спасѝ на́съ.

Ли́къ: Честнѣ́йшꙋю херꙋвȋмъ:

I҆ере́й: Сла́ва тебѣ̀, хрⷭ҇тѐ бж҃е, ѹ҆пова́нiе на́ше, сла́ва тебѣ̀.

Ли́къ: Сла́ва, и҆ ны́нѣ:

I҆ере́й же, ѡ҆брати́всѧ ѡ҆ ст҃ы́хъ двере́й на за́падъ къ лю́демъ, глаго́летъ ѿпꙋ́стъ, и҆ помина́етъ ст҃а́го, є҆мꙋ́же слꙋ́жба пое́тсѧ.

И҆ ли́къ пое́тъ многолѣ́тiе.