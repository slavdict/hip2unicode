  OCR:

  Библиотека святоотеческой литературы

  http://orthlib.ru



Бж҃е́ственнаѧ слꙋ́жба

во ст҃ы́хь ѻ҆тца̀ на́шегѡ i҆ѡа́нна златоꙋ́стагѡ

начина́етсѧ си́це:

Дiа́конъ: Бл҃гословѝ, влⷣко.

I҆ере́й: Бл҃гослове́но црⷭ҇тво, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Дiа́конъ: Ми́ромъ гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ свы́шнѣмъ ми́рѣ, и҆ спасе́нiи дꙋ́шъ на́шихъ, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ ми́рѣ всегѡ̀ мíра, бл҃гостоѧ́нiи ст҃ы́хъ бж҃iихъ цр҃кве́й, и҆ соедине́нiи всѣ́хъ, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ ст҃ѣ́мъ хра́мѣ се́мъ, и҆ съ вѣ́рою, бл҃гоговѣ́нiемъ и҆ стра́хомъ бж҃iимъ входѧ́щихъ во́нь, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ ст҃ѣ́йшемъ прави́тельствꙋющемъ сѷно́дѣ, [и҆ ѡ҆ митрополíтѣ на́шемъ, и҆́мⷬ҇къ, є҆гѡ́же ѻ҆́бласть,] честнѣ́мъ пресвѵ́терствѣ, во хрⷭ҇тѣ̀ дiа́конствѣ, ѡ҆ все́мъ при́чтѣ и҆ лю́дехъ. гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ бл҃гочести́вѣйшемъ, самодержа́внѣйшемъ, вели́комъ гдⷭ҇рѣ на́шемъ i҆мпера́торѣ нiкола́ѣ а҆леѯа́ндровичѣ всеѧ̀ рѡссíи: ѡ҆ сꙋпрꙋ́гѣ є҆гѡ̀, бл҃гочести́вѣйшей гдⷭ҇рнѣ, i҆мператрíцѣ а҆леѯа́ндрѣ ѳео́дѡровнѣ, ѡ҆ ма́тери є҆гѡ̀, бл҃гочести́вѣйшей гдⷭ҇рнѣ i҆мператрíцѣ марíи ѳео́дѡровнѣ гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ наслѣ́дникѣ є҆гѡ̀, бл҃говѣ́рномъ гдⷭ҇рѣ, цесаре́вичѣ и҆ вели́комъ кн҃зѣ геѡ́ргiи а҆леѯа́ндровичѣ, и҆ ѡ҆ все́мъ ца́рствꙋющемъ до́мѣ: ѡ҆ все́й пала́тѣ и҆ во́инствѣ и҆́хъ гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ пособи́ти и҆ покори́ти подꙿ но́зѣ и҆́хъ всѧ́каго врага̀ и҆ сꙋпоста́та, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ гра́дѣ се́мъ, [а҆́ще въ монастырѣ̀: Ѡ҆ ст҃ѣ́й ѻ҆би́тели се́й,] всѧ́комъ гра́дѣ, странѣ̀, и҆ вѣ́рою живꙋ́щихъ въ ни́хъ, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ бл҃горастворе́нiи воздꙋ́хѡвъ, ѡ҆ и҆зꙿѻби́лiи плодѡ́въ земны́хъ, и҆ вре́менѣхъ ми́рныхъ, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ пла́вающихъ, пꙋтеше́ствꙋющихъ, недꙋ́гꙋющихъ, стра́ждꙋщихъ, плѣне́нныхъ, и҆ ѡ҆ спасе́нiи и҆́хъ. гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ и҆зба́витисѧ на́мъ ѿ всѧ́кiѧ ско́рби, гнѣ́ва и҆ нꙋ́жды, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Застꙋпѝ, спасѝ, поми́лꙋй, и҆ сохранѝ на́съ бж҃е, твое́ю благода́тiю.

Ли́къ: Гдⷭ҇и поми́лꙋй.

Прест҃ꙋ́ю, пречⷭ҇тꙋю, пребл҃гослове́ннꙋю, сла́внꙋю влⷣчцꙋ на́шꙋ бцⷣꙋ и҆ приснодв҃ꙋ мр҃íю со всѣ́ми ст҃ы́ми помѧнꙋ́вше, са́ми себѐ, и҆ дрꙋгъдрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.

Ли́къ: Тебѣ̀ гдⷭ҇и.

Возглаше́нiе:

Ꙗ҆́кѡ подоба́етъ тебѣ̀ всѧ́каѧ сла́ва, че́сть и҆ поклоне́нiе, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

И҆ пое́тсѧ пе́рвый а҆нтiфѡ́нъ ѿ пѣвцє́въ. Свѧще́нникъ же глаго́летъ моли́твꙋ а҆нтiфѡ́на. Дiа́конъ же поклони́всѧ ѹ҆стꙋпа́етъ ѿ мѣ́ста своегѡ̀, и҆ ѿше́дъ стои́тъ предꙿ i҆кѡ́ною хрⷭ҇то́вою, держѧ̀ и҆ ѻ҆ра́рь тремѝ пе́рсты десны́ѧ рꙋкѝ.

Моли́тва пе́рвагѡ а҆нтiфѡ́на:

Гдⷭ҇и бж҃е на́шъ, є҆гѡ́же держа́ва не сказа́нна, и҆ сла́ва непостижи́ма, є҆гѡ́же ми́лость безмѣ́рна и҆ человѣколю́бiе неизрече́нно: са́мъ, влⷣко, по бл҃гоꙋтро́бiю твоемꙋ̀, при́зри на ны̀ и҆ на ст҃ы́й хра́мъ се́й, и҆ сотворѝ съ на́ми, и҆ молѧ́щимисѧ съ на́ми, бога̑тыѧ ми́лѡсти твоѧ̑ и҆ щедрѡ́ты твоѧ̑.

По и҆сполне́нiи же а҆нтiфѡ́на, прише́дъ дiа́конъ и҆ ста́въ на ѻ҆бы́чномъ мѣ́стѣ и҆ поклони́всѧ, глаго́летъ:

Па́ки и҆ па́ки ми́ромъ гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Застꙋпѝ, спасѝ, поми́лꙋй и҆ сохранѝ на́съ бж҃е, твое́ю бл҃года́тiю.

Ли́къ: Гдⷭ҇и поми́лꙋй.

Прест҃ꙋ́ю, пречⷭ҇тꙋю, пребл҃гослове́ннꙋю, сла́внꙋю влⷣчцꙋ на́шꙋ бцⷣꙋ и҆ приснодв҃ꙋ мр҃íю со всѣ́ми ст҃ы́ми помѧнꙋ́вше, са́ми себѐ, и҆ дрꙋгъдрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.

Ли́къ: Тебѣ̀ гдⷭ҇и.

Возглаше́нiе:

Ꙗ҆́кѡ твоѧ̀ держа́ва, и҆ твоѐ є҆́сть црⷭ҇тво и҆ си́ла и҆ сла́ва, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

И҆ пое́тсѧ подо́бнѣ ѿ пѣвцє́въ вторы́й а҆нтiфѡ́нъ: дiа́конъ же подо́бнѣ твори́тъ, ꙗ҆́коже и҆ въ пе́рвой моли́твѣ.

Моли́тва втора́гѡ а҆нтiфѡ́на:

Гдⷭ҇и бж҃е на́шъ, спасѝ лю́ди твоѧ̑ и҆ бл҃гословѝ достоѧ́нiе твоѐ, и҆сполне́нiе це́ркве твоеѧ̀ сохранѝ, ѡ҆свѧтѝ лю́бѧщыѧ благолѣ́пiе до́мꙋ твоегѡ̀: ты̀ тѣ́хъ воспросла́ви бж҃е́ственною твое́ю си́лою, и҆ не ѡ҆ста́ви на́съ ѹ҆пова́ющихъ на тѧ̀.

Дiа́конъ: Па́ки и҆ па́ки ми́ромъ гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Застꙋпѝ, спасѝ, поми́лꙋй и҆ сохранѝ на́съ бж҃е, твое́ю благода́тiю.

Ли́къ: Гдⷭ҇и поми́лꙋй.

Прест҃ꙋ́ю, пречⷭ҇тꙋю, пребл҃гослове́ннꙋю, сла́внꙋю влⷣчцꙋ на́шꙋ бцⷣꙋ и҆ приснодв҃ꙋ мр҃íю со всѣ́ми ст҃ы́ми помѧнꙋ́вше, са́ми себѐ, и҆ дрꙋгъдрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.

Ли́къ: Тебѣ̀ гдⷭ҇и.

Возглаше́нiе:

Ꙗ҆́кѡ бл҃гъ и҆ человѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Моли́тва тре́тiѧгѡ а҆нтiфѡ́на:

И҆́же ѻ҆́бщыѧ сiѧ̑, и҆ согла̑сныѧ дарова́вый на́мъ моли̑твы, и҆́же и҆ двѣма̀ и҆лѝ трє́мъ согласꙋ́ющымсѧ ѡ҆ и҆́мени твое́мъ прошє́нiѧ пода́ти ѡ҆бѣща́вый, са́мъ и҆ ны́нѣ ра̑бъ твои́хъ прошє́нiѧ къ поле́зномꙋ и҆спо́лни, подаѧ̀ на́мъ и҆ въ настоѧ́щемъ вѣ́цѣ позна́нiе твоеѧ̀ и҆́стины, и҆ въ бꙋ́дꙋщемъ живо́тъ вѣ́чный да́рꙋѧ.

Здѣ̀ ѿверза́ютсѧ двє́ри на ма́лый вхо́дъ. Пѣва́емꙋ же тре́тiемꙋ а҆нтiфѡ́нꙋ ѿ пѣвцє́въ, и҆лѝ бл҃же́ннамъ, а҆́ще є҆́сть недѣ́лѧ, є҆гда̀ прiи́дꙋтъ на Сла́ва: свѧще́нникъ и҆ дiа́конъ, ста́вше предꙿ ст҃о́ю трапе́зою, творѧ́тъ покло́ны трѝ. Та́же прiе́мъ свѧще́нникъ ст҃о́е є҆ѵⷢ҇лiе, дае́тъ дiа́конꙋ, и҆ и҆́дꙋтъ ѿ десны́ѧ страны̀ созадѝ престо́ла, и҆ та́кѡ и҆зше́дше сѣ́верною страно́ю, предꙿидꙋ́щымъ и҆̀мъ лампа́дамъ, творѧ́тъ ма́лый вхо́дъ, и҆ ста́вше на ѻ҆бы́чномъ мѣ́стѣ, приклонѧ́ютъ ѻ҆́ба главы̑, и҆ дiа́конꙋ ре́кшꙋ: Гдⷭ҇ꙋ помо́лимсѧ. глаго́летъ сщ҃е́нникъ моли́твꙋ вхо́да та́йнѡ.

Моли́тва вхо́да:

Влⷣко гдⷭ҇и бж҃е на́шъ, ѹ҆ста́вивый небесѣ́хъ чи́ны и҆ вѡ́инства а҆́гг҃лъ и҆ а҆рха̑гг҃лъ въ слꙋже́нiе твоеѧ̀ сла́вы, сотворѝ со вхо́домъ на́шимъ вхо́дꙋ ст҃ы́хъ а҆́гг҃лѡвъ бы́ти, сослꙋжа́щихъ на́мъ, и҆ сославосло́вѧщихъ твою̀ бл҃гость.

Ꙗ҆́кѡ подоба́етъ тебѣ̀ всѧ́каѧ сла́ва, че́сть и҆ поклоне́нiе, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Моли́твѣ же сконча́вшейсѧ, глаго́летъ дiа́конъ ко свѧще́нникꙋ, показꙋ́ѧй къ восто́кꙋ десни́цею, держѧ̀ вкꙋ́пѣ и҆ ѻ҆ра́рь тремѝ пе́рсты:

Бл҃гословѝ, влⷣко, ст҃ы́й вхо́дъ.

И҆ сщ҃е́нникъ, блгⷭ҇влѧ́ѧ, глаго́летъ:

Бл҃гослове́нъ вхо́дъ ст҃ы́хъ твои́хъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

Посе́мъ ѿхо́дитъ ко свѧти́телю, и҆лѝ и҆гꙋ́менꙋ, дiа́конъ, и҆ цѣлꙋ́етъ є҆ѵⷢ҇лiе, а҆́ще предстои́тъ: а҆́ще же нѝ, цѣлꙋ́етъ сiѐ свѧще́нникъ.

И҆спо́лньшꙋсѧ же коне́чномꙋ тропарю̀, вхо́дитъ дiа́конъ посредѣ̀, и҆ ста́въ предꙿ i҆ере́емъ возвыша́етъ ма́лѡ рꙋ́цѣ, и҆ показꙋ́ѧй ст҃о́е є҆ѵⷢ҇лiе, глаго́летъ велегла́снѡ:

Премꙋ́дрость, про́сти.

Та́же поклони́всѧ, са́мъ же и҆ свѧще́нникъ созадѝ є҆гѡ̀, вхо́дитъ во ст҃ы́й ѻ҆лта́рь: и҆ дiа́конъ ѹ҆́бѡ полага́етъ ст҃о́е є҆ѵⷢ҇лiе на ст҃ѣ́й трапе́зѣ.

Пѣвцы́ же пою́тъ:

Прiиди́те, поклони́мсѧ и҆ припаде́мъ ко хрⷭ҇тꙋ̀. спаси́ ны сн҃е бж҃iй, во ст҃ы́хъ ди́венъ сы́й, пою́щыѧ тѝ, а҆ллилꙋ́iа. [є҆ди́ножды.]

А҆́ще же недѣ́лѧ:

Воскресы́й и҆зꙿ ме́ртвыхъ, пою́щыѧ тѝ, а҆ллилꙋ́iа. [є҆ди́ножды.]

Та́же, ѻ҆бы̑чныѧ тропарѝ: и҆ є҆гда̀ прiи́дꙋтъ въ послѣ́днiй тропа́рь, гл҃етъ дiа́конъ ко i҆ере́ю, приклонѧ̀ вкꙋ́пѣ главꙋ̀, и҆ ѻ҆ра́рь въ рꙋцѣ̀ держѧ̀ тремѝ пе́рсты:

Бл҃гословѝ, влⷣко, вре́мѧ трист҃а́гѡ.

I҆ере́й же, зна́менꙋѧ є҆го̀, глаго́летъ:

Ꙗ҆́кѡ ст҃ъ є҆сѝ бж҃е на́шъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ.

Сконча́вшꙋсѧ же тропарю̀, прихо́дитъ дiа́конъ бли́зъ свѧты́хъ двере́й, и҆ показꙋ́ѧй ѻ҆раре́мъ, пе́рвѣе ѹ҆́бѡ ко i҆кѡ́нѣ хрⷭ҇то́вѣ глаго́летъ:

Гдⷭ҇и, спасѝ бл҃гочести̑выѧ, и҆ ѹ҆слы́ши ны̀.

Та́же наво́дитъ, глаго́лѧ ко внѣ̀ стоѧ́щымъ велегла́снѡ: И҆ во вѣ́ки вѣкѡ́въ.

Ли́къ: А҆ми́нь.

Пѣва́емꙋ же трист҃о́мꙋ, глаго́летъ i҆ере́й моли́твꙋ сiю̀.

Моли́тва трист҃а́гѡ пѣ́нiѧ:

Бж҃е ст҃ы́й, и҆́же во ст҃ы́хъ почива́ѧй, трист҃ы́мъ гла́сомъ ѿ серафíмѡвъ воспѣва́емый и҆ ѿ херꙋвíмѡвъ славосло́вимый, и҆ ѿ всѧ́кiѧ нбⷭ҇ныѧ си́лы покланѧ́емый, и҆́же ѿ небытiѧ̀ во є҆́же бы́ти приведы́й всѧ́чєскаѧ, созда́вый человѣ́ка по ѻ҆́бразꙋ твоемꙋ̀ и҆ по подо́бiю, и҆ всѧ́кимъ твои́мъ дарова́нiемъ ѹ҆краси́вый, даѧ́й просѧ́щемꙋ премꙋ́дрость и҆ ра́зꙋмъ, и҆ не презира́ѧй согрѣша́ющагѡ, но полага́ѧй на спасе́нiе покаѧ́нiе, сподо́бивый на́съ, смире́нныхъ и҆ недосто́йныхъ ра̑бъ твои́хъ, и҆ въ ча́съ се́й ста́ти предꙿ сла́вою ст҃а́гѡ твоегѡ̀ же́ртвенника, и҆ до́лжное тебѣ̀ поклоне́нiе и҆ славосло́вiе приноси́ти: са́мъ, влⷣко, прiимѝ и҆ ѿ ѹ҆́стъ на́съ грѣ́шныхъ трист҃ꙋ́ю пѣ́снь, и҆ посѣти́ ны бл҃гостiю твое́ю, простѝ на́мъ всѧ́кое согрѣше́нiе во́льное же и҆ нево́льное, ѡ҆свѧтѝ на́шѧ дꙋ́шы и҆ тѣлеса̀, и҆ да́ждь на́мъ въ преподо́бiи слꙋжи́ти тебѣ̀ всѧ̑ дни̑ живота̀ на́шегѡ, моли́твами ст҃ы́ѧ бцⷣы, и҆ всѣ́хъ свѧты́хъ, ѿ вѣ́ка тебѣ̀ бл҃гоꙋгоди́вшихъ.

Ꙗ҆́кѡ ст҃ъ є҆сѝ бж҃е на́шъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Се́й же сконча́вшейсѧ, глаго́лютъ и҆ са́ми, i҆ере́й же и҆ дiа́конъ, трист҃о́е: творѧ́ще вкꙋ́пѣ и҆ покло́ны трѝ предꙿ ст҃о́ю трапе́зою.

Та́же глаго́летъ дiа́конъ ко i҆ере́ю:

Повелѝ, влⷣко.

И҆ ѿхо́дита къ го́рнемꙋ мѣ́стꙋ: и҆ свѧще́нникъ ѿходѧ̀ глаго́летъ: Бл҃гослове́нъ грѧды́й во и҆́мѧ гдⷭ҇не.

Дiа́конъ: Бл҃гословѝ, влⷣко, го́рнiй прⷭ҇то́лъ.

I҆ере́й же: Бл҃гослове́нъ є҆сѝ на прⷭ҇то́лѣ сла́вы црⷭ҇твiѧ твоегѡ̀, сѣдѧ́й на херꙋвíмѣхъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

[зрѝ] [Вѣ́дательно, ꙗ҆́кѡ свѧще́нникꙋ не подоба́етъ на го́рнее мѣ́сто восходи́ти, нижѐ сѣдѣ́ти на не́мъ: но сѣдѣ́ти во странѣ̀ го́рнѧгѡ прⷭ҇то́ла, и҆зꙿ ю҆́жныѧ страны̀.] И҆ по и҆сполне́нiи трист҃а́гѡ, дiа́конъ, прише́дъ предꙿ ст҃ы̑ѧ двє́ри, глаго́летъ: Во́нмемъ. I҆ере́й же возглаша́етъ: Ми́ръ всѣ̑мъ. И҆ чте́цъ глаго́летъ: И҆ дх҃ови твоемꙋ̀. И҆ дiа́конъ па́ки: Премꙋ́дрость. И҆ чте́цъ, прокíменъ, ѱало́мъ дв҃довъ. Посе́мъ дiа́конъ: Премꙋ́дрость. И҆ чте́цъ надписа́нiе а҆пⷭ҇ла: Къ ри́млѧнѡмъ, [и҆лѝ, Къ корíнѳѧнѡмъ, и҆лѝ, Къ гала́тѡмъ] посла́нiѧ ст҃а́гѡ а҆пⷭ҇ла па́ѵла чте́нiе. И҆ па́ки дiа́конъ: Во́нмемъ. А҆пⷭ҇лꙋ же и҆спо́лньшꙋсѧ, глаго́летъ свѧще́нникъ: Ми́ръ тѝ. И҆ Чте́цъ: И҆ дх҃ови твоемꙋ̀. Дiа́конъ: Премꙋ́дрость. И҆ чте́цъ: А҆ллилꙋ́iа. А҆ллилꙋ́iа же пѣва́емꙋ, и҆ прiе́мъ дiа́конъ кади́льницꙋ и҆ ѳѷмiа́мъ, прихо́дитъ къ свѧще́нникꙋ, и҆ прiе́мъ благослове́нiе ѿ негѡ̀, кади́тъ ст҃ꙋ́ю трапе́зꙋ ѻ҆́крестъ, и҆ ѻ҆лта́рь ве́сь, и҆ свѧще́нника.

Свѧще́нникъ же глаго́летъ моли́твꙋ сiю̀.

Моли́тва пре́жде є҆ѵⷢ҇лiа:

Возсiѧ́й въ сердца́хъ на́шихъ. чл҃вѣколю́бче влⷣко, твоегѡ̀ бг҃оразꙋ́мiѧ нетлѣ́нный свѣ́тъ, и҆ мы́слєнныѧ на́ши ѿве́рзи ѻ҆́чи, во є҆ѵⷢ҇льскихъ твои́хъ проповѣ́данiй разꙋмѣ́нiе: вложѝ въ на́съ и҆ стра́хъ блаже́нныхъ твои́хъ за́повѣдей, да плотскȋѧ по́хѡти всѧ̑ попра́вше, дꙋхо́вное жи́тельство про́йдемъ, всѧ̑, ꙗ҆́же ко бл҃гоꙋгожде́нiю твоемꙋ̀, и҆ мꙋ́дрствꙋюще и҆ дѣ́юще. ты́ бо є҆сѝ просвѣще́нiе дꙋ́шъ и҆ тѣле́съ на́шихъ, хрⷭ҇тѐ бж҃е: и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Дiа́конъ же, кади́льницꙋ ѿложи́въ на ѻ҆бы́чное мѣ́сто, прихо́дитъ къ сщ҃е́нникꙋ, и҆ подклони́въ є҆мꙋ̀ главꙋ̀ свою̀, держѧ̀ и҆ ѻ҆ра́рь со ст҃ы́мъ є҆ѵⷢ҇лiемъ кра́йними пе́рсты, си́рѣчь, во ѻ҆́номъ мѣ́стѣ ст҃ы́ѧ трапе́зы, глаго́летъ:

Бл҃гословѝ, влⷣко, бл҃говѣсти́телѧ ст҃а́гѡ а҆пⷭ҇ла и҆ є҆ѵⷢ҇лíста, и҆́мⷬ҇къ.

Сщ҃е́нникъ, зна́менꙋѧ є҆го̀, глаго́летъ:

Бг҃ъ, мл҃твами ст҃а́гѡ, сла́внагѡ, всехва́льнагѡ а҆пⷭ҇ла и҆ є҆ѵⷢ҇лíста, и҆́мⷬ҇къ, да да́стъ тебѣ̀ глаго́лъ бл҃говѣствꙋ́ющемꙋ си́лою мно́гою, во и҆сполне́нiе є҆ѵⷢ҇лiа возлю́бленнагѡ сн҃а своегѡ̀, гдⷭ҇а на́шегѡ i҆и҃са хрⷭ҇та̀.

Дiа́конъ же ре́къ: А҆ми́нь, и҆ поклони́всѧ ст҃о́мꙋ є҆ѵⷢ҇лiю, во́зметъ є҆̀, и҆ и҆зше́дъ ст҃ы́ми две́рьми, предходѧ́щымъ є҆мꙋ̀ лампа́дамъ, прихо́дитъ и҆ стои́тъ на а҆мвѡ́нѣ, и҆лѝ на ѹ҆чине́нномъ мѣ́стѣ. I҆ере́й же, стоѧ̀ предꙿ ст҃о́ю трапе́зою и҆ зрѧ̀ къ за́падꙋ, возглаша́етъ:

Премꙋ́дрость, простѝ, ѹ҆слы́шимъ ст҃а́гѡ є҆ѵⷢ҇лiа.

Та́же: Ми́ръ всѣ̑мъ. Лю́дiе: И҆ дх҃ови твоемꙋ̀. Дiа́конъ: Ѿ и҆́мⷬ҇къ ст҃а́гѡ є҆ѵⷢ҇лiа чте́нiе.

Ли́къ: Сла́ва тебѣ̀ гдⷭ҇и, сла́ва тебѣ̀.

Сщ҃е́нникъ: Во́нмемъ. А҆́ще же сꙋ́ть два̀ дiа̑кона, то є҆ди́нъ да глаго́летъ: Премꙋ́дрость, про́сти. Та́же, и҆: Во́нмемъ. И҆спо́лнившꙋсѧ є҆ѵⷢ҇лiю, глаго́летъ сщ҃е́нникъ: Ми́ръ тѝ бл҃говѣствꙋ́ющемꙋ.

Ли́къ: Сла́ва тебѣ̀ гдⷭ҇и, сла́ва тебѣ̀.

И҆ ѿше́дъ дiа́конъ да́же до ст҃ы́хъ двере́й, ѿдае́тъ ст҃о́е є҆ѵⷢ҇лiе свѧще́нникꙋ, и҆ затворѧ́ютсѧ па́ки свѧты̑ѧ двє́ри. Дiа́конъ, ста́въ на ѻ҆бы́чномъ мѣ́стѣ, начина́етъ си́це:

Рце́мъ всѝ ѿ всеѧ̀ дꙋшѝ, и҆ ѿ всегѡ̀ помышле́нiѧ на́шегѡ рце́мъ.

Ли́къ: Гдⷭ҇и поми́лꙋй.

Гдⷭ҇и вседержи́телю, бж҃е ѻ҆ц҃ъ на́шихъ, мо́лимъ ти сѧ, ѹ҆слы́ши и҆ поми́лꙋй.

Ли́къ: Гдⷭ҇и поми́лꙋй.

Поми́лꙋй на́съ бж҃е, по вели́цѣй ми́лости твое́й, мо́лимъ ти сѧ, ѹ҆слы́ши и҆ поми́лꙋй.

Ли́къ: Гдⷭ҇и поми́лꙋй, три́жды.

Е҆щѐ мо́лимсѧ ѡ҆ бл҃гочести́вѣйшемъ, самодержа́внѣйшемъ, вели́комъ гдⷭ҇рѣ на́шемъ i҆мпера́торѣ нiкола́ѣ а҆леѯа́ндровичѣ всеѧ̀ рѡссíи: ѡ҆ держа́вѣ, побѣ́дѣ, пребыва́нiи, ми́рѣ, здра́вiи, спасе́нiи є҆гѡ̀, и҆ гдⷭ҇ꙋ бг҃ꙋ на́шемꙋ наипа́че поспѣши́ти и҆ пособи́ти є҆мꙋ̀ во всѣ́хъ, и҆ покори́ти подꙿ но́зѣ є҆гѡ̀ всѧ́каго врага̀ и҆ сꙋпоста́та.

Ли́къ: Гдⷭ҇и поми́лꙋй, три́жды.

Мл҃тва прилѣ́жнагѡ моле́нiѧ:

Гдⷭ҇и бж҃е на́шъ, прилѣ́жное сiѐ моле́нiе прiимѝ ѿ твои́хъ ра̑бъ, и҆ поми́лꙋй на́съ по мно́жествꙋ ми́лости твоеѧ̀, и҆ щедрѡ́ты твоѧ̑ низпослѝ на ны̀, и҆ на всѧ̑ лю́ди твоѧ̑, ча́ющыѧ ѿ тебѐ бога́тыѧ ми́лости.

Е҆щѐ мо́лимсѧ ѡ҆ сꙋпрꙋ́гѣ є҆гѡ̀, бл҃гочести́вѣйшей гдⷭ҇рнѣ i҆мператрíцѣ а҆леѯа́ндрѣ ѳео́дѡровнѣ: ѡ҆ ма́тери є҆гѡ̀, бл҃гочести́вѣйшей гдⷭ҇рнѣ i҆мператрíцѣ марíи ѳео́дѡровнѣ: ѡ҆ наслѣ́дникѣ є҆гѡ̀, бл҃говѣ́рномъ гдⷭ҇рѣ цесаре́вичѣ и҆ вели́комъ кн҃зѣ геѡ́ргiи а҆леѯа́ндровичѣ, и҆ ѡ҆ все́мъ ца́рствꙋющемъ до́мѣ.

Ли́къ: Гдⷭ҇и поми́лꙋй, три́жды.

Е҆щѐ мо́лимсѧ ѡ҆ ст҃ѣ́йшемъ прави́тельствꙋющемъ сѷно́дѣ [а҆́ще подꙿ митрополíтомъ, приглаго́летъ: и҆ ѡ҆ митрополíтѣ на́шемъ, є҆гѡ́же ѻ҆́бласть,] и҆ все́й во хрⷭ҇тѣ̀ бра́тiи на́шей.

Ли́къ: Гдⷭ҇и поми́лꙋй, три́жды.

Е҆щѐ мо́лимсѧ ѡ҆ все́мъ и҆́хъ хрⷭ҇толюби́вомъ во́инствѣ.

Ли́къ: Гдⷭ҇и поми́лꙋй, три́жды.

Е҆щѐ мо́лимсѧ ѡ҆ бра́тiѧхъ на́шихъ, сщ҃е́нницѣхъ, сщ҃енномона́сѣхъ, и҆ все́мъ во хрⷭ҇тѣ̀ бра́тствѣ на́шемъ.

Ли́къ: Гдⷭ҇и поми́лꙋй, три́жды.

Е҆щѐ мо́лимсѧ ѡ҆ бл҃же́нныхъ и҆ приснопа́мѧтныхъ, ст҃ѣ́йшихъ патрiа́рсѣхъ правосла́вныхъ, и҆ бл҃гочести́выхъ цр҃ѣ́хъ, и҆ благовѣ́рныхъ цр҃и́цахъ, и҆ созда́телехъ ст҃ы́ѧ ѻ҆би́тели сеѧ̀, и҆ ѡ҆ всѣ́хъ преждепочи́вшихъ ѻ҆ц҃ѣ́хъ и҆ бра́тiѧхъ, здѣ̀ лежа́щихъ, и҆ повсю́дꙋ правосла́вныхъ.

Ли́къ: Гдⷭ҇и поми́лꙋй, три́жды.

Е҆щѐ мо́лимсѧ ѡ҆ плодоносѧ́щихъ и҆ добродѣ́ющихъ во ст҃ѣ́мъ и҆ всечестнѣ́мъ хра́мѣ се́мъ, трꙋжда́ющихсѧ, пою́щихъ и҆ предстоѧ́щихъ лю́дехъ, ѡ҆жида́ющихъ ѿ тебѐ вели́кiѧ и҆ бога́тыѧ млⷭ҇ти.

Ли́къ: Гдⷭ҇и поми́лꙋй, три́жды.

Возглаше́нiе:

Ꙗ҆́кѡ ми́лостивъ и҆ чл҃вѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

А҆́ще ли бꙋ́детъ ѡ҆ ѹ҆со́пшихъ приноше́нiе, дiа́конъ и҆лѝ свѧще́нникъ глаго́летъ є҆ктенiю̀ сiю̀:

Поми́лꙋй на́съ бж҃е, по вели́цѣй млⷭ҇ти твое́й, мо́лимъ ти сѧ, ѹ҆слы́ши и҆ поми́лꙋй.

Ли́къ: Гдⷭ҇и поми́лꙋй, три́жды.

Е҆щѐ мо́лимсѧ ѡ҆ ѹ҆покое́нiи дꙋ́шъ ѹ҆со́пшихъ рабѡ́въ бж҃iихъ, и҆́мⷬ҇къ, и҆ ѡ҆ є҆́же прости́тисѧ и҆̀мъ всѧ́комꙋ прегрѣше́нiю, во́льномꙋ же и҆ нево́льномꙋ.

Ли́къ: Гдⷭ҇и поми́лꙋй, три́жды.

Ꙗ҆́кѡ да гдⷭ҇ь бг҃ъ ѹ҆чини́тъ дꙋ́шы и҆́хъ, и҆дѣ́же пра́веднiи ѹ҆покоѧ́ютсѧ.

Ли́къ: Гдⷭ҇и поми́лꙋй, три́жды.

Ми́лости бж҃iѧ, црⷭ҇тва нбⷭ҇нагѡ, и҆ ѡ҆ставле́нiѧ грѣхѡ́въ и҆́хъ, ѹ҆ хрⷭ҇та̀ безсме́ртнагѡ цр҃ѧ̀ и҆ бг҃а на́шегѡ про́симъ.

Ли́къ: Пода́й гдⷭ҇и.

Дiа́конъ: Гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Сщ҃е́нникъ:

Бж҃е дꙋхѡ́въ, и҆ всѧ́кiѧ пло́ти, сме́рть попра́вый и҆ дiа́вола ѹ҆праздни́вый, и҆ живо́тъ мíрꙋ твоемꙋ̀ дарова́вый: са́мъ, гдⷭ҇и, поко́й дꙋ́шы ѹ҆со́пшихъ ра̑бъ твои́хъ, и҆́мⷬ҇къ, въ мѣ́стѣ свѣ́тлѣ, въ мѣ́стѣ sла́чнѣ, въ мѣ́стѣ поко́йнѣ, ѿню́дꙋже ѿбѣжѐ болѣ́знь, печа́ль и҆ воздыха́нiе. всѧ́кое согрѣше́нiе, содѣ́ѧнное и҆́ми сло́вомъ, и҆лѝ дѣ́ломъ, и҆лѝ помышле́нiемъ, ꙗ҆́кѡ бл҃гíй чл҃вѣколю́бецъ бг҃ъ, простѝ: ꙗ҆́кѡ нѣ́сть человѣ́къ, и҆́же жи́въ бꙋ́детъ, и҆ не согрѣши́тъ: ты́ бо є҆ди́нъ кромѣ̀ грѣха̀, пра́вда твоѧ̀ пра́вда во вѣ́ки, и҆ сло́во твоѐ и҆́стина.

Возгла́съ:

Ꙗ҆́кѡ ты̀ є҆сѝ воскресе́нiе и҆ живо́тъ и҆ поко́й ѹ҆со́пшихъ ра̑бъ твои́хъ, и҆́мⷬ҇къ, хрⷭ҇тѐ бж҃е на́шъ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Дiа́конъ: Помоли́тесѧ, ѡ҆глаше́ннiи гдⷭ҇ви.

Ли́къ: Гдⷭ҇и поми́лꙋй.

Вѣ́рнiи, ѡ҆ ѡ҆глаше́нныхъ помо́лимсѧ, да гдⷭ҇ь поми́лꙋетъ и҆̀хъ.

Ли́къ: Гдⷭ҇и поми́лꙋй.

Ѡ҆гласи́тъ и҆̀хъ сло́вомъ и҆́стины.

Ли́къ: Гдⷭ҇и поми́лꙋй.

Ѿкры́етъ и҆̀мъ є҆ѵⷢ҇лiе пра́вды.

Ли́къ: Гдⷭ҇и поми́лꙋй.

Соедини́тъ и҆̀хъ ст҃ѣ́й свое́й собо́рнѣй и҆ а҆пⷭ҇льстѣй це́ркви.

Ли́къ: Гдⷭ҇и поми́лꙋй.

Спасѝ, поми́лꙋй, застꙋпѝ и҆ сохранѝ и҆̀хъ, бж҃е, твое́ю бл҃года́тiю.

Ли́къ: Гдⷭ҇и поми́лꙋй.

Ѡ҆глаше́ннiи, главы̑ ва́шѧ гдⷭ҇ви приклони́те.

Ли́къ: Тебѣ̀ гдⷭ҇и.

Мл҃тва ѡ҆ ѡ҆глаше́нныхъ, пре́жде ст҃а́гѡ возноше́нiѧ:

Гдⷭ҇и бж҃е на́шъ, и҆́же на высо́кихъ живы́й и҆ на смирє́нныѧ призира́ѧй, и҆́же спасе́нiе ро́дꙋ чл҃вѣ́ческомꙋ низпосла́вый, є҆диноро́днаго сн҃а твоего̀ и҆ бг҃а, гдⷭ҇а на́шего i҆и҃са хрⷭ҇та̀: при́зри на рабы̑ твоѧ̑ ѡ҆глашє́нныѧ, подкло́ншыѧ тебѣ̀ своѧ̑ вы̑ѧ, и҆ сподо́би ѧ҆̀ во вре́мѧ бл҃гополꙋ́чное ба́ни пакибытiѧ̀, ѡ҆ставле́нiѧ грѣхѡ́въ и҆ ѻ҆де́жди нетлѣ́нiѧ, соединѝ и҆̀хъ ст҃ѣ́й твое́й собо́рнѣй и҆ а҆пⷭ҇льстѣй це́ркви, и҆ сопричтѝ и҆̀хъ и҆збра́нномꙋ твоемꙋ̀ ста́дꙋ.

Возглаше́нiе: Да и҆ тíи съ на́ми сла́вѧтъ пречестно́е и҆ великолѣ́пое и҆́мѧ твоѐ, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

И҆ простира́етъ а҆нтiми́нсъ свѧще́нникъ.

Дiа́конъ глаго́летъ: Е҆ли́цы ѡ҆глаше́ннiи, и҆зыди́те.

А҆́ще ли є҆́сть вторы́й дiа́конъ, возглаша́етъ и҆ то́й:

Ѡ҆глаше́ннiи, и҆зыди́те.

Та́же па́ки пе́рвый:

Е҆ли́цы ѡ҆глаше́ннiи, и҆зыди́те.

Да ни кто̀ ѿ ѡ҆глаше́нныхъ: є҆ли́цы вѣ́рнiи, па́ки и҆ па́ки ми́ромъ гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

А҆́ще ли же є҆ди́нъ то́чiю i҆ере́й, тогда̀ глаго́летъ си́це:

Е҆ли́цы ѡ҆глаше́ннiи, и҆зыди́те, ѡ҆глаше́ннiи и҆зыди́те, є҆ли́цы ѡ҆глаше́ннiи и҆зыди́те: да ни кто̀ ѿ ѡ҆глаше́нныхъ, є҆ли́цы вѣ́рнiи, па́ки и҆ па́ки ми́ромъ гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Мл҃тва вѣ́рныхъ, пе́рваѧ, по є҆́же распростре́ти а҆нтiми́нсъ:

Бл҃годари́мъ тѧ̀ гдⷭ҇и бж҃е си́лъ, сподо́бившаго на́съ предста́ти и҆ ны́нѣ ст҃о́мꙋ твоемꙋ̀ же́ртвенникꙋ, и҆ припа́сти ко щедро́тамъ твои̑мъ ѡ҆ на́шихъ грѣсѣ́хъ, и҆ ѡ҆ людски́хъ невѣ́дѣнiихъ. прiимѝ бж҃е моле́нiе на́ше, сотвори́ ны досто́йны бы́ти, є҆́же приноси́ти тебѣ̀ молє́нiѧ и҆ мольбы̑, и҆ жє́ртвы безкрѡ́вныѧ ѡ҆ всѣ́хъ лю́дехъ твои́хъ: и҆ ѹ҆довлѝ на́съ, и҆̀хже положи́лъ є҆сѝ въ слꙋ́жбꙋ твою̀ сiю̀, си́лою дх҃а твоегѡ̀ ст҃а́гѡ, неѡсꙋжде́ннѡ и҆ непреткнове́ннѡ въ чи́стѣмъ свидѣ́тельствѣ со́вѣсти на́шеѧ, призыва́ти тѧ̀ на всѧ́кое вре́мѧ и҆ мѣ́сто: да послꙋ́шаѧ на́съ, ми́лостивъ на́мъ бꙋ́деши, во мно́жествѣ твоеѧ̀ бл҃гости.

Застꙋпѝ, спасѝ, поми́лꙋй и҆ сохранѝ на́съ бж҃е, твое́ю благода́тiю.

Ли́къ: Гдⷭ҇и поми́лꙋй.

Премꙋ́дрость.

Возглаше́нiе:

Ꙗ҆́кѡ подоба́етъ тебѣ̀ всѧ́каѧ сла́ва, че́сть и҆ поклоне́нiе, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Дiа́конъ: Па́ки и҆ па́ки ми́ромъ гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Е҆гда̀ сщ҃е́нникъ є҆ди́нъ слꙋ́житъ, сiѧ̑ не глаго́летъ:

Ѡ҆ свы́шнѣмъ ми́рѣ, и҆ спасе́нiи дꙋ́шъ на́шихъ, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ ми́рѣ всегѡ̀ мíра, бл҃гостоѧ́нiи ст҃ы́хъ бж҃iихъ цр҃кве́й и҆ соедине́нiи всѣ́хъ, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ ст҃ѣ́мъ хра́мѣ се́мъ, и҆ съ вѣ́рою, бл҃гоговѣ́нiемъ и҆ стра́хомъ бж҃iимъ входѧ́щихъ во́нь, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ и҆зба́витисѧ на́мъ ѿ всѧ́кiѧ ско́рби, гнѣ́ва и҆ нꙋ́жды, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Мл҃тва вѣ́рныхъ, втора́ѧ:

Па́ки, и҆ мно́гажды тебѣ̀ припа́даемъ, тебѣ̀ мо́лимсѧ, благíй и҆ человѣколю́бче, ꙗ҆́кѡ да призрѣ́въ на моле́нiе на́ше, ѡ҆чи́стиши на́шѧ дꙋ́шы и҆ тѣлеса̀ ѿ всѧ́кiѧ скве́рны пло́ти и҆ дꙋ́ха, и҆ да́си на́мъ непови́нное и҆ неѡсꙋжде́нное предстоѧ́нiе ст҃а́гѡ твоегѡ̀ же́ртвенника. да́рꙋй же бж҃е, и҆ молѧ́щымсѧ съ на́ми преспѣ́ѧнiе житiѧ̀ и҆ вѣ́ры и҆ ра́зꙋма дꙋхо́внагѡ: да́ждь и҆̀мъ всегда̀ со стра́хомъ и҆ любо́вiю слꙋжа́щымъ тебѣ̀, непови́ннѡ и҆ неѡсꙋжде́ннѡ причасти́тисѧ ст҃ы́хъ твои́хъ та̑инъ, и҆ небе́снагѡ твоегѡ̀ црⷭ҇твiѧ сподо́битисѧ.

Застꙋпѝ, спасѝ, поми́лꙋй и҆ сохранѝ на́съ бж҃е, твое́ю благода́тiю.

Ли́къ: Гдⷭ҇и поми́лꙋй.

Дiа́конъ: Премꙋ́дрость.

Вхо́дитъ дiа́конъ сѣ́верными две́рьми.

Возглаше́нiе:

Ꙗ҆́кѡ да подꙿ держа́вою твое́ю всегда̀ храни́ми, тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Мл҃тва ю҆́же твори́тъ свѧще́нникъ въ себѣ̀, херꙋвíмской пѣ́сни пѣва́емѣй:

Никто́же досто́инъ ѿ свѧза́вшихсѧ плотски́ми похотьмѝ и҆ сластьмѝ приходи́ти, и҆лѝ прибли́житисѧ, и҆лѝ слꙋжи́ти тебѣ̀, цр҃ю̀ сла́вы: є҆́же бо слꙋжи́ти тебѣ̀, вели́ко и҆ стра́шно и҆ самѣ́мъ нбⷭ҇нымъ си́ламъ. но ѻ҆ба́че неизрече́ннагѡ ра́ди и҆ безмѣ́рнагѡ твоегѡ̀ человѣколю́бiѧ, непрело́жнѡ и҆ неизмѣ́ннѡ бы́лъ є҆сѝ человѣ́къ, и҆ а҆рхiере́й на́мъ бы́лъ є҆сѝ: и҆ слꙋже́бныѧ сеѧ̀ и҆ безкро́вныѧ же́ртвы свѧщеннодѣ́йствiе пре́далъ є҆сѝ на́мъ, ꙗ҆́кѡ влⷣка всѣ́хъ. ты́ бо є҆ди́нъ, гдⷭ҇и бж҃е на́шъ, влады́чествꙋеши нбⷭ҇ными и҆ земны́ми, и҆́же на прⷭ҇то́лѣ херꙋвíмстѣ носи́мый, и҆́же серафíмѡвъ гдⷭ҇ь, и҆ цр҃ь i҆и҃левъ, и҆́же є҆ди́нъ ст҃ъ, и҆ во ст҃ы́хъ почива́ѧй. тѧ̀ ѹ҆̀бо молю̀ є҆ди́наго блага́го и҆ благопослꙋшли́ваго: при́зри на мѧ̀ грѣ́шнаго и҆ непотре́бнаго раба̀ твоего̀, и҆ ѡ҆чи́сти мою̀ дꙋ́шꙋ и҆ се́рдце ѿ со́вѣсти лꙋка́выѧ, и҆ ѹ҆довли́ мѧ, си́лою ст҃а́гѡ твоегѡ̀ дх҃а, ѡ҆блече́на благода́тiю свѧще́нства, предста́ти ст҃ѣ́й твое́й се́й трапе́зѣ, и҆ свѧщеннодѣ́йствовати ст҃о́е и҆ пречⷭ҇тое твоѐ тѣ́ло, и҆ честнꙋ́ю кро́вь. къ тебѣ́ бо прихождꙋ̀ прикло́нь мою̀ вы́ю, и҆ молю́ ти сѧ, да не ѿврати́ши лица̀ твоегѡ̀ ѿ менѐ, нижѐ ѿри́неши менѐ ѿ ѻ҆́трѡкъ твои́хъ: но сподо́би принесє́ннымъ тебѣ̀ бы́ти, мно́ю грѣ́шнымъ и҆ недосто́йнымъ рабо́мъ твои́мъ, дарѡ́мъ си̑мъ. ты́ бо є҆сѝ приносѧ́й и҆ приноси́мый, и҆ прiе́млѧй и҆ раздава́емый хрⷭ҇тѐ бж҃е на́шъ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ прест҃ы́мъ, и҆ благи́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

И҆спо́лнившейсѧ же мл҃твѣ, глаго́лютъ и҆ тíи херꙋвíмскꙋю пѣ́снь, три́жды: по ко́емждо же сконча́нiи, покланѧ́ютсѧ по є҆ди́нощи.

И҆̀же херꙋвíмы та́йнѡ ѡ҆бразꙋ́юще, и҆ животворѧ́щей трⷪ҇цѣ трист҃ꙋ́ю пѣ́снь припѣва́юще, всѧ́кое ны́нѣ жите́йское ѿложи́мъ попече́нiе.

Ꙗ҆́кѡ да цр҃ѧ̀ всѣ́хъ подꙿи́мемъ, а҆́гг҃льскими неви́димѡ дорѷноси́ма чи́нми. А҆ллилꙋ́iа, а҆ллилꙋ́iа, а҆ллилꙋ́iа.

Па́ки ѿверза́ютсѧ ст҃ы̑ѧ двє́ри. Та́же прiе́мъ дiа́конъ кади́льницꙋ, и҆ ѳѷмiа́мъ вложи́въ, прихо́дитъ ко свѧще́нникꙋ, и҆ прiе́мъ благослове́нiе ѿ негѡ̀, кади́тъ ст҃ꙋ́ю трапе́зꙋ ѻ҆́крестъ и҆ ѻ҆лта́рь ве́сь, и҆ свѧще́нника: глаго́летъ же и҆ н҃-й ѱало́мъ, и҆ тропарѝ ѹ҆мили́тєльныѧ, є҆ли̑ка и҆зво́литъ вкꙋ́пѣ со свѧще́нникомъ. и҆ ѿхо́дита въ предложе́нiе, предходѧ́щꙋ дiа́конꙋ, и҆ кади́тъ ст҃а̑ѧ, въ себѣ̀ молѧ́сѧ: Бж҃е, ѡ҆чи́сти мѧ̀ грѣ́шнаго. три́жды. Глаго́летъ ко свѧще́нникꙋ: Возмѝ влⷣко. И҆ свѧще́нникъ, взе́мъ воздꙋ́хъ, возлага́етъ на лѣ́вое ра́мо є҆гѡ̀, глаго́лѧ: Возми́те рꙋ́ки ва́шѧ во ст҃а̑ѧ, и҆ блгⷭ҇ви́те гдⷭ҇а.

Та́же ст҃ы́й дíскосъ прiе́мъ, возлага́етъ на главꙋ̀ дiа́кона, со всѧ́кимъ внима́нiемъ и҆ бл҃гоговѣ́нiемъ, и҆мѣ́ѧй вкꙋ́пѣ дiа́конъ и҆ кади́льницꙋ на є҆ди́номъ ѿ пе́рстѡвъ, са́мъ же ст҃ы́й поти́рь въ рꙋ́цѣ прiе́мъ: и҆схо́дѧтъ же сѣ́верною страно́ю, предходѧ́щымъ и҆̀мъ лампа́дамъ, и҆ ѡ҆бхо́дѧтъ хра́мъ, молѧ́щесѧ.

Дiа́конъ глаго́летъ: Бл҃гочести́вѣйшаго, самодержа́внѣйшаго, вели́каго гдⷭ҇рѧ на́шего i҆мпера́тора нiкола́ѧ а҆леѯа́ндровича всеѧ̀ рѡссíи, да помѧне́тъ гдⷭ҇ь бг҃ъ во црⷭ҇твiи свое́мъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

Та́же сщ҃е́нникъ:

Сꙋпрꙋ́гꙋ є҆гѡ̀, бл҃гочести́вѣйшꙋю гдⷭ҇рню, i҆мператрíцꙋ а҆леѯа́ндрꙋ ѳео́дѡровнꙋ: ма́терь є҆гѡ̀, бл҃гочести́вѣйшꙋю гдⷭ҇рню, i҆мператрíцꙋ марíю ѳео́дѡровнꙋ, да помѧне́тъ гдⷭ҇ь бг҃ъ во црⷭ҇твiи свое́мъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

Наслѣ́дника є҆гѡ̀, бл҃говѣ́рнаго гдⷭ҇рѧ, цесаре́вича и҆ вели́каго кн҃зѧ геѡ́ргiѧ а҆леѯа́ндровича, и҆ ве́сь ца́рствꙋющiй до́мъ, да помѧне́тъ гдⷭ҇ь бг҃ъ во црⷭ҇твiи свое́мъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

Дiа́конъ гл҃етъ: Ст҃ѣ́йшiй прави́тельствꙋющiй сѷно́дъ, да помѧне́тъ гдⷭ҇ь бг҃ъ во црⷭ҇твiи свое́мъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

Та́же сщ҃е́нникъ: Всѣ́хъ ва́съ, правосла́вныхъ хрⷭ҇тiа́нъ, да помѧне́тъ гдⷭ҇ь бг҃ъ во црⷭ҇твiи свое́мъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

Си́це да глаго́летъ а҆́ще є҆ди́нъ є҆́сть сщ҃е́нникъ слꙋжа́й, и҆ кромѣ̀ дiа́кона.

А҆́ще же слꙋжа́щiи сщ҃е́нницы мно́зи, си́це да гл҃ютъ:

Дiа́конъ: Бл҃гочести́вѣйшаго, самодержа́внѣйшаго, вели́каго гдⷭ҇рѧ на́шего i҆мпера́тора нiкола́ѧ а҆леѯа́ндровича всеѧ̀ рѡссíи, да помѧне́тъ гдⷭ҇ь бг҃ъ во црⷭ҇твiи свое́мъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

Пе́рвый сщ҃е́нникъ:

Сꙋпрꙋ́гꙋ є҆гѡ̀, бл҃гочести́вѣйшꙋю гдⷭ҇рню, i҆мператрíцꙋ а҆леѯа́ндрꙋ ѳео́дѡровнꙋ, да помѧне́тъ гдⷭ҇ь бг҃ъ во црⷭ҇твiи свое́мъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

Вторы́й:

Ма́терь є҆гѡ̀, бл҃гочести́вѣйшꙋю гдⷭ҇рню, i҆мператрíцꙋ марíю ѳео́дѡровнꙋ, да помѧне́тъ гдⷭ҇ь бг҃ъ во црⷭ҇твiи свое́мъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

Тре́тiй:

Наслѣ́дника є҆гѡ̀, бл҃говѣ́рнаго гдⷭ҇рѧ цесаре́вича и҆ вели́каго кн҃зѧ геѡ́ргiѧ а҆леѯа́ндровича, и҆ ве́сь ца́рствꙋющiй до́мъ, да помѧне́тъ гдⷭ҇ь бг҃ъ во црⷭ҇твiи свое́мъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

Четве́ртый сщ҃е́нникъ, а҆́ще же нѝ, дiа́конъ:

Ст҃ѣ́йшiй прави́тельствꙋющiй сѷно́дъ, да помѧне́тъ гдⷭ҇ь бг҃ъ во црⷭ҇твiи свое́мъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

Пѧ́тый сщ҃е́нникъ, а҆́ще же нѝ, па́ки пе́рвый:

Всѣ́хъ ва́съ, правосла́вныхъ хрⷭ҇тiа́нъ, да помѧне́тъ гдⷭ҇ь бг҃ъ во црⷭ҇твiи свое́мъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

Вше́дъ же дiа́конъ внꙋ́трь ст҃ы́хъ две́рей, стои́тъ ѡ҆деснꙋ́ю, и҆ хотѧ́щꙋ сщ҃е́нникꙋ вни́ти, глаго́летъ къ немꙋ̀ дiа́конъ: Да помѧне́тъ гдⷭ҇ь бг҃ъ сщ҃е́нство твоѐ во црⷭ҇твiи свое́мъ.

И҆ свѧще́нникъ къ немꙋ̀: Да помѧне́тъ гдⷭ҇ь бг҃ъ свѧщеннодiа́конство твоѐ во црⷭ҇твiи свое́мъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

И҆ свѧще́нникъ ѹ҆́бѡ поставлѧ́етъ ст҃ы́й поти́рь на ст҃ꙋ́ю трапе́зꙋ: ст҃ы́й же дíскосъ взе́мъ со главы̀ дiа́кона, поставлѧ́етъ и҆ то́й на ст҃ꙋ́ю трапе́зꙋ, глаго́лѧ:

Благоѻбра́зный i҆ѡ́сифъ, со дре́ва сне́мъ пречⷭ҇тое твоѐ тѣ́ло, плащани́цею чи́стою ѡ҆бви́въ, и҆ благоꙋха́ньми во гро́бѣ но́вѣ закры́въ, положѝ.

Во гро́бѣ пло́тски, во а҆́дѣ же съ дш҃е́ю ꙗ҆́кѡ бг҃ъ, въ раи́ же съ разбо́йникомъ, и҆ на прⷭ҇то́лѣ бы́лъ є҆сѝ хрⷭ҇тѐ, со ѻ҆ц҃е́мъ и҆ дх҃омъ, всѧ̑ и҆сполнѧ́ѧй неѡпи́санный.

Ꙗ҆́кѡ живоно́сецъ, ꙗ҆́кѡ раѧ̀ краснѣ́йшiй вои́стиннꙋ, и҆ всѧ́кагѡ черто́га ца́рскагѡ ꙗ҆ви́сѧ свѣтлѣ́йшiй хрⷭ҇тѐ гро́бъ тво́й, и҆сто́чникъ на́шегѡ воскресе́нiѧ.

Та́же покро́вцы ѹ҆́бѡ взе́мъ ѿ свѧще́ннагѡ дíскоса, и҆ ст҃а́гѡ потирѧ̀, полага́етъ на є҆ди́ной странѣ̀ свѧты́ѧ трапе́зы: воздꙋ́хъ же ѿ дiа́конѧ ра́ма взе́мъ, и҆ покади́въ покрыва́етъ и҆́мъ ст҃а̑ѧ, глаго́лѧ:

Благоѻбра́зный i҆ѡ́сифъ, со дре́ва сне́мъ пречⷭ҇тое твоѐ тѣ́ло, плащани́цею чи́стою ѡ҆бви́въ, и҆ благоꙋха́ньми во гро́бѣ но́вѣ закры́въ, положѝ.

И҆ прiе́мъ кади́льницꙋ ѿ дiа́коновы рꙋкѝ, кади́тъ ст҃а̑ѧ три́жды, глаго́лѧ:

Ѹ҆блажѝ гдⷭ҇и, бл҃говоле́нiемъ твои́мъ сiѡ́на, и҆ да сози́ждꙋтсѧ стѣ́ны i҆ерꙋсали̑мскiѧ: тогда̀ благоволи́ши же́ртвꙋ пра́вды, возноше́нiе и҆ всесожега́ємаѧ, тогда̀ возложа́тъ на ѻ҆лта́рь тво́й тельцы̀.

И҆ ѿда́въ кади́льницꙋ, и҆ ѡ҆пꙋсти́въ фелѡ́нь, приклони́въ же главꙋ̀, глаго́летъ дiа́конꙋ:

Помѧни́ мѧ, бра́те и҆ сослꙋжи́телю.

И҆ дiа́конъ къ немꙋ̀: Да помѧне́тъ гдⷭ҇ь бг҃ъ свѧще́нство твоѐ во црⷭ҇твiи свое́мъ.

Та́же и҆ дiа́конъ, поклони́въ и҆ са́мъ главꙋ̀, держѧ̀ вкꙋ́пѣ и҆ ѻ҆ра́рь тремѝ пе́рсты десни́цы, гл҃етъ ко свѧще́нникꙋ:

Помоли́сѧ ѡ҆ мнѣ̀, влⷣко ст҃ы́й.

И҆ свѧще́нникъ: Дх҃ъ ст҃ы́й на́йдетъ на тѧ̀, и҆ си́ла вы́шнѧгѡ ѡ҆сѣни́тъ тѧ̀.

И҆ дiа́конъ: То́йже дх҃ъ содѣ́йствꙋетъ на́мъ всѧ̑ дни̑ живота̀ на́шегѡ.

И҆ па́ки то́йжде: Помѧни́ мѧ, влⷣко ст҃ы́й.

И҆ свѧще́нникъ: Да помѧне́тъ тѧ̀ гдⷭ҇ь бг҃ъ во ца́рствiи свое́мъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

И҆ дiа́конъ, ре́къ: А҆ми́нь. и҆ цѣлова́въ десни́цꙋ сщ҃е́нника, и҆схо́дитъ сѣ́верными две́рьми, и҆ ста́въ на ѻ҆бы́чномъ мѣ́стѣ, глаго́летъ:

И҆спо́лнимъ моли́твꙋ на́шꙋ гдⷭ҇ви.

Ли́къ: Гдⷭ҇и поми́лꙋй.

Ѡ҆ предложе́нныхъ честны́хъ дарѣ́хъ, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ ст҃ѣ́мъ хра́мѣ се́мъ, и҆ съ вѣ́рою, бл҃гоговѣ́нiемъ и҆ стра́хомъ бж҃iимъ входѧ́щихъ во́нь, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ и҆зба́витисѧ на́мъ ѿ всѧ́кiѧ ско́рби, гнѣ́ва и҆ нꙋ́жды, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Мл҃тва проскомíдiи, по поставле́нiи бж҃е́ственныхъ дарѡ́въ на ст҃ѣ́й трапе́зѣ.

Гдⷭ҇и бж҃е вседержи́телю, є҆ди́не ст҃е, прiе́млѧй же́ртвꙋ хвале́нiѧ ѿ призыва́ющихъ тѧ̀ всѣ́мъ се́рдцемъ. прiимѝ и҆ на́съ грѣ́шныхъ молє́нiѧ и҆ принесѝ ко ст҃о́мꙋ твоемꙋ̀ же́ртвенникꙋ, и҆ ѹ҆довлѝ на́съ приноси́ти тебѣ̀ да́ры же и҆ жє́ртвы дх҃ѡ́вныѧ ѡ҆ на́шихъ грѣсѣ́хъ и҆ ѡ҆ людски́хъ невѣ́дѣнiихъ, и҆ сподо́би на́съ ѡ҆брѣстѝ благода́ть предꙿ тобо́ю, є҆́же бы́ти тебѣ̀ благопрiѧ́тнѣй же́ртвѣ на́шей, и҆ всели́тисѧ дх҃ꙋ благода́ти твоеѧ̀ бл҃го́мꙋ въ на́съ, и҆ на предлежа́щихъ дарѣ́хъ си́хъ, и҆ на всѣ́хъ лю́дехъ твои́хъ.

Дiа́конъ: Застꙋпѝ, спасѝ, поми́лꙋй и҆ сохранѝ на́съ бж҃е твое́ю бл҃года́тiю.

Ли́къ: Гдⷭ҇и поми́лꙋй.

Днѐ всегѡ̀ соверше́нна, свѧ́та, ми́рна и҆ безгрѣ́шна, ѹ҆ гдⷭ҇а про́симъ.

Ли́къ: Пода́й гдⷭ҇и.

А҆́гг҃ла ми́рна, вѣ́рна наста́вника, храни́телѧ дꙋ́шъ и҆ тѣле́съ на́шихъ, ѹ҆ гдⷭ҇а про́симъ.

Ли́къ: Пода́й гдⷭ҇и.

Проще́нiѧ и҆ ѡ҆ставле́нiѧ грѣхѡ́въ и҆ прегрѣше́нiй на́шихъ, ѹ҆ гдⷭ҇а про́симъ.

Ли́къ: Пода́й гдⷭ҇и.

До́брыхъ и҆ поле́зныхъ дꙋша́мъ на́шымъ, и҆ ми́ра мíрови, ѹ҆ гдⷭ҇а про́симъ.

Ли́къ: Пода́й гдⷭ҇и.

Про́чее вре́мѧ живота̀ на́шегѡ въ ми́рѣ и҆ покаѧ́нiи сконча́ти, ѹ҆ гдⷭ҇а про́симъ.

Ли́къ: Пода́й гдⷭ҇и.

Хрⷭ҇тiа́нскiѧ кончи́ны живота̀ на́шегѡ, безболѣ́зненны, непосты́дны, ми́рны и҆ до́брагѡ ѿвѣ́та на стра́шнѣмъ сꙋди́щи хрⷭ҇то́вѣ про́симъ.

Ли́къ: Пода́й гдⷭ҇и.

Прест҃ꙋ́ю, пречⷭ҇тꙋю, пребл҃гослове́ннꙋю, сла́внꙋю влⷣчцꙋ на́шꙋ бцⷣꙋ, и҆ приснодв҃ꙋ мр҃íю со всѣ́ми ст҃ы́ми помѧнꙋ́вше, са́ми себѐ, и҆ дрꙋгъдрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.

Ли́къ: Тебѣ̀ гдⷭ҇и.

Возглаше́нiе:

Щедро́тами є҆диноро́днагѡ сн҃а твоегѡ̀, съ ни́мже бл҃гослове́нъ є҆сѝ, со прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

I҆ере́й: Ми́ръ всѣ̑мъ.

Ли́къ: И҆ дх҃ови твоемꙋ̀.

Дiа́конъ: Возлю́бимъ дрꙋгъдрꙋ́га, да є҆диномы́слiемъ и҆сповѣ́мы.

Ли́къ: Ѻ҆ц҃а̀, и҆ сн҃а, и҆ ст҃а́го дх҃а, трⷪ҇цꙋ є҆диносꙋ́щнꙋю, и҆ нераздѣ́льнꙋю.

И҆ сщ҃е́нникъ покланѧ́етсѧ три́жды, гл҃ѧ та́йнѡ:

Возлюблю̀ тѧ̀ гдⷭ҇и, крѣ́посте моѧ̀, гдⷭ҇ь ѹ҆твержде́нiе моѐ, и҆ прибѣ́жище моѐ. три́жды.

И҆ цѣлꙋ́етъ ст҃а̑ѧ си́це, ꙗ҆́коже сꙋ́ть покрове́ны, пе́рвѣе верхꙋ̀ ст҃а́гѡ дíскоса: та́же верхꙋ̀ ст҃а́гѡ потирѧ̀, и҆ кра́й ст҃ы́ѧ трапе́зы предꙿ собо́ю.

А҆́ще ли бꙋ́дꙋтъ свѧще́нникѡвъ два̀, и҆лѝ мно́жае, то и҆ ѻ҆нѝ цѣлꙋ́ютъ ст҃а̑ѧ всѝ, и҆ дрꙋгъдрꙋ́га въ ра́мена. Настоѧ́тель же глаго́летъ: хрⷭ҇то́съ посредѣ̀ на́съ. И҆ ѿвѣща́етъ цѣлова́вый: И҆ є҆́сть, и҆ бꙋ́детъ. Та́кожде и҆ дiа́кони, а҆́ще бꙋ́дꙋтъ два̀ и҆лѝ трѝ, цѣлꙋ́ютъ кíйждо ѻ҆ра́рь сво́й и҆дѣ́же крⷭ҇та̀ ѻ҆́бразъ, и҆ дрꙋгъдрꙋ́га въ ра́мена, то́жде глаго́люще, є҆́же и҆ свѧще́нницы.

Подо́бнѣ же и҆ дiа́конъ спокланѧ́етсѧ, на не́мже стои́тъ мѣ́стѣ, и҆ цѣлꙋ́етъ ѻ҆ра́рь сво́й, и҆дѣ́же є҆́сть крⷭ҇та̀ ѻ҆́бразъ, и҆ та́кѡ возглаша́етъ:

Двє́ри, двє́ри премꙋ́дростiю во́нмемъ.

Сщ҃е́нникъ же воздвиза́етъ воздꙋ́хъ, и҆ держи́тъ надꙿ ст҃ы́ми дармѝ. А҆́ще же и҆нíи бꙋ́дꙋтъ сщ҃е́нницы слꙋжа́щiи, та́кожде воздвиза́ютъ ст҃ы́й воздꙋ́хъ, и҆ держа́тъ надꙿ ст҃ы́ми дармѝ, потрѧса́юще, и҆ глаго́люще къ себѣ̀, ꙗ҆́коже и҆ лю́дiе, и҆сповѣ́данiе вѣ́ры:

Вѣ́рꙋю во є҆ди́наго бг҃а ѻ҆ц҃а̀ вседержи́телѧ, творца̀ нб҃ꙋ и҆ землѝ, ви̑димымъ же всѣ̑мъ и҆ неви̑димымъ. И҆ во є҆ди́наго гдⷭ҇а i҆и҃са хрⷭ҇та̀, сн҃а бж҃iѧ, є҆диноро́днаго, и҆́же ѿ ѻ҆ц҃а̀ рожде́ннаго пре́жде всѣ́хъ вѣ̑къ. Свѣ́та ѿ свѣ́та, бг҃а и҆́стинна ѿ бг҃а и҆́стинна, рожде́нна, не сотворе́нна, є҆диносꙋ́щна ѻ҆ц҃ꙋ̀, и҆́мже всѧ̑ бы́ша. На́съ ра́ди человѣ̑къ, и҆ на́шегѡ ра́ди спасе́нiѧ, сше́дшаго съ нб҃съ, и҆ воплоти́вшагосѧ ѿ дх҃а ст҃а и҆ мр҃íи дв҃ы, и҆ вочеловѣ́чшасѧ. Распѧ́таго же за ны̀ при понтíйстѣмъ пiла́тѣ, и҆ страда́вша, и҆ погребе́нна, и҆ воскрⷭ҇шаго въ тре́тiй де́нь по писа́нiємъ. И҆ возше́дшаго на нб҃са̀, и҆ сѣдѧ́ща ѡ҆деснꙋ́ю ѻ҆ц҃а̀. И҆ па́ки грѧдꙋ́щаго со сла́вою, сꙋди́ти живы̑мъ и҆ мє́ртвымъ, є҆гѡ́же црⷭ҇твiю не бꙋ́детъ конца̀. И҆ въ дх҃а ст҃а́го, гдⷭ҇а, животворѧ́щаго, и҆́же ѿ ѻ҆ц҃а̀ и҆сходѧ́щаго, и҆́же со ѻ҆ц҃е́мъ и҆ сн҃омъ спокланѧ́ема и҆ ссла́вима, глаго́лавшаго прⷪ҇ро́ки. Во є҆ди́нꙋ ст҃ꙋ́ю собо́рнꙋю и҆ а҆пⷭ҇льскꙋю цр҃ковь. И҆сповѣ́дꙋю є҆ди́но кр҃ще́нiе, во ѡ҆ставле́нiе грѣхѡ́въ. Ча́ю воскрⷭ҇нiѧ ме́ртвыхъ: И҆ жи́зни бꙋ́дꙋщагѡ вѣ́ка. А҆ми́нь.

Дiа́конъ: Ста́немъ до́брѣ, ста́немъ со стра́хомъ, во́нмемъ, ст҃о́е возноше́нiе въ ми́рѣ приноси́ти.

Ли́къ: Ми́лость ми́ра, же́ртвꙋ хвале́нiѧ.

И҆ сщ҃е́нникъ ѹ҆́бѡ взе́мъ воздꙋ́хъ ѿ ст҃ы́хъ, и҆ цѣлова́въ и҆̀, полага́етъ на є҆ди́но мѣ́сто, глаго́лѧ: Бл҃года́ть гдⷭ҇а:

Дiа́конъ же поклони́всѧ, вхо́дитъ во ст҃ы́й ѻ҆лта́рь. И҆ прiи́мъ рiпíдꙋ, вѣ́етъ ст҃а̑ѧ бл҃гоговѣ́йнѡ.

Возглаше́нiе:

Бл҃года́ть гдⷭ҇а на́шегѡ i҆и҃са хрⷭ҇та̀, и҆ любы̀ бг҃а и҆ ѻ҆ц҃а̀, и҆ прича́стiе ст҃а́гѡ дх҃а, бꙋ́ди со всѣ́ми ва́ми.

Ли́къ: И҆ со дх҃омъ твои́мъ.

Сщ҃е́нникъ: Горѣ̀ и҆мѣ́имъ сердца̀.

Ли́къ: И҆́мамы ко гдⷭ҇ꙋ.

Сщ҃е́нникъ: Бл҃годари́мъ гдⷭ҇а.

Ли́къ: Досто́йно и҆ пра́ведно є҆́сть, покланѧ́тисѧ ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, трⷪ҇цѣ є҆диносꙋ́щнѣй и҆ нераздѣ́льнѣй.

Сщ҃е́нникъ же мо́литсѧ:

Досто́йно и҆ пра́ведно тѧ̀ пѣ́ти, тѧ̀ бл҃гослови́ти, тѧ̀ хвали́ти, тѧ̀ бл҃годари́ти, тебѣ̀ покланѧ́тисѧ на всѧ́комъ мѣ́стѣ влⷣчествiѧ твоегѡ̀: ты́ бо є҆сѝ бг҃ъ неизрече́ненъ, недовѣ́домь, неви́димь, непостижи́мь, при́снѡ сы́й, та́кожде сы́й, ты̀ и҆ є҆диноро́дный тво́й сн҃ъ, и҆ дх҃ъ тво́й ст҃ы́й. ты̀ ѿ небытiѧ̀ въ бытiѐ на́съ приве́лъ є҆сѝ, и҆ ѿпа́дшыѧ возста́вилъ є҆сѝ па́ки, и҆ не ѿстꙋпи́лъ є҆сѝ всѧ̑ творѧ̀, до́ндеже на́съ на нб҃о возве́лъ є҆сѝ, и҆ црⷭ҇тво твоѐ дарова́лъ є҆сѝ бꙋ́дꙋщее. ѡ҆ си́хъ всѣ́хъ благодари́мъ тѧ̀, и҆ є҆диноро́днаго твоего̀ сн҃а, и҆ дх҃а твоего̀ ст҃а́го, ѡ҆ всѣ́хъ, и҆́хже вѣ́мы, и҆ и҆̀хже не вѣ́мы, ꙗ҆вле́нныхъ и҆ неѧ́вленныхъ бл҃годѣѧ́нiихъ бы́вшихъ на на́съ. бл҃годари́мъ тѧ̀ и҆ ѡ҆ слꙋ́жбѣ се́й, ю҆́же ѿ рꙋ́къ на́шихъ прiѧ́ти и҆зво́лилъ є҆сѝ. а҆́ще и҆ предстоѧ́тъ тебѣ̀ ты́сѧщы а҆рха́гг҃лѡвъ, и҆ тмы̑ а҆́гг҃лѡвъ, херꙋвíми, и҆ серафíми шестокрила́тiи, многоѻчи́тiи возвыша́щiисѧ перна́тiи.

Возглаше́нiе: Побѣ́днꙋю пѣ́снь пою́ще, вопiю́ще, взыва́юще и҆ глаго́люще.

Ли́къ: Ст҃ъ, ст҃ъ, ст҃ъ гдⷭ҇ь саваѡ́ѳъ, и҆спо́лнь нб҃о и҆ землѧ̀ сла́вы твоеѧ̀, ѡ҆са́нна въ вы́шнихъ, бл҃гослове́нъ грѧды́й во и҆́мѧ гдⷭ҇не, ѡ҆са́нна въ вы́шнихъ.

И҆ здѣ̀ па́ки дiа́конъ, прiи́мъ ст҃ꙋ́ю sвѣзди́цꙋ ѿ ст҃а́гѡ дíскоса, твори́тъ крⷭ҇та̀ ѻ҆́бразъ верхꙋ̀ є҆гѡ̀, и҆ цѣлова́въ ю҆̀ полага́етъ. Та́же прихо́дитъ, и҆ ста́нетъ на деснѣ́й странѣ̀: и҆ взе́мъ рiпíдꙋ въ рꙋ́цѣ, ѡ҆ма́хиваетъ ти́хѡ со всѧ́кимъ внима́нiемъ и҆ стра́хомъ, верхꙋ̀ ст҃ы́хъ дарѡ́въ, ꙗ҆́кѡ не сѣ́сти мꙋ́хамъ, ни и҆но́мꙋ чесомꙋ̀ таково́мꙋ. А҆́ще же нѣ́сть рiпíды, твори́тъ сiѐ со є҆ди́нѣмъ покро́вцемъ.

Сщ҃е́нникъ мо́литсѧ:

Съ си́ми и҆ мы̀ блаже́нными си́лами, влⷣко человѣколю́бче, вопiе́мъ и҆ глаго́лемъ: ст҃ъ є҆сѝ и҆ прест҃ъ, ты̀ и҆ є҆диноро́дный тво́й сн҃ъ, и҆ дх҃ъ тво́й ст҃ы́й. ст҃ъ є҆сѝ и҆ прест҃ъ, и҆ великолѣ́пна сла́ва твоѧ̀, и҆́же мíръ тво́й та́кѡ возлюби́лъ є҆сѝ, ꙗ҆́коже сн҃а твоего̀ є҆диноро́днаго да́ти: да всѧ́къ вѣ́рꙋѧй въ него̀ не поги́бнетъ, но и҆́мать живо́тъ вѣ́чный, и҆́же прише́дъ, и҆ всѐ є҆́же ѡ҆ на́съ смотре́нiе и҆спо́лнивъ, въ но́щь въ ню́же предаѧ́шесѧ, па́че же са́мъ себѐ предаѧ́ше, за мiрскíй живо́тъ, прiе́мъ хлѣ́бъ во ст҃ы̑ѧ своѧ̑ и҆ пречи̑стыѧ и҆ непоро̑чныѧ рꙋ́ки, бл҃годари́въ и҆ бл҃гослови́въ, ѡ҆свѧти́въ, преломи́въ, дадѐ ст҃ы̑мъ свои̑мъ ѹ҆ч҃нкѡ́мъ и҆ а҆пⷭ҇лѡмъ, ре́къ:

Возглаше́нiе:

Прiими́те, ꙗ҆ди́те, сiѐ є҆́сть тѣ́ло моѐ є҆́же за вы̀ ломи́мое во ѡ҆ставле́нiе грѣхѡ́въ.

Ли́къ: А҆ми́нь.

Семꙋ́ же глаго́лемомꙋ, показꙋ́етъ свѧще́нникꙋ дiа́конъ ст҃ы́й дíскосъ, держѧ̀ и҆ ѻ҆ра́рь тремѝ пе́рсты десни́цы. Подо́бнѣ, и҆ є҆гда̀ глаго́летъ свѧще́нникъ: Пíйте ѿ неѧ̀ всѝ: споказꙋ́етъ и҆ са́мъ ст҃ы́й поти́рь.

Сщ҃е́нникъ та́йнѡ: Подо́бнѣ и҆ ча́шꙋ по ве́чери, глаго́лѧ:

Возглаше́нiе:

Пíйте ѿ неѧ̀ всѝ, сiѧ̀ є҆́сть кро́вь моѧ̀ но́вагѡ завѣ́та, ꙗ҆́же за вы̀ и҆ за мнѡ́гiѧ и҆злива́емаѧ, во ѡ҆ставле́нiе грѣхѡ́въ.

Ли́къ: А҆ми́нь.

Свѧще́нникъ мо́литсѧ:

Помина́юще ѹ҆́бѡ спаси́тельнꙋю сiю̀ за́повѣдь, и҆ всѧ̑ ꙗ҆̀же ѡ҆ на́съ бы̑вшаѧ: крⷭ҇тъ, гро́бъ, тридне́вное воскресе́нiе, на нб҃са̀ восхожде́нiе, ѡ҆деснꙋ́ю сѣдѣ́нiе, второ́е и҆ сла́вное па́ки прише́ствiе.

Возглаше́нiе: Твоѧ̑ ѿ твои́хъ тебѣ̀ приносѧ́ще, ѡ҆ всѣ́хъ и҆ за всѧ̑.

Семꙋ́ же глаго́лемꙋ, дiа́конъ ѿлага́етъ рiпíдꙋ, и҆ прело́жъ рꙋ́цѣ крⷭ҇тоѻбра́знѣ, и҆ подꙿе́мъ ст҃ы́й дíскосъ, и҆ ст҃ы́й поти́рь, и҆ поклони́тсѧ ѹ҆миле́ннѣ.

Ли́къ: Тебѐ пое́мъ, тебѐ бл҃гослови́мъ, тебѣ̀ бл҃годари́мъ гдⷭ҇и, и҆ мо́лимъ ти сѧ, бж҃е на́шъ.

Свѧще́нникъ же мо́литсѧ:

Е҆щѐ прино́симъ тѝ слове́снꙋю сiю̀ и҆ безкро́внꙋю слꙋ́жбꙋ, и҆ про́симъ, и҆ мо́лимъ, и҆ ми́ли сѧ дѣ́емъ, низпослѝ дх҃а твоего̀ ст҃а́го на ны̀, и҆ на предлежа́щыѧ да́ры сiѧ̑.

И҆ дiа́конъ ѹ҆́бѡ ѿлага́етъ рiпíдꙋ, и҆ прихо́дитъ бли́зъ ко i҆ере́ю, и҆ покланѧ́ютсѧ ѻ҆́ба три́жды предꙿ ст҃о́ю трапе́зою, молѧ́щасѧ въ себѣ̀ и҆ глаго́люща:

Гдⷭ҇и, и҆́же прест҃а́го твоего̀ дх҃а въ тре́тiй ча́съ а҆пⷭ҇лѡмъ твои̑мъ низпосла́вый, того̀ благíй не ѿимѝ ѿ на́съ: но ѡ҆бновѝ на́съ молѧ́щихъ ти сѧ.

Стíхъ: Се́рдце чи́сто сози́жди во мнѣ̀ бж҃е, и҆ дꙋ́хъ пра́въ ѡ҆бновѝ во ѹ҆тро́бѣ мое́й.

Па́ки: Гдⷭ҇и, и҆́же прест҃а́го твоего̀ дх҃а:

Стíхъ: Не ѿве́ржи менѐ ѿ лица̀ твоегѡ̀, и҆ дх҃а твоегѡ̀ ст҃а́гѡ не ѿимѝ ѿ менѐ.

И҆ па́ки: Гдⷭ҇и, и҆́же прест҃а́го твоего̀ дх҃а:

Та́же главꙋ̀ подклони́въ дiа́конъ, и҆ показꙋ́ѧ со ѻ҆раре́мъ ст҃ы́й хлѣ́бъ, глаго́летъ та́йнѡ:

Бл҃гословѝ влⷣко, ст҃ы́й хлѣ́бъ.

Сщ҃е́нникъ же воста́въ, зна́менꙋетъ три́жды ст҃ы̑ѧ да́ры, глаго́лѧ:

И҆ сотворѝ ѹ҆́бѡ хлѣ́бъ се́й честно́е тѣ́ло хрⷭ҇та̀ твоегѡ̀.

Дiа́конъ: А҆ми́нь.

И҆ па́ки дiа́конъ:

Бл҃гословѝ влⷣко, ст҃ꙋ́ю ча́шꙋ.

И҆ свѧще́нникъ благословлѧ́ѧ глаго́летъ:

А҆ є҆́же въ ча́ши се́й, чⷭ҇тнꙋ́ю кро́вь хрⷭ҇та̀ твоегѡ̀.

Дiа́конъ: А҆ми́нь.

И҆ па́ки дiа́конъ, показꙋ́ѧ и҆ ѻ҆боѧ̑ ст҃а̑ѧ, гл҃етъ:

Бл҃гословѝ влⷣко, ѻ҆боѧ̑.

Свѧще́нникъ же, бл҃гословлѧ́ѧ ѻ҆боѧ̑ ст҃а̑ѧ, гл҃етъ:

Преложи́въ дх҃омъ твои́мъ ст҃ы́мъ.

Дiа́конъ: А҆ми́нь, а҆ми́нь, а҆ми́нь.

И҆ главꙋ̀ подклони́въ дiа́конъ свѧще́нникꙋ, и҆ ре́къ:

Помѧни́ мѧ, ст҃ы́й влⷣко.

Свѧще́нникъ же глаго́летъ: Помѧне́тъ тѧ̀ гдⷭ҇ь бг҃ъ во црⷭ҇твiи свое́мъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

Дiа́конъ же ре́къ: А҆ми́нь. прехо́дитъ, на не́мже пе́рвѣе стоѧ́ше мѣ́стѣ, и҆ взе́мъ рiпíдꙋ, ѡ҆ма́хиваетъ ст҃а̑ѧ ꙗ҆́кѡ и҆ пре́жде.

Свѧще́нникъ же мо́литсѧ:

Ꙗ҆́коже бы́ти причаща́ющымсѧ во трезвѣ́нiе дꙋшѝ, во ѡ҆ставле́нiе грѣхѡ́въ, въ прiѡбще́нiе ст҃а́гѡ твоегѡ̀ дх҃а, во и҆сполне́нiе црⷭ҇твiѧ нбⷭ҇нагѡ, въ дерзнове́нiе є҆́же къ тебѣ̀, не въ сꙋ́дъ, и҆лѝ во ѡ҆сꙋжде́нiе.

Е҆щѐ прино́симъ тѝ слове́снꙋю сiю̀ слꙋ́жбꙋ, ѡ҆ и҆̀же въ вѣ́рѣ почи́вшихъ, пра́ѻц҃ѣхъ, ѻ҆ц҃ѣ́хъ, патрiа́рсѣхъ, прⷪ҇ро́цѣхъ, а҆пⷭ҇лѣхъ, проповѣ́дницѣхъ, є҆ѵⷢ҇лíстѣхъ, мꙋ́ченицѣхъ, и҆сповѣ́дницѣхъ, возде́ржницѣхъ, и҆ ѡ҆ всѧ́комъ дꙋ́сѣ пра́веднѣмъ въ вѣ́рѣ сконча́вшемсѧ.

Дiа́конъ же кади́тъ ст҃ꙋ́ю трапе́зꙋ ѻ҆́крестъ, и҆ помина́етъ ꙗ҆̀же хо́щетъ живы̑ѧ и҆ мє́ртвыѧ.

Свѧще́нникъ же возглаша́етъ:

И҆зрѧ́днѡ ѡ҆ прест҃ѣ́й, пречⷭ҇тѣй, пребл҃гослове́ннѣй, сла́внѣй влⷣчцѣ на́шей бцⷣѣ и҆ приснодв҃ѣ мр҃íи.

Ли́къ пое́тъ:

Досто́йно є҆́сть ꙗ҆́кѡ вои́стиннꙋ, блажи́ти тѧ̀ бцⷣꙋ, приснобл҃же́ннꙋю, и҆ пренепоро́чнꙋю, и҆ мт҃рь бг҃а на́шегѡ.

Чⷭ҇тнѣ́йшꙋю херꙋвȋмъ, и҆ сла́внѣйшꙋю безꙿ сравне́нiѧ серафȋмъ, безꙿ и҆стлѣ́нiѧ бг҃а сло́ва ро́ждшꙋю, сꙋ́щꙋю бцⷣꙋ тѧ̀ велича́емъ.

Дiа́конъ помина́етъ дíптѷха, си́рѣчь помѧ́нникъ ѹ҆со́пшихъ.

Свѧще́нникъ же мо́литсѧ:

Ст҃а́гѡ i҆ѡа́нна проро́ка, предте́чи и҆ крести́телѧ, ст҃ы́хъ сла́вныхъ и҆ всехва́льныхъ а҆пⷭ҇лъ, ст҃а́гѡ, и҆́мⷬ҇къ, є҆гѡ́же и҆ па́мѧть соверша́емъ, и҆ всѣ́хъ ст҃ы́хъ твои́хъ: и҆́хже моли́твами посѣтѝ на́съ бж҃е, и҆ помѧнѝ всѣ́хъ ѹ҆со́пшихъ ѡ҆ наде́жди воскрⷭ҇нiѧ живота̀ вѣ́чнагѡ, и҆ ѹ҆поко́й и҆̀хъ, и҆дѣ́же присѣща́етъ свѣ́тъ лица̀ твоегѡ̀.

Е҆щѐ мо́лимъ тѧ̀, помѧнѝ гдⷭ҇и всѧ́кое є҆пⷭ҇кпство правосла́вныхъ, пра́вѡ пра́вѧщихъ сло́во твоеѧ̀ и҆́стины, всѧ́кое пресвѵ́терство, во хрⷭ҇тѣ̀ дiа́конство, и҆ всѧ́кiй свѧще́нническiй чи́нъ.

Е҆щѐ прино́симъ тѝ слове́снꙋю сiю̀ слꙋ́жбꙋ ѡ҆ вселе́ннѣй, ѡ҆ ст҃ѣ́й собо́рнѣй и҆ а҆пⷭ҇льстѣй цр҃кви, ѡ҆ и҆̀же въ чистотѣ̀ и҆ честнѣ́мъ жи́тельствѣ пребыва́ющихъ: ѡ҆ бл҃гочести́вѣйшемъ, самодержа́внѣйшемъ, вели́комъ гдⷭ҇рѣ на́шемъ i҆мпера́торѣ нiкола́ѣ а҆леѯа́ндровичѣ всеѧ̀ рѡссíи: ѡ҆ сꙋпрꙋ́гѣ є҆гѡ̀, бл҃гочести́вѣйшей гдⷭ҇рнѣ, i҆мператрíцѣ а҆леѯа́ндрѣ ѳео́дѡровнѣ: ѡ҆ ма́тери є҆гѡ̀, бл҃гочести́вѣйшей гдⷭ҇рнѣ, i҆мператрíцѣ марíи ѳео́дѡровнѣ: ѡ҆ наслѣ́дникѣ є҆гѡ̀, бл҃говѣ́рномъ гдⷭ҇рѣ, цесаре́вичѣ и҆ вели́комъ кн҃зѣ геѡ́ргiи а҆леѯа́ндровичѣ, и҆ ѡ҆ все́мъ ца́рствꙋющемъ до́мѣ: ѡ҆ все́й пала́тѣ, и҆ во́инствѣ и҆́хъ. Да́ждь и҆̀мъ гдⷭ҇и ми́рное црⷭ҇тво, да и҆ мы̀ въ тишинѣ̀ и҆́хъ ти́хое и҆ безмо́лвное житiѐ поживе́мъ, во всѧ́комъ бл҃гоче́стiи и҆ чистотѣ̀.

И҆ по пѣ́нiи стiха̀, свѧще́нникъ возглаша́етъ:

Въ пе́рвыхъ помѧнѝ гдⷭ҇и, ст҃ѣ́йшiй прави́тельствꙋющiй сѷно́дъ, и҆̀хже да́рꙋй ст҃ы̑мъ твои̑мъ цр҃квамъ, въ ми́рѣ цѣ́лыхъ, чⷭ҇тны́хъ, здра́выхъ, долгоде́нствꙋющихъ, пра́вѡ пра́вѧщихъ сло́во твоеѧ̀ и҆́стины.

И҆ пѣвцы̀ пою́тъ: И҆ всѣ́хъ, и҆ всѧ̑.

Дiа́конъ помина́етъ помѧ́нникъ живы́хъ.

Свѧще́нникъ же мо́литсѧ:

Помѧнѝ гдⷭ҇и гра́дъ се́й, въ не́мже живе́мъ, и҆ всѧ́кiй гра́дъ и҆ странꙋ̀, и҆ вѣ́рою живꙋ́щихъ въ ни́хъ. Помѧнѝ гдⷭ҇и пла́вающихъ, пꙋтеше́ствꙋющихъ, недꙋ́гꙋющихъ, стра́ждꙋщихъ, плѣне́нныхъ, и҆ спасе́нiе и҆́хъ. Помѧнѝ гдⷭ҇и плодоносѧ́щихъ, и҆ добротворѧ́щихъ во ст҃ы́хъ твои́хъ цр҃квахъ, и҆ помина́ющихъ ѹ҆бѡ́гiѧ, и҆ на всѧ̑ ны̀ ми́лѡсти твоѧ̑ низпослѝ.

Возглаше́нiе:

И҆ да́ждь на́мъ є҆ди́нѣми ѹ҆сты̀ и҆ є҆ди́нѣмъ се́рдцемъ сла́вити и҆ воспѣва́ти пречⷭ҇тно́е и҆ великолѣ́пое и҆́мѧ твоѐ, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Возглаше́нiе:

И҆ да бꙋ́дꙋтъ ми́лѡсти вели́кагѡ бг҃а и҆ сп҃са на́шегѡ i҆и҃са хрⷭ҇та̀ со всѣ́ми ва́ми.

Ли́къ: И҆ со дх҃омъ твои̑мъ.

Дiа́конъ, прiе́мъ вре́мѧ ѿ свѧще́нника, и҆ и҆зше́дъ, ста́въ на ѻ҆бы́чномъ мѣ́стѣ, глаго́летъ:

Всѧ̑ ст҃ы̑ѧ помѧнꙋ́вше, па́ки и҆ па́ки ми́ромъ гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ принесе́нныхъ и҆ ѡ҆свѧще́нныхъ честны́хъ дарѣ́хъ, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ꙗ҆́кѡ да чл҃вѣколю́бецъ бг҃ъ на́шъ прiе́мъ ѧ҆̀ во ст҃ы́й и҆ пренбⷭ҇ный и҆ мы́сленный сво́й же́ртвенникъ, въ воню̀ бл҃гоꙋха́нiѧ дꙋхо́внагѡ, возниспо́слетъ на́мъ бж҃е́ственнꙋю бл҃года́ть и҆ да́ръ ст҃а́гѡ дх҃а, помо́лимсѧ.

Ли́къ: Гдⷭ҇и поми́лꙋй.

Ѡ҆ и҆зба́витисѧ на́мъ ѿ всѧ́кiѧ ско́рби, гнѣ́ва и҆ нꙋ́жды, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Свѧще́нникъ же мо́литсѧ:

Тебѣ̀ предлага́емъ живо́тъ на́шъ ве́сь и҆ наде́ждꙋ, влⷣко человѣколю́бче, и҆ про́симъ, и҆ мо́лимъ, и҆ ми́ли сѧ дѣ́емъ, сподо́би на́съ причасти́тисѧ нбⷭ҇ныхъ твои́хъ и҆ стра́шныхъ та̑инъ, сеѧ̀ свѧще́нныѧ и҆ дꙋхо́вныѧ трапе́зы, съ чи́стою со́вѣстiю, во ѡ҆ставле́нiе грѣхѡ́въ, въ проще́нiе согрѣше́нiй, во ѻ҆бще́нiе дх҃а ст҃а́гѡ, въ наслѣ́дiе црⷭ҇твiѧ нбⷭ҇нагѡ, въ дерзнове́нiе є҆́же къ тебѣ̀, не въ сꙋ́дъ и҆лѝ во ѡ҆сꙋжде́нiе.

Дiа́конъ: Застꙋпѝ, спасѝ, поми́лꙋй и҆ сохранѝ на́съ бж҃е, твое́ю благода́тiю.

Ли́къ: Гдⷭ҇и поми́лꙋй.

Днѐ всегѡ̀ соверше́нна, свѧ́та, ми́рна и҆ безгрѣ́шна, ѹ҆ гдⷭ҇а про́симъ.

Ли́къ: Пода́й гдⷭ҇и.

А҆́гг҃ла ми́рна, вѣ́рна наста́вника, храни́телѧ дꙋ́шъ и҆ тѣле́съ на́шихъ, ѹ҆ гдⷭ҇а про́симъ.

Ли́къ: Пода́й гдⷭ҇и.

Проще́нiѧ и҆ ѡ҆ставле́нiѧ грѣхѡ́въ и҆ прегрѣше́нiй на́шихъ, ѹ҆ гдⷭ҇а про́симъ.

Ли́къ: Пода́й гдⷭ҇и.

До́брыхъ и҆ поле́зныхъ дꙋша́мъ на́шымъ, и҆ ми́ра мíрови, ѹ҆ гдⷭ҇а про́симъ.

Ли́къ: Пода́й гдⷭ҇и.

Про́чее вре́мѧ живота̀ на́шегѡ въ ми́рѣ и҆ покаѧ́нiи сконча́ти, ѹ҆ гдⷭ҇а про́симъ.

Ли́къ: Пода́й гдⷭ҇и.

Хрⷭ҇тiа́нскiѧ кончи́ны живота̀ на́шегѡ, безболѣ́знены, непосты́дны, ми́рны и҆ до́брагѡ ѿвѣ́та на стра́шнѣмъ сꙋди́щи хрⷭ҇то́вѣ про́симъ.

Ли́къ: Пода́й гдⷭ҇и.

Соедине́нiе вѣ́ры, и҆ прича́стiе ст҃а́гѡ дх҃а и҆спроси́вше, са́ми себѐ, и҆ дрꙋгъдрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.

Ли́къ: Тебѣ̀ гдⷭ҇и.

Свѧще́нникъ возглаша́етъ:

И҆ сподо́би на́съ, влⷣко, со дерзнове́нiемъ, неѡсꙋжде́ннѡ смѣ́ти призыва́ти тебѐ нбⷭ҇наго бг҃а ѻ҆ц҃а̀, и҆ глаго́лати.

Лю́дiе: Ѻ҆́ч҃е на́шъ, и҆́же є҆сѝ на нб҃сѣ́хъ, да ст҃и́тсѧ и҆́мѧ твоѐ, да прiи́детъ ца́рствiе твоѐ: да бꙋ́детъ во́лѧ твоѧ̀, ꙗ҆́кѡ на нб҃сѝ, и҆ на землѝ. хлѣ́бъ на́шъ насꙋ́щный да́ждь на́мъ дне́сь, и҆ ѡ҆ста́ви на́мъ до́лги на́шѧ, ꙗ҆́коже и҆ мы̀ ѡ҆ставлѧ́емъ должникѡ́мъ на́шымъ: и҆ не введѝ на́съ во и҆скꙋше́нiе, но и҆зба́ви на́съ ѿ лꙋка́вагѡ.

Свѧще́нникъ:

Ꙗ҆́кѡ твоѐ є҆́сть црⷭ҇тво, и҆ си́ла, и҆ сла́ва, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Та́же: Ми́ръ всѣ̑мъ.

Ли́къ: И҆ дх҃ови твоемꙋ̀.

Дiа́конъ: Главы̑ ва́шѧ гдⷭ҇ви приклони́те.

Ли́къ: Тебѣ̀ гдⷭ҇и.

Сщ҃е́нникъ мо́литсѧ:

Бл҃годари́мъ тѧ̀, цр҃ю̀ неви́димый, и҆́же неисче́тною твое́ю си́лою всѧ̑ содѣ́тельствовалъ є҆сѝ, и҆ мно́жествомъ ми́лости твоеѧ̀ ѿ небытiѧ̀ въ бытiѐ всѧ̑ приве́лъ є҆сѝ: са́мъ влⷣко, съ нб҃сѐ при́зри на подкло́ншыѧ тебѣ̀ главы̑ своѧ̑, не бо̀ подклони́ша пло́ти и҆ кро́ви, но тебѣ̀ стра́шномꙋ бг҃ꙋ. ты̀ ѹ҆̀бо влⷣко, предлежа̑щаѧ всѣ̑мъ на́мъ во благо́е и҆зравнѧ́й, по коегѡ́же свое́й потре́бѣ: пла́вающымъ спла́вай, пꙋтеше́ствꙋющымъ спꙋтеше́ствꙋй, недꙋ́гꙋющыѧ и҆сцѣлѝ, врачꙋ̀ дꙋ́шъ и҆ тѣле́съ.

Возглаше́нiе:

Бл҃года́тiю, и҆ щедро́тами, и҆ человѣколю́бiемъ є҆диноро́днагѡ сн҃а твоегѡ̀, съ ни́мже бл҃гослове́нъ є҆сѝ, со прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Сщ҃е́нникъ же мо́литсѧ:

Вонмѝ, гдⷭ҇и i҆и҃се хрⷭ҇тѐ бж҃е на́шъ, ѿ ст҃а́гѡ жили́ща твоегѡ̀, и҆ ѿ престо́ла сла́вы ца́рствiѧ твоегѡ̀, и҆ прiидѝ во є҆́же ѡ҆свѧти́ти на́съ, и҆́же горѣ̀ со ѻ҆ц҃е́мъ сѣдѧ́й, и҆ здѣ̀ на́мъ неви́димѡ спребыва́ѧй: и҆ сподо́би держа́вною твое́ю рꙋко́ю препода́ти на́мъ пречи́стое тѣ́ло твоѐ и҆ честнꙋ́ю кро́вь, и҆ на́ми всѣ̑мъ лю́демъ.

Се́й моли́твѣ глаго́лемѣй, дiа́конъ стоѧ́й предꙿ ст҃ы́ми две́рьми, ѡ҆поѧсꙋ́етсѧ ѻ҆раре́мъ крⷭ҇тови́днѡ. Та́же покланѧ́етсѧ свѧще́нникъ, подо́бнѣ и҆ дiа́конъ, на не́мже стои́тъ мѣ́стѣ, гл҃юща та́йнѡ, три́жды: Бж҃е, ѡ҆чи́сти мѧ̀ грѣ́шнаго, и҆ поми́лꙋй мѧ̀.

Е҆гда́ же ви́дитъ дiа́конъ сщ҃е́нника простира́юща рꙋ́цѣ, и҆ прикаса́ющасѧ ст҃о́мꙋ хлѣ́бꙋ, во є҆́же сотвори́ти свѧто́е возноше́нiе, возглаша́етъ: Во́нмемъ.

Сщ҃е́нникъ же, возносѧ̀ ст҃ы́й хлѣ́бъ, возглаша́етъ: Ст҃а̑ѧ ст҃ы̑мъ.

Ли́къ: Е҆ди́нъ ст҃ъ, є҆ди́нъ гдⷭ҇ь, i҆и҃съ хрⷭ҇то́съ, во сла́вꙋ бг҃а ѻ҆ц҃а̀, а҆ми́нь.

И҆ пою́тъ ли́цы кiнѡнíкъ днѐ, и҆лѝ ст҃а́гѡ.

Дiа́конъ же вхо́дитъ во ст҃ы́й ѻ҆лта́рь, и҆ ста́въ ѡ҆деснꙋ́ю свѧще́нника держа́щагѡ ст҃ы́й хлѣ́бъ, глаго́летъ: Раздробѝ, влⷣко, ст҃ы́й хлѣ́бъ.

Сщ҃е́нникъ же раздроблѧ́ѧ и҆̀ на четы́ре ча̑сти со внима́нiемъ и҆ благоговѣ́нiемъ, глаго́летъ: Раздроблѧ́етсѧ раздѣлѧ́етсѧ а҆́гнецъ бж҃iи, раздроблѧ́емый и҆ нераздѣлѧ́емый, всегда̀ ꙗ҆до́мый и҆ никогда́же и҆ждива́емый, но причаща́ющыѧсѧ ѡ҆свѧща́ѧй.

Ѡ҆ раздробле́нiи ст҃а́гѡ а҆́гнца.

Подоба́етъ тебѣ̀ вѣ́дати, ѽ i҆ере́е, ꙗ҆́кѡ раздроблѧ́ѧ ст҃ы́й а҆́гнецъ, полага́й ча̑сти кре́стнымъ зна́менiемъ до́лꙋ ко ст҃о́мꙋ дíскосꙋ, закла́нiемъ же горѣ̀ ꙗ҆́коже пре́жде є҆гда̀ закала́шесѧ.

I҆И҃С, ѹ҆́бѡ полага́й на вы́шнѣй странѣ̀ ст҃а́гѡ дíскоса, ꙗ҆̀же є҆́сть на восто́цѣ: Х҃С же, ѿ до́лꙋ є҆́же є҆́сть на за́падѣ: а҆ є҆́же, НI, ѿ сѣ́верныѧ страны̀: КА же, съ полꙋ́денныѧ страны̀, ꙗ҆́коже здѣ̀ и҆зꙿѡбрази́сѧ.

{р.2, с. п҃а}

I҆И҃С, ѹ҆́бѡ ча́сть взе́мъ, и҆сполнѧ́й ст҃ꙋ́ю ча́шꙋ. Х҃С же, ча́сть, раздроблѧ́й свѧще́нникѡмъ и҆ дiа́конѡмъ. Ты̑ѧ же двѣ̀ ча̑сти ст҃ы̑ѧ, є҆́же НI, и҆ є҆́же, КА, прича́стникѡмъ да раздроблѧ́еши на ча̑сти ма̑лыѧ, є҆ли́кѡ бꙋ́детъ дово́льно по разсмотре́нiю твоемꙋ̀. А҆ ѿ ча́сти прест҃ы̑ѧ бцⷣы, и҆лѝ девѧти́хъ чинѡ́въ ст҃ы́хъ, и҆лѝ и҆ны́хъ є҆ли́кѡ во ст҃ѣ́мъ дíскосѣ сꙋ́ть, ника́коже кого̀ да причасти́ши: то́чiю ѿ двою̀ ча̑стiю, ѡ҆ста́вшею ст҃а́гѡ а҆́гнца, да причаща́еши.

Къ томꙋ́же тебѣ̀ вѣ́домо бꙋ́детъ и҆ ѡ҆ се́мъ, ꙗ҆́кѡ є҆гда̀ растворѧ́еши ст҃ы́мъ ѹ҆кро́пцемъ бж҃е́ственнꙋю кро́вь влⷣчню, тогда̀ да влива́еши съ разсмотре́нiемъ, є҆ли́кѡ бы́ти дово́льно всѣ̑мъ хотѧ́щымъ причасти́тисѧ. Та́кожде и҆ ѿ вiна̀ и҆ воды̀, є҆гда̀ пробода́еши ст҃ы́й а҆́гнецъ, тогда̀ да влива́еши толи́кѡ, є҆ли́кѡ бы́ти дово́льно всѣ̑мъ: послѣди́ же ника́коже что̀ да влива́еши, но то́чiю ѿ растворе́нiѧ є҆ди́ною, є҆́же на ст҃а̑ѧ ст҃ы̑мъ, и҆ та́кѡ причаща́й всѣ́хъ ѿ си́хъ.

Дiа́конъ же, показꙋ́ѧ ѻ҆раре́мъ ст҃ы́й поти́рь, глаго́летъ: И҆спо́лни влⷣко, ст҃ы́й поти́рь.

Сщ҃е́нникъ же взе́мъ горѣ̀ лежа́щꙋю ча́стицꙋ, ꙗ҆́же, I҆И҃С, твори́тъ съ не́ю крⷭ҇тъ верхꙋ̀ ст҃а́гѡ потирѧ̀, глаго́лѧ: И҆сполне́нiе дх҃а ст҃а́гѡ. И҆ та́кѡ влага́етъ во ст҃ы́й поти́рь.

Дiа́конъ: А҆ми́нь. И҆ прiе́млѧ теплотꙋ̀, глаго́летъ къ сщ҃е́нникꙋ: Бл҃гословѝ влⷣко теплотꙋ̀.

Сщ҃е́нникъ же бл҃гословлѧ́етъ, глаго́лѧ:

Бл҃гослове́нна теплота̀ ст҃ы́хъ твои́хъ, всегда̀, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

И҆ дiа́конъ влива́етъ, є҆ли́кѡ дово́льно, крⷭ҇тоѻбра́знѡ внꙋ́трь ст҃а́гѡ потирѧ̀, глаго́лѧ:

Теплота̀ вѣ́ры, и҆спо́лнь дх҃а ст҃а́гѡ, а҆ми́нь.

И҆ ѿста́вивъ теплотꙋ̀, стои́тъ ма́лѡ пода́лѣ.

Сщ҃е́нникъ же глаго́летъ: Дiа́коне, пристꙋпѝ.

И҆ прише́дъ дiа́конъ твори́тъ покло́нъ благоговѣ́йнѡ, просѧ̀ проще́нiѧ.

Сщ҃е́нникъ же держѧ̀ ст҃ы́й хлѣ́бъ, дае́тъ дiа́конꙋ: и҆ цѣлова́въ дiа́конъ подаю́щꙋю є҆мꙋ̀ рꙋ́кꙋ, прiе́млетъ ст҃ы́й хлѣ́бъ, глаго́лѧ: Препода́ждь мнѣ̀ влⷣко, чⷭ҇тно́е и҆ ст҃о́е тѣ́ло гдⷭ҇а и҆ бг҃а и҆ сп҃са на́шегѡ i҆и҃са хрⷭ҇та̀.

Сщ҃е́нникъ же глаго́летъ:

И҆́мⷬ҇къ, свѧщеннодiа́конꙋ преподае́тсѧ чⷭ҇тно́е и҆ ст҃о́е и҆ пречⷭ҇тое тѣ́ло гдⷭ҇а и҆ бг҃а и҆ сп҃са на́шегѡ i҆и҃са хрⷭ҇та̀, во ѡ҆ставле́нiе грѣхѡ́въ є҆гѡ̀, и҆ въ жи́знь вѣ́чнꙋю.

И҆ ѿхо́дитъ созадѝ ст҃ы́ѧ трапе́зы, приклони́въ главꙋ̀, и҆ мо́литсѧ ꙗ҆́кѡ и҆ свѧще́нникъ.

Подо́бнѣ взе́мъ и҆ свѧще́нникъ є҆ди́нꙋ ча́стицꙋ ст҃а́гѡ хлѣ́ба, глаго́летъ:

Чⷭ҇тно́е и҆ прест҃о́е тѣ́ло гдⷭ҇а и҆ бг҃а и҆ сп҃са на́шегѡ i҆и҃са хрⷭ҇та̀ преподае́тсѧ мнѣ̀, и҆́мⷬ҇къ, свѧще́нникꙋ, во ѡ҆ставле́нiе грѣхѡ́въ мои́хъ, и҆ въ жи́знь вѣ́чнꙋю.

И҆ приклони́въ главꙋ̀ мо́литсѧ, глаго́лѧ:

Вѣ́рꙋю, гдⷭ҇и, и҆ и҆сповѣ́дꙋю, ꙗ҆́кѡ ты̀ є҆сѝ вои́стиннꙋ хрⷭ҇то́съ, сн҃ъ бг҃а жива́гѡ, прише́дый въ мíръ грѣ̑шныѧ спастѝ, ѿ ни́хже пе́рвый є҆́смь а҆́зъ: є҆щѐ вѣ́рꙋю, ꙗ҆́кѡ сiѐ са́мое є҆́сть пречи́стое тѣ́ло твоѐ, и҆ сiѧ̀ є҆́сть са́маѧ честна́ѧ кро́вь твоѧ̀. молю́сѧ ѹ҆̀бо тебѣ̀: поми́лꙋй мѧ̀, и҆ прости́ ми прегрѣшє́нiѧ моѧ̑ вѡ́льнаѧ и҆ невѡ́льнаѧ, ꙗ҆̀же сло́вомъ, ꙗ҆̀же дѣ́ломъ, ꙗ҆̀же вѣ́дѣнiемъ и҆ невѣ́дѣнiемъ: и҆ сподо́би мѧ̀ неѡсꙋжде́ннѡ причасти́тисѧ пречи́стыхъ твои́хъ та́инствъ, во ѡ҆ставле́нiе грѣхѡ́въ и҆ въ жи́знь вѣ́чнꙋю.

Та́же: Ве́чери твоеѧ̀ та́йныѧ, дне́сь сн҃е бж҃iй, прича́стника мѧ̀ прiимѝ: не бо̀ врагѡ́мъ твои̑мъ та́йнꙋ повѣ́мъ, ни лобза́нiѧ тѝ да́мъ ꙗ҆́кѡ i҆ꙋ́да, но ꙗ҆́кѡ разбо́йникъ и҆сповѣ́даю тѧ̀: помѧни́ мѧ гдⷭ҇и, во црⷭ҇твiи твое́мъ.

Да не въ сꙋ́дъ и҆лѝ во ѡ҆сꙋжде́нiе бꙋ́детъ мнѣ̀ причаще́нiе ст҃ы́хъ твои́хъ та̑инъ гдⷭ҇и, но во и҆сцѣле́нiе дꙋшѝ и҆ тѣ́ла.

И҆ та́кѡ причаща́ютсѧ въ рꙋка́хъ держи́магѡ со стра́хомъ и҆ всѧ́цѣмъ ѹ҆тверже́нiемъ.

Та́же воста́въ, прiе́млетъ ѻ҆бѣ́ма рꙋка́ма съ покро́вцемъ ст҃ы́й поти́рь, и҆ причаща́етсѧ три́жды и҆зꙿ негѡ̀, глаго́лѧ:

Чⷭ҇тны́ѧ и҆ ст҃ы́ѧ кро́ве гдⷭ҇а бг҃а и҆ сп҃са на́шегѡ i҆и҃са хрⷭ҇та̀, причаща́юсѧ а҆́зъ ра́бъ бж҃iй, сщ҃е́нникъ и҆́мⷬ҇къ, во ѡ҆ставле́нiе грѣхѡ́въ мои́хъ, и҆ въ жи́знь вѣ́чнꙋю, а҆ми́нь.

И҆ та́кѡ своѝ ѹ҆стнѣ̀, и҆ сщ҃е́ннагѡ потирѧ̀ въ рꙋкꙋ̀ держи́мымъ покро́вцемъ ѡ҆те́ръ, и҆ глаго́летъ:

Сѐ прикоснꙋ́сѧ ѹ҆стна́мъ мои̑мъ, и҆ ѿи́метъ беззакѡ́нiѧ моѧ̑, и҆ грѣхѝ моѧ̑ ѡ҆чи́ститъ.

Призыва́етъ дiа́кона, глаго́лѧ: Дiа́коне, пристꙋпѝ.

И҆ дiа́конъ прихо́дитъ и҆ покланѧ́етсѧ є҆ди́ною, глаго́лѧ:

Сѐ прихождꙋ̀ къ безсме́ртномꙋ цр҃ю̀: и҆, Вѣ́рꙋю гдⷭ҇и, и҆ и҆сповѣ́дꙋю: всѐ.

И҆ глаго́летъ сщ҃е́нникъ:

Причаща́етсѧ ра́бъ бж҃iй дiа́конъ, и҆́мⷬ҇къ, чⷭ҇тны́ѧ и҆ ст҃ы́ѧ кро́ве гдⷭ҇а и҆ бг҃а и҆ сп҃са на́шегѡ i҆и҃са хрⷭ҇та̀, во ѡ҆ставле́нiе грѣхѡ́въ свои́хъ, и҆ въ жи́знь вѣ́чнꙋю.

Причасти́вшꙋсѧ же дiа́конꙋ, гл҃етъ сщ҃е́нникъ:

Сѐ прикоснꙋ́сѧ ѹ҆стна́мъ твои̑мъ, и҆ ѿи́метъ беззакѡ́нiѧ твоѧ̑, и҆ грѣхѝ твоѧ̑ ѡ҆чи́ститъ.

[зрѝ] Подоба́етъ вѣ́дати, ꙗ҆́кѡ а҆́ще сꙋ́ть хотѧ́щiи причаща́тисѧ ст҃ы́хъ та̑инъ, раздроблѧ́етъ сщ҃е́нникъ. двѣ̀ ча̑сти ст҃а́гѡ а҆́гнца ѡ҆ста́вшыѧ, є҆́же, НI, и҆ є҆́же КА, на ма̑лыѧ ча̑стицы, ꙗ҆́кѡ бы́ти всѣ̑мъ прича́стникѡмъ дово́льно, и҆ та́кѡ вложи́въ и҆̀хъ во ст҃ꙋ́ю ча́шꙋ, причаща́етъ по ѻ҆бы́чаю ѿ тѣ́ла и҆ кро́ве гдⷭ҇ни, со всѧ́кимъ ѻ҆па́сствомъ.

Причаща́етъ же и҆̀хъ, повнегда̀ рещѝ дiа́конꙋ:

Со стра́хомъ бж҃iимъ и҆ вѣ́рою пристꙋпи́те.

Та́же пристꙋпа́ютъ хотѧ́щiи причаща́тисѧ: и҆ та́кѡ и҆́дꙋтъ є҆ди́нъ по є҆ди́номꙋ, и҆ покланѧ́ютсѧ со всѧ́цѣмъ ѹ҆миле́нiемъ и҆ стра́хомъ, согбе́ннѣ рꙋ́цѣ къ пе́рсемъ и҆мꙋ́ще: та́же прiе́млетъ бж҃е́ствєнныѧ та̑йны.

Сщ҃е́нникъ же причаща́ѧ є҆го̀ глаго́летъ:

Причаща́етсѧ ра́бъ бж҃iй, и҆́мⷬ҇къ, чⷭ҇тна́гѡ и҆ ст҃а́гѡ тѣ́ла и҆ кро́ве гдⷭ҇а и҆ бг҃а и҆ сп҃са на́шегѡ i҆и҃са хрⷭ҇та̀, во ѡ҆ставле́нiе грѣхѡ́въ и҆ въ жи́знь вѣ́чнꙋю.

И҆ та́кѡ ѡ҆тира́етъ є҆мꙋ̀ ѹ҆стнѣ̀ ст҃ы́мъ покро́вцемъ, и҆ цѣлꙋ́етъ ст҃ꙋ́ю ча́шꙋ, и҆ поклони́всѧ ѿхо́дитъ.

Тогда̀ прiе́мъ дiа́конъ ст҃ы́й дíскосъ верхꙋ̀ ст҃а́гѡ потирѧ̀, и҆ глаго́лѧ воскрє́сныѧ пѣ̑сни сiѧ̑:

Воскресе́нiе хрⷭ҇то́во ви́дѣвше, поклони́мсѧ ст҃о́мꙋ гдⷭ҇ꙋ i҆и҃сꙋ, є҆ди́номꙋ безгрѣ́шномꙋ. крⷭ҇тꙋ̀ твоемꙋ̀ покланѧ́емсѧ хрⷭ҇тѐ, и҆ ст҃о́е воскрⷭ҇нiе твоѐ пое́мъ и҆ сла́вимъ: ты́ бо є҆сѝ бг҃ъ на́шъ, ра́звѣ тебѐ и҆но́го не зна́емъ, и҆́мѧ твоѐ и҆менꙋ́емъ. Прiиди́те всѝ вѣ́рнiи, поклони́мсѧ ст҃о́мꙋ хрⷭ҇то́вꙋ воскрⷭ҇нiю: се́ бо прiи́де крⷭ҇то́мъ ра́дость всемꙋ̀ мíрꙋ. всегда̀ благословѧ́ще гдⷭ҇а, пое́мъ воскрⷭ҇нiе є҆гѡ̀: распѧ́тiе бо претерпѣ́въ, сме́ртiю сме́рть разрꙋшѝ.

Свѣти́сѧ, свѣти́сѧ, но́вый i҆ерꙋсали́ме, сла́ва бо гдⷭ҇нѧ на тебѣ̀ возсiѧ̀. ликꙋ́й ны́нѣ, и҆ весели́сѧ сiѡ́не: ты́ же чⷭ҇таѧ красꙋ́йсѧ бцⷣе, ѡ҆ воста́нiи ржⷭ҇тва̀ твоегѡ̀.

Ѽ па́сха ве́лiѧ, и҆ свѧще́ннѣйшаѧ хрⷭ҇тѐ! ѽ мꙋ́дросте, и҆ сло́ве бж҃iй и҆ си́ло! подава́й на́мъ и҆́стѣе тебѐ причаща́тисѧ, въ невече́рнѣмъ днѝ ца́рствiѧ твоегѡ̀.

Ѡ҆тира́етъ ст҃о́ю гꙋ́бою sѣлѡ̀ до́брѣ, со внима́нiемъ и҆ бл҃гоговѣ́нiемъ, глаго́лѧ словеса̀ сiѧ̑:

Ѿмы́й гдⷭ҇и, грѣхѝ помина́вшихсѧ здѣ̀ кро́вiю твое́ю честно́ю, мл҃твами ст҃ы́хъ твои́хъ.

И҆ покрыва́етъ ст҃ы́й поти́рь покро́вцемъ, подо́бнѣ и҆ на ст҃ы́й дíскосъ возлага́етъ sвѣзди́цꙋ и҆ покро́вцы.

Та́же приглаго́летъ мл҃твꙋ благода́рственнꙋю сщ҃е́нникъ:

Бл҃годари́мъ тѧ̀, влⷣко чл҃вѣколю́бче, бл҃годѣ́телю дꙋ́шъ на́шихъ: ꙗ҆́кѡ и҆ въ настоѧ́щiй де́нь сподо́билъ є҆сѝ на́съ нбⷭ҇ныхъ твои́хъ и҆ безсме́ртныхъ та́инствъ. и҆спра́ви на́шъ пꙋ́ть, ѹ҆тверди́ ны во стра́сѣ твое́мъ всѧ̑, соблюдѝ на́шъ живо́тъ, ѹ҆твердѝ на́шѧ стѡпы̀, моли́твами и҆ моле́ньми сла́вныѧ бцⷣы и҆ приснодв҃ы мр҃íи, и҆ всѣ́хъ ст҃ы́хъ твои́хъ.

И҆ та́кѡ ѿверза́ютъ двє́ри ст҃а́гѡ ѻ҆лтарѧ̀, и҆ дiа́конъ поклони́всѧ є҆ди́ною, прiе́млетъ поти́рь со благоговѣ́нiемъ, и҆ прихо́дитъ во двє́ри, и҆ возносѧ̀ ст҃ы́й поти́рь, показꙋ́етъ и҆̀ лю́демъ, глаго́лѧ:

Со стра́хомъ бж҃iимъ и҆ вѣ́рою пристꙋпи́те.

Ли́къ: Бл҃гослове́нъ грѧды́й во и҆́мѧ гдⷭ҇не, бг҃ъ гдⷭ҇ь, и҆ ꙗ҆ви́сѧ на́мъ.

Сщ҃е́нникъ же благословлѧ́етъ лю́ди, приглаго́лѧ возгла́снѡ:

Спасѝ бж҃е лю́ди твоѧ̑, и҆ благословѝ достоѧ́нiе твоѐ.

И҆ ѡ҆браща́ютсѧ дiа́конъ же и҆ сщ҃е́нникъ къ ст҃ѣ́й трапе́зѣ, и҆ кади́тъ сщ҃е́нникъ три́жды, глаго́лѧ въ себѣ̀:

Вознеси́сѧ на нб҃са̀ бж҃е, и҆ по все́й землѝ сла́ва твоѧ̀.

Ли́къ же пое́тъ:

Ви́дѣхомъ свѣ́тъ и҆́стинный, прiѧ́хомъ дх҃а нбⷭ҇наго, ѡ҆брѣто́хомъ вѣ́рꙋ и҆́стиннꙋю, нераздѣ́льнѣй трⷪ҇цѣ покланѧ́емсѧ: та́ бо на́съ спасла̀ є҆́сть.

Та́же взе́мъ сщ҃е́нникъ ст҃ы́й дíскосъ, возлага́етъ на главꙋ̀ дiа́кона, и҆ дiа́конъ прiе́мъ и҆ со благоговѣ́нiемъ, зрѧ̀ внѣ̀ къ две́ремъ, ничто́же глаго́лѧ, ѿхо́дитъ въ предложе́нiе, и҆ поставлѧ́етъ и҆̀. Сщ҃е́нникъ же поклони́всѧ, и҆ прiе́мъ ст҃ы́й поти́рь, и҆ ѡ҆бра́щсѧ къ две́ремъ, зрѧ̀ на лю́ди, глаго́летъ та́йнѡ: Благослове́нъ бг҃ъ на́шъ:

И҆ возгла́снѡ:

Всегда̀, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Да и҆спо́лнѧтсѧ ѹ҆ста̀ на́шѧ хвале́нiѧ твоегѡ̀ гдⷭ҇и, ꙗ҆́кѡ да пое́мъ сла́вꙋ твою̀, ꙗ҆́кѡ сподо́билъ є҆сѝ на́съ причасти́тисѧ ст҃ы̑мъ твои̑мъ, бж҃е́ствєннымъ, безсмє́ртнымъ и҆ животворѧ́щымъ та́йнамъ, соблюдѝ на́съ во твое́й ст҃ы́ни ве́сь де́нь поꙋча́тисѧ пра́вдѣ твое́й. а҆ллилꙋ́iа, а҆ллилꙋ́iа, а҆ллилꙋ́iа.

И҆ и҆зше́дъ дiа́конъ сѣ́верною две́рiю, и҆ ста́въ на ѻ҆бы́чномъ мѣ́стѣ, глаго́летъ:

Про́сти прiи́мше бж҃е́ственныхъ, ст҃ы́хъ, пречⷭ҇тыхъ, безсме́ртныхъ, небе́сныхъ и҆ животворѧ́щихъ, стра́шныхъ хрⷭ҇то́выхъ та̑инъ, досто́йнѡ благодари́мъ гдⷭ҇а.

Ли́къ: Гдⷭ҇и поми́лꙋй.

Застꙋпѝ, спасѝ, поми́лꙋй и҆ сохранѝ на́съ бж҃е твое́ю бл҃года́тiю.

Ли́къ: Гдⷭ҇и поми́лꙋй.

Де́нь ве́сь соверше́нъ, ст҃ъ, ми́ренъ и҆ безгрѣ́шенъ и҆спроси́вше, са́ми себѐ и҆ дрꙋгъдрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.

Ли́къ: Тебѣ̀ гдⷭ҇и.

I҆ере́й же прѧ́мѡ держѧ̀ є҆ѵⷢ҇лiе, согнꙋ́въ а҆нтiми́нсъ, твори́тъ надꙿ ни́мъ крⷭ҇тъ.

Возглаша́етъ:

Ꙗ҆́кѡ ты̀ є҆сѝ ѡ҆свѧще́нiе на́ше, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

I҆ере́й: Съ ми́ромъ и҆зы́демъ.

Ли́къ: Ѡ҆ и҆́мени гдⷭ҇ни.

Дiа́конъ: Гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Мл҃тва заамвѡ́ннаѧ возгла́снѡ:

Бл҃гословлѧ́ѧй бл҃гословѧ́щыѧ тѧ̀ гдⷭ҇и, и҆ ѡ҆свѧща́ѧй на тѧ̀ ѹ҆пова́ющыѧ, спасѝ лю́ди твоѧ̑, и҆ благословѝ достоѧ́нiе твоѐ, и҆сполне́нiе цр҃кве твоеѧ̀ сохранѝ, ѡ҆свѧтѝ лю́бѧщыѧ благолѣ́пiе до́мꙋ твоегѡ̀: ты̀ тѣ́хъ воспросла́ви бж҃е́ственною твое́ю си́лою, и҆ не ѡ҆ста́ви на́съ ѹ҆пова́ющихъ на тѧ̀. ми́ръ мíрови твоемꙋ̀ да́рꙋй, це́рквамъ твои̑мъ, свѧще́нникѡмъ, бл҃гочести́вѣйшемꙋ, самодержа́внѣйшемꙋ, вели́комꙋ гдⷭ҇рю на́шемꙋ i҆мпера́торꙋ нiкола́ю а҆леѯа́ндровичꙋ всеѧ̀ рѡссíи, во́инствꙋ, и҆ всѣ̑мъ лю́демъ твои̑мъ: ꙗ҆́кѡ всѧ́кое даѧ́нiе бл҃го, и҆ всѧ́къ да́ръ соверше́нъ свы́ше є҆́сть, сходѧ́й ѿ тебѐ ѻ҆ц҃а̀ свѣ́тѡвъ: и҆ тебѣ̀ сла́вꙋ, и҆ бл҃годаре́нiе, и҆ поклоне́нiе возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Та́же: Бꙋ́ди и҆́мѧ гдⷭ҇не: три́жды.

И҆ ѱало́мъ л҃г: Благословлю̀ гдⷭ҇а:

Моли́твѣ же глаго́лемѣй, дiа́конъ стои́тъ на деснѣ́й странѣ̀ предꙿ ѻ҆́бразомъ влⷣки хрⷭ҇та̀, держѧ̀ ѻ҆ра́рь сво́й, главꙋ̀ прикло́нь, до соверше́нiѧ мл҃твы: се́й же сконча́вшейсѧ, сщ҃е́нникъ ѹ҆́бѡ вхо́дитъ ст҃ы́ми две́рьми, и҆ ѿше́дъ въ предложе́нiе, глаго́летъ настоѧ́щꙋю мл҃твꙋ:

Мл҃тва, глаго́лемаѧ внегда̀ потреби́ти ст҃а̑ѧ:

И҆сполне́нiе зако́на и҆ проро́кѡвъ са́мъ сы́й хрⷭ҇тѐ бж҃е на́шъ, и҆спо́лнивый всѐ ѻ҆ч҃еское смотре́нiе, и҆спо́лни ра́дости и҆ весе́лiѧ сердца̀ на́шѧ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

Дiа́конъ же вше́дъ и҆ са́мъ сѣ́верною страно́ю, потреблѧ́етъ ст҃а̑ѧ со стра́хомъ, и҆ со всѧ́кимъ ѹ҆твержде́нiемъ.

[зрѝ] Сщ҃е́нникъ же и҆зше́дъ, дае́тъ лю́демъ а҆нтíдѡръ. По сконча́нiи же ѱалма̀, и҆ раздаѧ́нiи а҆нтíдѡра, глаго́летъ:

Благослове́нiе гдⷭ҇не на ва́съ, тогѡ̀ бл҃года́тiю и҆ чл҃вѣколю́бiемъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Свѧще́нникъ: Сла́ва тебѣ̀ хрⷭ҇тѐ бж҃е, ѹ҆пова́нiе на́ше, сла́ва тебѣ̀.

Ли́къ: Сла́ва, и҆ ны́нѣ: Гдⷭ҇и поми́лꙋй, три́жды. Благословѝ.

Сщ҃е́нникъ: Хрⷭ҇то́съ и҆́стинный бг҃ъ на́шъ, мл҃твами пречⷭ҇тыѧ своеѧ̀ мт҃ре [и҆ прѡ́чаѧ], и҆́же во ст҃ы́хъ ѻ҆ц҃а̀ на́шегѡ а҆рхiепⷭ҇кпа кѡнстантíнѧ гра́да i҆ѡа́нна златоꙋ́стагѡ: и҆ ст҃а́гѡ, и҆́мⷬ҇къ, є҆гѡ́же є҆́сть де́нь, и҆ всѣ́хъ ст҃ы́хъ, поми́лꙋетъ и҆ спасе́тъ на́съ, ꙗ҆́кѡ бл҃гъ и҆ чл҃вѣколю́бецъ.

Ли́къ же многолѣ́тствꙋетъ i҆мпера́тора.

И҆ свѧще́нникъ, вше́дъ во ст҃ы́й ѻ҆лта́рь, совлачи́тсѧ свѧще́нныѧ ѻ҆де́жды, глаго́лѧ:

Ны́нѣ ѿпꙋща́еши: Трист҃о́е. И҆ по Ѻ҆́ч҃е на́шъ:

Ѿпꙋсти́тельный тропа́рь, гла́съ и҃:

Ѹ҆́стъ твои́хъ ꙗ҆́коже свѣ́тлость ѻ҆гнѧ̀ возсiѧ́вши бл҃года́ть, вселе́ннꙋю просвѣтѝ: не сребролю́бiѧ мíрови сокрѡ́вища сниска̀, высотꙋ̀ на́мъ смиреномꙋ́дрiѧ показа̀. но твои́ми словесы̀ наказꙋ́ѧ, ѻ҆́ч҃е i҆ѡа́нне златоꙋ́сте. молѝ сло́ва хрⷭ҇та̀ бг҃а, спасти́сѧ дꙋша́мъ на́шымъ.

Сла́ва: Конда́къ, гла́съ s҃.

Подо́бенъ: Е҆́же ѡ҆ на́съ:

Ѿ нб҃съ прiѧ́лъ є҆сѝ бж҃е́ственнꙋю бл҃года́ть, и҆ твои́ма ѹ҆стна́ма всѧ̑ ѹ҆чи́ши, покланѧ́тисѧ въ трⷪ҇цѣ є҆ди́номꙋ бг҃ꙋ, i҆ѡа́нне златоꙋ́сте, всебл҃же́нне прпⷣбне, досто́йнѡ хва́лимъ тѧ̀: є҆си́ бо наста́вникъ, ꙗ҆́кѡ бж҃е́ствєннаѧ ꙗ҆влѧ́ѧ.

И҆ ны́нѣ, бг҃оро́диченъ:

Предста́тельство хрiстiа́нъ непосты́дное, хода́тайство ко творцꙋ̀ непрело́жное, не пре́зри грѣ́шныхъ моле́нiй гла́сы: но предварѝ, ꙗ҆́кѡ блага́ѧ, на по́мощь на́съ вѣ́рнѡ зовꙋ́щихъ тѝ: ѹ҆скорѝ на моли́твꙋ, и҆ потщи́сѧ на ѹ҆моле́нiе, предста́тельствꙋющи при́снѡ бцⷣе, чтꙋ́щихъ тѧ̀.

И҆лѝ а҆́ще хо́щеши, рцы̀ и҆ дню̀ тропа́рь.

Гдⷭ҇и поми́лꙋй, в҃_i. Честнѣ́йшꙋю:

Сла́ва, и҆ ны́нѣ:

и҆ твори́тъ ѿпꙋ́стъ.

Потреби́вшꙋ же дiа́конꙋ ст҃а̑ѧ со всѧ́кимъ ѻ҆пасе́нiемъ, ꙗ҆́кѡ ничемꙋ̀ ѿ sѣлѡ̀ дро́бнѣйшихъ па́сти крꙋпи́цъ, и҆лѝ ѡ҆ста́тисѧ, налiѧ́въ во ст҃ꙋ́ю ча́шꙋ ѿ вiна̀ и҆ воды̀, и҆ потреби́въ, и҆ сопрѧ́тавъ гꙋ́бою всю̀ мокротꙋ̀. Та́же слага́етъ ст҃ы̑ѧ сосꙋ́ды вкꙋ́пѣ, и҆ ѡ҆бвѧза́въ и҆́хъ, полага́етъ на ѻ҆бы́чномъ мѣ́стѣ, глаго́лѧ: Ны́нѣ ѿпꙋща́еши: и҆ про́чаѧ, ꙗ҆́коже и҆ сщ҃е́нникъ. И҆ ѡ҆мыва́етъ рꙋ́ки на ѻ҆бы́чномъ мѣ́стѣ, и҆ поклони́всѧ вкꙋ́пѣ со сщ҃е́нникомъ, творѧ́тъ ѿпꙋ́стъ, и҆ бл҃годарѧ́ще бг҃а ѡ҆ всѣ́хъ и҆схо́дѧтъ.

Коне́цъ бж҃е́ственныѧ лiтꙋргíи ст҃а́гѡ i҆ѡа́нна златоꙋ́стагѡ.




