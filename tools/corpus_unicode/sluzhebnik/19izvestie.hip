  OCR:

  Библиотека святоотеческой литературы

  http://orthlib.ru



И҆звѣ́стiе ѹ҆чи́тельное,

ка́кѡ до́лженствꙋетъ i҆ере́ю и҆ дiа́конꙋ слꙋже́нiе въ цр҃кви ст҃ѣ́й соверша́ти, и҆ прiꙋготовлѧ́тисѧ къ сщ҃еннодѣ́йствꙋ, наипа́че же къ бж҃е́ственнѣй лiтꙋргíи, и҆ каковы́ѧ быва́ютъ бѣ́дствєнныѧ и҆ недоꙋмѣ̑нныѧ въ ско́рости слꙋ́чаи, ка́кѡ въ то́мъ и҆справлѧ́тисѧ, предложи́сѧ вкра́тцѣ.

Въ бл҃года́тномъ зако́нѣ сп҃си́телѧ на́шегѡ бг҃а i҆и҃са хрⷭ҇та̀, цр҃ковь ст҃а́ѧ се́дмь та́инствъ содержи́тъ, сíесть: кр҃ще́нiе, мѷропома́занiе, є҆ѵхарíстiю, сíесть причаще́нiе, покаѧ́нiе, сщ҃е́нство, бра́къ, є҆леосщ҃е́нiе: ꙗ҆̀же всѧ̑ во хра́мѣ ст҃ѣ́мъ соверша́ютсѧ посщ҃е́нномъ ѿ а҆рхiере́а, во и҆звѣ́стное спасе́нiе всѣ́хъ человѣ́кѡвъ: и҆́наѧ же та̑инства и҆зꙿ си́хъ въ нꙋ́ждахъ мо́гꙋтъ и҆ и҆́ндѣ во хра́минахъ, и҆ гдѣ́либо дѣ́йствоватисѧ.

Сщ҃е́нства же та́инство и҆ є҆ѵхарíстiа, сíесть приноше́нiе безкро́вныѧ же́ртвы, тѣ́ла и҆ кро́ве гдⷭ҇а на́шегѡ i҆и҃са хрⷭ҇та̀, кромѣ̀ посщ҃е́ннагѡ хра́ма, нигдѣ́же творѧ́тсѧ, и҆ не подоба́етъ подꙿ ве́лiимъ грѣхо́мъ. Тѣ́мже, что̀ къ таковы̑мъ тре́бꙋетсѧ, и҆звѣствꙋ́етсѧ си́це:

Хра́мъ ст҃ы́й, сíесть цр҃ковь, въ собра́нiе бл҃года́рственное бг҃ꙋ всетво́рцꙋ, въ трⷪ҇цѣ є҆ди́номꙋ, и҆ въ мл҃твꙋ, и҆ просвѣще́нiе, и҆ ѡ҆чище́нiе ѿ грѣхѡ́въ, да бꙋ́детъ посщ҃е́нъ ѿ сама́гѡ а҆рхiере́а, и҆лѝ въ то́й при́сланъ а҆нтiми́нсъ посщ҃е́нный, и҆ по чи́нꙋ сщ҃е́нiе то́й хра́мъ прiѧ́вшiй.

Сщ҃е́нникъ человѣ́къ да бꙋ́детъ и҆збра́нъ че́стенъ, вѣ́дꙋщъ сщ҃є́ннаѧ пи́смена, рꙋкоположе́нъ пра́вильнѣ ѿ а҆рхiере́а.

Ѡ҆дѣѧ̑нiѧ сщ҃є́ннаѧ i҆ере́й да и҆мѣ́етъ по ѹ҆ста́вленномꙋ бг҃опреда́нномꙋ чи́нꙋ: стiха́рь, є҆пiтрахи́лiй, нарꙋка̑вницы, по́ѧсъ, фелѡ́нь. Дiа́конъ же стiха́рь, нарꙋка̑вницы и҆ ѻ҆ра́рь, на лѣ́вое плечо̀ полага́ющiйсѧ, но́ситъ. И҆ бж҃е́ственныѧ лiтꙋргíи безꙿ сегѡ̀ слꙋжи́ти i҆ере́ю и҆ дiа́конꙋ ѿню́дъ не подоба́етъ. А҆́ще ли же i҆ере́й та́кѡ де́рзнетъ: та́инство ѹ҆́бѡ соверши́тъ, ѻ҆ба́че са́мъ сме́ртнѡ согрѣши́тъ, и҆ за сiѐ са́на и҆зве́ржетсѧ.

Про́чыѧ же та̑йны ст҃ы̑ѧ, мольбы̑ же и҆ въ цр҃кви пѣ̑нiѧ, ѡ҆ ѡ҆блаче́нiи сщ҃е́нныхъ ѻ҆де́ждъ по ѹ҆ста́вꙋ и҆́мꙋтъ бы́ти, ꙗ҆́коже ѹ҆каза́сѧ въ чи́нѣ ко́емъ.

Но къ та́йнѣ се́й ст҃ѣ́й, є҆́же соверши́ти тѣ́ло и҆ кро́вь гдⷭ҇а на́шегѡ i҆и҃са хрⷭ҇та̀, пе́рвѣе нꙋ̑ждныѧ вє́щи потре́бны сꙋ́ть сiѧ̑: хiротониса́нный i҆ере́й ѿ а҆рхiере́а, намѣ́ренiе и҆ во́лю сщ҃е́нникꙋ и҆мѣ́ти крѣ́пкѡ къ соверше́нiю та́йны тѣ́ла и҆ кро́ве гдⷭ҇ни, є҆́же чино́внымъ дѣ́йствомъ соверше́ннѡ преложи́тсѧ въ сꙋ́щꙋю i҆и҃съ хрⷭ҇то́вꙋ пло́ть и҆ кро́вь.

Ве́щь та́йнѣ се́й прили́чнаѧ: просфѡры̀ мꙋкѝ чи́стыѧ пшени́чныѧ, ква̑сныѧ, пѧ́ть, и҆ вiно̀ вiногра́дное: и҆зꙿ и҆на́гѡ же жи́та кромѣ̀ пшени́цы, и҆лѝ чє́рствыѧ, и҆лѝ зацвѣ̑лыѧ просфѡры̀ и҆лѝ и҆зꙿ и҆ны́хъ дре́въ, и҆ ꙗ҆́годныхъ со́кѡвъ вiно̀. и҆лѝ во ѹ҆́ксꙋсъ претво́ршеесѧ ки́слостiю, ника́коже да и҆́мать бы́ти.

Къ семꙋ̀, соверше́нiе сеѧ̀ та́йны моли́твою, и҆ словесы̀ съ бл҃гослове́нiемъ рꙋкѝ i҆ере́евы: И҆ сотворѝ ѹ҆́бѡ хлѣ́бъ се́й чⷭ҇тно́е тѣ́ло хрⷭ҇та̀ твоегѡ̀, а҆ є҆́же въ ча́ши се́й, чⷭ҇тнꙋ́ю кро́вь, преложи́въ дх҃омъ твои́мъ ст҃ы́мъ: ꙗ҆́коже мꙋ́дрствꙋетъ и҆ содержи́тъ ст҃а́ѧ а҆пⷭ҇льскаѧ восто́чнаѧ цр҃ковь.

Ѡ҆ се́мъ и҆звѣ́стнѡ да вѣ́дѧтъ i҆ерє́и, ꙗ҆́кѡ безꙿ ѡ҆сщ҃е́ннагѡ хра́ма, и҆лѝ сщ҃е́нныѧ трапе́зы, сíесть безꙿ а҆нтiми́нса, и҆ безꙿ сщ҃е́нныхъ ѻ҆де́ждъ, и҆ веще́й таковы́хъ, а҆́ще намѣ́ренiѧ не и҆мѣ́етъ ѡ҆ то́мъ, а҆́ще нечи́сты просфѡры̀, и҆ не и҆зꙿ чи́стыѧ пшени́цы, и҆ а҆́ще ко́ими словесы̀ соверше́нiе быва́етъ, не зна́етъ: а҆́ще слꙋжи́ти кто̀ де́рзнетъ та́кѡ про́стѡ, и҆лѝ помраче́нъ ѿ мно́гагѡ пiѧ́нства ма́лѡ что̀ вѣ́сть, є҆́же дѣ́етъ, не то́кмѡ свѧтота́тскимъ грѣхо́мъ сме́ртнѡ согрѣши́тъ, но и҆ та́йна тѣ́ла и҆ кро́ве хрⷭ҇та̀ бг҃а на́шегѡ ника́коже соверши́тсѧ.



Ка́кѡ подоба́етъ слꙋжи́телю предꙿꙋготовлѧ́ти себѐ къ досто́йномꙋ слꙋже́нiю бж҃е́ственныѧ лiтꙋргíи, и҆ причаще́нiю бж҃е́ственныхъ хрⷭ҇то́выхъ та̑инъ.

Ѿ мiрска́гѡ не сщ҃е́ннагѡ, но проста́гѡ человѣ́ка, та́кожде и҆ ѿ кли́рiка, и҆ ѿ дiа́кона, и҆ ѵ҆подiа́кона, кромѣ̀ пра́вильнагѡ i҆ере́а, та́йна ст҃ы́ѧ є҆ѵхарíстiи никогда́же ѡ҆ст҃и́тсѧ. И҆́бо ничто́же тогѡ̀ сщ҃е́нства соверши́тъ, и҆ въ тѧ́жкое ѡ҆сꙋжде́нiе, и҆ въ грѣ́хъ свѧтота́тства дерзнꙋ́вшiй впаде́тъ.

Пра́вильнѣ же i҆ере́й посщ҃е́нный, и҆ дiа́конъ ѹ҆готовлѧ́тисѧ въ слꙋже́нiе до́лженъ си́це:

Пре́жде да сохрани́тъ себѐ, и҆ ѡ҆па́снѡ да блюде́тъ ѿ веще́й, запина́ющихъ досто́йномꙋ лiтꙋргиса́нiю, и҆ пречⷭ҇тыхъ та̑инъ причаще́нiю.

Запѧ̑тiѧ же бѡ́льшаѧ сꙋ́ть сiѧ̑: а҆́ще ѻ҆́нъ въ клѧ́твѣ, и҆лѝ во ѿлꙋче́нiи, и҆лѝ въ запреще́нiи ѿ а҆рхiере́а, и҆лѝ и҆́мать въ себѣ̀ грѣ́хъ сме́ртный.

А҆́ще ѹ҆́бѡ въ клѧ́твѣ, во ѿлꙋче́нiи же и҆ запреще́нiи свѧ́занъ сы́й ѡ҆брѣта́етсѧ, всѧ́кѡ да не дерза́етъ слꙋжи́ти лiтꙋргíи, до́ндеже ѿ свѧза́вшагѡ є҆го̀ и҆мꙋ́щагѡ вла́сть проще́нъ и҆ разрѣше́нъ бꙋ́детъ соверше́ннѡ. И҆́бо кто̀ не разрѣше́нъ сщ҃еннодѣ́йствовати де́рзнетъ, свѧтота́тства грѣ́хъ и҆спо́лнитъ, и҆ съ но́вымъ, и҆ sѣлѡ̀ тѧ́жкимъ грѣхо́мъ ѿ бж҃е́ственныѧ слꙋ́жбы возврати́тсѧ, и҆ пови́ненъ тѣ́лꙋ и҆ кро́ви гдⷭ҇ни: бг҃оꙋбíйца бо кꙋ́пнѡ съ невѣ́рными i҆ꙋдє́и хрⷭ҇та̀ ѹ҆би́вшими бꙋ́детъ, и҆ въ сꙋ́дъ себѣ̀ и҆ во ѡ҆сꙋжде́нiе пречⷭ҇тымъ та́йнамъ причасти́тсѧ.

Та́кожде подꙿ запреще́нiемъ ѿ а҆рхiере́а, и҆лѝ i҆ере́а, ѻ҆тца̀ своегѡ̀ дꙋхо́внагѡ, кто̀ и҆ мiрскíй человѣ́къ сꙋ́щъ, и҆́ндѣ каково́ю стра́стiю содержа́сѧ, и҆ пренебрега́ѧ того̀, и҆ ко и҆но́мꙋ дꙋховникꙋ̀ безꙿ разрѣше́нiѧ преходѧ̀, и҆ дерза́ѧ пречⷭ҇тымъ та́йнамъ тѣ́ла и҆ кро́ве i҆и҃съ хрⷭ҇то́вой причаща́тисѧ, то́жде постра́ждетъ, и҆ ꙗ҆́кѡ бг҃оꙋбíйца ѡ҆сꙋ́дитсѧ.

А҆́ще же ѡ҆ грѣсѣ̀ сме́ртномъ ѡ҆блича́етъ є҆го̀ со́вѣсть є҆гѡ̀, да не де́рзнетъ лiтꙋргиса́ти, до́ндеже ѡ҆чи́ститъ себѐ ѿ грѣха̀ тогѡ̀, въ не́мже ѡ҆брѣта́етсѧ, сокрꙋше́нiемъ и҆ болѣ́знiю серде́чною, и҆ и҆сповѣ́данiемъ ѹ҆́стнымъ предꙿ дꙋхо́внымъ ѻ҆тце́мъ, и҆ крѣ́пкимъ предложе́нiемъ, є҆́же ктомꙋ̀ не возврати́тисѧ ко грѣхꙋ̀.

А҆́ще бо де́рзнетъ въ грѣсѣ̀ сме́ртномъ сы́й, не и҆сповѣ́давсѧ и҆ покаѧ́нiемъ не предꙿѡчи́стивъ себѐ, лiтꙋргиса́ти, ко грѣхꙋ̀ сме́ртномꙋ, въ не́мже є҆́сть, дрꙋгíй грѣ́хъ тѧжча́йшiй сме́ртный приложи́тъ, и҆ бж҃е́ственныѧ та̑йны въ сꙋ́дъ себѣ̀ и҆ во ѡ҆сꙋжде́нiе недосто́инства ра́ди прiи́метъ.

А҆́ще въ са́момъ слꙋже́нiи бж҃е́ственныѧ лiтꙋргíи прише́дъ въ себѐ i҆ере́й, позна́етъ себѐ бы́ти въ грѣсѣ̀ сме́ртномъ, є҆ли́кѡ мо́жетъ, вели́кою болѣ́знiю и҆ жа́лостiю да ѹ҆мили́тъ себѐ, и҆ сокрꙋши́тъ срⷣце своѐ, предложе́нiе непремѣ́нное и҆мѣ́ѧ, є҆́же скорѣ́е и҆сповѣ́датисѧ и҆ довлетвори́ти, и҆ сокрꙋша́тисѧ ѡ҆ грѣсѣ̀ свое́мъ.

Препина́етъ же къ досто́йномꙋ слꙋже́нiю, и҆ прест҃ы́хъ та̑инъ причаще́нiю, и҆ сiѐ sѣлѡ̀: а҆́ще кого̀ i҆ере́й, и҆лѝ дiа́конъ ѹ҆ничижи́лъ є҆́сть, ѡ҆скорби́лъ же, и҆лѝ ѡ҆непра́вдовалъ, и҆ вѣ́сть, ꙗ҆́кѡ то́й гнѣ́ваетсѧ и҆ скорби́тъ на него̀: и҆лѝ а҆́ще са́мъ i҆ере́й и҆ дiа́конъ ѡ҆непра́вдованъ, и҆лѝ ѡ҆скорбле́нъ сы́й ѿ когѡ̀, гнѣ́ваетсѧ и҆ скорби́тъ, да не де́рзнетъ лiтꙋргиса́ти: но ше́дъ пре́жде, по гдⷭ҇ню повелѣ́нiю, да смири́тсѧ съ бра́томъ свои́мъ, и҆ та́кѡ да лiтꙋргиса́етъ.

А҆́ще же ѡ҆скорбле́нный дале́че гдѣ̀, нꙋ́жда же належи́тъ слꙋже́нiѧ, понѐ да предложе́нiе до́брое и҆́мать, є҆гда̀ ѹ҆́зритсѧ съ ни́мъ, всѧ́кѡ примири́тисѧ, и҆ въ срⷣцѣ свое́мъ да жалѣ́етъ крѣ́пкѡ, и҆ по нꙋ́жди лiтꙋргиса́етъ.

Къ семꙋ́ же досто́йномꙋ слꙋже́нiю, и҆ ст҃ы́хъ та̑инъ причаще́нiю, препина́етъ многоѧде́нiе и҆ питiѐ вече́рнее. Тѣ́мже всѧ́кѡ воздержа́тисѧ ѿ бра́шенъ и҆ пи́тiй съ ве́чера досто́итъ, и҆лѝ вельмѝ что̀ ма́ло вкꙋси́ти, ѿ полꙋ́нощи же коне́чнѡ не подоба́етъ вкꙋси́ти чесогѡ̀: а҆́ще же и҆ ма́ло что̀ вкꙋ́ситъ ѿ бра́шенъ и҆ пи́тiй по полꙋ́нощи, ника́коже да де́рзнетъ лiтꙋргиса́ти, занѐ ѿ полꙋ́нощи де́нь є҆сте́ственный начина́етсѧ.

Въ коне́цъ же, всѧ́къ i҆ере́й и҆ дiа́конъ и҆мы́й женꙋ̀, ѿ смѣше́нiѧ є҆ѧ̀ предꙿ лiтꙋргиса́нiемъ воздержа́тисѧ всѧ́кѡ до́лженъ є҆́сть нѣ́кѡликiѧ дни̑, но и҆ по слꙋже́нiи днѐ тогѡ̀: не воздержа́йсѧ бо и҆ слꙋжа́й, тѧ́жкѡ согрѣша́етъ.

Си́хъ ѹ҆́бѡ препѧ́тiй, не то́чiю i҆ере́й, но и҆ всѧ́къ хрiстiа́нинъ, хотѧ́й досто́йнѡ причасти́тисѧ бж҃е́ственныхъ хрⷭ҇то́выхъ та̑инъ, весьма̀ блюсти́сѧ до́лженъ є҆́сть, кромѣ̀ то́чiю недꙋ́жныхъ въ сме́ртной нꙋ́ждѣ.

Сꙋ́ть же къ си̑мъ и҆ и҆́наѧ препѧ̑тiѧ къ досто́йномꙋ слꙋже́нiю, и҆ ст҃ы́хъ та̑инъ причаще́нiю: ꙗ҆̀же а҆́ще и҆ мє́ншаѧ ѿ предрече́нныхъ сꙋ́ть, ѻ҆ба́че прилѣ́жнѡ и҆скоренѧ́ти ѧ҆̀, и҆ блюсти́сѧ и҆̀хъ i҆ере́й, и҆ кíйждо хрiстiа́нинъ, є҆ли́кѡ мо́жетъ, до́лженъ є҆́сть.

Пе́рвое ѹ҆́бѡ є҆́сть, и҆зли́шнее по́мыслѡвъ разсѣ́ѧнiе, ꙗ҆̀же по си́лѣ собира́ти во є҆ди́но, и҆ ѡ҆бꙋздова́ти мо́жетъ те́плою мл҃твою, и҆ ѹ҆се́рднымъ размышле́нiемъ страсте́й гдⷭ҇нихъ.

Второ́е, смꙋще́нiе внꙋ́треннее, є҆́же є҆́сть тоскли́вость: ѿгна́ти же ѿ себѐ да тщи́тсѧ ѹ҆пова́нiемъ прiѧ́тiѧ бл҃года́ти бж҃iѧ, є҆ѧ́же сподо́битисѧ и҆́мать причаще́нiемъ пречⷭ҇тыхъ та̑инъ.

Тре́тiе, ѹ҆ны́нiе, и҆лѝ разлѣне́нiе, є҆́же бо́дростiю, трезвѣ́нiемъ же и҆ бдѣ́нiемъ, и҆лѝ малоспа́нiемъ крѣ́пкѡ ѿ себѐ да ѿжене́тъ.

Надꙿ всѣ́ми же си́ми, четве́ртое є҆́сть смꙋще́нiе, и҆лѝ движе́нiе тѣле́сное, ѿ ѡ҆скверне́нiѧ во снѣ̀ быва́емагѡ, є҆́же а҆́ще и҆ кромѣ̀ всѧ́кiѧ ѿ негѡ̀ да́нныѧ вины̀ приключи́тсѧ, ра́звѣ вели́кiѧ нꙋ́жды лiтꙋргиса́ти да не де́рзнетъ.

А҆́ще же са́мъ да́лъ є҆́сть винꙋ̀ препѧ́тiю семꙋ̀, и҆лѝ бесѣ́дами, и҆лѝ по́мыслы скве́рными съ ве́чера, и҆лѝ ꙗ҆де́нiемъ, питiе́мъ же и҆лѝ сно́мъ дово́льнымъ, да ника́коже де́рзнетъ лiтꙋргиса́ти, доне́лѣже и҆сповѣ́стсѧ ѻ҆тцꙋ̀ своемꙋ̀ дꙋхо́вномꙋ, и҆ ѿ негѡ̀ є҆пiтiмiю̀ и҆ разрѣше́нiе прiи́метъ.

Тѣ́мже всѧ́каѧ недоста́точєства те́плою моли́твою, слеза́ми же, болѣ́знiю и҆ сокрꙋше́нiемъ серде́чнымъ, и҆ предꙿ слꙋже́нiемъ и҆ въ са́момъ слꙋже́нiи, и҆скорени́тисѧ мо́гꙋтъ.

Въ пе́рвыхъ ѹ҆́бѡ i҆ере́й, въ сицево́мъ къ бж҃е́ственномꙋ слꙋже́нiю предꙿꙋготовле́нiи, ѿ препѧ́тiй предрече́нныхъ до́лженъ є҆́сть храни́тисѧ.

Второ́е, подоба́етъ є҆мꙋ̀ и҆мѣ́ти болѣ́знь серде́чнꙋю ѡ҆ грѣсѣ́хъ, а҆́ще и҆ ѡ҆ прости́тельныхъ, сíесть, повседне́вныхъ ма́лыхъ.

Къ семꙋ́ же, а҆́ще и҆ въ ма́ломъ чесо́мъ ѡ҆блича́етъ є҆го̀ со́вѣсть є҆гѡ̀, да и҆сповѣ́стсѧ дх҃о́вномꙋ своемꙋ̀ ѻ҆ц҃ꙋ̀, и҆ ѿ негѡ̀ да прiи́метъ разрѣше́нiе.

Вкра́тцѣ же рещѝ: всѐ, є҆́же досто́итъ къ чи́стой со́вѣсти ѿ грѣхѡ́въ, да тщи́тсѧ и҆мѣ́ти.

Се́рдце же своѐ да ѡ҆чисти́тъ ѿ всѧ́кiѧ любвѐ чꙋ́вственныѧ, и҆ ѿ по́хотей и҆ сласте́й тѣле́сныхъ, любвѝ бж҃iей противлѧ́ющихсѧ, и҆ чꙋ̑вства своѧ̑ разсꙋ́днымъ нѣ́кiимъ томле́нiемъ, а҆́ще и҆ не въ запреще́нныхъ ве́щехъ, да ѡ҆бꙋзда́етъ.

Тре́тiе, бл҃го́е произволе́нiе да и҆́мать, є҆́же послꙋжи́ти гдⷭ҇еви въ преподо́бiи и҆ пра́вдѣ во всѧ̑ дни̑ живота̀ своегѡ̀, и҆ сiѐ произволе́нiе во своѐ вре́мѧ дѣ́лы бл҃ги́ми и҆звѣсти́ти.

Четве́ртое, а҆́лчбꙋ и҆ жа́ждꙋ къ бж҃е́ственномꙋ бра́шнꙋ и҆ питiю̀ семꙋ̀, въ дꙋшѝ и҆ срⷣцѣ свое́мъ крѣ́пкѡ дво́йственнымъ размышле́нiемъ да возбꙋжда́етъ:

Пе́рвѣе, вели́чествомъ сеѧ̀ пребж҃е́ственныѧ та́йны: и҆́бо веще́ственнѣ въ не́й цр҃ь и҆ творе́цъ всеѧ̀ ви́димыѧ и҆ неви́димыѧ тва́ри, хрⷭ҇то́съ бг҃ъ и҆ чл҃вѣ́къ, неви́димѡ подꙿ ви́димыми хлѣ́ба и҆ вiна̀ ви́ды, въ снѣ́дь вѣ̑рнымъ предлежи́тъ, и҆ и҆́стиннѡ дае́тсѧ, и҆ по́льзою, и҆ прiѡбрѣ́тенiемъ ѿ неѧ̀ происходѧ́щымъ. И҆́бо досто́йнѣ слꙋжа́й и҆ причаща́ѧйсѧ бж҃е́ственныхъ та̑инъ, не то́чiю ѡ҆ставле́нiе грѣхѡ́въ полꙋча́етъ, но и҆ ѡ҆сщ҃е́нiѧ и҆ бл҃года́ти и҆зрѧ́дныѧ сподоблѧ́етсѧ: прiѡбща́етсѧ бо хрⷭ҇тꙋ̀ и҆́же є҆́сть и҆сто́чникъ неисчерпа́емый ѡ҆сщ҃е́нiѧ и҆ бл҃года́ти.

Второ́е, нищеты̀ своеѧ̀ недоста́точествомъ и҆ тре́бованiемъ: всѧ́къ бо, къ сокро́вищꙋ семꙋ̀ прибѣга́ѧй, вои́стиннꙋ бж҃е́ственныхъ дарѡ́въ бога́тства и҆зꙿѻби́лiе прiе́млетъ, и҆ лише́нiе дх҃о́вныѧ своеѧ̀ нищеты̀ неѡскꙋ́днѡ и҆спо́лнитъ.

Къ семꙋ́ же, да вѣ́рою несꙋмнѣ́нною къ прича́стiю пречⷭ҇тыхъ и҆ животворѧ́щихъ тѣ́ла и҆ кро́ве хрⷭ҇то́выхъ та̑инъ пристꙋ́питъ, во є҆́же си́ми дꙋ́шꙋ пита́ти: сицево́ же произволе́нiе и҆ вѣ́рꙋ, не то́чiю i҆ере́й и҆ дiа́конъ, но и҆ всѧ́къ, досто́йнѡ хотѧ́й причасти́тисѧ вѣ́рный, до́лженъ є҆́сть и҆мѣ́ти.

I҆ере́й же и҆ дiа́конъ, лiтꙋргиса́ти хотѧ́й, къ семꙋ̀ всѧ́кѡ до́лженъ є҆́сть ѻ҆со́бнѣ и҆ сiѐ и҆мѣ́ти, є҆́же и҆зво́лити въ предложе́нiи свое́мъ въ сла́вꙋ бг҃а, въ трⷪ҇цѣ ст҃ѣ́й сла́вимагѡ, и҆ въ че́сть всѣ́хъ ст҃ы́хъ, въ нбⷭ҇номъ раѝ веселѧ́щихсѧ, въ по́льзꙋ же и҆ ѡ҆ставле́нiе грѣхѡ́въ себѣ̀ и҆ всѣ̑мъ вѣ̑рнымъ бж҃iимъ, на землѝ сꙋ́щымъ, и҆ въ правовѣ́рiи бл҃гоче́стнѡ ѹ҆со́пшымъ, за всѣ́хъ же ѻ҆со́бнѣ живы́хъ и҆ ѹ҆со́пшихъ, моли́твамъ є҆гѡ̀ врꙋчи́вшихсѧ, и҆ ѡ҆ бл҃гостоѧ́нiи ст҃ы́ѧ собо́рныѧ а҆пⷭ҇тольскiѧ восто́чныѧ цр҃кве лiтꙋргíю бж҃е́ственнꙋю по ѹ҆ста́вꙋ гдⷭ҇ню, и҆ ѻ҆бы́чаю цр҃кви ст҃ы́ѧ восто́чныѧ, ꙗ҆́коже та́йнꙋ ѡ҆свѧща́ющꙋю, и҆ ꙗ҆́кѡ же́ртвꙋ бг҃а ѹ҆милостивлѧ́ющꙋю, и҆ грѣхѝ ѡ҆чища́ющꙋю, соверша́ти, въ не́йже дх҃ъ ст҃ы́й ѹ҆сты̀ є҆гѡ̀, по словесѝ бж҃е́ственныхъ слове́съ: И҆ сотворѝ ѹ҆́бѡ хлѣ́бъ въ тѣ́ло хрⷭ҇то́во, и҆ вiно̀ [водо́ю ма́лѡ растворе́ное] въ кро́вь є҆гѡ̀ бж҃е́ственнꙋю, преложи́въ дх҃омъ твои́мъ ст҃ы́мъ, на прⷭ҇то́лѣ предложє́нныѧ и҆́стиннѡ пресꙋществи́тъ.

Пѧ́тое, всѧ́кѡ да тщи́тсѧ, є҆́же съ вели́кою че́стiю, и҆ глꙋбо́кимъ смире́нiемъ къ бж҃е́ственнѣй се́й та́йнѣ пристꙋпи́ти, помышлѧ́ѧ є҆гѡ̀ вели́чество, и҆ милосе́рдiе, и҆ безмѣ́рнꙋю чистотꙋ̀, свою́ же хꙋ́дость, скве́рность и҆ не́мощь: ѿ сегѡ̀ ѹ҆́бѡ размышле́нiѧ ве́лiю бл҃года́ть и҆ ра́дость ѡ҆брѧ́щетъ человѣ́къ.

Шесто́е, прилѣ́жнѡ да тщи́тсѧ бл҃гоговѣ́инство себѣ̀ стѧжа́ти, и҆ размышлѧ́ти стра̑сти гдⷭ҇ни: возꙿимѣ́етъ бо дꙋхо́внꙋю наде́ждꙋ и҆ любо́вь къ хрⷭ҇то́вой та́йнѣ се́й, къ не́йже прилѣ́жнаѧ моли́тва со внима́нiемъ sѣлѡ̀ є҆́сть помо́щна.

Си́це ѹ҆́бѡ къ досто́йномꙋ слꙋже́нiю предꙿꙋготовлѧ́ѧ себѐ слꙋжи́тель, и҆лѝ прiѡбщи́тисѧ хотѧ́й бж҃е́ственнагѡ тѣ́ла и҆ кро́ве, до́лженъ є҆́сть съ ве́чера по чи́нꙋ цр҃ко́вномꙋ вече́рню соверши́ти, [и҆лѝ вы́слꙋшати] на не́йже бл҃гоговѣ́йнѡ да поꙋча́етсѧ въ мы́сли свое́й, ѹ҆миле́ннѡ размышлѧ́ѧ: ка́кѡ гдⷭ҇ь и҆ сп҃съ на́шъ i҆и҃съ хрⷭ҇то́съ, по спаси́тельныхъ свои́хъ страсте́хъ въ пѧто́къ ве́чера, на крⷭ҇тѣ̀ грѣ̑хъ ра́ди на́шихъ ви́сѧ, спасе́нiѧ ра́ди на́шегѡ ѹ҆́мре: ка́кѡ є҆ди́нъ ѿ во́инѡвъ копiе́мъ ре́бра є҆мꙋ̀ прободѐ, и҆зꙿ негѡ́же а҆́бiе и҆зы́де кро́вь и҆ вода̀: ка́кѡ посе́мъ i҆ѡ́сифъ съ нiкоди́момъ тѣ́ло хрⷭ҇то́во сне́мше, плащани́цею ѡ҆бви́ша, и҆ во гро́бѣ положи́ша: и҆ ка́кѡ марíа магдали́на, съ пречⷭ҇тою мт҃рiю гдⷭ҇нею, съ пла́чемъ и҆ ве́лiимъ рыда́нiемъ, въ го́рести се́рдца зрѧ́хꙋ сiѧ̑.

Повече́рiе же, и҆ ко снꙋ̀ и҆дѧ̀ моли̑твы соверша́ѧ, и҆ ѡ҆предѣле́нныѧ себѣ̀ канѡ́ны, ꙗ҆́кѡ а҆ка́ѳiстъ бг҃овлⷣчцѣ, и҆лѝ гдⷭ҇ꙋ i҆и҃сꙋ, и҆лѝ ст҃ы̑мъ кѡ́имъ въ седми́цѣ, и҆ а҆́гг҃лꙋ своемꙋ̀ храни́телю, да бл҃гоговѣ́йнѡ размышлѧ́етъ: ка́кѡ прест҃а́ѧ дш҃а̀ сп҃си́телева, бж҃ествꙋ̀ совокꙋпле́ннаѧ, во а҆́дъ соше́дши, держа́внѡ кнѧ́зѧ тмы̀ свѧза̀, тогѡ̀ ца́рство плѣнѝ, и҆ дꙋ́шы ѿ вѣ́ка всѣ́хъ сꙋ́щихъ та́мѡ пра́ведныхъ ѿ мꙋчи́тельства є҆гѡ̀ свободѝ, съ собо́ю возведѐ, и҆ въ ра́й да́же до своегѡ̀ пресла́внагѡ вознесе́нiѧ вселѝ. Тѣ́мъ благодарѧ̀ є҆го̀ за всѧ̑ бл҃годѣѧ̑нiѧ, ꙗ҆̀же спаси́тельною стра́стiю, и҆ животво́рною свое́ю сме́ртiю ро́дꙋ человѣ́ческомꙋ сотворѝ, прилѣ́жнѡ мо́литъ, да и҆ є҆гѡ̀ всѧ̑ согрѣшє́нiѧ тѣ́хъ ра́ди ѡ҆чи́стивъ, ѿ вѣ́чныѧ мꙋ́ки и҆зба́витъ є҆го̀ и҆ црⷭ҇твiѧ своегѡ̀ сподо́битъ.

Пречи́стꙋю же бцⷣꙋ, соѻ́бщницꙋ страсте́мъ и҆ сме́рти сн҃а своегѡ̀ бы́вшꙋю, и҆ сiѧ̑ зрѧ́щи сболѣ́зновавшꙋю, прилѣ́жнѡ моли́ти, є҆́же въ житiѝ се́мъ предста́тельницею, и҆ ко всѣ̑мъ добродѣ́телемъ помо́щницею бы́ти, и҆ въ де́нь и҆схо́да ѿ тѣ́ла, дꙋ́шꙋ ѿ всѣ́хъ дiа́вольскихъ нахожде́нiй, крѣ́пкимъ свои́мъ предста́тельствомъ и҆зба́вивши, въ црⷭ҇твiи сн҃а своегѡ̀ всели́тъ: всѧ̑ бо ꙗ҆́кѡ мт҃и ѹ҆ сн҃а своегѡ̀ вѣ́рнѡ къ не́й притека́ющымъ и҆спроси́ти мо́жетъ.

Во ѹ҆́треннее же вре́мѧ пѣ́нiѧ, пре́жде ѡ҆свѣтѣ́нiѧ днѐ полꙋ́нощницꙋ соверша́ѧ, сiѧ̑ бл҃гоговѣ́йнѡ да размышлѧ́етъ: ка́кѡ гдⷭ҇ь на́шъ въ полꙋ́нощи, и҆ды́й къ во́льнѣй стра́сти, въ вертогра́дѣ въ таково́мъ по́двизѣ бѣ̀ прилѣ́жнѡ молѧ́сѧ, ꙗ҆́кѡ по́тꙋ є҆гѡ̀ бы́ти, ꙗ҆́кѡ ка̑пли кро́ве ка́плющыѧ на зе́млю: и҆ ка́кѡ та́мѡ ѿ во́инѡвъ ꙗ҆́тъ, и҆ ко а҆́ннѣ пе́рвѣе ꙗ҆́кѡ sлодѣ́й свѧ́занный веде́нъ бы́сть: и҆ какова̀ та́мѡ понѡ́снаѧ ѹ҆ничижє́нiѧ, ѡ҆плева̑нiѧ, бiє́нiѧ же и҆ неисчє́тнаѧ sла̑ѧ во́лею претерпѣ̀, да на́съ ѿ ѹ҆́зъ грѣхо́вныхъ, и҆ ѿ мꙋчи́тельства, и҆ томле́нiѧ дiа́волѧ свободи́тъ.

Ѹ҆́треню же соверша́ѧ, прилѣ́жнѡ со ѹ҆миле́нiемъ да размышлѧ́етъ: ка́кѡ гдⷭ҇ь ве́лiимъ ѹ҆ничиже́нiемъ ѿ а҆́нны къ каiа́фѣ веде́нъ бы́сть: и҆ какѡва̀ та́мѡ и҆спыта̑нiѧ, лю̑таѧ томлє́нiѧ, заꙋшє́нiѧ, ѡ҆плева̑нiѧ, нарꙋга̑нiѧ же и҆ неми́лѡстивнаѧ ѹ҆дарє́нiѧ, ѿ полꙋ́нощи да́же до ѹ҆́тра, грѣ̑хъ ра́ди на́шихъ во́лею претерпѣ̀.

По ѹ҆́трени же въ соверше́нiи пе́рвагѡ часа̀ бл҃гоговѣ́йнѡ да размышлѧ́етъ: ка́кѡ спаси́тель на́шъ въ пе́рвый ча́съ днѐ веде́нъ бы́сть въ претѡ́ръ ѿ каiа́фы къ пiла́тꙋ, ꙗ҆́кѡ sлодѣ́й, бл҃годѣ́тель, свѧ́занный: и҆ ка́кѡ та́мѡ всегѡ̀ мíра сꙋдiѧ̀ ѿ беззако́нныхъ а҆рхiере́євъ и҆ ста́рцєвъ i҆ꙋде́йскихъ ѡ҆болга́нъ, и҆ ѿ непра́веднагѡ сꙋдiѝ ѡ҆сꙋжде́нъ бы́сть.

Тре́тiй же ча́съ во своѐ вре́мѧ бл҃гоговѣ́йнѡ во ѹ҆миле́нiи се́рдца соверша́ѧ, прилѣ́жнѡ да размышлѧ́етъ: ка́кѡ спаси́тель на́шъ въ тре́тiй ча́съ днѐ, пiла́томъ сꙋди́мь бы́сть, и҆ какѡва́ѧ та́мѡ безчи́слєннаѧ нарꙋга̑нiѧ, и҆ заꙋшє́нiѧ, посе́мъ же неми́лостивнѡ ѹ҆ мра́морнагѡ столпа̀ свѧ́занъ сы́й, лю̑тыѧ ра̑ны, къ семꙋ́ же ѻ҆́стрымъ те́рнiемъ вѣнча́нiе, и҆ и҆ны̑ѧ нестерпи̑мыѧ мꙋ̑ки [да на́съ ѿ мꙋчи́тельства дiа́волѧ свободи́тъ] претерпѣ̀.

Къ семꙋ́ же размышлѧ́ти и҆ сiѐ прили́чно є҆́сть: ка́кѡ дх҃ъ ст҃ы́й въ тре́тiй ча́съ днѐ, во ѻ҆́гненныхъ ѧ҆зы́цѣхъ на а҆по́столы сꙋ́щыѧ на мл҃твѣ сни́де, и҆ ты̑ѧ просвѣтѝ. сiе́ же размышлѧ́ѧ, прилѣ́жнѡ бг҃ꙋ да мо́литсѧ, ꙗ҆́кѡ да пода́стъ и҆ є҆мꙋ̀ дх҃а ст҃а́го, ꙗ҆́коже и҆ ст҃ы̑мъ а҆пⷭ҇лѡмъ, къ дх҃о́внагѡ ра́зꙋма просвѣще́нiю, и҆ во є҆́же досто́йнѡ соверши́ти є҆мꙋ̀ предлежа́щꙋю бж҃е́ственнꙋю слꙋ́жбꙋ.

Шесты́й же ча́съ соверша́ѧ, бл҃гоговѣ́йнѡ да размышлѧ́етъ: ка́кѡ шеста́гѡ часа̀ днѐ, сп҃си́тель на́шъ носѧ̀ крⷭ҇тъ сво́й, къ пропѧ́тiю веде́нъ бы́сть: и҆ ка́кѡ неми́лостивнѡ четы́рмѧ гвоздьмѝ на крⷭ҇тѣ̀, лю́тѣ пригвожде́нъ на голго́ѳѣ, посредѣ̀ двою̀ разбо́йникѡвъ ра́спѧтъ ви́сѧше: и҆ ка́кѡ во́ини раздѣли́ша ри̑зы є҆гѡ̀ себѣ̀: ка́кѡ же мимоходѧ́щiи рꙋга́хꙋсѧ є҆мꙋ̀, и҆ разбо́йникъ ѡ҆шꙋ́юю є҆гѡ̀ ви́сѧщъ, хꙋ́лѧше є҆го̀, и҆ ка́кѡ тма̀ бы́сть по все́й землѝ.

Девѧ́тый же ча́съ [є҆гда̀ ко́егѡ вре́мене пое́тсѧ] та́кожде со всѧ́кимъ бл҃гоговѣ́нiемъ соверша́ѧ, сiѐ внима́тельнѣ да размышлѧ́етъ: ка́кѡ сп҃си́тель на́шъ, спасе́нiѧ ро́да человѣ́ча жела́ѧ, на крⷭ҇тѣ̀ ви́сѧй возглаго́лѧ: жа́ждꙋ, и҆ ка́кѡ ѻ҆́цтомъ, съ же́лчiю смѣ́шеннымъ, напое́нъ бы́сть: ка́кѡ же дш҃ꙋ свою̀ прест҃ꙋ́ю въ рꙋ́цѣ бг҃а ѻ҆ц҃а̀ предадѐ: и҆ ка́кѡ всѧ̑ ѡ҆снова̑нiѧ землѝ потрѧсо́шасѧ, ка́менiе распадо́шасѧ, ме́ртвiи ѿ гробѡ́въ воста́ша: и҆ ка́кѡ є҆ди́нъ ѿ во́инѡвъ копiе́мъ ре́бра є҆мꙋ̀ прободѐ, и҆ а҆́бiе и҆зы́де и҆зꙿ негѡ̀ кро́вь и҆ вода̀.

Сiѧ̑ же вкра́тцѣ помѧнє́ннаѧ, и҆ и҆на̑ѧ спаси́тєльнаѧ гдⷭ҇нѧ страда̑нiѧ, бл҃гоговѣ́йнѡ размышлѧ́ѧ въ сокрꙋше́нiи се́рдца ѹ҆се́рднѡ, а҆́ще же возмо́жно, и҆ со слеза́ми, да соверша́етъ часѡ́вныѧ моли̑твы.

На и҆зꙿѡбрази́тельныхъ же, [а҆́ще и҆ лiтꙋргíи не бꙋ́детъ] да бл҃годари́тъ ѹ҆се́рднѡ сп҃си́телѧ, сицевы́хъ ра́ди лю́тыхъ страда́нiй, ꙗ҆̀же во́лею на́съ ра́ди претерпѣ̀, да ѿ мꙋчи́тельства дiа́волѧ на́съ свободи́тъ: и҆ и҆злiѧ́нiѧ ра́ди пречⷭ҇тыѧ є҆гѡ̀ кро́ве, є҆́юже на́съ ѿ клѧ́твы зако́нныѧ и҆скꙋпѝ, и҆ живо́тъ даю́щiѧ ра́ди є҆гѡ̀ сме́рти, є҆́юже ро́дъ человѣ́ческiй, ѹ҆ме́ршiй грѣхо́мъ, ѡ҆животворѝ, и҆ прилѣ́жнѡ въ смире́нномъ се́рдцѣ да мо́литсѧ, ꙗ҆́кѡ да си́хъ ра́ди всѣ́хъ бл҃годѣѧ́нiй свои́хъ, и҆́миже ро́дъ человѣ́ческiй ѡ҆благодѣ́тельствова, пода́стъ и҆ є҆мꙋ̀ бл҃года́ть ѡ҆ставле́нiѧ грѣхѡ́въ, во є҆́же досто́йнѡ принестѝ є҆мꙋ̀ безкро́внꙋю же́ртвꙋ, и҆ неѡсꙋжде́ннѡ причасти́тисѧ ст҃ы̑мъ є҆гѡ̀ та́йнамъ.

А҆́ще же i҆ере́й и҆ дiа́конъ, и҆лѝ кто̀ къ причаще́нiю гото́вѧсѧ, предрече́нное пра́вило цр҃ко́вное и҆ бж҃е́ственномꙋ причаще́нiю подоба́ющее, самохо́тнѣ ѿ разлѣне́нiѧ, и҆лѝ небреже́нiѧ, и҆лѝ всѐ, и҆лѝ ча́сть нѣ́кꙋю ѡ҆ста́витъ, сме́ртнѡ согрѣши́тъ.

А҆́ще же въ нꙋ́ждныхъ i҆ере́й человѣ́ческомꙋ спасе́нiю дх҃о́вныхъ ве́щехъ себѐ ѹ҆пражднѧ́ѧ, сíесть, слꙋ́шанiемъ и҆́сповѣди больны́хъ и҆лѝ здра́выхъ, и҆лѝ причаще́нiемъ, и҆лѝ креще́нiемъ больны́хъ, вре́мени же приспѣва́ющꙋ бж҃е́ственныѧ слꙋ́жбы, пра́вило ѡ҆ста́вити принꙋжде́нъ бꙋ́детъ, не согрѣши́тъ: то́чiю по бж҃е́ственной лiтꙋргíи ѡ҆ста́вленное всѐ да соверши́тъ: моли̑твы же ко причаще́нiю неѿло́жнѡ да глаго́летъ предꙿ лiтꙋргíею.

Тѣ́мже и҆ хотѧ́щiи причасти́тисѧ та́инства, до́лжни сꙋ́ть пѣ́нiе цр҃ко́вное, и҆ пра́вило къ ст҃о́мꙋ причаще́нiю и҆спо́лнити вседꙋ́шнѡ, и҆ ѡ҆ размышле́нiи страсте́й гдⷭ҇нихъ тща́тисѧ. а҆́ще не вѣ́дѧтъ писа́нiѧ, тогда̀ i҆ере́ємъ, и҆лѝ дiа́конѡмъ, и҆лѝ приче́тникѡмъ ѡ҆ то́мъ ѻ҆́ныѧ поꙋча́ти, да на бо́льшее жела́нiе къ любвѝ гдⷭ҇ней лю́ди ѹ҆бѣдѧ́тсѧ. А҆ и҆̀же и҆ писа́нiе честѝ могꙋ́щiи, и҆ ѡ҆ пра́вилѣ церко́вномъ нерадѧ́щiи, и҆ безꙿ сокрꙋше́нiѧ се́рдца, мнѣ́нiемъ ѡ҆ себѣ̀ побѣжде́ннiи, а҆́ще и҆ вели́цыи ко́егѡлибо по́ла бꙋ́дꙋтъ, дерза́ющiи пристꙋпи́ти къ стра́шномꙋ та́инствꙋ семꙋ̀, да ѡ҆ста́нꙋтсѧ ѿ тогѡ̀, и҆ i҆ере́й, ꙗ҆́кѡ ѻ҆те́цъ дꙋхо́вный, да и҆стѧзꙋ́етъ, и҆ ѿлꙋчи́тъ ѿ ст҃ы́ни тогда̀, до́ндеже и҆спра́витсѧ кто̀, и҆ со внима́нiемъ до́лжное возда́стъ: стра́шно бо впа́сти въ рꙋ́цѣ бг҃а жи́ва, а҆́ще въ сꙋ́дъ и҆лѝ во ѡ҆сꙋжде́нiе бꙋ́детъ ꙗ҆́сти тѣ́ло, и҆ пи́ти кро́вь гдⷭ҇а на́шегѡ i҆и҃са хрⷭ҇та̀.

I҆ере́й и҆ дiа́конъ къ слꙋже́нiю бж҃е́ственныѧ лiтꙋргíи, ꙗ҆́коже дш҃е́ю, си́це и҆ тѣ́ломъ до́лженъ є҆́сть чи́стъ бы́ти: и҆́бо ꙗ҆́коже тѣ́ло чи́сто, та́кѡ и҆ на себѣ̀ чи́стыѧ и҆ цѣ́лыѧ ѻ҆дє́жды и҆мѣ́ти досто́итъ. А҆́ще же бꙋ́дꙋтъ вельмѝ рꙋ̑дныѧ, и҆лѝ раздра̑ныѧ, i҆ере́й же де́рзнетъ въ ни́хъ слꙋжи́ти, сме́ртнѡ согрѣши́тъ: поне́же хрⷭ҇та̀ бг҃а ѹ҆ничижа́етъ, въ пречⷭ҇тыхъ та́йнахъ свои́хъ и҆́стиннѡ сꙋ́щаго. Тѣ́мже всѧ́кѡ тща́тисѧ до́лжно сщ҃еннослꙋжи́телємъ, а҆́ще и҆ нище́тны, но бл҃гоѻбра́зны и҆ чи́сты сщ҃є́нныѧ ѻ҆дє́жды да бꙋ́дꙋтъ. къ семꙋ̀, главꙋ̀ ѹ҆че́санꙋю, лицѐ и҆ ѹ҆ста̀ и҆змове́ны, па́знѡкти же ѡ҆брѣ́заны да и҆́мать: си́це че́сти ра́ди бж҃е́ственныхъ та̑инъ. Та́кожде и҆ лю́ди на него̀ зрѧ́щiи, и҆ рꙋ́кꙋ є҆гѡ̀ лобыза́ющiи, чи́млибо да не ѡ҆горча́тсѧ.

До́брѣ ѹ҆́бѡ всѧ́къ сотвори́тъ причасти́тисѧ хотѧ́щiй, а҆́ще зꙋ́бы съ ве́чера и҆счи́ститъ, и҆ ѹ҆ста̀ своѧ̑ и҆змы́етъ, ꙗ҆́кѡ да не что̀ воꙋ́трiе ѿ воды̀ въ горта́нь [є҆гда̀ и҆змыва́етъ ѹ҆ста̀] впаде́тъ, и҆ запѧ́тъ бꙋ́детъ слꙋжи́ти, и҆лѝ причасти́тисѧ кто̀. А҆́ще же и҆ воꙋ́трiе сохра́ннѡ ѹ҆ста̀ и҆змы́етъ, во є҆́же ничто́же ѿ воды̀ поглоти́ти, безꙿ ѹ҆сꙋмнѣ́нiѧ да слꙋ́житъ.

Ѡ҆ вре́мени слꙋже́нiѧ.

Вре́мѧ слꙋже́нiѧ є҆́сть, по дре́внемꙋ ѻ҆бы́чаю цр҃ко́вномꙋ, тре́тiй ча́съ днѐ: но ѹ҆́бѡ мо́жетъ и҆ ра́нѣе и҆ по́зднѣе нача́тисѧ и҆ соверша́тисѧ бж҃е́ственнаѧ лiтꙋргíа, а҆́ще потре́ба сицева́ѧ надлежа́ти бꙋ́детъ, то́чiю не пре́жде свита́нiѧ днѐ, нижѐ по полꙋ́дни: и҆́бо си́це начина́ѧй и҆ соверша́ѧй согрѣши́тъ.

Сꙋ́ть ѹ҆́бѡ дни̑ ѿ цр҃кве ѿдѣле́ннѣ ѹ҆рѡ́чныѧ, въ ни́хже по полꙋ́дни подоба́етъ лiтꙋргиса́ти, наипа́че же є҆гда̀ лiтꙋргíа вкꙋ́пѣ съ вече́рнею соверша́етсѧ, сíесть, преждеѡсщ҃е́нныѧ, въ четыредесѧ́тницѣ, въ вели́кꙋю же сꙋббѡ́тꙋ, и҆ въ на́вечерiи хрⷭ҇то́ва ржⷭ҇тва̀, и҆ бг҃оѧвле́нiй, и҆ въ де́нь пѧтьдесѧ́тный.

Вє́щи предꙿ слꙋже́нiемъ и҆ въ слꙋже́нiи досто́итъ i҆ере́ємъ храни́ти сiѧ̑:

А҆нтiми́нсъ, а҆́ще бꙋ́детъ раздра́ный, дира́вый, и҆лѝ и҆счернѣ́лый, ꙗ҆́коже пи́сменамъ на не́мъ сꙋ́щымъ не познава́тисѧ, та́кожде, и҆ на пи́шемѣй бꙋма́гѣ, ника́коже на тако́мъ слꙋжи́ти досто́итъ: дерза́ѧй же на сицево́мъ слꙋжи́ти, ꙗ҆́кѡ ѹ҆ничижи́тель бж҃е́ственныхъ та̑инъ, сме́ртнѡ согрѣша́етъ, и҆ є҆пíскопской ка́зни подпа́даетъ, сíесть, запреще́нiю, и҆лѝ ѿлꙋче́нiю.

На прⷭ҇то́лѣ подоба́етъ бы́ти срачи́цѣ є҆ди́ной, второ́й i҆ндíтiи: си́ми бо престо́лъ ѡ҆дѣва́етсѧ до землѝ, на верхꙋ́ же лiто́нъ ѿ то́нкагѡ и҆ гꙋста́гѡ платна̀, и҆лѝ ше́лковый, на не́мже а҆нтiми́нсъ простира́етсѧ, и҆ мѣ́рою таковы́й же, каковы́й а҆нтiми́нсъ.

Сíи же: срачи́ца и҆ i҆ндíтiа, и҆ лiто́нъ да бꙋ́дꙋтъ чи́сты, не раздра́ны, и҆ не дира́вы, и҆ а҆́ще ѡ҆бветша́ютъ, премѣни́ти по повелѣ́нномꙋ чи́нꙋ съ молитвосло́вiемъ. Въ цр҃кви же и҆ во ѻ҆лтарѣ̀, и҆ на ст҃ѣ́й трапе́зѣ бж҃iей, всѧ̑ чи̑ста, цѣ̑ла, бл҃гоѻбра̑зна, и҆ ѹ҆метє́на, и҆ чє́стна да бꙋ́дꙋтъ: да не ѹ҆ничижа́ютсѧ бж҃е́ствєнныѧ та̑йны нерадѣ́нiемъ, и҆ тогѡ̀ смотри́ти прилѣ́жнѡ.

А҆́ще цр҃ковь, и҆ прⷭ҇то́лъ є҆́сть ѡ҆сщ҃е́нный, но ѹ҆́бѡ ѿ слꙋ́чаѧ въ крамолѣ̀ нѣ́коей ѡ҆кропле́нiемъ человѣ́ческiѧ кро́ве, и҆лѝ ѿ ѻ҆рꙋ́жнагѡ, и҆лѝ рꙋчна́гѡ, и҆лѝ какова́гѡлибо бꙋ́ди ѹ҆даре́нiѧ, и҆лѝ ѿ тѣле́сныѧ каковы́ѧ нечистоты̀ на помо́стѣ ѡ҆скверне́на бꙋ́детъ, ника́коже i҆ере́й слꙋжи́ти да де́рзнетъ, до́ндеже ѻ҆бы́чное, [со а҆рхiере́йскимъ бл҃гослове́нiемъ] ѡ҆чище́нiе бꙋ́детъ: пренебрегíй бо сiѐ, сме́ртнѡ согрѣши́тъ, и҆ а҆рхiере́йской ка́зни бꙋ́детъ подлежа́ти.

А҆́ще сíи слꙋ́чаи при зача́той ѹ҆жѐ лiтꙋргíи приключа́тсѧ, предꙿ вели́кимъ вхо́домъ, да преста́нетъ i҆ере́й лiтꙋргиса́ти, и҆ и҆стреби́въ хлѣ́бъ и҆ вiно̀ ꙗ҆́кѡ бл҃гословє́нныѧ, но не ꙗ҆́коже тѣ́ло и҆ кро́вь хрⷭ҇то́вꙋ, и҆́бо не ѹ҆̀ ѡ҆сщ҃е́ны бы́ша, да совлече́тсѧ сщ҃е́нныхъ ѻ҆де́ждъ, и҆ да и҆зы́детъ слꙋ́жбы не соверши́въ. А҆́ще же по вели́комъ вхо́дѣ сiѧ̑ приключа́тсѧ, да не преста́нетъ, но да соверши́тъ зача́тꙋю бж҃iю слꙋ́жбꙋ. Посе́мъ же да не де́рзнетъ слꙋжи́ти па́ки, доне́лиже бл҃гослове́нiемъ є҆пíскопскимъ чрезꙿ ѻ҆бы̑чныѧ семꙋ̀ мл҃твы ѡ҆чи́ститсѧ, и҆ ѡ҆свѧти́тъ мѣ́сто ѻ҆́но.

А҆́ще це́рковь ѿ нахожде́нiѧ ꙗ҆зы́ческагѡ, и҆лѝ ѿ наси́лiѧ є҆ретíческагѡ, и҆лѝ ѿстꙋ́пническагѡ ѡ҆скверне́на бꙋ́детъ, и҆лѝ а҆́ще ꙗ҆́вный є҆ретíкъ та́мѡ погребе́нъ бꙋ́детъ, i҆ере́й да не де́рзнетъ лiтꙋргиса́ти, доне́лиже бл҃гослове́нiемъ ѻ҆со́бнымъ є҆пⷭ҇кпскимъ ѡ҆чи́ститъ, и҆ ѻ҆бы́чнѡ це́рковь ѡ҆ст҃и́тсѧ: безꙿ бл҃гослове́нiѧ же слꙋжи́ти дерза́ѧй, сме́ртнѡ согрѣши́тъ, и҆ ка́зни є҆пíскопской подлежа́ти бꙋ́детъ.

Сосꙋ́ды сщ҃є́нныѧ къ слꙋже́нiю потре́бнiи сꙋ́ть сíи:

Поти́ръ, и҆лѝ ча́ша, дíскосъ, sвѣзда̀ и҆ ло́жица: къ си̑мъ сосꙋ́дѡмъ потре́бны сꙋ́ть трѝ покро́вцы: є҆ди́нъ покрове́нiѧ ра́ди потирѧ̀, вторы́й дíскоса, тре́тiй ѻ҆бои́хъ ра́ди: сíи ѹ҆́бѡ покро́вцы да бꙋ́дꙋтъ ѿ честны́ѧ ве́щи содѣ́ланы, чи́сты же и҆ цѣ́лы.

Четы́ре же сíи сосꙋ́ды да бꙋ́дꙋтъ зла́ты, и҆лѝ сре́брѧны, и҆лѝ ѹ҆жѐ ѻ҆ловѧ́нны: да не бꙋ́дꙋтъ же и҆зꙿ каковы́ѧлибо мѣ́ди, желѣ́зны, нижѐ деревѧ́нны, въ сицевы́хъ бо слꙋжа́й согрѣша́етъ, и҆ наказа́нiю є҆пíскопскомꙋ подлежи́тъ.

Кни́га слꙋже́бникъ всѧ́кѡ є҆́сть потре́бна къ слꙋже́нiю, на па́мѧть же моли́твъ да не глаго́летъ: и҆́бо а҆́ще i҆ере́й слꙋжи́ти бꙋ́детъ па́мѧтнѣ, безꙿ кни́ги, сме́ртнѡ согрѣши́тъ: занѐ мнѡ́гiѧ спѡ́ны, забве́нiе же и҆ за́пнѡсти тогда̀ слꙋча́ютсѧ, и҆ не и҆́мать позна́ти, что̀ дѣ́етъ, и҆лѝ глаго́летъ, и҆ во ѹ҆сꙋмнѣ́нiе люде́й введе́тъ, и҆ ꙗ҆вле́нный поро́къ забы́всѧ сотвори́тъ.

Къ семꙋ̀ свѣщы̀ горѧ́щыѧ, понѐ четы́ре, и҆лѝ трѝ, да бꙋ́дꙋтъ при лiтꙋргíи бж҃е́ственной на престо́лѣ, на же́ртвенникѣ, предꙿ i҆кѡ́нами двѣ̀, на и҆схожде́нiе. въ вели́цѣй же нꙋ́ждѣ двѣ̀, и҆лѝ є҆ди́на: и҆́бо а҆́ще кромѣ̀ свѣ́щъ лiтꙋргиса́ти де́рзнетъ i҆ере́й, сме́ртнѡ согрѣши́тъ.

Въ коне́цъ же, послꙋжи́тель во ѻ҆лтарѣ̀ всѧ́кѡ мꙋ́жескiй по́лъ да бꙋ́детъ: а҆́ще бо сщ҃е́нникъ са́мъ себѣ̀ во ѻ҆лтарѣ̀, наипа́че же въ бж҃е́ственнѣй лiтꙋргíи спомога́ти бꙋ́детъ, бж҃е́ственныѧ та̑йны ѹ҆ничижи́тъ, и҆ сама́го хрⷭ҇та̀ въ ни́хъ сꙋ́щаго, невѣ́стꙋ же є҆гѡ̀ цр҃ковь, є҆ѧ́же ѻ҆́бразъ въ ча́съ ѻ҆́ный на себѣ̀ но́ситъ, въ ничто̀ вмѣни́тъ, и҆ си́це сме́ртнѡ согрѣши́тъ.

Во все́мъ слꙋже́нiи бж҃е́ственныѧ лiтꙋргíи i҆ере́й до́лженъ бы́ти кро́токъ, ти́хъ примире́нъ, и҆ бл҃гоговѣ́инъ, ѹ҆́мныма ѻ҆чи́ма взира́ѧ на своего̀ влⷣкꙋ, предꙿ ни́мже стои́тъ, є҆мꙋ́же слꙋ́житъ, и҆ є҆гѡ́же ѻ҆́бразъ на себѣ̀ но́ситъ.

Моли̑твы со всѧ́кимъ бл҃гоговѣ́нiемъ бл҃гоче́стнѡ, и҆ ве́лiимъ внима́нiемъ, прилѣ́жнѡ и҆ всецѣ́лѡ, ничто́же ѡ҆ставлѧ́ѧ да чте́тъ, и҆звѣ́стнѡ вѣ́дый, ꙗ҆́кѡ бг҃ъ ѿ ѹ҆́стъ є҆гѡ̀, ꙗ҆́коже нѣ̑кiѧ многоцѣ̑нныѧ би́серы, сiѧ̑ прiе́млетъ.

Слꙋжи́ти же со стра́хомъ и҆ тре́петомъ i҆ере́й до́лженъ є҆́сть, смире́ннымъ же зрѣ́нiемъ ѻ҆че́съ, и҆ бл҃гоговѣ́йнымъ поднесе́нiемъ рꙋ́къ, и҆ всѣ́мъ дѣ́йствомъ, бл҃гоче́стнымъ же стоѧ́нiемъ, и҆ все́ю поста́вою внѣ́шнею, и҆зꙿѡбрази́ти и҆́мать внꙋ́треннюю свою̀ вѣ́рꙋ, є҆́юже крѣ́пкѡ и҆звѣствꙋ́етсѧ, ꙗ҆́кѡ престо́лъ є҆́сть сѣда́лище цр҃ѧ̀ нбⷭ҇нагѡ, сꙋдiѝ живы́хъ и҆ ме́ртвыхъ на не́мже и҆́стиннѡ ѻ҆́нъ сѣди́тъ, и҆ тмы̑ а҆́гг҃лъ ѻ҆́крестъ є҆гѡ̀ со стра́хомъ неви́димѡ предстоѧ́тъ.

Ѡ҆ ве́щи та́йны самагѡ̀ тѣ́ла хрⷭ҇то́ва.

Ве́щь та́йны тѣ́ла гдⷭ҇а на́шегѡ i҆и҃са хрⷭ҇та̀, є҆́сть хлѣ́бъ ѿ чи́стыѧ пшени́чныѧ мꙋкѝ, водо́ю просто́ю є҆сте́ственною смѣ́шаный, и҆ до́брѣ и҆спече́ный, ква́сный, непресоле́ный, свѣ́жiй и҆ чи́стый: вкꙋ́съ, сíесть, сма́къ сво́йственный и҆мѣ́ѧй, и҆ къ ꙗ҆де́нiю бл҃гопрiѧ́тный и҆ спосо́бный. Прѣ́сный бо хлѣ́бъ а҆́ще и҆ пшени́чный бꙋ́детъ, въ це́ркви ст҃о́й восто́чной православнокаѳолíческой, мате́рiею, сíесть, са́мою ве́щiю тѣ́ла хрⷭ҇то́ва ника́коже бы́ти мо́жетъ: тѣ́мже никто́же надꙿ таковы́мъ да слꙋ́житъ.

И҆ны́й же хлѣ́бъ, кромѣ̀ са́мыѧ пшени́цы, ква́сный, и҆зꙿ всѧ́кагѡ жи́та сѣ́менъ, ве́щiю тѣ́ла хрⷭ҇то́ва бы́ти не мо́жетъ. дерзнꙋ́вый же i҆ере́й надꙿ каковы́мъ хлѣ́бомъ и҆зꙿ и҆ны́хъ сѣ́менъ слꙋжи́ти: и҆лѝ и҆ и҆зꙿ пшени́чныѧ мꙋкѝ, и҆ є҆сте́ственныѧ воды̀, и҆ ква́сный, но млеко́мъ и҆лѝ ма́сломъ, и҆лѝ ꙗ҆́ицы пома́занный, зацвѣ́лый же, сплѣ́снелый, и҆лѝ и҆згорча́лъ, и҆лѝ че́рствъ, и҆лѝ растлѣ́нъ, sѣлѡ̀ тѧ́жкѡ согрѣши́тъ, и҆ и҆зверже́нiю подпаде́тъ, ꙗ҆́кѡ та́инство на таковы́хъ ви́дахъ не соверши́тсѧ.

Ѡ҆ ве́щи кро́ве хрⷭ҇то́вы.

Вещество̀ кро́ве хрⷭ҇то́вы є҆́сть вiно̀ ѿ плода̀ ло́знагѡ, сíесть, и҆зꙿ гро́здѡвъ вíнныѧ лозы̀ и҆сточе́нное: подоба́етъ семꙋ̀ вiнꙋ̀ сво́йственный и҆мѣ́ти вкꙋ́съ, и҆ ѡ҆бонѧ́нiе, и҆ къ питiю̀ прiе́мное, и҆ чи́стое бы́ти, несмѣ́шеное съ каковы́мъ либо и҆ны́мъ питiе́мъ, кромѣ̀ є҆́же и҆зꙿ гро́здiѧ: въ проскомíдiи же влiѧ́ти ма́лѡ въ вiно̀ воды̀, и҆ по ѡ҆сщ҃е́нiи та̑инъ те́плыѧ воды̀, ꙗ҆́коже чи́нъ и҆́мать.

Вiно́мъ же не сꙋ́ть, и҆ бы́ти не мо́гꙋтъ всѧ̑ со́ки ѿ разли́чныхъ ѻ҆воще́й и҆ ꙗ҆́годъ и҆сточе́ны, сíесть, ꙗ҆́блочный, грꙋ́шевый, ви́шневый, терно́вый, мали́новый, и҆ и҆ны̑ѧ си̑мъ подѡ́бныѧ.

А҆́ще же кто̀ де́рзнетъ кромѣ̀ сама́гѡ вiногра́днагѡ вiна̀, на и҆ны́хъ ви́дахъ и҆ со́кахъ, и҆лѝ вiно̀ ки́слостiю во ѻ҆́цетъ претвори́тсѧ, и҆лѝ съ чи́мъ смѣ́шаное бꙋ́детъ, ника́коже та́инства соверши́тъ: но согрѣши́тъ i҆ере́й тѧ́жкѡ сме́ртнѡ, и҆ и҆зверже́нiю ѿ сщ҃е́нства подпаде́тъ.

Е҆гда́ же и҆ въ проскомíдiи i҆ере́й, глаго́лѧ словеса̀ сiѧ̑: А҆́бiе и҆зы́де кро́вь и҆ вода̀, воды̀ ма́лѡ не влiе́тъ, є҆ще́ же по ѡ҆сщ҃е́нiи ст҃ы́хъ та̑инъ во своѐ вре́мѧ, є҆гда̀ влага́етъ во ст҃ы́й поти́рь ча́сть ст҃а́гѡ а҆́гнца, не влiе́тъ ма́лѡ те́плыѧ воды̀, и҆лѝ вмѣ́стѡ те́плыѧ хла́днꙋю влiе́тъ во́дꙋ, сме́ртнѡ, ꙗ҆́кѡ престꙋ́пникъ цр҃ко́внагѡ преда́нiѧ, согрѣши́тъ.

Влива́ти же во́дꙋ въ проскомíдiи, и҆лѝ по соверше́нiи въ поти́рь, до́лжно съ ве́лiимъ тща́нiемъ смотрѣ́ти, є҆́же бы вiнꙋ̀ сво́йственнагѡ вкꙋ́са не и҆змѣни́ти въ во́дный: и҆́бо та́йна въ сицево́мъ вiнѣ̀, є҆́же во вкꙋ́съ водны́й и҆змѣни́тсѧ, не соверши́тсѧ, и҆ слꙋжа́й тѧ́жкѡ сме́ртнѡ согрѣши́тъ.

Ѡ҆ слꙋ́чаѧхъ въ слꙋже́нiи лiтꙋргíи, приключи́тисѧ могꙋ́щихъ въ ве́щехъ, въ соверше́нiи, и҆ въ слꙋжи́телехъ.

Въ ве́щи тѣ́ла хрⷭ҇то́ва, сíесть, хлѣ́ба, слꙋчи́тисѧ мо́гꙋтъ сiѧ̑: А҆́ще i҆ере́й слꙋжа́й, предꙿ ѡ҆свѧще́нiемъ позна́етъ хлѣ́бъ на прⷭ҇то́лѣ, на дíскосѣ ко ѡ҆свѧще́нiю предложе́нный, бы́ти растлѣ́нный, и҆лѝ жи́тныхъ сѣ́менъ каковы́хъ, и҆лѝ ма́лѡ прицвѣ́лый, и҆лѝ прѣ́сный, а҆́бiе да ѿло́житъ се́й, да во́зметъ же и҆ны́й свѣ́жiй, и҆ чи́стый пшени́чный, и҆ глаго́летъ надꙿ ни́мъ ти́хѡ: Въ воспомина́нiе гдⷭ҇а бг҃а: и҆ всѧ̑ прѡ́чаѧ проскомiдȋйнаѧ, ꙗ҆̀же надꙿ а҆́гнцемъ, да и҆зꙿима́етъ а҆́гнецъ ѻ҆бы́чнѡ, и҆ положи́въ є҆го̀ на ст҃о́мъ дíскосѣ, да жре́тъ и҆ пробода́етъ. И҆ та́кѡ ѿ ко́егѡ мѣ́ста предꙿ ѡ҆сщ҃е́нiемъ преста̀, да на́чнетъ и҆ ѡ҆ст҃и́тъ, и҆ ѻ҆бы́чнѡ слꙋ́жбꙋ соверши́тъ.

А҆́ще же предꙿ и҆зрече́нiемъ са́мыхъ бж҃е́ственныхъ слове́съ, позна́нiе сiѐ бꙋ́детъ, да на́чнетъ ѿ моли́твы: Съ си́ми и҆ мы̀ блаже́нными си́лами: повторѧ́ѧ ю҆̀, и҆ та́кѡ всѧ̑ по рѧ́дꙋ да соверши́тъ.

Си́це ѹ҆́бѡ твори́тъ по всемꙋ̀, а҆́ще по проскомíдiи предꙿ вели́кимъ вхо́домъ, и҆лѝ по вхо́дѣ, каковы́мъ либо бꙋ́ди ѻ҆́бразомъ не ѡ҆брѧ́щетсѧ а҆́гнецъ на дíскосѣ, сíесть и҆лѝ чꙋдо́внѣ, и҆лѝ ѿ мы́ши взѧ́тъ, и҆лѝ ѿпа́лъ бꙋ́детъ, и҆ ника́коже ѡ҆брѣсти́сѧ возмо́жетъ.

А҆́ще же по ѡ҆сщ҃е́нiи позна́нiе сицево̀ бꙋ́детъ, та́кожде по предꙿꙋка́занномꙋ да твори́тъ: взе́мъ просфорꙋ̀ и҆нꙋ́ю пшени́чнꙋю свѣ́жꙋю, и҆ всѧ̑ проскомiдȋйнаѧ надꙿ не́ю и҆зглаго́лавъ, да и҆́зметъ а҆́гнецъ, и҆ ѿ моли́твы: Съ си́ми блаже́нными си́лами, да на́чнетъ, и҆ ѻ҆бы́чнѡ ѡ҆ст҃и́тъ, и҆ слꙋ́жбꙋ соверши́тъ.

Пе́рвый же а҆́гнецъ по причаще́нiи бж҃е́ственнагѡ тѣ́ла и҆ кро́ве, и҆лѝ на же́ртвенницѣ со ѡ҆ста́нки бж҃е́ственныхъ та̑инъ, по ѿнесе́нiи та́мѡ да потреби́тъ.

А҆́ще же въ са́момъ причаще́нiи потреби́въ ча́сть, сiѐ позна́етъ, да твори́тъ по предпи́санномꙋ: сíесть, взе́мъ свѣ́жꙋю пшени́чнꙋю просфорꙋ̀, и҆ прочита́въ надꙿ не́ю, и҆ сотвори́въ всѧ̑ проскомiдȋйнаѧ, да и҆́зметъ а҆́гнецъ, закала́етъ же и҆ пробода́етъ, и҆ ѿ сегѡ̀ мѣ́ста на́чнетъ: Въ но́щь, въ ню́же пре́данъ быва́ше: и҆ словеса̀ гдⷭ҇нѧ ꙗ҆̀же надꙿ хлѣ́бомъ то́кмѡ глаго́лати [надꙿ ча́шею же ничто́же глаго́лѧ, да премине́тъ, поне́же всѧ̑ и҆зречє́на бы́ша], чтѧ́ же моли́твꙋ: Помина́юще ѹ҆́бѡ: и҆ Твоѧ̑ ѿ твои́хъ: да поднесе́тъ то́чiю дíскосъ съ бж҃е́ственнымъ а҆́гнцемъ, та́же чтѧ̀ моли́твꙋ: Е҆щѐ прино́симъ тебѣ̀: и҆, Гдⷭ҇и, и҆́же прест҃а́го твоего̀ дх҃а: со стiха́ми, надꙿ а҆́гнцемъ да глаго́летъ, въ соверше́нiе ѡ҆сщ҃е́нiѧ: И҆ сотворѝ ѹ҆́бѡ хлѣ́бъ се́й честно́е тѣ́ло хрⷭ҇та̀ твоегѡ̀, преложи́въ є҆го̀ дх҃омъ твои́мъ ст҃ы́мъ. Да чте́тъ же и҆ моли́твꙋ: Ꙗ҆́коже бы́ти причаща́ющымсѧ: всѧ̑ же сiѧ̑ та́йнѡ да глаго́летъ, ничто́же второ́е возглаша́ѧ. и҆ та́кѡ да причасти́тсѧ бж҃е́ственнагѡ тѣ́ла и҆ кро́ве хрⷭ҇то́вы, и҆ порѧ́дꙋ да соверши́тъ бж҃е́ственнꙋю слꙋ́жбꙋ.   

А҆́ще же ѹ҆́бѡ предꙿ ѡ҆свѧще́нiемъ позна́етъ, ꙗ҆́коже предрече́сѧ, хлѣ́бъ не бы́ти прили́чный къ соверше́нiю въ не́мъ та́йны тѣ́ла хрⷭ҇то́ва, и҆на́гѡ же хлѣ́ба спосо́бнагѡ тогда̀ прiѡбрѣстѝ не возмо́жетъ, а҆́бiе да преста́нетъ слꙋжи́ти.

А҆́ще по ѡ҆свѧще́нiи сiѐ позна́етъ, и҆ не бꙋ́детъ и҆на́гѡ хлѣ́ба, да не преста́нетъ слꙋжи́ти, но да соверши́тъ.

Тѣ́мже хотѧ́й и҆збѣ́гнꙋти всѣ́хъ си́хъ слꙋ́чаєвъ [па́че же въ ни́хъ сме́ртнагѡ грѣха̀] i҆ере́й ѹ҆ пекꙋ́щихъ просфоры̀ да надсмотрѧ́етъ, что́бы пеклѝ просфоры̀ и҆зꙿ чи́стыѧ и҆ до́брыѧ мꙋкѝ пшени́чныѧ, а҆ не и҆зꙿ за́тхлыѧ и҆ смердѧ́щiѧ, и҆ каковы́ѧ либо неспосо́бныѧ, и҆ и҆зли́шнюю просфорꙋ̀ сегѡ̀ ра́ди да взима́етъ.

Къ семꙋ̀, просфоро́ю че́рствою, вельмѝ многоде́нною, никогда̀ да де́рзнетъ кто̀ слꙋжи́ти. и҆ є҆щѐ не начина́ѧ проскомíдiи, i҆ере́й взе́мъ въ рꙋ́цѣ просфорꙋ̀ да и҆скꙋ́ситъ, какова́гѡ ѻ҆́наѧ состоѧ́нiѧ, и҆ къ лꙋ́чшемꙋ позна́нiю є҆ди́нꙋ да прело́митъ: ѹ҆вѣ́дѣвъ же потре́бнꙋ бы́ти хлѣ́бꙋ, безꙿ всѧ́кагѡ смꙋще́нiѧ и҆ ѹ҆сꙋмнѣ́нiѧ, чи́стою и҆ ми́рною со́вѣстiю лiтꙋргиса́ти и҆́мать.

Ѡ҆ приключе́нiи ѡ҆ ве́щи кро́ве хрⷭ҇то́вы.

А҆́ще i҆ере́й предꙿ ѡ҆свѧще́нiемъ кро́ве, по ѡ҆сщ҃е́нiи тѣ́ла позна́етъ, ꙗ҆́кѡ вiна̀ въ ча́ши нѣ́сть, то́чiю вода̀, да и҆злiе́тъ ѻ҆́нꙋю во́дꙋ въ нѣ́кiй чи́стый и҆ честны́й сосꙋ́дъ, и҆ а҆́бiе влiе́тъ вiно̀ и҆ ма́лѡ ѿ воды̀, глаго́лѧ и҆: Е҆ди́нъ ѿ вѡ́инъ копiе́мъ ре́бра є҆мꙋ̀ прободѐ: посе́мъ же да начина́етъ ѿ ѻ҆́ныхъ слове́съ: Та́кожде и҆ ча́шꙋ по ве́чери глаго́лѧ: и҆ прѡ́чаѧ.

А҆́ще же по и҆зрече́нiи слове́съ позна́етъ, ꙗ҆́кѡ нѣ́сть вiна̀ во ст҃о́й ча́ши, то́чiю вода̀, та́кожде твори́тъ и҆ глаго́летъ, ꙗ҆́коже рече́сѧ.

А҆́ще же въ са́момъ причаще́нiи позна́етъ сiѐ, да и҆злiе́тъ во́дꙋ во и҆́ный сосꙋ́дъ, въ ча́шꙋ же да влiе́тъ вiно̀, и҆ ма́лѡ воды̀, глаго́лѧ и҆: Е҆ди́нъ ѿ вѡ́инъ копiе́мъ: и҆ прѡ́чаѧ, и҆ ѿ слове́съ начина́етъ: Та́кожде и҆ ча́шꙋ по ве́чери, глаго́лѧ: пíйте ѿ неѧ̀ всѝ: [сiѧ̑ же всѧ̑ глаго́летъ ти́хѡ]. та́же моли́твꙋ: Помина́юще ѹ҆́бѡ: и҆ подносѧ̀ ча́шꙋ глаго́летъ: Твоѧ̑ ѿ твои́хъ: и҆ моли́твꙋ: Е҆щѐ прино́симъ тебѣ̀: и҆ въ соверше́нiе мо́литсѧ: Гдⷭ҇и, и҆́же прест҃а́го твоего̀ дх҃а: минꙋ́въ же ꙗ҆̀же надꙿ ст҃ы́мъ хлѣ́бомъ, глаго́летъ: [Благословѝ влⷣко. а҆́ще дiа́конъ є҆́сть]: А҆ є҆́же въ ча́ши се́й: и҆ благословлѧ́ѧ то́чiю ча́шꙋ, да глаго́летъ: Преложи́въ є҆̀ дх҃омъ твои́мъ ст҃ы́мъ, и҆ прѡ́чiѧ всѧ̑ моли̑твы до причаще́нiѧ. и҆ та́кѡ причасти́всѧ, соверши́тъ ѻ҆бы́чнѡ слꙋ́жбꙋ бж҃е́ственнꙋю.

Во́дꙋ же ѻ҆́нꙋю по соверше́нiи бж҃е́ственныѧ слꙋ́жбы, и҆ по потребле́нiи ѡ҆ста́нкѡвъ бж҃е́ственныхъ та̑инъ, во ст҃ꙋ́ю ча́шꙋ, вмѣ́стѡ ѡ҆чище́нiѧ да влiе́тъ и҆ потреби́тъ.

А҆́ще же въ проскомíдiи забꙋ́детъ i҆ере́й вли́ти во́дꙋ къ вiнꙋ̀ во ст҃ꙋ́ю ча́шꙋ, воспомѧ́нетъ же сiѐ предꙿ ѡ҆свѧще́нiемъ ст҃ы́ѧ ча́ши, да влiе́тъ а҆́бiе ма́лѡ воды̀, глаго́лѧ: Е҆ди́нъ ѿ вѡ́инъ копiе́мъ ре́бра є҆мꙋ̀ прободѐ, и҆ а҆́бiе и҆зы́де кро́вь и҆ вода̀, и҆ ви́дѣвый: а҆́ще бо не влiе́тъ, воспомѧнꙋ́въ, ꙗ҆́кѡ не влiѧ̀, сме́ртнѡ согрѣши́тъ.

По ѡ҆свѧще́нiи же а҆́ще сiѐ воспомѧ́нетъ, да не влива́етъ, то́чiю ѻ҆бы́чнꙋю теплотꙋ̀ во своѐ вре́мѧ.

Тѣ́мже до́лжно i҆ере́ю и҆ дiа́конꙋ, є҆гда̀ хо́щетъ влива́ти вiно̀, ѻ҆па́снѡ всѣ́хъ си́хъ слꙋ́чаєвъ смотрѣ́ти, да не погрѣши́тъ нерадѣ́нiемъ сме́ртнѡ, є҆́же бы вiно̀ не ѻ҆́цетно, не заплѣ́снѣло, не загни́ло, и҆ чи́мъ либо не ме́рзско бы́ло. И҆́бо а҆́ще неспосо́бное ѹ҆́зриши, слꙋжи́ти не дерза́й: но при́снѡ ѡ҆ лꙋ́чшемъ во ѹ҆гожде́нiе гдⷭ҇ꙋ бг҃ꙋ промышлѧ́ти, и҆ всѣ̑мъ хрⷭ҇тiа́нѡмъ до́лжно: со стра́хомъ, речѐ, спасе́нiе своѐ содѣва́йте: пренебрега́ющiи бо стра́шное сiѐ слꙋже́нiе, и҆ ѡ҆ бл҃гоискꙋ́сствѣ не тща́щiисѧ лю́тѡ постра́ждꙋтъ.

Ѡ҆ слꙋ́чаи ѡ҆сщ҃е́нiѧ и҆ соверше́нiѧ ст҃ы́хъ дарѡ́въ.

Подоба́етъ ѹ҆́бѡ, а҆́ще слꙋ́жатъ i҆ере́и мнѡ́гiѧ, ꙗ҆́коже словеса̀ гдⷭ҇нѧ: Прiими́те и҆ ꙗ҆ди́те: и҆ Пíйте ѿ неѧ̀ всѝ: и҆ Твоѧ̑ ѿ твои́хъ: та́кѡ, И҆ сотворѝ ѹ҆́бѡ хлѣ́бъ се́й: А҆ є҆́же въ ча́ши се́й: Преложи́въ дх҃омъ твои́мъ ст҃ы́мъ: кꙋ́пнѡ глаго́лати, а҆ не предварѧ́ти комꙋ́ждо себѣ̀ глаго́лати ѻ҆со́бь.

А҆́ще же i҆ере́й слꙋжа́й забы́лъ бы, ꙗ҆́кѡ и҆згласѝ гдⷭ҇нѧ словеса̀ надꙿ хлѣ́бомъ и҆ вiно́мъ, и҆лѝ мл҃твы: Гдⷭ҇и, и҆́же прест҃а́го твоего̀ дх҃а: та́кожде слове́са соверше́нiѧ: И҆ сотворѝ ѹ҆́бѡ хлѣ́бъ се́й: А҆ є҆́же въ ча́ши се́й: Преложи́въ дх҃омъ твои́мъ ст҃ы́мъ: и҆ въ недоꙋмѣ́нiи, сíесть, въ смꙋще́нiи ѡ҆ ѡ҆сщ҃е́нiи та́йны бы́лъ бы, и҆зли́ше да не смꙋща́етсѧ: но поти́хꙋ во ѹ҆мѣ̀ свое́мъ по́мыслъ сицевы́й да возꙿи́мать, а҆́ще не ѡ҆свѧщены̀ сꙋ́ть сiѧ̑ предлежа́щыѧ да́ры, хлѣ́бъ и҆ вiно̀, ны́нѣ ѡ҆сщ҃а́ютсѧ, да глаго́летъ надꙿ ни́ми гдⷭ҇нѧ словеса̀, наче́нъ ѿ сегѡ̀ мѣ́ста: Въ но́щь, въ ню́же пре́данъ быва́ше, прiи́мъ хлѣ́бъ: и҆ прѡ́чаѧ, и҆ ѡ҆ ко́ихъ словеса́хъ ѹ҆сꙋмни́тсѧ, а҆́ще не глаго́ла, и҆ моли̑твы да́же до конца̀ соверши́тъ.

Ѡ҆ прилꙋ́чаѧхъ недоста́точества слꙋжа́щагѡ сщ҃е́нника.

А҆́ще i҆ере́й лiтꙋргиса́ѧй, пре́жде ѡ҆свѧще́нiѧ тѣ́ла и҆ кро́ве гдⷭ҇ни, тѧ́жкѡ разболи́тсѧ, ꙗ҆́кѡ ѿню́дъ є҆мꙋ̀ не мощѝ дѣ́йствовати, и҆лѝ вско́рѣ ѹ҆́мретъ, слꙋ́жба ѡ҆ставлѧ́етсѧ, и҆ престае́тъ.

А҆́ще же по ѡ҆свѧще́нiи и҆ соверше́нiи сiѐ приключи́тсѧ: и҆ны́й свѧще́нникъ, а҆́ще та́мѡ бꙋ́детъ слꙋ́шаѧ лiтꙋргíю, да соверши́тъ бж҃е́ственнꙋю лiтꙋргíю наче́нъ ѿ мѣ́ста, є҆гѡ́же пе́рвый преста̀.

А҆́ще же разболѣ́выйсѧ i҆ере́й не ѹ҆́мре, но жи́въ є҆́сть, и҆ мо́жетъ бж҃е́ствєнныѧ та̑йны прiѧ́ти, въ є҆гѡ̀ мѣ́сто слꙋжа́й да ѿло́митъ ма́лꙋю ча́сть ст҃а́гѡ а҆́гнца, и҆ лжи́цею бж҃е́ственныѧ кро́ве поче́рпъ да причасти́тъ є҆го̀, са́мъ же по чи́нꙋ да причасти́тсѧ, и҆ соверши́тъ слꙋ́жбꙋ ѻ҆бы́чнѡ.

А҆́ще тогда̀ и҆на́гѡ i҆ере́а не бꙋ́детъ є҆́же соверши́ти слꙋ́жбꙋ, и҆ потреби́ти ст҃а̑ѧ, ѿ бл҃гоговѣ́йныхъ и҆ чи́стыхъ мꙋже́й кто̀, взе́мъ покро́вецъ не прикаса́ѧсѧ наго́ю рꙋко́ю, да покры́етъ до́брѣ ст҃а̑ѧ, є҆́же ничесомꙋ́же мощѝ вни́ти на дíскосъ, и҆лѝ въ ст҃ꙋ́ю ча́шꙋ, до́ндеже и҆ны́й сщ҃е́нникъ прiи́детъ: и҆́же прише́дъ да соверши́тъ бж҃е́ственнꙋю слꙋ́жбꙋ соверше́ннѡ, во и҆́нъ де́нь и҆лѝ на и҆но́мъ прⷭ҇то́лѣ, и҆ тогѡ̀ днѐ наче́нъ ѿ проскомíдiи, и҆ но́вый а҆́гнецъ и҆зꙿе́мъ, ѻ҆бы́чнѡ въ слꙋже́нiи да ѡ҆свѧти́тъ, зане́же не бѣ̀ ѻ҆́нъ въ слꙋ́шанiи лiтꙋргíи. По потребле́нiи же но́вагѡ ѡ҆сщ҃е́ннагѡ а҆́гнца, да потреби́тъ и҆ пре́жнiй а҆́гнецъ, и҆ кро́вь бж҃е́ственнꙋю да и҆спiе́тъ, и҆лѝ всы́павъ въ ст҃ꙋ́ю ча́шꙋ, всѧ̑ вкꙋ́пѣ на же́ртвенницѣ да потреби́тъ.

А҆́ще же предꙿ ѡ҆сщ҃е́нiемъ ст҃ы́хъ дарѡ́въ сiѐ приключи́тсѧ, и҆ны́й, и҆лѝ и҆ то́йже i҆ере́й, та́кожде лiтꙋргиса́въ соверше́ннѡ, по ѿнесе́нiи на же́ртвенникъ бж҃е́ственныхъ та̑инъ и҆ по потребле́нiи и҆́хъ, да потреби́тъ и҆ ѡ҆ста́вшiй хлѣ́бъ и҆ вiно̀: но не ꙗ҆́коже тѣ́ло и҆ кро́вь хрⷭ҇то́вꙋ. но ꙗ҆́коже бл҃гослове́нный хлѣ́бъ и҆ вiно̀.

А҆́ще i҆ере́й на́чнетъ лiтꙋргиса́ти, и҆ въ проскомíдiи бꙋ́детъ дѣ́йствѣ, и҆лѝ ѹ҆жѐ въ лiтꙋргíи до вхо́да вели́кагѡ позове́тсѧ сме́ртныѧ ра́ди каковы́ѧ приключа́емыѧ нꙋ́жды, а҆́ще крести́ти, и҆лѝ и҆сповѣ́дати, а҆ не въ да́льнемъ разстоѧ́нiи, да ѡ҆ста́витъ на то́мъ мѣ́стѣ слꙋже́нiе, и҆ и҆́детъ бо́рзѡ та́мѡ, и҆ сотвори́въ болѣ́зненномꙋ въ са́мой сме́рти наде́жно спасе́нiе, и҆ возврати́всѧ доконча́етъ бж҃е́ственнꙋю слꙋ́жбꙋ: въ цр҃кви же вели́тъ чте́нiемъ а҆пⷭ҇ла и҆лѝ ѱалмѡ́въ и҆лѝ канѡ́нѡвъ, и҆лѝ поꙋче́нiемъ ко спасе́нiю поле́знымъ, прише́дшыѧ лю́ди по́льзовати въ то́е вре́мѧ.

А҆́ще ли же ѹ҆коснѣ́етъ та́мѡ за слꙋ́чаемъ нꙋ́жднымъ, и҆ ѡ҆позда́етъ, а҆ то́чiю по са́мой проскомíдiи, да ѡ҆ста́витъ лiтꙋргиса́ти, и҆ во ѹ҆́трiе да лiтꙋргиса́етъ вно́вь всѐ, и҆ по прiѧ́тiи, и҆ то́е ѻ҆со́бь потреби́тъ, ꙗ҆́коже и҆ вы́ше рече́сѧ. По вели́комъ же вхо́дѣ, и҆ по ѡ҆свѧще́нiи дарѡ́въ да не ѡ҆ставлѧ́етъ соверша́ти лiтꙋргíи, въ во́лю бж҃iю ѡ҆ болѣ́зненномъ полага́ѧсѧ.

А҆́ще же на до́лзѣ ст҃ы̑ѧ да́ры, и҆лѝ ѡ҆сщ҃ены̀, и҆лѝ не ѡ҆сщ҃ены̀, по сицево́мъ слꙋ́чаи, не сꙋ́щꙋ сщ҃е́нникꙋ, растлѣ́ютсѧ, сíесть, сплѣ́снѣютъ, и҆ хлѣ́бъ и҆ вiно̀ ѻ҆́цетно бꙋ́детъ, ꙗ҆́кѡ не мощѝ и҆̀мъ къ потребле́нiю прiє́мнымъ бы́ти, сщ҃е́нникъ сiѧ̑ взе́мъ, въ текꙋ́щꙋю рѣкꙋ̀ да всы́плетъ.

А҆́ще кото́рый i҆ере́й кромѣ̀ сицева́гѡ слꙋ́чаѧ лiтꙋргиса́въ не причасти́тсѧ бж҃е́ственныхъ та̑инъ, тѧ́жкѡ сме́ртнѡ вельмѝ согрѣши́тъ, и҆ и҆зверже́нiѧ винѣ̀ подлежи́тъ.

А҆́ще предꙿ ѡ҆сщ҃е́нiемъ ст҃ы́хъ дарѡ́въ мꙋ́ха впаде́тъ во ст҃ꙋ́ю ча́шꙋ, да и҆́зметсѧ, и҆ въ бꙋма́гꙋ ѡ҆бви́та да сожже́на бꙋ́детъ.

А҆́ще же паꙋ́къ, и҆лѝ и҆́но что̀ ꙗ҆дови́тое, да и҆злiѧ́но бꙋ́детъ вiно̀ и҆зꙿ ст҃ы́ѧ ча́ши, во и҆́ный честны́й сосꙋ́дъ, во ст҃ꙋ́ю же ча́шꙋ и҆но́е вiно̀ и҆ ма́лѡ воды̀ да влiе́тсѧ ѿ i҆ере́а, глаго́лѧ сiѧ̑ словеса̀: Е҆ди́нъ ѿ вѡ́инъ копiе́мъ ре́бра є҆мꙋ̀ прободѐ, и҆ а҆́бiе: и҆ та́кѡ да соверши́тъ лiтꙋргíю ѻ҆бы́чнѡ, по соверше́нiи же слꙋ́жбы вiно̀ ѻ҆́ное да и҆злiе́тъ въ текꙋ́щꙋю рѣкꙋ̀.

А҆́ще по ѡ҆свѧще́нiи сiѐ бꙋ́детъ, и҆ стра́шно и҆лѝ ме́рзско бꙋ́детъ i҆ере́ю впа́дшее съ бж҃е́ственною кро́вiю поглоти́ти, тогда̀ сохра́ннѡ со всѧ́кимъ блюде́нiемъ да и҆́зметъ впа́дшее, є҆́же не ѹ҆ка́нꙋти нигдѣ́же ничто́же ѿ бж҃е́ственныѧ кро́ве, надꙿ и҆ны́мъ же поти́ремъ, и҆лѝ честны́мъ сосꙋ́домъ, вiно́мъ три́жды до́брѣ да и҆змы́етъ и҆зꙿѧ́тое, вiно́ же да соблюде́тъ: и҆зꙿѧ́тое же да свiе́тъ въ бꙋма́гꙋ, и҆лѝ въ нѣ́кое чи́стое полоте́нцо: и҆ по соверше́нiи лiтꙋргíи живо́тное ѻ҆́ное съ бꙋма́гою и҆лѝ полоте́нцомъ на плíнѳѣ, и҆лѝ на чи́стомъ ка́мени да сожже́тъ, пе́пелъ же подꙿ ст҃о́ю трапе́зою да вкопа́етъ, и҆лѝ и҆дѣ́же ѹ҆мове́нiе рꙋ́къ быва́етъ да всы́плетъ: вiно́ же ѻ҆́ное, и҆́мже живо́тно и҆зꙿѧ́тое и҆змове́но бы́сть, въ текꙋ́щꙋю рѣкꙋ̀ да и҆злiе́тъ. а҆́ще рѣка̀ дале́че бꙋ́детъ, подꙿ прⷭ҇то́лъ ꙗ҆́мꙋ и҆скопа́въ, и҆дѣ́же нога́ми попира́ема не быва́етъ, да влiе́тъ и҆ закры́етъ.

А҆́ще въ зимѣ̀ кро́вь бж҃е́ственнаѧ въ ча́ши заме́рзнетъ, i҆ере́й и҆лѝ дiа́конъ согрѣва́ѧ покро́вцы надꙿ ѻ҆гне́мъ, да ѡ҆бвива́етъ и҆́ми ст҃ꙋ́ю ча́шꙋ, до́ндеже ѿме́рзнетъ, и҆лѝ въ кипѧ́щiй ѹ҆кро́пъ впꙋсти́въ ст҃ꙋ́ю ча́шꙋ, да де́ржитъ сохра́ннѡ, є҆́же не влiѧ́тисѧ въ ню̀ ѿ ѹ҆кро́па что̀, до́ндеже ѿме́рзнетъ.

А҆́ще что̀ ѿ бж҃е́ственныѧ кро́ве нерадѣ́нiемъ слꙋжа́щагѡ i҆ере́а ѹ҆ка́нетъ, сме́ртнѡ согрѣши́тъ. а҆́ще на дскꙋ̀ ѹ҆ка́нетъ [и҆ а҆́ще возмо́жно бꙋ́детъ є҆мꙋ̀ склони́тисѧ и҆ дости́гнꙋти], ѧ҆зы́комъ да и҆зли́жетъ. а҆́ще же невозмо́жно, гꙋ́бою до́брѣ да и҆стре́тъ, посе́мъ же до́скꙋ ѡ҆стрꙋга́въ, и҆ ѡ҆стрꙋ̑жины на плíнѳѣ, и҆лѝ на чи́стомъ ка́мени да сожже́тъ, пе́пелъ же подꙿ прⷭ҇то́лъ да вкопа́етъ.

А҆́ще же на землѝ го́лой ѹ҆ка́нетъ, да ѡ҆стрꙋ́жено бꙋ́детъ мѣ́сто, на не́мже ѹ҆ка́нꙋ, ѡ҆стрꙋ̑жины же да сожгꙋ́тсѧ, и҆ подꙿ прⷭ҇то́лъ да сокры́ютсѧ.

А҆́ще же на ка́мени, та́кожде а҆́ще возмо́жно да и҆зли́зано бꙋ́детъ, и҆лѝ гꙋ́бою до́брѣ и҆сти́рано, и҆ и҆змове́но водо́ю чи́стою, вода́ же гꙋ́бою собрана̀, и҆ подꙿ прⷭ҇то́лъ и҆сцѣ́жена да бꙋ́детъ.

А҆́ще на i҆ндíтiѧхъ прⷭ҇то́льныхъ ѹ҆ка́нетъ бж҃е́ственнаѧ кро́вь, и҆лѝ на а҆нтiми́нсѣ, ѹ҆сты̀ пе́рвѣе да ѡ҆смо́кчетъ, посе́мъ же а҆нтiми́нсною гꙋ́бою до́брѣ да ѡ҆тре́тъ: по соверше́нiи же лiтꙋргíи i҆ндȋтiи съ ст҃ы́ѧ трапе́зы сне́мъ, мѣ́сто то́чiю, на не́мже ѹ҆ка́нꙋ кро́вь влⷣчнѧ, подложи́въ ст҃ꙋ́ю ча́шꙋ, и҆лѝ а҆нтiдѡ́рное блю́до, три́жды чи́стою водо́ю са́мъ i҆ере́й да и҆змы́етъ, во́дꙋ же ѻ҆́нꙋ въ текꙋ́щꙋю рѣкꙋ̀, и҆лѝ ꙗ҆́мꙋ подꙿ ст҃о́ю трапе́зою и҆скопа́въ да и҆злiе́тъ, i҆ндȋтiи же и҆зсꙋши́въ, па́ки да ѡ҆блече́тъ и҆́ми ст҃ꙋ́ю трапе́зꙋ.

А҆́ще на покро́вецъ, и҆лѝ на ст҃ꙋ́ю ѻ҆де́ждꙋ кро́вь ст҃а́ѧ ѹ҆ка́нетъ: пе́рвѣе ѹ҆сты̀ да ѡ҆смо́кчетъ до́брѣ, пото́мъ же гꙋ́бою да ѡ҆тре́тъ: по соверше́нiи же слꙋ́жбы три́жды да и҆змы́етъ водо́ю до́брѣ надꙿ а҆нтiдѡ́рнымъ блю́домъ, и҆змове́нiе же подꙿ прⷭ҇то́лъ, ꙗ҆́мꙋ и҆скопа́въ, да и҆злiе́тъ.

А҆́ще на подно́жномъ по́стланомъ сꙋкнѣ̀, и҆лѝ коврѣ̀ ѹ҆ка́нетъ бж҃е́ственнаѧ кро́вь, гꙋ́бою пре́жде, є҆́юже ѡ҆тира́етсѧ ст҃а́ѧ ча́ша, мокрота̀ да ѡ҆тре́тсѧ, посе́мъ да и҆змы́етсѧ до́брѣ мѣ́сто, на не́же ѹ҆ка́нꙋ, надꙿ а҆нтiдѡ́рнымъ блю́домъ, и҆ да ѿрѣ́занъ бꙋ́детъ пла́тъ ѻ҆́нъ мо́крый, и҆ на ка́мени сожже́нъ: пе́пелъ же, и҆ вода̀, є҆́юже и҆змы́сѧ, да и҆зсы́плютсѧ въ зе́млю подꙿ престо́ломъ, и҆ земле́ю да покры́ютсѧ.

А҆́ще слꙋ́чаемъ ко́имъ приключи́тсѧ все́й бж҃е́ственнѣй кро́ви по ѡ҆сщ҃е́нiи и҆злiѧ́тисѧ, а҆́ще ма́лѡ что̀ ѡ҆ста́нетъ во ст҃о́й ча́ши, се́ю да причасти́тсѧ, и҆ соверши́тъ слꙋ́жбꙋ: пролиты́ѧ же бж҃е́ственныѧ кро́ве собра́нiе, сте́ртiе и҆ ѡ҆мы́тiе да бꙋ́детъ по всемꙋ̀, ꙗ҆́коже предꙿꙋказа́сѧ.

А҆́ще же ничто́же ѡ҆ста́нетъ во ст҃ѣ́й ча́ши, да влiе́тъ па́ки вiно̀, и҆ ма́лѡ воды̀ въ ню̀, глаго́лѧ словеса̀ проскомiдȋйнаѧ: И҆ а҆́бiе и҆зы́де кро́вь и҆ вода̀: и҆ да ѡ҆ст҃и́тъ, наче́нъ ѿ мѣ́ста ѻ҆́нагѡ. Та́кожде и҆ ча́шꙋ по ве́чери, глаго́лѧ: Пíйте ѿ неѧ̀ всѝ: и҆ прѡ́чаѧ, и҆ моли̑твы: Помина́юще ѹ҆́бѡ: и҆ Твоѧ̑ ѿ твои́хъ: глаго́лѧ, є҆ди́нꙋ ча́шꙋ подно́ситъ: и҆ Е҆щѐ прино́симъ тебѣ̀: и҆ Гдⷭ҇и, и҆́же прест҃а́го твоего̀ дх҃а: со стiхѝ, и҆ то́кмѡ на є҆ди́нꙋ ча́шꙋ глаго́летъ бл҃гословлѧ́ѧ: А҆ є҆́же въ ча́ши се́й: и҆ Преложи́въ є҆̀ дх҃омъ: и҆ мл҃твꙋ: Ꙗ҆́кѡ бы́ти причаща́ющымсѧ: и҆ всѐ до конца̀, и҆ та́кѡ да причасти́тсѧ. Всѧ̑ же сiѧ̑ моли̑твы и҆ возгла́сы та́йнѡ да глаго́летъ: въ цр҃кви же да пою́тъ въ то̀ вре́мѧ прили̑чныѧ стiхѝ, доне́лѣже и҆спра́витсѧ i҆ере́й въ таковы́хъ приключа́емыхъ слꙋ́чаѧхъ, что́бы стоѧ́щiи въ цр҃кви лю́ди неꙋны́внѡ ра́ди медле́нiѧ въ то́мъ дѣ́йствѣ нꙋ́ждномъ стоѧ́ли.

Крѣ́пцѣ же смотри́ти подоба́етъ, и҆ зазира́ти себѣ̀, є҆гда̀ таково́е приключи́тсѧ стра́шное дѣ́ло въ каково́мъ ли пренебре́жествѣ, и҆ ѹ҆се́рднѡ пла́кати такова́гѡ ра́ди слꙋ́чаѧ.

А҆́ще по причаще́нiи ст҃ы́хъ та̑инъ, а҆́бiе приключи́тсѧ i҆ере́ю и҆зблева́ти, блевѡ́тины да сберꙋ́тсѧ въ льнѧ́ныѧ сгре́бiѧ, и҆ въ чи́стый сосꙋ́дъ да вло́жатсѧ, и҆ сохранѧ́тсѧ, до́ндеже до́брѣ и҆зсо́хнꙋтъ, и҆ тогда̀ въ текꙋ́щꙋю рѣкꙋ̀ да и҆зме́щꙋтсѧ, и҆лѝ на плíнѳѣ, и҆лѝ чи́стомъ ка́мени да сожгꙋ́тсѧ. та́кожде и҆ землѧ̀, на не́йже падо́ша, да ѡ҆стрꙋ́гана и҆ сожжена̀ бꙋ́детъ, пе́пелъ же подꙿ престо́лъ да вкопа́етсѧ, и҆лѝ въ рѣкꙋ̀ да и҆зме́щетсѧ.

А҆́ще нѣ́каѧ ча́стка ѿ бж҃е́ственнагѡ тѣ́ла на землѝ па́днетъ, че́стнѡ взе́млема, и҆ на дíскосѣ положе́на да бꙋ́детъ, землѧ́ же, на не́йже падѐ, да ѡ҆стрꙋ́жетсѧ до́брѣ, и҆ стрꙋ̑жины ѻ҆́ныѧ въ рѣкꙋ̀ текꙋ́щꙋю да и҆зме́щꙋтсѧ, и҆лѝ да сожгꙋ́тсѧ, пе́пелъ же подꙿ ст҃о́ю трапе́зою да вкопа́етсѧ.

А҆́ще сщ҃е́нникъ и҆мѣ́ѧй косма́ты ѹ҆сы̀, ѿ нерадѣ́нiѧ ѡ҆мо́читъ ты̑ѧ въ бж҃е́ственной кро́ви, согрѣша́етъ, но ѹ҆́бѡ ѹ҆сты̀ свои́ми до́брѣ да ѡ҆смокта́етъ ѻ҆́ныѧ пре́жде, пото́мъ же покро́вцемъ да ѡ҆тре́тъ: па́че же пре́жде до́брѣ ты̑ѧ да ѹ҆пра́витъ, и҆ грѣха̀ сегѡ̀ возмо́жетъ ѹ҆бѣжа́ти.

Е҆гда̀ i҆ере́й слꙋжа́й, на дла́нь своеѧ̀ десни́цы бж҃е́ственное тѣ́ло возлага́етъ, и҆лѝ въ собо́рѣ ѿ нача́льствꙋющагѡ прiе́млетъ, ника́коже десни́цею да стѣснѧ́етъ, но ма́лѡ что̀ согнꙋ́въ [а҆́ще ѿ нача́льника прiе́млетъ] шꙋ́йцею да поддержи́тъ, и҆ не надꙿ главо́ю, но надꙿ прⷭ҇то́ломъ да держи́тъ: и҆ прекло́нь главꙋ̀ бл҃гоговѣ́йнѡ и҆ къ дла́ни бж҃е́ственномꙋ тѣ́лꙋ со стра́хомъ и҆ вѣ́рою взира́ѧ, ѻ҆бы̑чныѧ мл҃твы да глаго́летъ, и҆ причасти́тсѧ. По причаще́нiи же до́брѣ да соглѧди́тъ на дла́нь своеѧ̀ десни́цы, и҆ а҆́ще крꙋпи́ца ка́ѧ ѿ ме́ньшихъ ѡ҆ста̀, и҆ сiю̀ ѧ҆зы́комъ во ѹ҆ста̀ да во́зметъ, и҆ до́брѣ да и҆зли́жетъ дла́нь, во є҆́же ничесомꙋ̀ ѡ҆ста́тисѧ на не́й. посе́мъ же взе́мъ а҆нтiми́нснꙋю гꙋ́бꙋ, да ѡ҆тре́тъ дла́нь до́брѣ надꙿ дíскосомъ, та́кожде и҆ ѡ҆ лiто́нъ.

Ѿ ст҃ы́ѧ же ча́ши бж҃е́ственныѧ кро́ве причасти́всѧ, ѹ҆ста̀ своѧ̑ до́брѣ i҆ере́й да и҆зссе́тъ, и҆ ѧ҆зы́комъ и҆зли́жетъ, посе́мъ же и҆ гꙋ́бою а҆нтiми́нсною да ѡ҆тре́тъ. Пiѧ́й же до́брѣ кра́й ст҃ы́ѧ ча́ши да и҆зссе́тъ, да не ѡ҆ста́нетсѧ на бре́зѣ кро́ве бж҃е́ственныѧ, посе́мъ же гꙋ́бою да ѡ҆тре́тъ кра́й.

А҆́ще ст҃ы́й а҆́гнецъ на дíскосѣ си́це заме́рзнетъ, ꙗ҆́кѡ не возмощѝ i҆ере́ю во своѐ є҆мꙋ̀ вре́мѧ преломи́ти є҆го̀, надꙿ ѹ҆́глiемъ въ скꙋде́ли на прⷭ҇то́лѣ sвѣздо́ю и҆ покро́вцемъ покры́въ ст҃ы́й дíскосъ, съ бж҃е́ственнымъ а҆́гнцемъ да положи́тъ и҆ придержи́тъ, до́ндеже разме́рзнетъ.

А҆́ще слꙋжа́щꙋ i҆ере́ю нападꙋ́тъ вразѝ, и҆лѝ и҆ноплеме́нницы, є҆ретiцы̀, и҆лѝ пога́нiи, и҆ ѹ҆бíйцы, и҆ ника́коже слꙋ́жба соверши́тисѧ возмо́жетъ, да потреби́тъ ст҃а̑ѧ, во є҆́же не ѡ҆ста́тисѧ въ порꙋга́нiе и҆ попра́нiе сквє́рнымъ ѹ҆бíйцамъ: са́мъ же да и҆збѣ́гнетъ, а҆́ще мо́жетъ. а҆́ще же не ѿстꙋ́питъ, лꙋ́чше сотвори́тъ: и҆́бо а҆́ще ѹ҆бiе́нъ бꙋ́детъ, мꙋ́ченическiй вѣне́цъ прiи́метъ.

А҆́ще же кто̀ восхо́щетъ, ѹ҆ничижа́ѧ вѣ́рꙋ ст҃ꙋ́ю правосла́внꙋю, i҆ере́а слꙋжа́щаго ѹ҆би́ти, до́лженъ є҆́сть i҆ере́й ника́коже слꙋже́нiѧ ѿстꙋпи́ти, но соверши́ти, а҆́ще и҆ ѹ҆бíйство претерпѣ́ти є҆мꙋ̀ прiи́детъ: а҆́ще бо ѹ҆бiе́нъ бꙋ́детъ тогда̀, съ мꙋ́ченики причте́нъ бꙋ́детъ.

А҆́ще слꙋжа́щꙋ i҆ере́ю бж҃е́ственнꙋю слꙋ́жбꙋ, цр҃ковь возгори́тсѧ, и҆лѝ ѿ бꙋ́ри, и҆лѝ и҆ны́ѧ ра́ди вины̀ ве́рхъ па́стисѧ на́чнетъ, сохра́ннѡ со а҆нтiми́нсомъ да во́зметъ ст҃а̑ѧ, и҆ да и҆зы́детъ и҆зꙿ цр҃кве, и҆ на и҆но́мъ мѣ́стѣ че́стномъ, на то́мже а҆нтiми́нсѣ да соверши́тъ бж҃е́ственнꙋю слꙋ́жбꙋ, наче́нъ ѿ мѣ́ста, є҆гѡ́же и҆сходѧ̀ преста̀.

А҆́ще по ѡ҆сщ҃е́нiи хлѣ́ба и҆лѝ вiна̀ пока́жетсѧ чꙋ́до, сíесть, ви́дъ хлѣ́ба въ ви́дѣ пло́ти, и҆лѝ ѻ҆троча́те, вiно́ же въ ви́дѣ кро́ве, и҆ а҆́ще вкра́тцѣ не премѣни́тсѧ се́й ви́дъ, сíесть, а҆́ще не па́ки ꙗ҆ви́тсѧ ви́дъ хлѣ́ба, и҆лѝ вiна̀, но си́це непремѣ́ннѡ пребꙋ́детъ, ника́коже i҆ере́й да причасти́тсѧ: и҆́бо не сꙋ́ть сiѧ̑ тѣ́ло и҆ кро́вь хрⷭ҇то́ва, но то́чiю чꙋ́до ѿ бг҃а, невѣ́рства и҆лѝ и҆ны́ѧ ра́ди вины̀ ꙗ҆вле́но. да во́зметъ же i҆ере́й и҆нꙋ́ю просфорꙋ̀ [а҆́ще то́чiю ви́дъ хлѣ́ба премѣни́сѧ] и҆ ꙗ҆́коже предꙿꙋказа́сѧ, проскомiдȋйнаѧ надꙿ а҆́гнцемъ да твори́тъ и҆ глаго́летъ, и҆ да и҆́зметъ ст҃ы́й а҆́гнецъ, и҆ ѿложи́въ въ чꙋ́до претворе́нный, и҆ че́стнѡ сохрани́въ, да на́чнетъ ѿ мл҃твы: Съ си́ми и҆ мы̀ бл҃же́нными си́лами: и҆ всѧ̑ по рѧ́дꙋ да соверши́тъ, надꙿ ча́шею же ничто́же да повторѧ́етъ. а҆́ще же и҆ въ ча́ши вíнный ви́дъ въ кро́вь премѣни́тсѧ, во и҆нꙋ́ю честнꙋ́ю ча́шꙋ, и҆лѝ въ сосꙋ́дъ и҆злiѧ́въ, да влiе́тъ па́ки вiно̀, проскомiдȋйнаѧ надꙿ ни́мъ глаго́лѧ. и҆ та́кѡ ѻ҆бы́чнѡ по рѧ́дꙋ и҆ сiѐ да ѡ҆ст҃и́тъ, и҆ во вре́мѧ причаще́нiѧ да причасти́тсѧ ѻ҆бы́чнѡ, и҆ слꙋ́жбꙋ да соверши́тъ.

А҆́ще вско́рѣ па́ки, и҆́же показа́сѧ мѧ́сомъ, и҆лѝ ѻ҆троча́темъ, ви́дъ хлѣ́бный зри́мь бꙋ́детъ, и҆лѝ въ ча́ши, и҆́же зри́мь бы́сть кро́вiю, а҆́бiе па́ки вíнный пока́жетсѧ, да не закала́етъ и҆на́гѡ а҆́гнца, нижѐ и҆на́гѡ вiна̀ въ ча́шꙋ да влiе́тъ, но си́ми да причасти́тсѧ, и҆ слꙋ́жбꙋ соверши́тъ: и҆́бо и҆́стиннымъ тѣ́ломъ и҆ кро́вiю хрⷭ҇то́вою сꙋ́ть.

Въ коне́цъ же да вѣ́сть прихо́дскiй i҆ере́й, ꙗ҆́кѡ въ кíйждо вели́кiй пра́здникъ и҆ недѣ́лю, къ си́мъ же и҆ въ кꙋ́юждо сꙋббѡ́тꙋ до́лженъ є҆́сть лiтꙋргиса́ти, подꙿ сме́ртнымъ грѣхо́мъ: и҆́бо а҆́ще лiтꙋргиса́ти не бꙋ́детъ, мнѡ́гимъ ѿ слꙋ́шанiѧ бж҃е́ственныѧ слꙋ́жбы запне́тъ, ю҆́же ѿ бж҃iѧгѡ и҆ церко́внагѡ повелѣ́нiѧ, кíйждо хрiстiа́нинъ, въ кíйждо ст҃ы́й де́нь слꙋ́шати до́лженъ є҆́сть.

Къ семꙋ̀ да вѣ́сть и҆ сiѐ, ꙗ҆́кѡ є҆ди́нꙋ то́чiю на де́нь лiтꙋргíю, на є҆ди́номъ престо́лѣ до́лженъ є҆́сть i҆ере́й соверши́ти: сiѧ́ бо є҆ди́ность ст҃ы́ѧ же́ртвы зна́менꙋетъ є҆ди́нꙋ сме́рть хрⷭ҇то́вꙋ, ю҆́же є҆ди́ною на́съ ра́ди подꙿѧ́тъ, и҆ є҆ди́нꙋ стра́сть є҆гѡ̀, ю҆́же є҆ди́ною ѡ҆ на́съ претерпѣ̀.

По соверше́нiи бж҃е́ственныѧ лiтꙋргíи до́лженъ є҆́сть i҆ере́й твори́ти си́це:

А҆́бiе по прича́стiи бж҃е́ственныхъ та̑инъ, до́лженъ є҆́сть i҆ере́й и҆лѝ дiа́конъ ѡ҆ста́нокъ бж҃е́ственнагѡ тѣ́ла ѿ дíскоса въ ст҃ꙋ́ю ча́шꙋ всы́пати со всѧ́кимъ внима́нiемъ, ꙗ҆́кѡ да нигдѣ̀ что́-либо а҆́ще и҆ ѿ ме́ньшихъ крꙋпи́цъ ѹ҆паде́тъ, и҆лѝ ѡ҆ста́нетсѧ. И҆ сегѡ̀ ра́ди до́брѣ гꙋ́бою а҆нтiми́нсною дíскосъ да ѡ҆тре́тъ надꙿ ст҃о́ю ча́шею, до́брѣ соглѧ́даѧ, да не ѡ҆ста́нетсѧ на не́мъ что̀.

Та́кожде и҆ на а҆нтiми́нсѣ, и҆лѝ лiто́нѣ гꙋ́бою, а҆́ще что̀ є҆́сть, собра́въ вкꙋ́пѣ на дíскосѣ да всы́плетъ въ ст҃ꙋ́ю ча́шꙋ: и҆ та́кожде до́брѣ да соглѧ́даетъ, є҆́же ничемꙋ́же ѡ҆ста́тисѧ на не́мъ. Си́це ѹ҆́бѡ до́лженъ є҆́сть i҆ере́й всегда̀ на всѧ́кой лiтꙋргíи твори́ти, и҆ подꙿ сме́ртнымъ грѣхо́мъ и҆ и҆зверже́нiемъ, никогда́же а҆нтiми́нсъ и҆лѝ лiто́нъ надꙿ ѻ҆гне́мъ и҆стрѧса́ти, и҆лѝ надꙿ водо́ю. И҆́бо на не́мъ ничто́же и҆́но, ра́звѣ ѿ бж҃е́ственнагѡ тѣ́ла крꙋпи́цы ѿ нерадѣ́нiѧ i҆ере́йскагѡ ѡ҆стаю́тсѧ. И҆ сегѡ̀ ра́ди, ꙗ҆́коже рече́сѧ, ѻ҆па́снѡ на дíскосѣ со́браны, и҆ въ ст҃ꙋ́ю ча́шꙋ всы́паны да бꙋ́дꙋтъ, и҆ на же́ртвенницѣ ѿ негѡ̀, и҆лѝ ѿ дiа́кона потреблены̀.

По соверше́нiи же бж҃е́ственныѧ слꙋ́жбы, въ потребле́нiи ѡ҆ста́нкѡвъ ст҃ы́хъ та̑инъ на же́ртвенницѣ, всѧ́кое ѡ҆пасе́нiе и҆мѣ́ти подоба́етъ i҆ере́ю, є҆́же ничесомꙋ̀, а҆́ще и҆ ѿ ме́ньшихъ крꙋпи́цъ, и҆лѝ ка́плей ѡ҆ста́тисѧ во ст҃ѣ́й ча́ши. Сегѡ̀ ѹ҆̀бо ра́ди не є҆ди́нощи то́чiю, но и҆ втори́цею и҆ трети́цею ча́шꙋ и҆сполоска́въ да и҆спiе́тъ, пото́мъ же гꙋ́бою, и҆лѝ пла́томъ, на сiѐ ѹ҆стро́енымъ ѡ҆тре́тъ, гꙋ́бꙋ же и҆лѝ то́й пла́тъ во ст҃ѣ́й ча́шѣ да ѡ҆ста́витъ. На же́ртвенницѣ же, є҆гда̀ бж҃е́ствєнныѧ та̑йны принесены̀ стоѧ́тъ, свѣща̀ зажжена̀ да бꙋ́детъ. до́ндеже потребѧ́тсѧ ст҃а̑ѧ.

Понома́рь же да наꙋче́нъ бꙋ́детъ ѿ i҆ере́а, и҆ всѝ во ѻ҆лтарѣ̀ слꙋжа́щiи, є҆́же со стра́хомъ и҆ тре́петомъ и҆ бл҃гоговѣ́нiемъ ходи́ти ѻ҆́колѡ же́ртвенника, ꙗ҆́коже и҆ ѻ҆́колѡ ст҃ы́ѧ трапе́зы, є҆гда̀ на ни́хъ сꙋ́ть бж҃е́ствєнныѧ та̑йны, и҆ бл҃голѣ́пное поклоне́нiе ми́мѡ и҆дꙋ́ще, и҆лѝ приближа́ющесѧ, да творѧ́тъ.

Гꙋ́бꙋ си́це лiто́ннꙋю, ꙗ҆́коже и҆ и҆стира́льнꙋю, и҆лѝ пла́тъ, є҆гда̀ ѹ҆черни́тсѧ и҆ ѹ҆пыли́тсѧ, са́мъ i҆ере́й, и҆лѝ дiа́конъ да и҆змыва́етъ свои́ма рꙋка́ма до́брѣ, надꙿ ѹ҆мыва́льницею ѻ҆лта́рною: сiе́ же и҆змове́нiе ча́стѡ да бꙋ́детъ, во є҆́же всегда̀ чи̑стымъ си̑мъ бы́ти.

Сосꙋ́ды сщ҃є́нныѧ, сíесть, ча́ша, дíскосъ, sвѣзда̀, и҆ лжи́ца, ча́стѡ и҆сти́раны ѿ пра́ха да бꙋ́дꙋтъ, та́кожде и҆ ѿ мокроты̀, во є҆́же не па́сти на ни́хъ ржѣ̀.

Въ коне́цъ же, по соверше́нiи бж҃е́ственныѧ лiтꙋргíи, и҆ по потребле́нiи бж҃е́ственныхъ та̑инъ, а҆́бiе пре́жде совлече́нiѧ сщ҃е́нныхъ ѻ҆де́ждъ, и҆лѝ по совлече́нiи, и҆зꙿ ѻ҆лтарѧ̀ не и҆сходѧ̀, i҆ере́й до́лженъ є҆́сть честѝ со всѧ́кимъ ѹ҆миле́нiемъ, бл҃года́рнымъ срⷣцемъ мл҃твы бл҃года́рныѧ по ст҃о́мъ причаще́нiи.

И҆зꙿ цр҃кве же и҆зше́дъ, да не а҆́бiе ѡ҆брати́тсѧ ко и҆но́мꙋ ко́емꙋ дѣ́лꙋ, но вре́мѧ нѣ́кое да пребꙋ́детъ въ мл҃твахъ и҆ размышле́нiи толи́кагѡ да́ра сподо́бивсѧ во ст҃ѣ́й лiтꙋргíи, и҆ бл҃годарѧ̀ бг҃а, да про́ситъ, є҆́же во всѧ̑ дни̑ жи́зни є҆гѡ̀ сицева́гѡ да́ра досто́йнѡ прiѧ́ти сподо́битъ є҆го̀.

Въ сíй ѹ҆́бѡ де́нь да сохрани́тсѧ ѿ и҆зли́шнѧгѡ ꙗ҆де́нiѧ, питiѧ̀ и҆ сна̀, наипа́че же и҆мѣ́ѧй сꙋпрꙋ́жницꙋ, ѿ тѣле́снагѡ совокꙋпле́нiѧ, и҆ ѿ всѧ́кiѧ плотскíѧ любвѐ, ра́ди любвѐ и҆ че́сти нбⷭ҇нагѡ цр҃ѧ̀, є҆го́же въ хра́мъ и҆ ѻ҆бита́лище дꙋшѝ своеѧ̀ прiѧ́тъ.

Ка́кѡ храни́ти бж҃е́ствєнныѧ та̑йны больны́хъ ра́ди.

Пре́жде всегѡ̀ прихо́дскiй i҆ере́й, [и҆лѝ и҆ въ монастырѣ́хъ] до́лженъ тща́нiе и҆мѣ́ти є҆́же бы сосꙋ́ды бы́ли, сíесть, поти́рь, дíскосъ, sвѣзда̀, лжи́ца, кiвѡ́тъ и҆лѝ гробни́ца златы̑ѧ и҆лѝ срє́брѧныѧ, въ ве́лiей же нꙋ́жди ѻ҆ловѧ̑ныѧ, прили́чнѡ ѹ҆стро́ены къ слꙋже́нiю и҆ хране́нiю бж҃е́ственнагѡ и҆ животворѧ́щагѡ тѣ́ла i҆и҃съ хрⷭ҇то́ва, въ ни́хже стра́шное та́инство соверша́етсѧ, и҆ са́мъ гдⷭ҇ь i҆и҃съ ви́днѣ пребыва́етъ.

И҆ всѧ̑ ѹ҆́бѡ вє́щи цр҃кѡ́вныѧ въ лѣ́потꙋ творѧ́тсѧ, ꙗ҆́кѡ ѻ҆дє́жды сщ҃є́нныѧ, крⷭ҇ты̀ ст҃ы̑ѧ, є҆ѵⷢ҇лiѧ дра́гѡ ѹ҆кра́шєнаѧ: но по тѣ́хъ и҆сполне́нiи да бꙋ́дꙋтъ. А҆́ще ѹ҆́бѡ невозмо́жно гдѣ̀ за скꙋ́достiю бы́ти златы̑мъ, и҆ срє́брѧнымъ си̑мъ сосꙋ́дѡмъ, потирю̀, дíскосꙋ, sвѣздѣ̀, лжи́цѣ, и҆ кiвѡ́тꙋ и҆лѝ гробни́цѣ на сохране́нiе больны̑мъ, всѧ́чески ѻ҆ловѧ̑ныѧ да бꙋ́дꙋтъ, подꙿ пра́вильною ка́знiю, и҆ а҆рхiере́йскимъ запреще́нiемъ.

Кiвѡ́тъ, въ не́мже и҆́мꙋтъ храни́тисѧ ст҃ы̑ѧ та̑йны, тѣ́ло гдⷭ҇не, покрове́нъ да бꙋ́детъ, и҆ на верхꙋ̀ крⷭ҇тъ, и҆ всегда̀ съ бж҃е́ственными та̑йны на прⷭ҇то́лѣ да стои́тъ, а҆ не на и҆но́мъ гдѣ̀ мѣ́стѣ.

Несвѧще́ннаѧ рꙋка̀ никогда́же сегѡ̀ да ко́снетсѧ, подꙿ сме́ртнымъ грѣхо́мъ, и҆ подꙿ вели́кою є҆пiтiмiе́ю, ра́звѣ вели́кiѧ каковы́ѧлибо нꙋ́жды.

Бж҃е́ствєнныѧ та̑йны, не то́чiю въ вели́кiй четверто́къ, но и҆ во и҆ны̑ѧ дни̑, мно́гихъ ра́ди ви́нъ, по чи́нꙋ вели́кагѡ четвертка̀ напи́санномꙋ ѡ҆сщ҃ены̀, сꙋшены̀ и҆ храни́мы бы́ти мо́гꙋтъ.

А҆́ще кiвѡ́тъ зла́тъ, и҆лѝ сре́брѧнъ внꙋ́трь позлаще́нъ, сꙋшє́ныѧ та̑йны ст҃ы̑ѧ, и҆ безꙿ подложе́нныѧ бꙋма́ги да возлага́ютсѧ. А҆́ще сре́брѧнъ не позлаще́нъ, и҆лѝ ѻ҆ловѧ́нъ, коне́чнѡ да подсте́летсѧ въ не́мъ чи́стаѧ бꙋма́га, и҆ на то́й бж҃е́ствєнныѧ та̑йны положа́тсѧ.

Бж҃е́ствєнныѧ та̑йны, въ кiвѡ́тѣ храни́мыѧ, ча́стѡ со всѧ́кою достодо́лжною че́стiю, ѿкрове́нною главо́ю поклоне́нiе сотвори́въ, рꙋ́цѣ же и҆змове́ны и҆мѣ́ѧ, на всѧ́къ де́нь посѣща́й: а҆́ще же невозмо́жно на всѧ́къ де́нь, понѐ во вторы́й и҆лѝ тре́тiй де́нь ѿкры́въ сосꙋ́дъ призира́й, да не ка́кѡ нерадѣ́нiѧ и҆ непризира́нiѧ ра́ди твоегѡ̀, сплѣ́снѣютъ, и҆лѝ растлѣ́ютъ ѿ мокроты̀. И҆ сегѡ̀ ра́ди ꙗ҆́кѡ ѹ҆ничижи́тель бж҃е́ственныхъ та̑инъ, и҆ тѧ́жкѡ сме́ртнѡ согрѣши́ши, и҆ и҆зверже́нiѧ винѣ̀ подлежа́ти бꙋ́деши.

А҆́ще ѹ҆́бѡ ѹ҆́зриши, ꙗ҆́кѡ къ мокротѣ̀ преклони́шасѧ, разве́й а҆нтiми́нсъ на ст҃о́мъ престо́лѣ, и҆ со всѧ́кимъ ѡ҆пасе́нiемъ ѿ кiвѡ́та на ст҃ы́й дíскосъ вложѝ, и҆ ѻ҆́кна ѿве́рзъ просꙋшѝ, са́мъ блюды́й, до́ндеже и҆зсо́хнꙋтъ, да мꙋ́ха и҆лѝ и҆́но что̀ ѿ сицевы́хъ не ко́снетсѧ и҆̀мъ, и҆ та́кѡ тѧ́жкѡ сме́ртнѡ согрѣши́ши.

А҆́ще же ѿ небреже́нiѧ, бж҃iѧ та̑йны сꙋшѧ̀, припали́ши, и҆лѝ ка́кѡлибо ѿ мокроты̀ и҆лѝ лѣ́ности, и҆лѝ растли́тисѧ ѡ҆ста́виши, сме́ртнѡ тѧ́жкѡ согрѣши́ши, и҆ и҆зверже́нiѧ винѣ̀ подлежа́ти бꙋ́деши.

А҆́ще ѹ҆́бѡ сицевы́й слꙋ́чай, [є҆́же не бꙋ́ди] когда̀ приключи́тсѧ, ника́коже никого́же да де́рзнеши причасти́ти сицевы́ми та́йнами: но и҆ны́й а҆́гнецъ по ѹ҆ста́вꙋ ниженапи́санномꙋ, ничто́же ѿлага́ѧ, къ слꙋже́нiю себѐ прiꙋгото́вавъ, во ѹ҆́трiй де́нь по ѡ҆щꙋтѣ́нiи сегѡ̀, лiтꙋргíю бж҃е́ственнꙋю наче́нъ, и҆змѝ, ѡ҆свѧтѝ, и҆ и҆зсꙋши́въ сохранѝ, и҆ си́мъ бѡльны́ѧ и҆ тре́бꙋющыѧ причастѝ. Сплѣ̑снѣлыѧ же и҆лѝ растлѣ̑нныѧ та̑йны, на то́йже лiтꙋргíи на же́ртвенницѣ со ѡ҆ста́нки бж҃е́ственныхъ та̑инъ въ поти́рь всы́павъ потребѝ.

Е҆гда̀ ѹ҆́бѡ ст҃ы̑ѧ та̑йны и҆́маши прiꙋготовлѧ́ти ра́ди нꙋ́ждныхъ потре́бъ, ѽ i҆ере́ю, въ четверто́къ вели́кiй, и҆лѝ во и҆́но вре́мѧ: тогда̀ а҆́гнецъ вторы́й и҆змѝ, и҆ по чи́нꙋ ꙗ҆́коже въ вели́кiй по́стъ ко преждеѡсщ҃е́нной лiтꙋргíи сотворѝ, напаѧ́й же ст҃ы́й а҆́гнецъ животворѧ́щею кро́вiю надꙿ ст҃о́ю ча́шею пома́лꙋ лжи́цею, съ вели́кимъ ѡ҆пасе́нiемъ и҆ и҆скꙋ́сствомъ, є҆́же бы не премочи́ти є҆гѡ̀, и҆ не ѹ҆ка́нꙋти гдѣ̀ ѿ и҆зли́шества.

Сꙋши́ти же подоба́етъ напое́нный а҆́гнецъ на ст҃ѣ́мъ прⷭ҇то́лѣ си́це: пре́жде разве́й а҆нтiми́нсъ, и҆ ѿ кiвѡ́та и҆зꙿе́мъ на дíскосѣ положѝ, и҆ покадѝ ѻ҆́крестъ: та́же лѣ́потное поклоне́нiе сотвори́въ, раздробѝ ст҃ы́мъ копiе́мъ на ча́стицы ма́лы, со всѧ́кимъ бл҃гоговѣ́нiемъ.

По раздробле́нiи же положѝ плíтѧный ка́мень, и҆лѝ плíнѳꙋ, сíесть кирпи́чь, при кра́и а҆нтiми́нса, ѿ десны́ѧ себѐ страны̀, и҆ верхꙋ̀ ка́мене скꙋде́ль но́вый, и҆лѝ горше́къ желѣ́зный, и҆лѝ мѣ́дный, чи́стъ, со ѹ҆́глiемъ горѧ́щимъ, и҆ поклони́всѧ достодо́лжнѡ, возмѝ ст҃ы́й дíскосъ съ бж҃е́ственными та́йнами, раздробле́нными съ ве́лiимъ внима́нiемъ, и҆ возложѝ є҆го̀ верхꙋ̀ скꙋде́льника, ѻ҆па́снѡ блюды́й, да пома́лꙋ и҆зсо́хнꙋтъ бж҃е́ствєнныѧ та̑йны, превраща́ѧ ты̑ѧ ст҃ы́мъ копiе́мъ, да не ка́кѡ пригорѧ́тъ. Е҆гда́ же до́брѣ согрѣ́етсѧ ст҃ы́й дíскосъ, снима́й є҆го̀, и҆ полага́й на ст҃о́мъ а҆нтiми́нсѣ, и҆лѝ на покро́вцѣ, да не вельмѝ разгорѣ́всѧ, и҆спали́тъ ст҃ы̑ѧ та̑йны: є҆гда́ же ѹ҆стꙋди́тсѧ ма́лѡ, па́ки возлага́й є҆го̀ верхꙋ̀ горшка̀, и҆лѝ на то̀ сосꙋ́да ѹ҆стро́еннагѡ. Сiе́ же творѝ и҆ мно́гажды, до́ндеже и҆зсо́хнꙋтъ. Сꙋхȋѧ же со всѧ́кимъ внима́нiемъ вложѝ во ст҃ы́й кiвѡ́тъ, и҆ покры́въ положѝ на свое́мъ мѣ́стѣ, и҆ достодо́лжное поклоне́нiе сотвори́въ, све́й па́ки а҆нтiми́нсъ.

А҆ и҆дѣ́же по всѧ̑ дни̑ слꙋ́жба бж҃е́ственнаѧ соверша́етсѧ, ꙗ҆́коже во гра́дѣхъ вели́кихъ быва́етъ, и҆лѝ въ монастырѣ́хъ и҆ кромѣ̀ всѧ́кагѡ сꙋше́нiѧ бж҃е́ствєнныѧ та̑йны бы́ти мо́гꙋтъ, сицевы́мъ ѻ҆́бразомъ: Не два̀ а҆́гнца закала́ѧ, но тогѡ́жде є҆ди́нагѡ ча́сть взе́мъ, напои́въ кро́вiю бж҃е́ственною, ꙗ҆́коже прiꙋказа́сѧ, до ѹ҆́трiѧ, слꙋ́чаѧ ра́ди ко́егѡ сме́ртнагѡ, храни́ти. И҆ та́кѡ на всѧ́къ де́нь творѧ̀, не тре́бѣ бꙋ́детъ сꙋше́нiѧ, и҆ всѧ́кихъ слꙋ́чаєвъ бѣ́дственныхъ и҆збѣ́гнетъ.

Ѡ҆ подаѧ́нiи, прiѧ́тiи, хране́нiи же и҆ поклоне́нiи бж҃е́ственныхъ та̑инъ.

Всѝ ѹ҆́бѡ сщ҃еннослꙋжи́тели до́лжни сꙋ́ть съ подоба́ющею че́стiю соверша́ти во хра́мѣ гдⷭ҇ни слꙋже́нiе своѐ, и҆ та́йнамъ бж҃iимъ твори́ти поклоне́нiе ст҃олѣ́пное, и҆ ча́стѡ ѡ҆ прiѧ́тiи такова́гѡ да́ра тща́тисѧ. Прихо́дстiи же i҆ере́и, и҆ прихожа́нъ свои́хъ ѡ҆ то́мъ да поꙋча́ютъ: є҆́же бы въ чи́стой со́вѣсти всѧ́кiй по́лъ а҆́ще возмо́жно въ пра́здники, а҆́ще ли же нѝ, всѧ́чески бы въ четы́ре посты̀ въ лѣ́тѣ прiꙋготовлѧ́лисѧ на то̀: до́лжни ѹ҆́бѡ сꙋ́ть смире́ннымъ и҆ чи́стымъ тѣ́ла ѹ҆строе́нiемъ пристꙋпа́ти къ сицевы̑мъ та́йнамъ бж҃е́ствєннымъ.

А҆́ще ѹ҆́бѡ кромѣ̀ постѡ́въ четы́рехъ ѻ҆бы́чныхъ пристꙋпи́ти къ ст҃о́мꙋ причаще́нiю восхотѧ́тъ: се́дмь дне́й пре́жде да постѧ́тсѧ, въ моли́твахъ цр҃ко́вныхъ и҆ дома́шнихъ пребыва́юще [сiе́ же не въ нꙋ́ждѣ: въ нꙋ́ждѣ бо трѝ дни̑, и҆лѝ є҆ди́нъ де́нь да постѧ́тсѧ то́чiю] и҆ предꙿꙋготовлѧ́юще себѐ къ чи́нномꙋ и҆сповѣ́данiю грѣхѡ́въ свои́хъ.

Сꙋ́щiи же въ сꙋпрꙋ́жествѣ, ѿ сꙋпрꙋ́жескагѡ совокꙋпле́нiѧ въ ты̑ѧ дни̑ да воздержа́тсѧ всѧ́кѡ.

Предꙿ ѻ҆смы́мъ же дне́мъ да и҆сповѣ́дѧтъ предꙿ i҆ере́емъ всѧ̑ грѣхѝ своѧ̑, и҆ съ ве́чера ничто́же да вкꙋ́сѧтъ: не могꙋ́щiи же ю҆́ности и҆лѝ престарѣ́лости ра́ди, всѧ́кѡ съ ве́чера воздержа́тисѧ ничто́же ꙗ҆́дше, ма́лѡ что̀ да вкꙋ́сѧтъ: ѿ полꙋ́нощи же всѧ́кѡ всѝ да воздержа́тсѧ, въ мл҃твахъ же, покло́нахъ, и҆ дꙋхо́вныхъ размышле́нiихъ да ѹ҆празднѧ́тсѧ, є҆ли́кѡ мо́щно, гото́вѧщiисѧ: а҆ не ѹ҆мѣ́ющымъ писа́нiѧ, и҆ въ разстоѧ́нiи ѿ це́ркве да́льнѣмъ, i҆ере́й пра́вило и҆ въ до́мѣ и҆̀мъ, ка́кѡ комꙋ̀, да завѣща́етъ.

По ѹ҆́треннихъ же ѻ҆бы́чныхъ мл҃твахъ цр҃ко́вныхъ, всѝ причаща́тисѧ и҆мꙋ́щiи, не ѹ҆мѣ́ющiи же честѝ, да ѡ҆ста́нꙋтсѧ въ цр҃кви, во є҆́же слꙋ́шати ѿ i҆ере́а что́мое къ ст҃о́мꙋ причаще́нiю пра́вило, и҆ ѻ҆бы̑чныѧ часы̀: ѹ҆мѣ́ющiи же честѝ, и҆ са́ми во свои́хъ дома́хъ сiѧ̑ прочестѝ себѣ̀ мо́гꙋтъ.

Въ нача́лѣ ст҃ы́ѧ лiтꙋргíи да соберꙋ́тсѧ всѝ въ цр҃ковь, и҆ всеѧ̀ ст҃ы́ѧ слꙋ́жбы со стра́хомъ и҆ бл҃гоговѣ́нiемъ стоѧ́ще да мо́лѧтсѧ, и҆ слꙋ́шаютъ. Во вре́мѧ же причаще́нiѧ да пристꙋ́пѧтъ чи́ннѡ, въ глꙋбо́комъ смире́нiи, и҆ хрⷭ҇тꙋ̀ и҆́стиннѡ въ та́йнахъ сꙋ́щемꙋ подꙿ ви́домъ хлѣ́ба и҆ вiна̀ до землѝ кíйждо да покло́нитсѧ є҆ди́нощи, рꙋ́цѣ къ пе́рсємъ крестоѻбра́знѡ согбе́ннѣ и҆мꙋ́ще, и҆ хрⷭ҇та̀ распѧ́таго и҆сповѣ́дающе, и҆ любо́вь къ немꙋ̀ и҆́мꙋтъ. Прiе́мше же че́стнѡ да поглотѧ́тъ, и҆ по ѹ҆те́ртiи ѹ҆́стъ покро́вцемъ рꙋко́ю сщ҃е́нническою, лобыза́ютъ кра́й ст҃ы́ѧ ча́ши, ꙗ҆́коже са́мое хрⷭ҇то́во ребро̀, и҆зꙿ негѡ́же и҆стечѐ кро́вь и҆ вода̀, и҆ ѿстꙋпи́вше ма́лѡ кла́нѧютсѧ не до землѝ, ра́ди ѡ҆хране́нiѧ прiѧ́тыхъ та̑инъ, и҆ стоѧ́тъ на свои́хъ мѣ́стѣхъ, не глаго́люще дрꙋ́гъ со дрꙋ́гомъ, нижѐ да плю́ютъ, до́ндеже а҆нтíдѡръ и҆ вiно̀ со ѹ҆кро́помъ пода́стсѧ и҆̀мъ: и҆ до сконча́нiѧ ст҃ы́ѧ лiтꙋргíи да ждꙋ́тъ неисхо́днѡ и҆ мл҃твы бл҃года́рствєнныѧ по ст҃о́мъ причаще́нiи да соверша́тъ.

Вѣ́стно тебѣ̀ бꙋ́ди, ѽ i҆ере́ю, ꙗ҆́кѡ а҆́ще мно́зи бꙋ́дꙋтъ прича̑стницы, ника́коже да де́рзнеши, [недостава́ющꙋ въ ст҃о́й ча́ши бж҃е́ственныѧ кро́ве, и҆лѝ тѣ́ла] прили́ти вiно̀, и҆лѝ хлѣ́бъ просты́й всыпа́ти: сме́ртнѡ бо тѧ́жкѡ согрѣши́ши, и҆ и҆зверже́нiѧ ка́зни подпаде́ши. Въ таково́мъ ѹ҆́бѡ слꙋ́чаи, до ѹ҆́трiѧ повелѝ и҆ны̑мъ пожда́ти, и҆ слꙋжи́въ причастѝ ты̑ѧ, и҆лѝ ѿ кiвѡ́та храни̑мыѧ больны́хъ ра́ди бж҃е́ствєнныѧ та̑йны, всы́пли во ст҃ꙋ́ю ча́шꙋ, и҆ причастѝ ты̑ѧ по ѻ҆бы́чаю.

Къ семꙋ̀ входѧ́ще въ хра́мъ бж҃iй ст҃ы́й, и҆ зрѧ́ще ко ст҃о́мꙋ ѻ҆лтарю̀, со стра́хомъ достодо́лжное поклоне́нiе сотворѧ́ютъ сщ҃еннослꙋжи́тели и҆ всѝ лю́дiе: во хра́мѣ бо стоѧ́щiи, мнѣ́ти на нб҃сѝ предꙿ самы́мъ бг҃омъ стоѧ́ти: и҆ мл҃твы приноша́й бг҃ꙋ, ꙗ҆́кѡ тꙋ̀ сꙋ́щемꙋ ѡ҆бѣща́ннѣ.

Во ѻ҆лта́рь же входѧ̀, всегда̀ пре́жде главꙋ̀ ѿкры́въ, и҆ поклоне́нiе сотвори́въ, вни́ди, и҆ къ бж҃е́ственномꙋ прⷭ҇то́лꙋ пристꙋпи́въ, нижа́йшее сотворѝ поклоне́нiе, и҆ всѐ є҆́же а҆́ще во ѻ҆лтарѝ дѣ́еши, со всѧ́кимъ смире́нiемъ и҆ бл҃гоговѣ́нiемъ, ꙗ҆́кѡ предꙿ лице́мъ бг҃а тꙋ̀ сꙋ́щагѡ дѣ́йствꙋй: и҆сходѧ́ же, та́кожде пе́рвѣе бж҃е́ствєннымъ та́йнамъ ни́зкѡ поклони́всѧ, и҆зы́ди.

Е҆гда̀ є҆ктенiю̀ предꙿ ст҃ы́ми ца́рскими враты̀ глаго́леши, всегда̀ пе́рвѣе бл҃гоговѣ́йнѡ главꙋ̀ ѿкры́въ, поклони́сѧ, и҆ тогда̀ начина́й: та́кожде сконча́въ поклони́сѧ, и҆ ѿидѝ. Си́мъ же ѻ҆́бразомъ, и҆ є҆гда̀ приключа́етсѧ ми́мѡ ст҃ы́хъ ца́рскихъ двере́й и҆тѝ, никогда́же ми́мѡ и҆дѝ не поклони́всѧ.

Наконе́цъ же, соверши́въ всѧ́къ сщ҃еннослꙋжи́тель и҆ приче́тникъ цр҃кве въ свое́мъ чи́нѣ, нощно́е, ѹ҆́треннее и҆лѝ дневно́е, и҆лѝ вече́рнее цр҃ко́вное слꙋже́нiе, возда́ждь гдⷭ҇ꙋ бг҃ꙋ поклоне́нiе бл҃гоговѣ́йнѡ, ꙗ҆́кѡ є҆мꙋ̀ сiѐ ѿ тебѐ, и҆ ѿ люде́й всѣ́хъ прiѧ́тно є҆́сть. И҆́бо такова́гѡ ра́ди ст҃ы̑мъ бж҃е́ствєннымъ та́йнамъ поклоне́нiѧ, и҆ во ѡ҆па́сствѣ хожде́нiѧ, ѻ҆со́бнꙋю и҆ и҆зꙿѻби́льнꙋю бл҃года́ть ѿ хрⷭ҇та̀ бг҃а полꙋ́читъ кíйждо.

Ѻ҆лтарю̀ слꙋжа́щыѧ, сíесть, пономарѝ, до́лженъ i҆ере́й sѣлѡ̀ ѹ҆чи́ти, ꙗ҆́кѡ да ве́лiимъ стра́хомъ и҆ тре́петомъ, и҆ всѧ́кимъ бл҃гоговѣ́нiемъ вхо́дѧтъ во ст҃ы́й бж҃iй ѻ҆лта́рь, и҆ своѐ и҆̀мъ належа́щее дѣ́ло сотворѧ́ютъ, вѣ́дꙋще, ꙗ҆́кѡ та́мѡ присꙋ́тственнѣ хрⷭ҇то́съ бг҃ъ на́шъ на прⷭ҇то́лѣ: входѧ́ще же и҆ и҆сходѧ́ще, ни́зкѡ да покланѧ́ютсѧ. Прⷭ҇то́ла же бж҃е́ственнагѡ, па́че же са́мыхъ бж҃е́ственныхъ на не́мъ сꙋ́щихъ та̑инъ, та́кожде сосꙋ́дѡвъ слꙋже́бныхъ, и҆ и҆ны́хъ сщ҃е́нныхъ веще́й, ника́коже прикоснꙋ́тисѧ да де́рзнꙋтъ, да не въ грѣ́хъ впа́днꙋтъ: ра́звѣ свѣти́льникѡвъ и҆ свѣ́щъ, кади́льницы же и҆ и҆ны́хъ ме́ньшихъ сщ҃е́нныхъ веще́й.

Че́сти ра́ди бж҃е́ственныхъ та̑инъ, никто́же ѿ несщ҃е́нныхъ во ст҃ы́й ѻ҆лта́рь да вхо́дитъ: жєны́ же никогда̀.

Пономарѝ, ча́стѡ и҆сповѣ́дающiисѧ, и҆ бж҃е́ствєннымъ та́йнамъ причаща́ющiисѧ, тре́звеннѡ же и҆ бл҃гоче́стнѡ въ добродѣ́телехъ пребыва́ющiи, сíи пономарѝ до́лжни сꙋ́ть, просфоры̑, вiно̀, во́дꙋ, ѳѷмiа́мъ, и҆ ѻ҆́гнь во ѻ҆лта́рь внестѝ, свѣщы́ же вжига́ти и҆ ѹ҆гаша́ти, кади́льницꙋ же и҆ теплотꙋ̀ прiꙋготовлѧ́ти, и҆ i҆ере́ю подава́ти, ѻ҆лта́рь ве́сь чи́ннѡ и҆ ча́стѡ ѹ҆местѝ и҆ ѡ҆чища́ти: си́це зе́млю ѿ всѧ́кихъ ѹ҆ме́тiй, ꙗ҆́коже и҆ стѣ́ны, и҆ ве́рхъ кро́вный ѿ пра́ха и҆ паꙋчи́ны.

Прⷭ҇то́лъ же и҆ же́ртвенникъ i҆ере́ю то́чiю, и҆ дiа́конꙋ, и҆лѝ ѵ҆подiа́конꙋ ѡ҆чища́ти и҆ и҆стира́ти, во є҆́же николи́же ѡ҆брѣсти́сѧ на ни́хъ пра́хꙋ, и҆лѝ ѹ҆ме́тiю ко́емꙋ: да не ко́снетсѧ со грѣхо́мъ сщ҃е́нныхъ несщ҃е́ннаѧ рꙋка̀.

Въ цр҃кви же и҆ па́перти, пономарѝ, та́кожде ѻ҆́бразы, стѣ́ны, потоло́къ, крѡ́вли ѿ пра́ха и҆ паꙋчи́ны, зе́млю же ѿ ѹ҆ме́тiй ча́стѡ ѡ҆чища́ти до́лжни. Ѹ҆мє́тiѧ же ѻ҆лта̑рнаѧ и҆ цр҃кѡ́внаѧ не досто́итъ на мѣста̀ непотрє́бнаѧ и҆змета́ти, но и҆лѝ въ рѣкꙋ̀, и҆лѝ въ нехо́дномъ и҆ непопира́емомъ мѣ́стѣ.

Къ семꙋ̀ не то́чiю i҆ерє́и и҆ ѻ҆лта́рнiи сщ҃еннослꙋжи́тели, но и҆ всѝ бл҃гочести́вiи хрiстiа́не, а҆́ще въ цр҃кви, а҆́ще къ больны̑мъ несо́мы бж҃е́ствєнныѧ та̑йны ѹ҆́зрѧтъ, бг҃олѣ́пнымъ поклоне́нiемъ да почита́ютъ.

Та́кожде и҆ въ хра́мъ ст҃ы́й прише́дше, во всѧ́комъ пѣ́нiи по чи́нꙋ и҆лѝ ѹ҆ста́вꙋ цр҃кве, кла́нѧтисѧ гдⷭ҇ꙋ бг҃ꙋ въ мл҃твахъ когда̀, коли́кѡ и҆ ка́кѡ всѝ тща́тельнѡ да сотворѧ́ютъ, и҆ нача́тки ѹ҆се́рдiѧ трꙋдѡ́въ свои́хъ, мольбы̑, молє́нiѧ, и҆ бл҃годарє́нiѧ да приноша́ютъ: пѣ́нiѧ же и҆ чте́нiѧ цр҃ко́внагѡ во и҆звѣ́стiи да слꙋ́шаютъ, вразꙋмлѧ́ющесѧ по а҆пⷭ҇толꙋ, во ѱалмѣ́хъ и҆ пѣ́нiихъ и҆ пѣ́снехъ дꙋхо́вныхъ, и҆ во чте́нiи сщ҃е́ннагѡ писа́нiѧ, и҆ ѹ҆чи́телей ст҃ы́хъ цр҃ко́вныхъ, и҆ пою́ще гдⷭ҇а бг҃а въ сердца́хъ свои́хъ непреста́ннѡ. И҆ сегѡ̀ подоба́етъ i҆ере́ю прихожа́нъ и҆ дѣте́й свои́хъ дх҃о́вныхъ всегда̀ наꙋча́ти, да вѣ́дѧтъ во́лю въ то́мъ бж҃iю и҆ повелѣ́нiе мт҃ре своеѧ̀ цр҃кве.

Вѣ́дати же и҆ сiѐ i҆ере́ємъ подоба́етъ: ꙗ҆́кѡ всѝ хрiстiа́не є҆ди́ныѧ вѣ́ры, є҆ди́ныѧ це́ркве на́шеѧ, ѿлꙋче́нiѧ и҆ клѧ́твы не и҆мѣ́ющiи на себѣ̀, и҆ покаѧ́нiе и҆́сповѣдiю чи́стѡ приносѧ́щiи, живꙋ́щiи благоче́стнѡ, и҆ ѿ дꙋховника̀ не и҆мꙋ́щiи запреще́нiѧ на вре́мѧ, тѣ́ла хрⷭ҇то́ва и҆ кро́ве є҆гѡ̀ съ подоба́ющею че́стiю да причастѧ́тсѧ. Та́кожде и҆ подрѡ́слыѧ ѻ҆́троки, и҆̀мже прiѧ́тна и҆́сповѣдь, и҆ ма̑лыѧ младе́нцы, по ѻ҆бы́чаю це́ркве подоба́етъ за вѣ́рꙋ приносѧ́щихъ, ты̑ѧ сподоблѧ́ти ст҃ы́хъ та̑инъ, въ ѡ҆свѧще́нiе дꙋ́шъ и҆ тѣле́съ и҆́хъ, и҆ въ прiѧ́тiе благода́ти гдⷭ҇ни.

Недосто́йнiи же, всѧ́чески ѿ такова́гѡ та́инства ѿлꙋче́ни да бꙋ́дꙋтъ, и҆̀же клѧ́твꙋ на себѣ̀ ѿ є҆пíскопа, и҆лѝ запреще́нiе ѻ҆тца̀ дꙋхо́внагѡ, и҆ ѿлꙋче́нiе ко́е и҆мꙋ́щiи, и҆ ꙗ҆́внiи грѣ̑шницы, блꙋдникѝ и҆ блꙋдни̑цы, нало́жницъ и҆мѣ́ющiи, и҆ са̑мыѧ ты̑ѧ налѡ́жницы, прелюбодѣ́и, лихои́мцы, чародѣ́и, ворожби́ты всѧ̑кiѧ, свѧтота́тцы, ка́ртовники, зернщикѝ, хꙋ́льники, срамосло́вцы, и҆ всѧ́кое безчи́нство, зазо́ръ же и҆ ѹ҆ко́ръ творѧ́щiи, и҆ и҆нíи си̑мъ подо́бнiи: и҆ сíи доне́лѣже и҆́стиннѡ не пока́ютсѧ, и҆ плоды̀ досто́йны покаѧ́нiѧ не сотворѧ́тъ, и҆ собла́зны, и҆̀хже ꙗ҆́вѣ содѣ́ѧша, и҆ содѣ́ловаютъ, покаѧ́нiемъ свои́мъ ꙗ҆вле́ннѡ не потребѧ́тъ, прича́стiѧ ст҃ы́хъ та́инствъ ника́коже да сподо́бѧтсѧ.

Сокрове́нныхъ же грѣ́шникѡвъ, та́кѡ и҆сповѣ́дающихсѧ, и҆справлѧ́й благоразꙋ́мнѡ, є҆́же бы не и҆зра́слъ кíй собла́знъ и҆ны̑мъ лю́демъ, ѿ такова́гѡ презо́рства, и҆ то́е бы лицѐ въ подозрѣ́нiи не состоѧ́лосѧ, и҆ въ де́рзость на прiѧ́тiе не бы́ло причаща́ѧсѧ, и҆лѝ ѿлꙋча́ѧсѧ.

И҆зꙿꙋмлє́ннымъ, и҆лѝ ѡ҆бме́ршымъ, бж҃е́ствєнныѧ та̑йны подава́ти ника́коже досто́итъ, то́чiю є҆гда̀ въ себѐ прихо́дѧтъ, и҆ ѹ҆́мны, и҆ въ сочꙋ́вствiи ѿ ѡ҆бꙿꙋме́ртвiѧ быва́ютъ, и҆ є҆гда̀ въ сокрꙋше́нiи серде́чномъ и҆сповѣ́данiе грѣхѡ́въ свои́хъ творѧ́тъ, къ це́ркви прихо́дѧтъ, бг҃ꙋ мо́лѧтсѧ, и҆ церко́вныхъ моли́твъ слꙋ́шаютъ: и҆зрѧ́днѣе же а҆́ще ни є҆ди́на бѣда̀ недосто́инства въ ни́хъ ѡ҆брѣта́етсѧ, да причастѧ́тсѧ тогда̀.

За и҆́стинное ѹ҆́бѡ благочи́нное и҆ пра́вильное смотри́тельство, є҆́же благоꙋгожда́ти гдⷭ҇ꙋ бг҃ꙋ всѧ́кимъ тща́нiемъ, и҆ храни́ти церко́вное преда́нiе въ чистотꙋ̀ тѣле́снꙋю и҆ дꙋше́внꙋю, повсю́дꙋ лю́демъ свои̑мъ да́стъ гдⷭ҇ь ми́ръ и҆ млⷭ҇ть, и҆ благоде́нство всѣ̑мъ благоче́стнѡ живꙋ́щымъ на землѝ: посе́мъ и҆ наслѣ́дiе въ небесѣ́хъ всера́достныхъ вѣ́чныхъ красо́тъ пода́рствитъ. Е҆́же и҆ бꙋ́ди полꙋчи́ти хрiстiа̑нскимъ правосла̑внымъ дꙋша́мъ благода́тiю i҆и҃съ хрⷭ҇то́вою, и҆ предста́тельствомъ всесла́вныѧ пречи́стыѧ дв҃ы бцⷣы мр҃íи, и҆ моли́твами всѣ́хъ ст҃ы́хъ а҆ми́нь.

Пра́вило гото́вѧщымсѧ слꙋжи́ти, и҆ хотѧ́щымъ причасти́тисѧ ст҃ы́хъ бж҃е́ственныхъ та́инствъ тѣ́ла и҆ кро́ве гдⷭ҇а i҆и҃са хрⷭ҇та̀, и҆мѣ́ти подоба́етъ си́це:

По цр҃ко́вномъ повече́рiи глаго́лати канѡ́нъ i҆и҃сꙋ хрⷭ҇тꙋ̀, и҆ бцⷣѣ а҆ка́ѳiстъ, канѡ́нъ а҆́гг҃лꙋ храни́телю, и҆ канѡ́нъ днѐ, кото́рый прилꙋчи́тсѧ [и҆нíи же и҆ моли̑твы на со́нъ грѧдꙋ́щихъ], пото́мъ, досто́йно є҆́сть: Ст҃ы́й бж҃е: и҆ по Ѻ҆́ч҃е на́шъ, тропарѝ: Поми́лꙋй на́съ гдⷭ҇и: и҆ногда́ же конда́къ пра́здника глаго́лютъ, и҆ моли́твꙋ: Нескве́рнаѧ, небла́знаѧ: и҆ ѿпꙋ́стъ. и҆ Ненави́дѧщихъ и҆ ѡ҆би́дѧщихъ на́съ:

Воꙋ́трiе же лiтꙋргисꙋ́ющымъ до́лжно глаго́лати часы̀, г҃-й и҆ s҃-й: и҆ по моли́твѣ, Бж҃е и҆ гдⷭ҇и си́лъ: ко ст҃о́мꙋ причаще́нiю канѡ́нъ, и҆ моли̑твы. По прочте́нiи же моли́твъ сотвори́ти ѿпꙋ́стъ часѡ́въ.

Хотѧ́щiи же причасти́тисѧ, часы̀ слꙋ́шаютъ, и҆ въ цр҃кви предꙿ лiтꙋргíею.

И҆ є҆гда̀ кто̀ причасти́тсѧ животворѧ́щихъ ст҃ы́хъ та́инствъ, моли̑твы по причаще́нiи, и҆ ѿпꙋ́стъ сотвори́тъ.

Въ про́чыѧ же дни̑, въ ве́черъ недѣ́ли, канѡ́нъ i҆и҃сꙋ, бцⷣѣ пара́клисiсъ, є҆мꙋ́же i҆рмо́съ: Во́дꙋ проше́дъ: тропа́рь же: Мно́гими содержи́мь напа́стьми: канѡ́нъ а҆рха́гг҃лѡмъ, и҆ а҆́ще хо́щетъ кто̀, а҆́гг҃лꙋ храни́телю. Воꙋ́трiе по вышепи́санномꙋ да сотворѧ́етъ [и҆нíи же и҆ моли̑твы ѹ҆́трєннiѧ глаго́лютъ].

Въ ве́черъ понедѣ́льника, канѡ́нъ гдⷭ҇ꙋ i҆и҃сꙋ, и҆ пара́клисiсъ бцⷣѣ, предте́чи ст҃о́мꙋ i҆ѡа́ннꙋ, и҆ а҆́гг҃лꙋ храни́телю.

Во вто́рникъ ве́чера, канѡ́нъ i҆и҃сꙋ, бцⷣѣ канѡ́нъ ѻ҆диги́трiю, и҆лѝ и҆́нъ кото́рый, и҆ а҆́гг҃лꙋ храни́телю.

Въ сре́дꙋ ве́чера, канѡ́нъ гдⷭ҇ꙋ i҆и҃сꙋ, пара́клисiсъ бцⷣѣ, а҆́гг҃лꙋ храни́телю, ст҃ы̑мъ а҆пⷭ҇лѡмъ [и҆ а҆́ще кто̀ и҆зво́литъ, и҆ ст҃о́мꙋ нiкола́ю].

Въ четверто́къ ве́чера, канѡ́нъ животворѧ́щемꙋ крⷭ҇тꙋ̀, пара́клисiсъ бцⷣѣ, а҆́гг҃лꙋ храни́телю.

Въ пѧто́къ ве́чера, канѡ́нъ i҆и҃сꙋ сладча́йшемꙋ, а҆ка́ѳiстъ бцⷣѣ неѿло́жнѡ, а҆́гг҃лꙋ храни́телю, и҆ всѣ̑мъ ст҃ы̑мъ.

Въ сꙋббѡ́тꙋ ве́чера, канѡ́нъ гдⷭ҇ꙋ i҆и҃сꙋ, пара́клисiсъ бцⷣѣ, а҆́гг҃лꙋ храни́телю.

И҆нíи же а҆ка́ѳiстъ бцⷣѣ [съ размышле́нiемъ та̑инъ бж҃е́ственныхъ, ка́кѡ содѣ́ѧсѧ] и҆ по всѧ̑ дни̑ чита́ютъ, но и҆ тогда̀, а҆́ще восхо́щетъ кто̀, да глаго́летъ пара́клисiсъ бцⷣѣ: а҆́ще ли нѝ, да ѡ҆ста́витъ.

Бг҃обоѧ́знивiи же лю́ди, и҆ къ семꙋ̀ не вдава́ющесѧ въ сꙋ́єтнаѧ помышлє́нiѧ, и҆ ѹ҆́мъ сво́й воздержава́юще, ѹ҆пражнѧ́ютсѧ въ чита́нiи ѱалти́ри, съ моли́твами, по ѡ҆предѣле́нiю и҆ кни́гъ зако́на гдⷭ҇нѧ, и҆ ѹ҆чи́телей ст҃ы́хъ.

Сицево́е же пра́вило и҆ мона́шествꙋющiи во ѻ҆би́телехъ ст҃ы́хъ, та́кожде свѧще́нницы, дiа́кони, и҆ приче́тницы цр҃ко́внiи, и҆ гра́мматѣ ѹ҆мѣ́ющiи всѧ́кагѡ чи́на и҆ по́ла; твори́ти повседне́внѡ до́лжни сꙋ́ть, кромѣ̀ прiꙋготовле́нiѧ ко причаще́нiю часѡ́въ, канѡ́на и҆ моли́твъ.

И҆ начина́ти си́це [а҆́ще повече́рiе слꙋ́ша кто̀ въ це́ркви]: наединѣ̀, въ ве́черъ и҆лѝ пора́нꙋ, ꙗ҆́кѡ и҆нíи раздѣлѧ́юще канѡ́ны глаго́лютъ по нача́лѣ: Бл҃гослове́нъ бг҃ъ на́шъ: и҆лѝ Мл҃твами ст҃ы́хъ ѻ҆ц҃ъ на́шихъ: Цр҃ю̀ нбⷭ҇ный: по Прiиди́те поклони́мсѧ: ѱало́мъ н҃. и҆ Вѣ́рꙋю во є҆ди́наго бг҃а: и҆ канѡ́ны, пото́мъ, досто́йно є҆́сть: Сла́ва, и҆ ны́нѣ: ѿпꙋ́стъ, и҆ моли́тва, Ненави́дѧщихъ, и҆ ѡ҆би́дѧщихъ на́съ: и҆ покло́нѡвъ є҃_i, съ мл҃твами. И҆нíи же в҃_i ѱалмѡ́въ, по ѡ҆предѣле́нномꙋ чи́нꙋ въ пра́вило себѣ̀ чита́ютъ.

Не ѡ҆ставлѧ́ти бо цр҃ко́внагѡ собра́нiѧ а҆пⷭ҇лъ завѣща̀: ѹ҆̀бо и҆ мл҃твъ цр҃ко́вныхъ, и҆ ѡ҆предѣле́ннагѡ себѣ̀ пра́вила ѻ҆со́бь ѡ҆ставлѧ́ти не подоба́етъ комꙋ́ждо: поне́же въ любо́вь бж҃iю простира́тисѧ всѧ́комꙋ чл҃вѣ́кꙋ потре́бно, ꙗ҆́коже пи́сано є҆́сть: Возлю́биши гдⷭ҇а бг҃а твоего̀ всѣ́мъ се́рдцемъ твои́мъ, все́ю дꙋше́ю твое́ю, все́ю крѣ́постiю твое́ю, и҆ всѣ́мъ помышле́нiемъ твои́мъ. Любо́вь же и҆мѣ́ти, сотворѧ́ти мл҃твы прилѣ̑жныѧ подоба́етъ къ бг҃ꙋ трiѷпоста́сномꙋ, и҆ къ пречⷭ҇тѣй дв҃ѣ бцⷣѣ мр҃íи, и҆ ко всѣ̑мъ ст҃ы̑мъ: и҆ ѹ҆готѡ́ваннаѧ блага̑ѧ въ нб҃сѣ́хъ полꙋчи́ши со всѣ́ми ст҃ы́ми, бл҃гоꙋгоди́вшими въ неконча́емыѧ вѣ́ки, а҆ми́нь.

Нача́ти же комꙋ́ждо пра́вило кла́нѧѧсѧ, и҆ по предѣ́лꙋ покло́ны твори́ти, си́це глаго́лати до́лжно:

Бж҃е, млⷭ҇тивъ бꙋ́ди мнѣ̀ грѣ́шномꙋ, и҆лѝ грѣ́шнѣй.

Бж҃е, ѡ҆чи́сти грѣхѝ моѧ̑, и҆ поми́лꙋй мѧ̀.

Созда́вый мѧ̀ гдⷭ҇и, поми́лꙋй.

Безꙿ числа̀ согрѣши́хъ, гдⷭ҇и, прости́ мѧ. и҆

Бцⷣе влⷣчце дв҃о, спаси́ мѧ.

Сiѐ и҆ за канѡ́ны є҆ѧ̀ коли́кимъ число́мъ глаго́лати, и҆лѝ ѻ҆со́бнѡ ра́ди ѹ҆се́рдiѧ къ не́й по р҃ кра́тъ не ѹ҆мѣ́ющiи да вѣща́ютъ.

Та́кожде и҆ а҆́гг҃лꙋ храни́телю, и҆ ст҃ы̑мъ глаго́лати:

А҆́гг҃ле храни́телю мо́й ст҃ы́й, ѿ всѧ́кагѡ sла̀ сохрани́ мѧ.

Ст҃ы́й а҆пⷭ҇ле, и҆лѝ мꙋ́чениче, и҆́мⷬ҇къ, и҆лѝ ѻ҆́ч҃е васíлiе, и҆лѝ, преподо́бне ѻ҆́ч҃е, молѝ бг҃а ѡ҆ мнѣ̀.

Пре́жде же сегѡ̀ пра́вило мона́шествꙋющымъ, и҆ комꙋ́ждо человѣ́кꙋ ѻ҆́ное и҆мѣ́ти хотѧ́щемꙋ, и҆ въ мíрѣ живꙋ́щꙋ, напеча́тано на всѧ́кiй де́нь гра́мматѣ ѹ҆мѣ́ющымъ.

Повече́рiе, и҆ котѡ́рыѧ ѡ҆предѣлє́нныѧ канѡ́ны, и҆ д҃ каѳíсмы, съ тропарѝ и҆ мл҃твами, и҆ пѣ̑сни прⷪ҇ро́чєскiѧ: трѝ ста̀ покло́нѡвъ, ше́сть сѡ́тъ мл҃твъ i҆и҃совыхъ: седмо́е сто̀ бцⷣѣ, съ мл҃твою: Влⷣчце моѧ̀ прест҃а́ѧ бцⷣе, спаси́ мѧ грѣ́шнаго.

И҆ та́кѡ во всю̀ седми́цꙋ всю̀ ѱалти́рь соверша́ютъ, и҆ пра́вило творѧ́тъ.

И҆нíи же новонача́льнiи мона́си, и҆ маломо́щнiи, чита́хꙋ по г҃ каѳíсмы, и҆ творѧ́хꙋ сто̀ покло́нѡвъ, и҆ трѝ ста̀ мл҃твъ i҆и҃совыхъ и҆ бцⷣѣ сто̀.

А҆́ще же котѡ́рыѧ лю́ди гра́мматѣ не ѹ҆мѣ́ютъ, мꙋ́жеска и҆ же́нска по́ла, а҆ цр҃ко́внагѡ пѣ́нiѧ за каковы́ми слꙋ́чаи, ра́ди да́льности, ꙗ҆́кѡ въ се́лахъ и҆ деревнѧ́хъ, и҆лѝ и҆ во гра́дѣхъ за неꙋдо́бствомъ хожде́нiѧ слꙋ́шати не возмога́ютъ, и҆ пра́вила са́ми не вѣ́дѧтъ ѡ҆предѣли́ти, жела́нiе же и҆мѣ́ютъ бл҃гоꙋгожда́ти бг҃ꙋ, и҆ ѡ҆чища́ти мы̑сли се́рдца своегѡ̀ мл҃твою и҆ посто́мъ, и҆ чи́мъ бы возмогла̀ ка́ѧ хрiстiа́нскаѧ дꙋша̀ ра́дость и҆ сла́дость, ра́ди мл҃твеннагѡ чи́на и҆ пра́вильнагѡ себѣ̀ предѣ́ла полꙋчи́ти, си́це твори́ти, хотѧ̀ пома́лꙋ, до́лжни:

За вече́рнее ѹ҆́бѡ пѣ́нiе, мл҃твъ i҆и҃совыхъ:

Гдⷭ҇и i҆и҃се хрⷭ҇тѐ сн҃е бж҃iй, поми́лꙋй мѧ̀ грѣ́шнаго. сто̀, и҆ покло́нѡвъ к҃є.

За повече́рiе, мл҃твъ н҃, покло́нѡвъ в҃_i.

За канѡ́нъ бцⷣы а҆ка́ѳiстовъ, мл҃твъ два̀ ста̀, и҆ покло́нѡвъ к҃ѳ.

За канѡ́нъ пара́клисiсъ бцⷣѣ, мл҃твъ ѻ҃, и҆ покло́нѡвъ в҃_i.

За канѡ́нъ а҆́гг҃лꙋ храни́телю, мл҃твъ н҃, и҆ покло́нѡвъ з҃.

За канѡ́нъ седми́чный, мл҃твъ л҃, и҆ покло́нѡвъ є҃.

За полꙋ́нощницꙋ, мл҃твъ сто̀, и҆ покло́нѡвъ к҃є.

За ѹ҆́треню, мл҃твъ трѝ ста̀, и҆ покло́нѡвъ н҃.

За а҃-й ча́съ, мл҃твъ н҃, и҆ покло́нѡвъ з҃.

За г҃-й, за s҃-й, и҆ за ѳ҃-й ча́съ, мл҃твъ по н҃, та́кожде и҆ покло́нѡвъ по з҃.

За и҆зꙿѡбрази́тєльнаѧ, мл҃твъ сто̀, покло́нѡвъ _i҃.

И҆ та́кѡ по бл҃года́ти бж҃iей кто̀ ѹ҆пра́вивсѧ, и҆ въ бо́льшее подви́гнетсѧ мл҃твосло́вiе, по завѣща́нiю а҆пⷭ҇толовꙋ: непреста́ннѡ моли́тесѧ, ѡ҆ все́мъ на всѧ́ко вре́мѧ бл҃годари́те гдⷭ҇а. И҆ никто́же безꙿ мл҃твъ, и҆ во вре́мѧ цр҃ко́внагѡ пѣ́нiѧ да пребыва́етъ, гдѣ́либо въ приключе́нiи на мѣ́стѣ бы́ти слꙋчи́тсѧ комꙋ̀ въ домꙋ̀, и҆лѝ на пꙋтѝ: но по си́лѣ свое́й да соверша́етъ, и҆ не ѹ҆ныва́етъ нерадѣ́нiемъ, и҆ во́все сꙋ́етными попече́ньми да не ѡ҆тѧгоща́етсѧ. И҆ ма́лое ѹ҆́бѡ ѡ҆предѣле́нное, и҆ во вре́мени соверша́емое пра́вило, въ вели́кое вмѣни́тсѧ ѿ хрⷭ҇та̀ гдⷭ҇а, ꙗ҆́кѡ на него̀ ѹ҆пова́етъ кто̀, и҆ не забыва́етъ є҆гѡ̀. Са́мъ бо гдⷭ҇ь речѐ: Не ꙗ҆ви́шисѧ предо мно́ю то́щъ, и҆, Не безпло́дни быва́йте. ꙗ҆́коже комꙋ̀ пода́стъ гдⷭ҇ь, а҆́ще кто̀ слꙋ́житъ, ꙗ҆́кѡ ѿ крѣ́пости, та́кѡ да тщи́тсѧ, та́кѡ да тече́тъ, и҆ хощꙋ̀, речѐ а҆пⷭ҇лъ ст҃ы́й па́ѵелъ, ѹ҆мо́мъ мои́мъ глаго́лати пѧ́ть слове́съ. Со внима́нiемъ бо и҆ горѧ́щимъ се́рдцемъ и҆ ма́лое въ вели́кое вмѣни́тсѧ.

Сегѡ̀ ра́ди, никто́же ѡ҆ се́мъ ма́ломъ предѣ́лѣ пра́вила не ѹ҆мѣ́ющымъ честѝ кни́гъ, сꙋмни́сѧ. А҆́ще ѹ҆́бѡ мо́жетъ кого̀ кто̀ наꙋчи́ти, и҆ въ бо́льшее пра́вило, и҆ въ мл҃твꙋ ѹ҆правлѧ́й благоразꙋ́мiемъ свои́мъ: никто́же ѹ҆̀бо сегѡ̀ возбрани́ти и҆́мать, но и҆ похвалꙋ̀, па́че же мздꙋ̀ ѿ хрⷭ҇та̀ гдⷭ҇а возꙿимѣ́етъ, то́чiю да́ждь всѧ́къ сла́вꙋ бг҃ꙋ, глаго́лѧ и҆ творѧ̀ лꙋ́чшее и҆ поле́зное, и҆ бг҃ꙋ ѹ҆го́дное. И҆́бо вы́нꙋ и҆́мать соверша́ющiй пра́вило своѐ, а҆́ще и҆ некни́женъ сы́й, весели́тисѧ, по рече́нномꙋ: Помѧнꙋ́хъ бг҃а, и҆ возвесели́хсѧ. соверше́ннѡ ѹ҆́бѡ возра́дꙋетсѧ, и҆ возвесели́тсѧ: ꙗ҆́кѡ мзда̀ дѣ́лающымъ бл҃го́е мно́га на нб҃сѣ́хъ. а҆ми́нь.

Неꙋмѣ́ющымъ гра́мматѣ пра́вило напи́сано пре́жде си́це:

За ве́сь ѱалти́рь #s҃ мл҃твъ i҆и҃совыхъ.

За каѳíсмꙋ є҆ди́нꙋ трѝ ста̀ мл҃твъ: за сла́вꙋ сто̀.

За полꙋ́нощницꙋ s҃ сѡ́тъ.

За ѹ҆́треню #а҃ф.

За часы̀ безꙿ междоча́сiѧ #а҃, съ междоча́сiемъ же #а҃ф.

За вече́рню s҃ сѡ́тъ.

За вели́кое повече́рiе з҃ сѡ́тъ.

За ма́лое повече́рiе д҃ ста̀.

За канѡ́нъ а҆ка́ѳiстовъ бцⷣѣ, съ кондакѝ и҆ i҆́косы, трѝ ста̀ покло́нѡвъ.

Всеконе́чнѡ ѹ҆́бѡ подоба́етъ и҆ нꙋ́жно ѹ҆мѣ́ти всѧ́кагѡ во́зраста и҆ по́ла чл҃вѣ́кꙋ мл҃твꙋ: Ѻ҆́ч҃е на́шъ: Бцⷣе дв҃о, ра́дꙋйсѧ: и҆ Вѣ́рꙋю во є҆ди́наго бг҃а ѻ҆ц҃а̀: и҆ чита́ти по коли́кꙋ кра́тъ на всѧ́къ де́нь.

Стiхѝ:

Человѣ́кѡмъ всѣ̑мъ пра́вило належи́тъ,

комꙋ̀ что̀ тре́бно, всѧ́къ то̀ да держи́тъ:

Го́сподꙋ сла́вꙋ всегда̀ возсыла́ѧ,

ꙗ҆́кѡ тва́рь творца̀ своего̀ въ вѣ́къ зна́ѧ.

Коне́цъ, и҆ бг҃ꙋ сла́ва.




