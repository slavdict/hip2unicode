  OCR:

  Библиотека святоотеческой литературы

  http://orthlib.ru



Чи́нъ благослове́нiѧ ко́лива,

сíесть, кꙋтiѝ, и҆лѝ варе́ныѧ пшени́цы, съ ме́домъ смѣше́нныѧ, и҆ разли́чными сла́дкими ѻ҆вощмѝ ѹ҆кра́шенныѧ, и҆ въ че́сть и҆ па́мѧть гдⷭ҇скихъ пра́здникѡвъ, и҆лѝ ст҃ы́хъ бж҃iихъ, въ цр҃ковь приноси́мыѧ.

Принесе́нꙋ бы́вшꙋ ко́ливꙋ въ цр҃ковь: А҆́ще на вече́рни, по Ны́нѣ ѿпꙋща́еши: Трист҃о́е. По Ѻ҆́ч҃е на́шъ: тропа́рь. Сла́ва, и҆ ны́нѣ: бг҃оро́диченъ, по гла́сꙋ тропарѧ̀ ст҃а́гѡ. А҆́ще же на лiтꙋргíи по заамвѡ́ннѣй мл҃твѣ, пое́тсѧ тропа́рь и҆ конда́къ ст҃а́гѡ.

Дiа́конъ покади́въ, глаго́летъ: Гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Сщ҃е́нникъ ста́въ надꙿ ко́ливомъ, глаго́летъ моли́твꙋ сiю̀:

Всѧ̑ соверши́вый сло́вомъ твои́мъ гдⷭ҇и, и҆ повелѣ́вый землѝ многоразли̑чныѧ прозѧба́ти плоды̀, въ наслажде́нiе и҆ пи́щꙋ на́шꙋ: и҆́же сѣ́менми трѝ ѻ҆́троки и҆ данiи́ла сꙋ́щыѧ въ вавѷлѡ́нѣ, сластнопита́нныхъ свѣ́тлшыѧ показа́вый: са́мъ всебл҃гíй цр҃ю̀, и҆ сѣ́мена сiѧ̑ съ разли́чными плоды̀ бл҃гословѝ, и҆ ѿ ни́хъ вкꙋша́ющыѧ ѡ҆ст҃ѝ, ꙗ҆́кѡ въ сла́вꙋ твою̀, и҆ въ че́сть ст҃а́гѡ, и҆́мⷬ҇къ, сiѧ̑ предложи́шасѧ ѿ твои́хъ рабѡ́въ, и҆ въ па́мѧть во бл҃гочести́вой вѣ́рѣ сконча́вшихсѧ. пода́ждь же бл҃же, бл҃гоꙋкраси́вшымъ сiѧ̑, и҆ па́мѧть соверша́ющымъ, всѧ̑ ꙗ҆̀же ко спасе́нiю прошє́нiѧ, и҆ вѣ́чныхъ твои́хъ бл҃гъ наслажде́нiе: моли́твами пречⷭ҇тыѧ влⷣчцы на́шеѧ бцⷣы и҆ приснодв҃ы мр҃íи, и҆ ст҃а́гѡ, и҆́мⷬ҇къ, є҆гѡ́же и҆ па́мѧть соверша́емъ, и҆ всѣ́хъ ст҃ы́хъ твои́хъ. Ꙗ҆́кѡ ты̀ є҆сѝ бл҃гословлѧ́ѧй и҆ ѡ҆сщ҃а́ѧй всѧ́чєскаѧ бж҃е на́шъ, и҆ тебѣ̀ сла́вꙋ возсыла́емъ, безнача́льномꙋ ѻ҆ц҃ꙋ̀, со є҆диноро́днымъ твои́мъ сн҃омъ, и҆ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

И҆ а҆́ще на вече́рни, дiа́конъ: Премꙋ́дрость. Ли́къ: Бл҃гословѝ. Сщ҃е́нникъ: Сы́й бл҃гослове́нъ: и҆ прѡ́чаѧ до ѿпꙋ́ста. А҆́ще же на лiтꙋргíи, пое́тъ ли́къ: Бꙋ́ди и҆́мѧ гдⷭ҇не: три́жды, и҆ ѱало́мъ: Бл҃гословлю̀ гдⷭ҇а на всѧ́кое вре́мѧ: Разда́въ же а҆нтíдѡръ, твори́тъ ѻ҆бы́чный ѿпꙋ́стъ лiтꙋргíи.


Чи́нъ надꙿ кꙋтiе́ю въ па́мѧть ѹ҆со́пшихъ, на лiтꙋргíи.

По заамвѡ́ннѣй моли́твѣ рече́тсѧ: Трист҃о́е. Прест҃а́ѧ трⷪ҇це: и҆ Ѻ҆́ч҃е на́шъ: Сщ҃е́нникъ, возгла́съ. Та́же тропарѝ: Со дꙋ́хи првⷣныхъ: Та́же є҆ктенiа̀: Поми́лꙋй на́съ бж҃е: и҆ про́чее. И҆ моли́тва: Бж҃е дх҃ѡ́въ: И҆ возгла́съ: Ꙗ҆́кѡ ты̀ є҆сѝ воскрⷭ҇нiе: и҆ прѡ́чаѧ. Сiѧ̑ всѧ̑ зрѝ въ лiтꙋргíи златоꙋ́стагѡ. Та́же ли́къ: Бꙋ́ди и҆́мѧ гдⷭ҇не: и҆ про́чее, и҆ ѿпꙋ́стъ лiтꙋргíи.


Чи́нъ надꙿ кꙋтiе́ю въ па́мѧть ѹ҆со́пшихъ, ве́чера.

По ѿпꙋ́стѣ вече́рни, пре́жде повече́рiѧ, нача́ло сотвори́въ i҆ере́й, та́же рече́тсѧ: Трист҃о́е. Прест҃а́ѧ трⷪ҇це: и҆ по Ѻ҆́ч҃е на́шъ: Сщ҃е́нникъ, возгла́съ. Та́же ли́къ, тропарѝ: Со дх҃и првⷣныхъ: Та́же, є҆ктенiа̀: Поми́лꙋй на́съ бж҃е: и҆ прѡ́чаѧ. И҆ моли́тва: Бж҃е дх҃ѡ́въ: И҆ возгла́съ: Ꙗ҆́кѡ ты̀ є҆сѝ воскрⷭ҇нiе: Ли́къ: А҆ми́нь. Честнѣ́йшꙋю херꙋвȋмъ: Гдⷭ҇и поми́лꙋй, три́жды. Бл҃гословѝ. И҆ ѿпꙋ́стъ. 