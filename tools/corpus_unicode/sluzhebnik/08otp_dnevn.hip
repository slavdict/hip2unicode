  OCR:

  Библиотека святоотеческой литературы

  http://orthlib.ru



Ѹ҆ка́зъ, ка́кѡ подоба́етъ глаго́лати ѿпꙋ́сты во влⷣчни пра́здники, и҆ бг҃ома́тере, и҆ во всѐ лѣ́то.

Вѣ́домо же да бꙋ́детъ тебѣ̀ ѡ҆ се́мъ, i҆ере́ю: є҆гда̀ ѿпꙋ́стъ глаго́леши дневны́й, и҆лѝ на пра́здникъ бцⷣы, да не и҆́маши глаго́лати въ не́мъ: хрⷭ҇то́съ и҆́стинный бг҃ъ на́шъ, мл҃твами пречⷭ҇тыѧ своеѧ̀ мт҃ре, честна́гѡ и҆ сла́внагѡ є҆ѧ̀ ржⷭ҇тва̀, и҆лѝ ѹ҆спе́нiѧ, и҆лѝ введе́нiѧ, и҆ и҆ны́хъ пра́здникѡвъ є҆ѧ̀: и҆лѝ ст҃а́гѡ i҆ѡа́нна предте́чи рождества̀, и҆лѝ ѹ҆сѣкнове́нiѧ, и҆ про́чихъ ст҃ы́хъ па́мѧти и҆лѝ преставле́нiѧ и҆́хъ, и҆лѝ ѡ҆брѣ́тенiѧ, и҆ пренесе́нiѧ моще́й. Но си́це глаго́ли, а҆́ще пра́здникъ бцⷣы, ржⷭ҇тва̀ є҆ѧ̀ и҆лѝ ѹ҆спе́нiѧ, и҆ про́чихъ:

Хрⷭ҇то́съ и҆́стинный бг҃ъ на́шъ, мл҃твами пречⷭ҇тыѧ своеѧ̀ мт҃ре, и҆ всѣ́хъ ст҃ы́хъ, поми́лꙋетъ и҆ спасе́тъ на́съ, ꙗ҆́кѡ бл҃гъ и҆ человѣколю́бецъ.

А҆́ще же ст҃а́гѡ: Хрⷭ҇то́съ и҆́стинный бг҃ъ на́шъ, моли́твами пречи́стыѧ своеѧ̀ мт҃ре, и҆ ст҃а́гѡ а҆по́стола, [и҆лѝ ст҃и́телѧ, и҆лѝ мꙋ́ченика,] и҆́мⷬ҇къ, и҆ всѣ́хъ ст҃ы́хъ: и҆ про́чее до конца̀.

Поне́же не ржⷭ҇тво̀ бцⷣы, нижѐ введе́нiе, и҆лѝ ѹ҆спе́нiе є҆ѧ̀, подвиза́емъ къ бг҃ꙋ на моли́твꙋ, но са́мꙋю прест҃ꙋ́ю бцⷣꙋ: та́кожде, ни па̑мѧти, и҆лѝ преставлє́нiѧ ст҃ы́хъ приво́димъ на мл҃твꙋ къ бг҃ꙋ, но самѣ́хъ и҆̀хъ.



Ѿпꙋ́сты влⷣчнихъ пра́здниковъ

глаго́лемiи въ вече́рню, во ѹ҆́треню, и҆ въ лiтꙋргíю по чи́нꙋ.

На ржⷭ҇тво̀ хрⷭ҇то́во:

И҆́же въ верте́пѣ роди́выйсѧ, и҆ въ ꙗ҆́слехъ возлегíй, на́шегѡ ра́ди спасе́нiѧ, хрⷭ҇то́съ и҆́стинный бг҃ъ на́шъ: и҆ про́чее до конца̀.

На ѡ҆брѣ́занiе:

И҆́же во ѻ҆смы́й де́нь пло́тiю ѡ҆брѣ́затисѧ и҆зво́ливый, на́шегѡ ра́ди спасе́нiѧ, хрⷭ҇то́съ и҆́стинный:

На бг҃оѧвле́нiе:

И҆́же во i҆ѻрда́нѣ крести́тисѧ и҆зво́ливый ѿ i҆ѡа́нна, на́шегѡ ра́ди спасе́нiѧ, хрⷭ҇то́съ и҆́стинный:

На срѣ́тенiе:

И҆́же во ѡ҆бꙿѧ́тiихъ првⷣнагѡ сѷмеѡ́на носи́тисѧ и҆зво́ливый, на́шегѡ ра́ди спасе́нiѧ, хрⷭ҇то́съ и҆́стинный:

На преѡбраже́нiе:

И҆́же на горѣ̀ ѳавѡ́рстѣй преѡбрази́выйсѧ во сла́вѣ, предꙿ ст҃ы́ми свои́ми ѹ҆ченикѝ и҆ а҆пⷭ҇лы, хрⷭ҇то́съ и҆́стинный:

Въ недѣ́лю цвѣтнꙋ́ю:

И҆́же на жребѧ́ти ѻ҆́сли сѣ́сти и҆зво́ливый, на́шегѡ ра́ди спасе́нiѧ, хрⷭ҇то́съ и҆́стинный:

Въ тꙋ́ же недѣ́лю ве́чера:

Грѧды́й гдⷭ҇ь на во́льнꙋю стрⷭ҇ть, на́шегѡ ра́ди спасе́нiѧ, хрⷭ҇то́съ и҆́стинный:

Въ вели́кiй четверто́къ:

И҆́же за превосходѧ́щꙋю бла́гость пꙋ́ть добрѣ́йшiй смире́нiѧ показа́вый, внегда̀ ѹ҆мы́ти но́ги ѹ҆ченикѡ́въ, да́же и҆ до крⷭ҇та̀ и҆ погребе́нiѧ снизше́дый на́мъ, хрⷭ҇то́съ и҆́стинный:

Во ѿпꙋ́стъ ст҃ы́хъ стрⷭ҇те́й:

И҆́же ѡ҆плева̑нiѧ, и҆ бiє́нiѧ, и҆ заꙋшє́нiѧ, и҆ крⷭ҇тъ, и҆ сме́рть претерпѣ́вый за спасе́нiе мíра, хрⷭ҇то́съ и҆́стинный:

Во ст҃ы́й и҆ вели́кiй пѧто́къ:

И҆́же на́съ ра́ди человѣ́кѡвъ и҆ на́шегѡ ра́ди спасе́нiѧ стра̑шныѧ стрⷭ҇ти и҆ животворѧ́щiй крⷭ҇тъ, и҆ во́льное погребе́нiе пло́тiю и҆зво́ливый, хрⷭ҇то́съ и҆́стинный:

Въ недѣ́лю па́схи, и҆ во всю̀ свѣ́тлꙋю седми́цꙋ:

Хрⷭ҇то́съ воскресы́й и҆зꙿ ме́ртвыхъ, сме́ртiю сме́рть попра́вый, и҆ сꙋ́щымъ во гробѣ́хъ живо́тъ дарова́вый, и҆́стинный бг҃ъ на́шъ:

На вознесе́нiе:

И҆́же во сла́вѣ вознесы́йсѧ ѿ на́съ на не́бо, и҆ ѡ҆деснꙋ́ю сѣды́й бг҃а и҆ ѻ҆ц҃а̀, хрⷭ҇то́съ и҆́стинный:

Въ недѣ́лю пѧтдесѧ́тнꙋю:

И҆́же въ видѣ́нiи ѻ҆́гненныхъ ѧ҆зы̑къ съ нб҃сѐ низпосла́вый прест҃а́го дх҃а, на ст҃ы̑ѧ своѧ̑ ѹ҆ченикѝ и҆ а҆пⷭ҇лы, хрⷭ҇то́съ и҆́стинный:

Въ тꙋ́ же недѣ́лю ве́чера:

И҆́же ѿ ѻ҆́ч҃ихъ и҆ бж҃е́ственныхъ нѣ́дръ и҆стощи́вый себѐ, и҆ съ нб҃сѐ на зе́млю соше́дый, и҆ на́ше всѐ воспрiе́мый є҆стество̀, и҆ ѡ҆божи́вый є҆̀, по си́хъ же на нб҃са̀ па́ки возше́дый, и҆ ѡ҆деснꙋ́ю сѣды́й бг҃а и҆ ѻ҆ц҃а̀, бж҃е́ственнаго же и҆ ст҃а́го, и҆ є҆диносꙋ́щнаго, и҆ є҆диноси́льнаго, и҆ є҆диносла́внаго, и҆ соприсносꙋ́щнаго дх҃а низпосла́вый на ст҃ы̑ѧ своѧ̑ ѹ҆ченикѝ и҆ а҆пⷭ҇лы, и҆ си́мъ просвѣти́вый ѹ҆́бѡ и҆̀хъ, тѣ́ми же всю̀ вселе́ннꙋю, хрⷭ҇то́съ и҆́стинный бг҃ъ на́шъ, мл҃твами пречи́стыѧ и҆ пренепоро́чныѧ ст҃ы́ѧ своеѧ̀ мт҃ре, ст҃ы́хъ сла́вныхъ, прехва́льныхъ бг҃опроповѣ́дникѡвъ и҆ дх҃оно́сныхъ а҆пⷭ҇лѡвъ, и҆ всѣ́хъ ст҃ы́хъ, поми́лꙋетъ и҆ спасе́тъ на́съ, ꙗ҆́кѡ бл҃гъ и҆ чл҃вѣколю́бецъ.



Ѿпꙋ́сты дневнíи

во всю̀ седми́цꙋ, по ѻ҆бы́чаю ст҃ы̑ѧ восто́чныѧ цр҃кве.

Въ сꙋббѡ́тꙋ ве́чера:

Хрⷭ҇то́съ и҆́стинный бг҃ъ на́шъ, моли́твами пречⷭ҇тыѧ своеѧ̀ мт҃ре, ст҃ы́хъ сла́вныхъ и҆ всехва́льныхъ а҆пⷭ҇лъ: [и҆ ст҃а́гѡ, є҆гѡ́же є҆́сть хра́мъ, и҆ ст҃а́гѡ, є҆гѡ́же є҆́сть де́нь:] ст҃ы́хъ првⷣныхъ бг҃оѻц҃ъ i҆ѡакíма и҆ а҆́нны, и҆ всѣ́хъ ст҃ы́хъ, поми́лꙋетъ и҆ спасе́тъ на́съ, ꙗ҆́кѡ бл҃гъ и҆ человѣколю́бецъ.

Въ недѣ́лю ѹ҆́трени:

Воскресы́й и҆зꙿ ме́ртвыхъ хрⷭ҇то́съ и҆́стинный бг҃ъ на́шъ, моли́твами пречⷭ҇тыѧ своеѧ̀ мт҃ре, ст҃ы́хъ сла́вныхъ и҆ всехва́льныхъ а҆пⷭ҇лъ: и҆ прѡ́чаѧ, ꙗ҆́коже вы́ше пи́сано.

Во ст҃ѣ́й лiтꙋргíи ѿпꙋ́стъ то́йже, ꙗ҆́коже и҆ на ѹ҆́трени, приглаша́етъ же и҆ ст҃а́го, є҆гѡ̀ быва́етъ лiтꙋргíа, златоꙋ́стагѡ, и҆ васíлiа вели́кагѡ.

Въ недѣ́лю ве́чера, и҆ въ понедѣ́льникъ на ѹ҆́трени:

Хрⷭ҇то́съ и҆́стинный бг҃ъ на́шъ, мл҃твами пречⷭ҇тыѧ своеѧ̀ мт҃ре, предста́тельствы честны́хъ нбⷭ҇ныхъ си́лъ безпло́тныхъ: ст҃ы́хъ сла́вныхъ и҆ всехва́льныхъ а҆пⷭ҇лъ, [и҆ ст҃ы́хъ хра́ма, и҆ днѐ:] и҆ ст҃ы́хъ пра́ведныхъ бг҃оѻц҃ъ i҆ѡакíма и҆ а҆́нны, и҆ всѣ́хъ ст҃ы́хъ, поми́лꙋетъ и҆ спасе́тъ на́съ, ꙗ҆́кѡ бл҃гъ и҆ человѣколю́бецъ.

Въ понедѣ́льникъ ве́чера, и҆ во вто́рникъ на ѹ҆́трени:

Хрⷭ҇то́съ и҆́стинный бг҃ъ на́шъ, моли́твами пречи́стыѧ своеѧ̀ мт҃ре, честна́гѡ сла́внагѡ проро́ка, предте́чи и҆ крести́телѧ i҆ѡа́нна, ст҃ы́хъ сла́вныхъ и҆ всехва́льныхъ а҆по́стѡлъ: и҆ прѡ́чаѧ.

Во вто́рникъ ве́чера, и҆ въ сре́дꙋ на ѹ҆́трени:

Хрⷭ҇то́съ и҆́стинный бг҃ъ на́шъ, моли́твами пречи́стыѧ своеѧ̀ мт҃ре, си́лою честна́гѡ и҆ животворѧ́щагѡ крⷭ҇та̀, ст҃ы́хъ сла́вныхъ и҆ всехва́льныхъ а҆по́стѡлъ: и҆ прѡ́чаѧ.

Въ сре́дꙋ ве́чера, и҆ въ четверто́къ на ѹ҆́трени:

Хрⷭ҇то́съ и҆́стинный бг҃ъ на́шъ, моли́твами пречи́стыѧ своеѧ̀ мт҃ре, ст҃ы́хъ сла́вныхъ и҆ всехва́льныхъ а҆по́стѡлъ, и҆́же во свѧты́хъ ѻ҆ц҃а̀ на́шегѡ нiкола́а а҆рхiепíскопа, мѷрлѷкíйскагѡ чꙋдотво́рца: и҆ прѡ́чаѧ.

Въ четверто́къ ве́чера, и҆ въ пѧто́къ на ѹ҆́трени:

Хрⷭ҇то́съ и҆́стинный бг҃ъ на́шъ, моли́твами пречи́стыѧ своеѧ̀ мт҃ре, си́лою честна́гѡ и҆ животворѧ́щагѡ крⷭ҇та̀, ст҃ы́хъ сла́вныхъ и҆ всехва́льныхъ а҆по́стѡлъ: и҆ прѡ́чаѧ.

Въ пѧто́къ ве́чера, и҆ въ сꙋббѡ́тꙋ на ѹ҆́трени:

Хрⷭ҇то́съ и҆́стинный бг҃ъ на́шъ, моли́твами пречи́стыѧ своеѧ̀ мт҃ре, ст҃ы́хъ сла́вныхъ и҆ всехва́льныхъ а҆по́стѡлъ, ст҃ы́хъ сла́вныхъ и҆ добропобѣ́дныхъ мꙋ́ченикѡвъ, прпⷣбныхъ и҆ бг҃оно́сныхъ ѻ҆ц҃ъ на́шихъ, [и҆ ст҃а́гѡ хра́ма и҆ днѐ,] ст҃ы́хъ пра́ведныхъ бг҃оѻц҃ъ i҆ѡакíма и҆ а҆́нны, и҆ всѣ́хъ ст҃ы́хъ, поми́лꙋетъ и҆ спасе́тъ на́съ, ꙗ҆́кѡ бл҃гъ и҆ человѣколю́бецъ.

А҆ во всю̀ седми́цꙋ на ст҃ѣ́й лiтꙋргíи быва́ютъ ѿпꙋ́сты, ꙗ҆́коже предписа́сѧ, на вече́рни и҆ на ѹ҆́трени по дне́хъ: то́чiю прилага́етсѧ и҆ ст҃а́гѡ и҆́мѧ, є҆гѡ́же є҆́сть лiтꙋргíа, си́це:

И҆́же во ст҃ы́хъ ѻ҆ц҃а̀ на́шегѡ i҆ѡа́нна, а҆рхiепⷭ҇кпа кѡнстантíнѧ гра́да, златоꙋ́стагѡ [и҆лѝ вели́кагѡ васíлiа, и҆лѝ григо́рiа двоесло́ва.]

А҆ въ повече́рiи, и҆ въ полꙋ́нощницѣ, и҆ въ часѣ́хъ, ма́лый ѿпꙋ́стъ быва́етъ во все́й седми́цѣ, си́це:

Хрⷭ҇то́съ и҆́стинный бг҃ъ на́шъ, мл҃твами пречⷭ҇тыѧ своеѧ̀ мт҃ре, преподо́бныхъ и҆ бг҃оно́сныхъ ѻ҆ц҃ъ на́шихъ, и҆ всѣ́хъ ст҃ы́хъ, поми́лꙋетъ и҆ спасе́тъ на́съ, ꙗ҆́кѡ бл҃гъ и҆ человѣколю́бецъ.

То́чiю въ недѣ́лю на полꙋ́нощницѣ и҆ въ часѣ́хъ прилага́етсѧ въ нача́лѣ: Воскресы́й и҆зꙿ ме́ртвыхъ:

Въ пѧто́къ ве́чера, и҆ въ сꙋббѡ́тꙋ на ѹ҆́трени, и҆ на лiтꙋргíи, не подоба́етъ возглаша́ти на ѿпꙋ́стѣ: Си́лою честна́гѡ и҆ животворѧ́щагѡ крⷭ҇та̀: занѐ въ то́й де́нь крⷭ҇тꙋ̀ слꙋ́жбы никакíѧ нѣ́сть. Въ кото́рый бо де́нь воспомина́нiе и҆ слꙋ́жба честна́гѡ крⷭ҇та̀ быва́етъ, тогда̀ и҆ по́стъ є҆́сть: ꙗ҆́коже въ средѣ̀ и҆ въ пѧтцѣ̀, и҆ въ воздви́женiе честна́гѡ крⷭ҇та̀, подо́бнѣ и҆ въ недѣ́лю во ѿпꙋ́стѣ, крⷭ҇та̀ не воспомина́етсѧ, занѐ не по́стный де́нь є҆́сть: си́це держи́тъ чи́нъ и҆ ѻ҆бы́чай ст҃а́ѧ восто́чнаѧ цр҃ковь, во всѣ́хъ патрiархíахъ, и҆ ст҃ы́хъ ѻ҆би́телехъ, и҆ повсю́дꙋ. Вѣ́домо бꙋ́ди и҆ ѡ҆ се́мъ: ꙗ҆́кѡ и҆дѣ́же є҆́сть хра́мъ сп҃са хрⷭ҇та̀, ржⷭ҇тво̀, и҆лѝ бг҃оѧвле́нiе, и҆лѝ вознесе́нiе, и҆ прѡ́чаѧ, въ седми́чномъ ѿпꙋ́стѣ не возглаша́ютсѧ никогда̀ пра́здничныѧ ѿпꙋ́сты, то́чiю возглаша́етсѧ пра́здничный ѿпꙋ́стъ въ де́нь пра́здника, и҆ до ѿда́нiѧ: а҆ во ве́сь го́дъ то́кмѡ, Хрⷭ҇то́съ и҆́стинный бг҃ъ на́шъ: и҆ прѡ́чаѧ по дню̀.




