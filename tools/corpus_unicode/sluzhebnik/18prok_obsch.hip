  OCR:

  Библиотека святоотеческой литературы

  http://orthlib.ru



Прокíмны и҆ а҆ллилꙋ́iа, ѻ҆́бщiи ст҃ы̑мъ, и҆̀мже є҆гда̀ твори́мъ слꙋ́жбꙋ.

Слꙋ́жба прест҃ѣ́й бцⷣѣ.

На ѹ҆́трени, прокíменъ, гла́съ д҃: Помѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ. Стíхъ: Ѿры́гнꙋ срⷣце моѐ сло́во бл҃го, глаго́лю а҆́зъ дѣла̀ моѧ̑ цр҃е́ви.

На лiтꙋргíи, прокíменъ, пѣ́снь бцⷣы, гла́съ г҃:

Вели́читъ дꙋша̀ моѧ̀ гдⷭ҇а, и҆ возра́довасѧ дх҃ъ мо́й ѡ҆ бз҃ѣ сп҃сѣ мое́мъ. Стíхъ: Ꙗ҆́кѡ призрѣ̀ на смире́нiе рабы̀ своеѧ̀, се́ бо ѿ ны́нѣ ѹ҆бл҃жа́тъ мѧ̀ всѝ ро́ди.

А҆ллилꙋ́iа, гла́съ и҃:

Слы́ши дщѝ и҆ ви́ждь, и҆ приклонѝ ѹ҆́хо твоѐ. Стíхъ: Лицꙋ̀ твоемꙋ̀ помо́лѧтсѧ бога́тiи лю́дстiи.

Прича́стенъ: Ча́шꙋ спасе́нiѧ прiимꙋ̀, и҆ и҆́мѧ гдⷭ҇не призовꙋ̀.

Слꙋ́жба ст҃ы́хъ нбⷭ҇ныхъ безпло́тныхъ си́лъ.

Прокíменъ, гла́съ д҃:

Творѧ́й а҆́гг҃лы своѧ̑ дх҃и, и҆ слꙋги̑ своѧ̑ пла́мень ѻ҆́гненный. Стíхъ: Бл҃гословѝ дꙋшѐ моѧ̀ гдⷭ҇а, гдⷭ҇и бж҃е мо́й, возвели́чилсѧ є҆сѝ sѣлѡ̀.

А҆ллилꙋ́iа, гла́съ є҃:

Хвали́те гдⷭ҇а всѝ а҆́гг҃ли є҆гѡ̀, хвали́те є҆го̀ всѧ̑ си̑лы є҆гѡ̀. Стíхъ: Ꙗ҆́кѡ то́й речѐ, и҆ бы́ша: то́й повелѣ̀, и҆ созда́шасѧ.

Прича́стенъ: Творѧ́й а҆́гг҃лы своѧ̑ дх҃и, и҆ слꙋги̑ своѧ̑ пла́мень ѻ҆́гненный.

Слꙋ́жба ст҃ы́хъ прⷪ҇ро́кѡвъ ѻ҆́бща.

Прокíменъ, гла́съ д҃:

Ты̀ i҆ере́й во вѣ́къ, по чи́нꙋ мелхiседе́ковꙋ. Стíхъ: Речѐ гдⷭ҇ь гдⷭ҇ви моемꙋ̀: сѣдѝ ѡ҆деснꙋ́ю менѐ, до́ндеже положꙋ̀ врагѝ твоѧ̑ подно́жiе но́гъ твои́хъ.

А҆ллилꙋ́iа, гла́съ є҃:

Мѡѷсе́й и҆ а҆арѡ́нъ во i҆ере́ехъ є҆гѡ̀, и҆ самꙋи́лъ въ призыва́ющихъ и҆́мѧ є҆гѡ̀. Стíхъ: Свѣ́тъ возсiѧ̀ пра́ведникꙋ, и҆ пра̑вымъ се́рдцемъ весе́лiе.

Прича́стенъ: Въ па́мѧть вѣ́чнꙋю бꙋ́детъ пра́ведникъ, ѿ слꙋ́ха sла̀ не ѹ҆бои́тсѧ.

Слꙋ́жба ст҃ы́хъ а҆пⷭ҇лѡвъ ѻ҆́бща.

Прокíменъ, гла́съ и҃:

Во всю̀ зе́млю и҆зы́де вѣща́нiе и҆́хъ, и҆ въ концы̀ вселе́нныѧ глаго́лы и҆́хъ. Стíхъ: Небеса̀ повѣ́даютъ сла́вꙋ бж҃iю, творе́нiе же рꙋкꙋ̀ є҆гѡ̀ возвѣща́етъ тве́рдь.

А҆ллилꙋ́iа, гла́съ а҃:

И҆сповѣ́дѧтъ небеса̀ чꙋдеса̀ твоѧ̑ гдⷭ҇и, и҆́бо и҆́стинꙋ твою̀ въ цр҃кви ст҃ы́хъ. Стíхъ: Бг҃ъ прославлѧ́емь въ совѣ́тѣ ст҃ы́хъ.

Прича́стенъ: Во всю̀ зе́млю и҆зы́де вѣща́нiе и҆́хъ, и҆ въ концы̀ вселе́нныѧ глаго́лы и҆́хъ.

Слꙋ́жба ст҃и́телю.

Прокíменъ, гла́съ а҃:

Ѹ҆ста̀ моѧ̑ возглаго́лютъ премꙋ́дрость, и҆ поꙋче́нiе се́рдца моегѡ̀ ра́зꙋмъ. Стíхъ: Ѹ҆слы́шите сiѧ̑ всѝ ꙗ҆зы́цы, внꙋши́те всѝ живꙋ́щiи по вселе́ннѣй.

А҆ллилꙋ́iа, гла́съ в҃:

Ѹ҆ста̀ првⷣнагѡ поꙋча́тсѧ премꙋ́дрости, и҆ ѧ҆зы́къ є҆гѡ̀ возглаго́летъ сꙋ́дъ. Стíхъ: Зако́нъ бг҃а є҆гѡ̀ въ се́рдцѣ є҆гѡ̀, и҆ не за́пнꙋтсѧ стѡпы̀ є҆гѡ̀.

Прича́стенъ: Въ па́мѧть вѣ́чнꙋю бꙋ́детъ првⷣникъ, ѿ слꙋ́ха sла̀ не ѹ҆бои́тсѧ.

Слꙋ́жба ст҃и́телей ѻ҆́бща.

Прокíменъ, гла́съ з҃:

Чⷭ҇тна̀ предꙿ гдⷭ҇емъ сме́рть прпⷣбныхъ є҆гѡ̀. Стíхъ: Что̀ возда́мъ гдⷭ҇ви ѡ҆ всѣ́хъ, ꙗ҆̀же воздаде́ ми;

А҆ллилꙋ́iа, гла́съ в҃:

Сщ҃е́нницы твоѝ ѡ҆блекꙋ́тсѧ въ пра́вдꙋ, и҆ преподо́бнiи твоѝ возра́дꙋютсѧ.

Прича́стенъ: Въ па́мѧть вѣ́чнꙋю бꙋ́детъ пра́ведникъ, ѿ слꙋ́ха sла̀ не ѹ҆бои́тсѧ.

Слꙋ́жба прпⷣбныхъ, и҆ хрⷭ҇та̀ ра́ди ю҆ро́дивыхъ ѻ҆́бща.

Прокíменъ, гла́съ з҃:

Чⷭ҇тна̀ предꙿ гдⷭ҇емъ сме́рть преподо́бныхъ є҆гѡ̀. Стíхъ: Что̀ возда́мъ гдⷭ҇ви ѡ҆ всѣ́хъ, ꙗ҆̀же воздаде́ ми;

А҆ллилꙋ́iа, гла́съ s҃:

Блаже́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀. Стíхъ: Си́льно на землѝ бꙋ́детъ сѣ́мѧ є҆гѡ̀.

Прича́стенъ: Въ па́мѧть вѣ́чнꙋю бꙋ́детъ пра́ведникъ, ѿ слꙋ́ха sла̀ не ѹ҆бои́тсѧ.

Слꙋ́жба мч҃нкꙋ.

Прокíменъ, гла́съ з҃:

Возвесели́тсѧ првⷣникъ ѡ҆ гдⷭ҇ѣ, и҆ ѹ҆пова́етъ на него̀. Стíхъ: Ѹ҆слы́ши бж҃е гла́съ мо́й, внегда̀ моли́ти ми сѧ къ тебѣ̀.

А҆ллилꙋ́iа, гла́съ д҃:

Пра́ведникъ ꙗ҆́кѡ фíнiѯъ процвѣте́тъ, ꙗ҆́кѡ ке́дръ и҆́же въ лiва́нѣ ѹ҆мно́житсѧ.

Прича́стенъ: Въ па́мѧть вѣ́чнꙋю бꙋ́детъ првⷣникъ, ѿ слꙋ́ха sла̀ не ѹ҆бои́тсѧ.

Слꙋ́жба мч҃нкѡвъ ѻ҆́бща.

Прокíменъ, гла́съ д҃:

Ст҃ы̑мъ, и҆̀же сꙋ́ть на землѝ є҆гѡ̀, ѹ҆дивѝ гдⷭ҇ь всѧ̑ хотѣ̑нiѧ своѧ̑ въ ни́хъ. Стíхъ: Предзрѣ́хъ гдⷭ҇а предо мно́ю вы́нꙋ, ꙗ҆́кѡ ѡ҆деснꙋ́ю менѐ є҆́сть, да не подви́жꙋсѧ.

А҆ллилꙋ́iа, гла́съ д҃:

Воззва́ша првⷣнiи, и҆ гдⷭ҇ь ѹ҆слы́ша и҆̀хъ, и҆ ѿ всѣ́хъ скорбе́й и҆́хъ и҆зба́ви и҆̀хъ. Стíхъ: Мно́ги скѡ́рби првⷣнымъ, и҆ ѿ всѣ́хъ и҆́хъ и҆зба́витъ ѧ҆̀ гдⷭ҇ь.

Прича́стенъ: Ра́дꙋйтесѧ првⷣнiи ѡ҆ гдⷭ҇ѣ, пра̑вымъ подоба́етъ похвала̀.

Слꙋ́жба сщ҃енномꙋ́ченикꙋ.

Прокíменъ, гла́съ и҃:

Восхва́лѧтсѧ прпⷣбнiи во сла́вѣ, и҆ возра́дꙋютсѧ на ло́жахъ свои́хъ. Стíхъ: Воспо́йте гдⷭ҇ви пѣ́снь но́вꙋ, хвале́нiе є҆гѡ̀ въ цр҃кви прпⷣбныхъ.

А҆ллилꙋ́iа, гла́съ в҃: Сщ҃е́нницы твоѝ ѡ҆блекꙋ́тсѧ въ пра́вдꙋ, и҆ преподо́бнiи твоѝ возра́дꙋютсѧ.

Прича́стенъ: Въ па́мѧть вѣ́чнꙋю бꙋ́детъ пра́ведникъ, ѿ слꙋ́ха sла̀ не ѹ҆бои́тсѧ

Слꙋ́жба сщ҃енномꙋ́ченикѡвъ ѻ҆́бща.

Прокíменъ, гла́съ з҃:

Чⷭ҇тна̀ предꙿ гдⷭ҇емъ сме́рть преподо́бныхъ є҆гѡ̀. Стíхъ: Что̀ возда́мъ гдⷭ҇ви ѡ҆ всѣ́хъ, ꙗ҆̀же воздаде́ ми;

А҆ллилꙋ́iа, гла́съ в҃: Сщ҃е́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнiи твоѝ возра́дꙋютсѧ.

Прича́стенъ: Ра́дꙋйтесѧ пра́веднiи ѡ҆ гдⷭ҇ѣ, пра̑вымъ подоба́етъ похвала̀.

Слꙋ́жба прпⷣбномꙋ́ченикѡвъ ѻ҆́бща.

Прокíменъ, гла́съ и҃: Восхва́лѧтсѧ прпⷣбнiи во сла́вѣ, и҆ возра́дꙋютсѧ на ло́жахъ свои́хъ. Стíхъ: Воспо́йте гдⷭ҇ви пѣ́снь но́вꙋ, ꙗ҆́кѡ ди̑вна сотворѝ гдⷭ҇ь.

А҆ллилꙋ́iа, гла́съ s҃: Бл҃же́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀. Стíхъ: Си́льно на землѝ бꙋ́детъ сѣ́мѧ є҆гѡ̀.

Прича́стенъ: Ра́дꙋйтесѧ пра́веднiи ѡ҆ гдⷭ҇ѣ, пра̑вымъ подоба́етъ похвала̀.

Слꙋ́жба ст҃ы́хъ мꙋ́ченицъ ѻ҆́бща.

Прокíменъ, гла́съ д҃: Ди́венъ бг҃ъ во ст҃ы́хъ свои́хъ, бг҃ъ i҆и҃левъ. Стíхъ: Въ цр҃квахъ бл҃гослови́те бг҃а, гдⷭ҇а ѿ и҆стѡ́чникъ i҆и҃левыхъ.

А҆ллилꙋ́iа, гла́съ а҃: Терпѧ̀ потерпѣ́хъ гдⷭ҇а, и҆ внѧ́тъ мѝ, ѹ҆слы́ша мл҃твꙋ мою̀.

Прича́стенъ: Ра́дꙋйтесѧ пра́веднiи ѡ҆ гдⷭ҇ѣ, пра̑вымъ подоба́етъ похвала̀.

Слꙋ́жба преподо́бныхъ же́нъ ѻ҆́бща.

Прокíменъ, гла́съ д҃: Ди́венъ бг҃ъ во ст҃ы́хъ свои́хъ, бг҃ъ i҆и҃левъ. Стíхъ: Въ цр҃квахъ бл҃гослови́те бг҃а, гдⷭ҇а ѿ и҆стѡ́чникъ i҆и҃левыхъ.

А҆ллилꙋ́iа, гла́съ а҃: Терпѧ̀ потерпѣ́хъ гдⷭ҇а, и҆ внѧ́тъ мѝ, и҆ ѹ҆слы́ша моли́твꙋ мою̀.

Прича́стенъ: Въ па́мѧть вѣ́чнꙋю бꙋ́детъ пра́ведникъ, ѿ слꙋ́ха sла̀ не ѹ҆бои́тсѧ.

Слꙋ́жба и҆сповѣ́дникѡвъ.

Прокíменъ, гла́съ и҃:

Восхва́лѧтсѧ прпⷣбнiи во сла́вѣ, и҆ возра́дꙋютсѧ на ло́жахъ свои́хъ. Стíхъ: Воспо́йте гдⷭ҇ви пѣ́снь но́вꙋ, хвале́нiе є҆гѡ̀ въ цр҃кви преподо́бныхъ.

А҆ллилꙋ́iа, гла́съ s҃: Бл҃же́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀. Стíхъ: Си́льно на землѝ бꙋ́детъ сѣ́мѧ є҆гѡ̀.

Прича́стенъ: Ра́дꙋйтесѧ пра́веднiи ѡ҆ гдⷭ҇ѣ, пра̑вымъ подоба́етъ похвала̀.

Слꙋ́жба безме́здникѡвъ.

Прокíменъ, гла́съ д҃: Ст҃ы̑мъ, и҆̀же сꙋ́ть на землѝ є҆гѡ̀, ѹ҆дивѝ гдⷭ҇ь всѧ̑ хотѣ̑нiѧ своѧ̑ въ ни́хъ. Стíхъ: Предзрѣ́хъ гдⷭ҇а предо мно́ю вы́нꙋ, ꙗ҆́кѡ ѡ҆деснꙋ́ю менѐ є҆́сть, да не подви́жꙋсѧ.

А҆ллилꙋ́iа, гла́съ в҃: Сѐ что̀ добро̀, и҆лѝ что̀ красно̀, но є҆́же жи́ти бра́тiи вкꙋ́пѣ.

Прича́стенъ: Ра́дꙋйтесѧ пра́веднiи ѡ҆ гдⷭ҇ѣ, пра̑вымъ подоба́етъ похвала̀.

Слꙋ́жба за ѹ҆со́пшихъ.

Прокíменъ, гла́съ s҃:

Дꙋ́шы и҆́хъ во бл҃ги́хъ водворѧ́тсѧ. Стíхъ: Къ тебѣ̀ гдⷭ҇и воздвиго́хъ дꙋ́шꙋ мою̀, бж҃е мо́й, на тѧ̀ ѹ҆пова́хъ, да не постыжꙋ́сѧ во вѣ́къ.

А҆ллилꙋ́iа, гла́съ в҃: Бл҃же́ни, ꙗ҆̀же и҆збра́лъ и҆ прiѧ́лъ є҆сѝ гдⷭ҇и, и҆ па́мѧть и҆́хъ въ ро́дъ и҆ ро́дъ.

Прича́стенъ: Бл҃же́ни, ꙗ҆̀же и҆збра́лъ и҆ прiѧ́лъ є҆сѝ гдⷭ҇и, и҆ па́мѧть и҆́хъ въ ро́дъ и҆ ро́дъ.

Коне́цъ и҆ бг҃ꙋ сла́ва.




