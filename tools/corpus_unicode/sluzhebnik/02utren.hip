  OCR:

  Библиотека святоотеческой литературы

  http://orthlib.ru



Послѣ́дованiе ѹ҆́трени.

А҆́ще ѹ҆́бѡ є҆́сть вели́каѧ четыредесѧ́тница, по є҆́же бл҃гослови́ти i҆ере́ю, начина́емъ:

Трист҃о́е. Прест҃а́ѧ трⷪ҇це: Ѻ҆́ч҃е на́шъ: Ꙗ҆́кѡ твоѐ є҆́сть црⷭ҇тво: Гдⷭ҇и поми́лꙋй, в҃_i. Прiиди́те поклони́мсѧ: три́жды, и҆ два̀ ѱалма̀:

А҆́ще же нѝ, по бл҃гослове́нiи: Прiиди́те поклони́мсѧ: три́жды, и҆ ѱалмы̀:

Ѹ҆слы́шитъ тѧ̀ гдⷭ҇ь: и҆, Гдⷭ҇и, си́лою твое́ю: Сла́ва, и҆ ны́нѣ: Трист҃о́е. Ѻ҆́ч҃е на́шъ: Ꙗ҆́кѡ твоѐ є҆́сть црⷭ҇тво: Та́же, тропарѝ: Спасѝ, гдⷭ҇и, лю́ди твоѧ̑: Сла́ва: Вознесы́йсѧ на крⷭ҇тъ: И҆ ны́нѣ: Предста́тельство стра́шное:

Та́же глаго́летъ i҆ере́й:

Поми́лꙋй на́съ бж҃е, по вели́цѣй млⷭ҇ти твое́й, мо́лимъ ти сѧ, ѹ҆слы́ши, и҆ поми́лꙋй.

Ли́къ: Гдⷭ҇и поми́лꙋй, три́жды.

Е҆щѐ мо́лимсѧ ѡ҆ бл҃гочести́вѣйшемъ, самодержа́внѣйшемъ, вели́комъ гдⷭ҇рѣ на́шемъ i҆мпера́торѣ нiкола́ѣ а҆леѯа́ндровичѣ, всеѧ̀ рѡссíи и҆ ѡ҆ сꙋпрꙋ́гѣ є҆гѡ̀, бл҃гочести́вѣйшей гдⷭ҇рнѣ i҆мператрíцѣ а҆леѯа́ндрѣ ѳео́дѡровнѣ: ѡ҆ ма́тери є҆гѡ̀, бл҃гочести́вѣйшей гдⷭ҇рнѣ i҆мператрíцѣ марíи ѳео́дѡровнѣ: ѡ҆ наслѣ́дникѣ є҆гѡ̀, бл҃говѣ́рномъ гдⷭ҇рѣ цесаре́вичѣ и҆ вели́комъ кн҃зѣ геѡ́ргiи а҆леѯа́ндровичѣ, и҆ ѡ҆ все́мъ ца́рствꙋющемъ до́мѣ.

Ли́къ: Гдⷭ҇и поми́лꙋй, три́жды.

Е҆щѐ мо́лимсѧ ѡ҆ ст҃ѣ́йшемъ прави́тельствꙋющемъ сѷно́дѣ.

Ли́къ: Гдⷭ҇и поми́лꙋй, три́жды.

Е҆щѐ мо́лимсѧ за всю̀ бра́тiю, и҆ за всѧ̑ хрⷭ҇тiа́ны.

Ли́къ: Гдⷭ҇и поми́лꙋй, три́жды.

Возгла́съ: Ꙗ҆́кѡ ми́лостивъ и҆ чл҃вѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

И҆ а҆́бiе глаго́летъ: И҆́менемъ гдⷭ҇нимъ бл҃гословѝ ѻ҆́ч҃е.

I҆ере́й же возглаша́етъ: Сла́ва ст҃ѣ́й, и҆ є҆диносꙋ́щнѣй, и҆ животворѧ́щей, и҆ нераздѣ́льнѣй трⷪ҇цѣ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Та́же глаго́лемъ шестоѱа́лмiе, со всѧ́кимъ внима́нiемъ и҆ стра́хомъ бж҃iимъ, ꙗ҆́кѡ самомꙋ̀ собесѣ́дꙋюще хрⷭ҇тꙋ̀ бг҃ꙋ на́шемꙋ неви́димѡ, и҆ молѧ́ще ѡ҆ грѣсѣ́хъ на́шихъ. По трiе́хъ же ѱалмѣ́хъ i҆ере́й глаго́летъ мл҃твы ѹ҆́трєннiѧ, стоѧ́й непокрове́нъ предꙿ ст҃ы́ми две́рьми.

Мл҃тва пе́рваѧ:

Бл҃годари́мъ тѧ̀, гдⷭ҇и бж҃е на́шъ, возста́вившаго на́съ ѿ ло́жей на́шихъ, и҆ вложи́вшаго во ѹ҆ста̀ на́ша сло́во хвале́нiѧ, є҆́же покланѧ́тисѧ, и҆ призыва́ти и҆́мѧ твоѐ ст҃о́е, и҆ мо́лимсѧ твои́мъ щедро́тамъ, и҆̀хже всегда̀ ѹ҆потреблѧ́лъ є҆сѝ ѡ҆ на́шей жи́зни: и҆ ны́нѣ послѝ по́мощь твою̀ на предстоѧ́щыѧ предꙿ лице́мъ ст҃ы́ѧ сла́вы твоеѧ̀, и҆ ѡ҆жида́ющыѧ ѿ тебѐ бога́тыѧ ми́лости, и҆ да́ждь и҆̀мъ, со стра́хомъ и҆ любо́вiю всегда̀ тебѣ̀ слꙋжа́щымъ, хвали́ти не и҆сповѣди́мꙋю твою̀ бл҃гость.

Ꙗ҆́кѡ подоба́етъ тебѣ̀ всѧ́каѧ сла́ва, че́сть и҆ поклоне́нiе, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Мл҃тва втора́ѧ:

Ѿ но́щи ѹ҆́тренюетъ дꙋ́хъ на́шъ къ тебѣ̀ бж҃е на́шъ, занѐ свѣ́тъ повелѣ̑нiѧ твоѧ̑ на землѝ. пра́вдꙋ и҆ ст҃ы́ню соверша́ти во стра́сѣ твое́мъ вразꙋмѝ ны̀, тебе́ бо сла́вимъ, вои́стиннꙋ сꙋ́щаго бг҃а на́шего: приклонѝ ѹ҆́хо твоѐ, и҆ ѹ҆слы́ши ны̀, и҆ помѧнѝ гдⷭ҇и сꙋ́щыѧ и҆ молѧ́щыѧсѧ съ на́ми всѧ̑ по и҆́мени, и҆ спасѝ ѧ҆̀ си́лою твое́ю, бл҃гословѝ лю́ди твоѧ̑, и҆ ѡ҆ст҃ѝ достоѧ́нiе твоѐ: ми́ръ мíрови твоемꙋ̀ да́рꙋй, цр҃квамъ твои́мъ, сщ҃е́нникѡмъ, i҆мпера́торꙋ на́шемꙋ, всѣ̑мъ лю́демъ твои́мъ.

Ꙗ҆́кѡ бл҃гослови́сѧ и҆ просла́висѧ всечⷭ҇тно́е и҆ великолѣ́пое и҆́мѧ твоѐ, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Мл҃тва тре́тiѧ:

Ѿ но́щи ѹ҆́тренюетъ дꙋ́хъ на́шъ къ тебѣ̀ бж҃е, занѐ свѣ́тъ повелѣ̑нiѧ твоѧ̑. наꙋчѝ на́съ бж҃е пра́вдѣ твое́й, за́повѣдемъ твои̑мъ и҆ ѡ҆правда́нiємъ твои̑мъ. просвѣтѝ ѻ҆́чи мы́слей на́шихъ, да не когда̀ ѹ҆́снемъ во грѣсѣ́хъ въ сме́рть. ѿженѝ всѧ́кiй мра́къ ѿ серде́цъ на́шихъ. да́рꙋй на́мъ со́лнце пра́вды, и҆ ненавѣ́тнꙋ жи́знь на́шꙋ соблюдѝ печа́тiю ст҃а́гѡ твоегѡ̀ дх҃а. и҆спра́ви стопы̑ на́шѧ на пꙋ́ть ми́ра. да́ждь на́мъ ви́дѣти ѹ҆́тро и҆ де́нь въ ра́дованiи, да тебѣ̀ ѹ҆́трєннiѧ возсыла́емъ моли̑твы.

Ꙗ҆́кѡ твоѧ̀ держа́ва, и҆ твоѐ є҆́сть црⷭ҇тво, и҆ си́ла и҆ сла́ва, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Мл҃тва четве́ртаѧ:

Влⷣко бж҃е ст҃ы́й и҆ непостижи́мый, рекíй и҆зꙿ тмы̀ свѣ́тꙋ возсiѧ́ти, ѹ҆поко́ивый на́съ въ нощнѣ́мъ снѣ̀, и҆ возста́вивый къ славосло́вiю и҆ мольбѣ̀ твоеѧ̀ бл҃гости: ѹ҆молѧ́емь ѿ своегѡ̀ тѝ бл҃гоꙋтро́бiѧ, прiимѝ на́съ и҆ ны́нѣ покланѧ́ющихсѧ тебѣ̀ и҆ по си́лѣ бл҃годарѧ́щихъ тѧ̀, и҆ да́рꙋй на́мъ всѧ̑, ꙗ҆̀же ко спасе́нiю, прошє́нiѧ: покажи́ ны сы́ны свѣ́та и҆ днѐ, и҆ наслѣ́дники вѣ́чныхъ твои́хъ бла̑гъ. помѧнѝ гдⷭ҇и, во мно́жествѣ щедро́тъ твои́хъ, и҆ всѧ̑ лю́ди твоѧ̑, сꙋ́щыѧ и҆ молѧ́щыѧсѧ съ на́ми, и҆ всю̀ бра́тiю на́шꙋ, ꙗ҆̀же на землѝ, на мо́ри, на всѧ́комъ мѣ́стѣ влⷣчествiѧ твоегѡ̀, тре́бꙋющихъ твоегѡ̀ чл҃вѣколю́бiѧ и҆ по́мощи, и҆ всѣ̑мъ пода́й вели́кꙋю твою̀ млⷭ҇ть: да спасе́ни дꙋше́ю же и҆ тѣ́ломъ всегда̀ пребыва́юще, съ дерзнове́нiемъ сла́вимъ чꙋ́дное и҆ бл҃гослове́нное и҆́мѧ твоѐ, ѻ҆ц҃а̀, и҆ сн҃а, и҆ ст҃а́гѡ дх҃а ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Ꙗ҆́кѡ бг҃ъ ми́лости, щедро́тъ и҆ человѣколю́бiѧ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Мл҃тва пѧ́таѧ:

Бл҃ги́хъ сокро́вище, и҆сто́чниче приснотекꙋ́щiй, ѻ҆́ч҃е ст҃ы́й, чꙋдотво́рче, всеси́льне и҆ вседержи́телю, всѝ тебѣ̀ покланѧ́емсѧ, и҆ тебѣ̀ мо́лимсѧ, твоѧ̑ ми́лѡсти и҆ твоѧ̑ щедрѡ́ты призыва́юще на по́мощь и҆ застꙋпле́нiе на́шегѡ смире́нiѧ: помѧнѝ гдⷭ҇и твоѧ̑ рабы̑, прiимѝ всѣ́хъ на́съ ѹ҆́трєннѧѧ молє́нiѧ, ꙗ҆́кѡ кади́ло предꙿ тобо́ю, и҆ да ни є҆ди́наго ѿ на́съ неискꙋ́сна сотвори́ши, но всѧ̑ ны̀ снабдѝ щедро́тами твои́ми. помѧнѝ гдⷭ҇и, бдѧ́щыѧ и҆ пою́щыѧ во сла́вꙋ твою̀, и҆ є҆диноро́днагѡ твоегѡ̀ сн҃а и҆ бг҃а на́шегѡ, и҆ ст҃а́гѡ твоегѡ̀ дх҃а: и҆ бꙋ́ди тѣ̑мъ помо́щникъ и҆ застꙋ́пникъ, прiимѝ и҆́хъ мольбы̑ въ пренебе́сный и҆ мы́сленный тво́й же́ртвенникъ.

Ꙗ҆́кѡ ты̀ є҆сѝ бг҃ъ на́шъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Мл҃тва шеста́ѧ:

Бл҃годари́мъ тѧ̀, гдⷭ҇и бж҃е спасе́нiй на́шихъ, ꙗ҆́кѡ всѧ̑ твори́ши во бл҃годѣ́тельство жи́зни на́шеѧ, да всегда̀ къ тебѣ̀ взира́емъ сп҃сꙋ и҆ бл҃годѣ́телю дꙋ́шъ на́шихъ: ꙗ҆́кѡ препоко́илъ є҆сѝ на́съ въ мимоше́дшее но́щи число̀, и҆ воздви́глъ є҆сѝ ны̀ ѿ ло́жей на́шихъ, и҆ поста́вилъ є҆сѝ въ поклоне́нiе чⷭ҇тна́гѡ и҆́мене твоегѡ̀. тѣ́мже мо́лимъ тѧ̀, гдⷭ҇и: да́ждь на́мъ бл҃года́ть и҆ си́лꙋ, да сподо́бимсѧ пѣ́ти тебѣ̀ разꙋ́мнѡ и҆ моли́тисѧ непреста́ннѡ, во стра́сѣ и҆ тре́петѣ своѐ спасе́нiе содѣ́ловающе, застꙋпле́нiемъ хрⷭ҇та̀ твоегѡ̀. помѧнѝ, гдⷭ҇и, и҆ въ нощѝ къ тебѣ̀ вопiю́щыѧ, ѹ҆слы́ши ѧ҆̀ и҆ поми́лꙋй, и҆ сокрꙋшѝ подꙿ но́зѣ и҆́хъ неви̑димыѧ и҆ бори́тєльныѧ врагѝ.

Ты́ бо є҆сѝ цр҃ь ми́ра, и҆ сп҃съ дꙋ́шъ на́шихъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, А҆ми́нь.

Мл҃тва седма́ѧ:

Бж҃е и҆ ѻ҆́ч҃е гдⷭ҇а на́шегѡ i҆и҃са хрⷭ҇та̀, возста́вивый ны̀ ѿ ло́жей на́шихъ и҆ собра́вый ны̀ въ ча́съ моли́твы, да́ждь на́мъ блгⷣть во ѿверзе́нiе ѹ҆́стъ на́шихъ, и҆ прiимѝ на̑ша по си́лѣ благодарє́нiѧ, и҆ наꙋчи́ ны ѡ҆правда́нiємъ твои̑мъ: занѐ помоли́тисѧ, ꙗ҆́коже подоба́етъ, не вѣ́мы, а҆́ще не ты̀ гдⷭ҇и, ст҃ы́мъ твои́мъ дх҃омъ наста́виши ны̀. тѣ́мже мо́лимсѧ тебѣ̀, а҆́ще что̀ согрѣши́хомъ да́же до настоѧ́щагѡ часа̀, сло́вомъ, и҆лѝ дѣ́ломъ, и҆лѝ помышле́нiемъ, во́лею и҆лѝ нево́лею, ѡ҆ста́ви, простѝ: а҆́ще бо беззакѡ́нiѧ на́зриши гдⷭ҇и, гдⷭ҇и, кто̀ постои́тъ; ꙗ҆́кѡ ѹ҆ тебѐ и҆збавле́нiе є҆́сть: ты̀ є҆сѝ є҆ди́нъ ст҃ы́й, помо́щникъ держа́вный, защи́титель жи́зни на́шеѧ, и҆ ѡ҆ тебѣ̀ пѣ́нiе на́ше всегда̀.

Бꙋ́ди держа́ва црⷭ҇твiѧ твоегѡ̀ бл҃гослове́на и҆ препросла́влена, ѻ҆ц҃а̀, и҆ сн҃а, и҆ ст҃а́гѡ дх҃а: ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Мл҃тва ѻ҆сма́ѧ:

Гдⷭ҇и бж҃е на́шъ, со́нное ѹ҆ны́нiе ѿгна́вый ѿ на́съ и҆ сопризва́вый ны̀ зва́нiемъ ст҃ы́мъ, є҆́же и҆ въ нощѝ воздѣва́ти рꙋ́ки на́шѧ, и҆ и҆сповѣ́датисѧ тебѣ̀ ѡ҆ сꙋдьба́хъ пра́вды твоеѧ̀: прiимѝ мольбы̑ на́шѧ, молє́нiѧ, и҆сповѣ̑данiѧ, нощны̑ѧ слꙋ̑жбы, и҆ да́рꙋй на́мъ бж҃е, вѣ́рꙋ непосты́днꙋ, наде́ждꙋ и҆звѣ́стнꙋ, любо́вь нелицемѣ́рнꙋ, бл҃гословѝ на́шѧ вхо́ды и҆ и҆схо́ды, дѣѧ̑нiѧ, дѣла̀, словеса̀, помышлє́нiѧ, и҆ да́ждь на́мъ пости́гнꙋти въ нача́ло днѐ, хва́лѧщымъ, пою́щымъ, бл҃гословѧ́щымъ твоеѧ̀ неизрече́нныѧ бл҃госты́ни бл҃гость.

Ꙗ҆́кѡ бл҃гослови́сѧ всест҃о́е и҆́мѧ твоѐ, и҆ просла́висѧ црⷭ҇тво твоѐ, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Мл҃тва девѧ́таѧ:

Возсiѧ́й въ сердца́хъ на́шихъ, чл҃вѣколю́бче влⷣко, твоегѡ̀ бг҃оразꙋ́мiѧ нетлѣ́нный свѣ́тъ, и҆ мы̑сленныѧ на́шѧ ѿве́рзи. ѻ҆́чи во є҆ѵⷢ҇льскихъ твои́хъ проповѣ́данiй разꙋмѣ́нiе: вложѝ въ на́съ и҆ бл҃же́нныхъ твои́хъ за́повѣдей стра́хъ, да плотскȋѧ по́хѡти всѧ̑ попра́вше, дꙋхо́вное жи́тельство про́йдемъ, всѧ̑ ко бл҃гоꙋгожде́нiю твоемꙋ̀ и҆ мꙋ́дрствꙋюще и҆ дѣ́юще.

Ты́ бо є҆сѝ просвѣще́нiе дꙋ́шъ и҆ тѣле́съ на́шихъ, хрⷭ҇тѐ бж҃е, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ и҆ всест҃ы́мъ и҆ благи́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Мл҃тва десѧ́таѧ:

Гдⷭ҇и бж҃е на́шъ, покаѧ́нiемъ ѡ҆ставле́нiе человѣ́кѡмъ дарова́вый, и҆ во ѻ҆́бразъ на́мъ позна́нiѧ грѣхѡ́въ и҆ и҆сповѣ́данiѧ, проро́ка дв҃да покаѧ́нiе къ проще́нiю показа́вый, са́мъ влⷣко, во мнѡ́гаѧ ны̀ и҆ вели̑каѧ па́дшыѧ согрѣшє́нiѧ, поми́лꙋй по вели́цѣй млⷭ҇ти твое́й, и҆ по мно́жествꙋ щедро́тъ твои́хъ ѡ҆чи́сти беззакѡ́нiѧ на̑ша: ꙗ҆́кѡ тебѣ̀ согрѣши́хомъ гдⷭ҇и, и҆ безвѣ̑стнаѧ и҆ та̑йнаѧ се́рдца человѣ́ческагѡ вѣ́дꙋщемꙋ, и҆ є҆ди́номꙋ и҆мꙋ́щемꙋ вла́сть ѡ҆ставлѧ́ти грѣхѝ. се́рдце же чи́сто созда́въ въ на́съ, и҆ дх҃омъ влⷣчнимъ ѹ҆тверди́въ на́съ, и҆ ра́дость спасе́нiѧ твоегѡ̀ сказа́въ на́мъ, не ѿри́ни на́съ ѿ лица̀ твоегѡ̀: но бл҃говолѝ ꙗ҆́кѡ бла́гъ и҆ человѣколю́бецъ, да́же до послѣ́днѧгѡ на́шегѡ и҆здыха́нiѧ, приноси́ти тебѣ̀ же́ртвꙋ пра́вды, и҆ возноше́нiе во ст҃ы́хъ твои́хъ же́ртвенницѣхъ.

Млⷭ҇тiю, и҆ щедро́тами, и҆ чл҃вѣколю́бiемъ є҆диноро́днагѡ твоегѡ̀ сн҃а, съ ни́мже блгⷭ҇ве́нъ є҆сѝ, со всест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Мл҃тва перваѧна́десѧть:

Бж҃е, бж҃е на́шъ, ѹ҆́мныѧ и҆ словє́сныѧ соста́вивый си̑лы твое́ю во́лею, тѧ̀ мо́лимъ, и҆ тебѣ̀ ми́ли дѣ́емсѧ: прiимѝ на́ше по си́лѣ славосло́вiе, со всѣ́ми созда́нiи твои́ми, и҆ бога́тыми твоеѧ̀ бл҃гости возда́ждь дарова́ньми. ꙗ҆́кѡ тебѣ̀ преклонѧ́етсѧ всѧ́кое колѣ́но нбⷭ҇ныхъ, и҆ земны́хъ, и҆ преиспо́днихъ, и҆ всѧ́кое дыха́нiе и҆ созда́нiе пое́тъ непостижи́мꙋю твою̀ сла́вꙋ: є҆ди́нъ бо є҆сѝ бг҃ъ и҆́стинный и҆ многомлⷭ҇тивый.

Ꙗ҆́кѡ тѧ̀ хва́лѧтъ всѧ̑ си̑лы нбⷭ҇ныѧ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Мл҃тва втораѧна́десѧть:

Хва́лимъ, пое́мъ, бл҃гослови́мъ, и҆ бл҃годари́мъ тѧ̀, бж҃е ѻ҆ц҃ъ на́шихъ, ꙗ҆́кѡ преве́лъ є҆сѝ сѣ́нь нощнꙋ́ю, и҆ показа́лъ є҆сѝ на́мъ па́ки свѣ́тъ дневны́й. но мо́лимъ твою̀ бл҃гость, ѡ҆чи́сти грѣхѝ на́шѧ, и҆ прiимѝ моле́нiе на́ше вели́кимъ твои́мъ бл҃гоꙋтро́бiемъ: ꙗ҆́кѡ къ тебѣ̀ прибѣга́емъ млⷭ҇тивомꙋ и҆ всеси́льномꙋ бг҃ꙋ. возсiѧ́й въ сердца́хъ на́шихъ и҆́стинное сл҃нце пра́вды твоеѧ̀, просвѣтѝ ѹ҆́мъ на́шъ, и҆ чꙋ̑вства всѧ̑ соблюдѝ, да ꙗ҆́кѡ во днѝ бл҃гоѻбра́знѡ ходѧ́ще пꙋте́мъ за́повѣдей твои́хъ, дости́гнемъ въ жи́знь вѣ́чнꙋю, ꙗ҆́кѡ ѹ҆ тебѐ є҆́сть и҆сто́чникъ жи́зни, и҆ въ наслажде́нiи бы́ти сподо́бимсѧ непристꙋ́пнагѡ твоегѡ̀ свѣ́та.

Ꙗ҆́кѡ ты̀ є҆сѝ бг҃ъ на́шъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Та́же i҆ере́й и҆лѝ дiа́конъ глаго́летъ вели́кꙋю є҆ктенiю̀:

Ми́ромъ гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ свы́шнѣмъ ми́рѣ, и҆ спасе́нiи дꙋ́шъ на́шихъ, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ ми́рѣ всегѡ̀ мíра, бл҃гостоѧ́нiи ст҃ы́хъ бж҃iихъ цр҃кве́й, и҆ соедине́нiи всѣ́хъ, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ ст҃ѣ́мъ хра́мѣ се́мъ, и҆ съ вѣ́рою, бл҃гоговѣ́нiемъ и҆ стра́хомъ бж҃iимъ входѧ́щихъ во́нь, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ ст҃ѣ́йшемъ прави́тельствꙋющемъ сѷно́дѣ, [и҆ ѡ҆ митрополíтѣ на́шемъ, и҆́мⷬ҇къ, а҆́ще сꙋ́ть ѻ҆́бласть є҆гѡ̀,] честнѣ́мъ пресвѵ́терствѣ, во хрⷭ҇тѣ̀ дiа́конствѣ, ѡ҆ все́мъ при́чтѣ и҆ лю́дехъ гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ бл҃гочести́вѣйшемъ, самодержа́внѣйшемъ, вели́комъ гдⷭ҇рѣ на́шемъ i҆мпера́торѣ нiкола́ѣ а҆леѯа́ндровичѣ всеѧ̀ рѡссíи: ѡ҆ сꙋпрꙋ́гѣ є҆гѡ̀, бл҃гочести́вѣйшей гдⷭ҇рнѣ i҆мператрíцѣ а҆леѯа́ндрѣ ѳео́дѡровнѣ: ѡ҆ ма́тери є҆гѡ̀, бл҃гочести́вѣйшей гдⷭ҇рнѣ i҆мператрíцѣ марíи ѳео́дѡровнѣ, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ наслѣ́дникѣ є҆гѡ̀, бл҃говѣ́рномъ гдⷭ҇рѣ цесаре́вичѣ и҆ вели́комъ кн҃зѣ геѡ́ргiи а҆леѯа́ндровичѣ, и҆ ѡ҆ все́мъ ца́рствꙋющемъ до́мѣ: ѡ҆ все́й пала́тѣ, и҆ во́инствѣ и҆́хъ, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ пособи́ти и҆ покори́ти подꙿ но́зѣ и҆́хъ всѧ́каго врага̀ и҆ сꙋпоста́та, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ гра́дѣ се́мъ: [а҆́ще въ монастырѣ̀: Ѡ҆ ст҃ѣ́й ѻ҆би́тели се́й] всѧ́комъ гра́дѣ, странѣ̀, и҆ вѣ́рою живꙋ́щихъ въ ни́хъ, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ бл҃горастворе́нiи воздꙋ́хѡвъ, ѡ҆ и҆зꙿѻби́лiи плодѡ́въ земны́хъ, и҆ вре́менѣхъ ми́рныхъ, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ пла́вающихъ, пꙋтеше́ствꙋющихъ, недꙋ́гꙋющихъ, стра́ждꙋщихъ, плѣне́нныхъ, и҆ ѡ҆ спасе́нiи и҆́хъ, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Ѡ҆ и҆зба́витисѧ на́мъ ѿ всѧ́кiѧ ско́рби, гнѣ́ва и҆ нꙋ́жды, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Застꙋпѝ, спасѝ, поми́лꙋй и҆ сохранѝ на́съ бж҃е, твое́ю бл҃года́тiю.

Ли́къ: Гдⷭ҇и поми́лꙋй.

Прест҃ꙋ́ю, пречⷭ҇тꙋю, пребл҃гослове́ннꙋю, сла́внꙋю влⷣчцꙋ на́шꙋ бцⷣꙋ и҆ приснодв҃ꙋ мр҃íю со всѣ́ми ст҃ы́ми помѧнꙋ́вше, са́ми себѐ, и҆ дрꙋгъдрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.

Ли́къ: Тебѣ̀ гдⷭ҇и.

Возглаше́нiе:

Ꙗ҆́кѡ подоба́етъ тебѣ̀ всѧ́каѧ сла́ва, че́сть и҆ поклоне́нiе, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

И҆ начина́ютъ пѣ́ти: Бг҃ъ гдⷭ҇ь и҆ ꙗ҆ви́сѧ на́мъ, бл҃гослове́нъ грѧды́й во и҆́мѧ гдⷭ҇не. по гла́сꙋ днѐ тропарѧ̀.

Стíхъ: И҆сповѣ́дайтесѧ гдⷭ҇ви, ꙗ҆́кѡ бл҃гъ, ꙗ҆́кѡ въ вѣ́къ ми́лость є҆гѡ̀.

Стíхъ: Ѡ҆быше́дше ѡ҆быдо́ша мѧ̀, и҆ и҆́менемъ гдⷭ҇нимъ противлѧ́хсѧ и҆̀мъ.

Стíхъ: Не ѹ҆мрꙋ̀, но жи́въ бꙋ́дꙋ, и҆ повѣ́мъ дѣла̀ гдⷭ҇нѧ.

Стíхъ: Ка́мень є҆го́же небрего́ша зи́ждꙋщiи, се́й бы́сть во главꙋ̀ ѹ҆́гла: ѿ гдⷭ҇а бы́сть се́й, и҆ є҆́сть ди́венъ во ѻ҆чесѣ́хъ на́шихъ.

Пое́тсѧ же Бг҃ъ гдⷭ҇ь, четы́режды. Та́же, глаго́летсѧ тропа́рь слꙋчи́вшiйсѧ, два́жды, и҆ бг҃оро́диченъ въ то́йже гла́съ. И҆ а҆́ще слꙋча́тсѧ два̀ тропарѧ̑, всегда̀ пе́рвый глаго́летсѧ два́жды, та́же вторы́й, и҆ бг҃оро́диченъ. Пое́мꙋ же Бг҃ъ гдⷭ҇ь, ѿхо́дитъ канѡна́рхъ, и҆ стои́тъ посредѣ̀ хра́ма ѿкрове́нъ, и҆ глаго́летъ ти́хѡ вышепи̑санныѧ стiхѝ. Стои́тъ же та́мѡ, до́ндеже начнꙋ́тъ бг҃оро́диченъ. Та́же покланѧ́етсѧ на не́мже стои́тъ мѣ́стѣ. И҆ ѡ҆брати́всѧ покланѧ́етсѧ ликѡ́мъ, и҆ ѿхо́дитъ. Си́це твори́тъ, и҆ є҆гда̀ є҆́сть а҆ллилꙋ́iа. А҆́ще є҆́сть а҆ллилꙋ́iа, и҆лѝ вели́каѧ четыредесѧ́тница, по є҆ктенiѝ пое́мъ а҆ллилꙋ́iа, четы́режды, въ слꙋчи́вшiйсѧ гла́съ ѻ҆смогла́сника. Стiхи́ же глаго́лемъ сiѧ̑:

Стíхъ а҃: Ѿ но́щи ѹ҆́тренюетъ дꙋ́хъ мо́й къ тебѣ̀ бж҃е, занѐ свѣ́тъ повелѣ̑нiѧ твоѧ̑ на землѝ.

Стíхъ в҃: Пра́вдѣ наꙋчи́тесѧ живꙋ́щiи на землѝ.

Стíхъ г҃: За́висть прiи́метъ лю́ди ненака̑занныѧ.

Стíхъ д҃: Приложѝ и҆̀мъ sла̀ гдⷭ҇и, приложѝ sла̀ сла̑внымъ землѝ.

И҆ тро́ичны гла́са. Посе́мъ же ѻ҆бы́чное стiхосло́вiе.

По и҆сполне́нiи же стiхосло́вiѧ, твори́тъ сщ҃е́нникъ ма́лꙋю є҆ктенiю̀:

Па́ки и҆ па́ки ми́ромъ гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Застꙋпѝ, спасѝ, поми́лꙋй и҆ сохранѝ на́съ бж҃е, твое́ю бл҃года́тiю.

Ли́къ: Гдⷭ҇и поми́лꙋй.

Прест҃ꙋ́ю, пречⷭ҇тꙋю, пребл҃гослове́ннꙋю, сла́внꙋю влⷣчцꙋ на́шꙋ бцⷣꙋ и҆ приснодв҃ꙋ мр҃íю со всѣ́ми ст҃ы́ми помѧнꙋ́вше, са́ми себѐ, и҆ дрꙋгъдрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.

Ли́къ: Тебѣ̀ гдⷭ҇и.

Возглаша́етъ: Ꙗ҆́кѡ твоѧ̀ держа́ва, и҆ твоѐ є҆́сть црⷭ҇тво, и҆ си́ла, и҆ сла́ва, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

По в҃-мъ стiхосло́вiи: Па́ки и҆ па́ки:

Возглаше́нiе: Ꙗ҆́кѡ бл҃гъ и҆ чл҃вѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

По непоро́чнахъ, и҆ по Бл҃гослове́нъ є҆сѝ гдⷭ҇и:

Возглаша́етъ:

Ꙗ҆́кѡ бл҃гослови́сѧ и҆́мѧ твоѐ, и҆ просла́висѧ црⷭ҇тво твоѐ, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.

Ѵ҆пакоѝ. Степє́нны гла́са. Прокíменъ воскре́сенъ.

Дiа́конъ: Гдⷭ҇ꙋ помо́лимсѧ.

Сщ҃е́нникъ возглаша́етъ:

Ꙗ҆́кѡ ст҃ъ є҆сѝ бж҃е на́шъ, и҆ во ст҃ы́хъ почива́еши, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Дiа́конъ: Всѧ́кое дыха́нiе да хва́литъ гдⷭ҇а.

Стíхъ: Хвали́те бг҃а во ст҃ы́хъ є҆гѡ̀, хвали́те є҆го̀ во ѹ҆твержде́нiи си́лы є҆гѡ̀.

И҆ посе́мъ возглаша́етъ дiа́конъ:

И҆ ѡ҆ сподо́битисѧ на́мъ слы́шанiю ст҃а́гѡ є҆ѵⷢ҇лiа гдⷭ҇а бг҃а мо́лимъ.

Ли́къ: Гдⷭ҇и поми́лꙋй, три́жды.

Дiа́конъ: Премꙋ́дрость, про́сти ѹ҆слы́шимъ ст҃а́гѡ є҆ѵⷢ҇лiа. И҆ сщ҃е́нникъ: Ми́ръ всѣ̑мъ. Лю́дiе: И҆ дх҃ови твоемꙋ̀. И҆ а҆́бiе нано́ситъ: Ѿ и҆́мⷬ҇къ, ст҃а́гѡ є҆ѵⷢ҇лiа чте́нiе. Ли́къ: Сла́ва тебѣ̀ гдⷭ҇и, сла́ва тебѣ̀. Дiа́конъ: Во́нмемъ. И҆ глаго́летъ ѹ҆́треннее є҆ѵⷢ҇лiе, а҆́ще слꙋчи́тсѧ недѣ́лѧ. Та́же: Воскр҃се́нiе хрⷭ҇то́во: И҆ н҃-й ѱало́мъ.

По цѣлова́нiи же є҆ѵⷢ҇лiа, глаго́летъ дiа́конъ:

Спасѝ бж҃е лю́ди твоѧ̑, и҆ блгⷭ҇вѝ достоѧ́нiе твоѐ: и҆ прѡ́чаѧ ꙗ҆́коже въ лiтíи написа́сѧ.

Та́же глаго́летъ сщ҃е́нникъ возгла́снѡ:

Ми́лостiю и҆ щедро́тами и҆ чл҃вѣколю́бiемъ є҆диноро́днагѡ твоегѡ̀ сн҃а, съ ни́мже бл҃гослове́нъ є҆сѝ, со прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

И҆ начина́емъ канѡ́ны: воскрⷭ҇нъ, крⷭ҇товоскре́сенъ, бцⷣы, и҆ мине́и. По г҃-й пѣ́сни твори́тъ сщ҃е́нникъ ма́лꙋю є҆ктенiю̀:

Па́ки и҆ па́ки: Застꙋпѝ, спасѝ: Прест҃ꙋ́ю, пречⷭ҇тꙋю:

Возглаша́етъ:

Ꙗ҆́кѡ ты̀ є҆сѝ бг҃ъ на́шъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ:

Та́же сѣда́ленъ мине́и.

По s҃-й пѣ́сни є҆ктенiа̀:

Па́ки и҆ па́ки: Застꙋпѝ, спасѝ: Прест҃ꙋ́ю, пречⷭ҇тꙋю:

Возглаша́етъ:

Ты́ бо є҆сѝ цр҃ь ми́ра, и҆ сп҃съ:

Конда́къ, и҆ i҆́косъ. И҆ чте́нiе въ сѷнаѯа́рiи.

По ѳ҃-й пѣ́сни, а҆́ще ѹ҆́бѡ нѣ́сть недѣ́лѧ:

Досто́йно є҆́сть:

А҆́ще же є҆́сть недѣ́лѧ, по i҆рмосѣ̀ є҆ктенiа̀:

Па́ки и҆ па́ки: Застꙋпѝ, спасѝ: Прест҃ꙋ́ю, пречⷭ҇тꙋю:

Возглаша́етъ:

Ꙗ҆́кѡ тѧ̀ хва́лѧтъ всѧ̑ си̑лы нбⷭ҇ныѧ и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Та́же: Ст҃ъ гдⷭ҇ь бг҃ъ на́шъ.

Воскрⷭ҇ный є҆ѯапостiла́рiй, и҆ ст҃а́гѡ, а҆́ще пра́зднꙋетсѧ.

На хвали́техъ стiхи̑ры воскрⷭ҇ны д҃: и҆ @восто́чны@ {а҆нато́лiевы} д҃. Глаго́лемъ и҆ стiха̑ два̀:

Стíхъ а҃: Воскреснѝ гдⷭ҇и бж҃е мо́й:

Стíхъ в҃: И҆сповѣ́мсѧ тебѣ̀ гдⷭ҇и:

Сла́ва, стiхи́ра є҆ѵⷢ҇льскаѧ рѧдова́ѧ. И҆ ны́нѣ, Пребл҃гослове́нна є҆сѝ: Славосло́вiе вели́кое.

Глаго́лемъ же и҆ тропарѝ по ѻ҆бы́чаю.

Та́же глаго́летъ дiа́конъ, и҆лѝ i҆ере́й, є҆ктенiю̀:

Поми́лꙋй на́съ бж҃е, по вели́цѣй ми́лости твое́й, мо́лимъ ти сѧ, ѹ҆слы́ши, и҆ поми́лꙋй.

Ли́къ: Гдⷭ҇и поми́лꙋй, три́жды.

Е҆щѐ мо́лимсѧ ѡ҆ бл҃гочести́вѣйшемъ, самодержа́внѣйшемъ, вели́комъ гдⷭ҇рѣ на́шемъ i҆мпера́торѣ нiкола́ѣ а҆леѯа́ндровичѣ всеѧ̀ рѡссíи: ѡ҆ держа́вѣ, побѣ́дѣ, пребыва́нiи, ми́рѣ, здра́вiи, спасе́нiи є҆гѡ̀, и҆ гдⷭ҇ꙋ бг҃ꙋ на́шемꙋ наипа́че поспѣши́ти и҆ пособи́ти є҆мꙋ̀ во всѣ́хъ, и҆ покори́ти подꙿ но́зѣ є҆гѡ̀ всѧ́каго врага̀ и҆ сꙋпоста́та.

Ли́къ: Гдⷭ҇и поми́лꙋй, три́жды.

Е҆щѐ мо́лимсѧ ѡ҆ сꙋпрꙋ́гѣ є҆гѡ̀, бл҃гочести́вѣйшей гдⷭ҇рнѣ i҆мператрíцѣ а҆леѯа́ндрѣ ѳео́дѡровнѣ, ѡ҆ ма́тери є҆гѡ̀, бл҃гочести́вѣйшей гдⷭ҇рнѣ i҆мператрíцѣ марíи ѳео́дѡровнѣ, ѡ҆ наслѣ́дникѣ є҆гѡ̀, бл҃говѣ́рномъ гдⷭ҇рѣ цесаре́вичѣ и҆ вели́комъ кн҃зѣ геѡ́ргiи а҆леѯа́ндровичѣ, и҆ ѡ҆ все́мъ ца́рствꙋющемъ до́мѣ.

Ли́къ: Гдⷭ҇и поми́лꙋй, три́жды.

Е҆щѐ мо́лимсѧ ѡ҆ ст҃ѣ́йшемъ прави́тельствꙋющемъ сѷно́дѣ: [ А҆́ще подꙿ митрополíтомъ, приглаго́летъ: и҆ ѡ҆ митрополíтѣ на́шемъ и҆́мⷬ҇къ, є҆гѡ́же ѻ҆́бласть,] и҆ все́й во хрⷭ҇тѣ̀ бра́тiи на́шей.

Ли́къ: Гдⷭ҇и поми́лꙋй, три́жды.

Е҆щѐ мо́лимсѧ ѡ҆ все́мъ и҆́хъ хрⷭ҇толюби́вомъ во́инствѣ.

Ли́къ: Гдⷭ҇и поми́лꙋй, три́жды.

Е҆щѐ мо́лимсѧ ѡ҆ бл҃же́нныхъ и҆ приснопа́мѧтныхъ созда́телехъ ст҃ы́ѧ ѻ҆би́тели сеѧ̀, и҆ ѡ҆ всѣ́хъ преждепочи́вшихъ ѻ҆тцѣ́хъ и҆ бра́тiѧхъ, здѣ̀ лежа́щихъ, и҆ повсю́дꙋ правосла́вныхъ.

Ли́къ: Гдⷭ҇и поми́лꙋй, три́жды.

Е҆щѐ мо́лимсѧ ѡ҆ ми́лости, жи́зни, ми́рѣ, здра́вiи, спасе́нiи, посѣще́нiи, проще́нiи и҆ ѡ҆ставле́нiи грѣхѡ́въ рабѡ́въ бж҃iихъ, бра́тiи ст҃ы́ѧ ѻ҆би́тели сеѧ̀

Ли́къ: Гдⷭ҇и поми́лꙋй, три́жды.

Е҆щѐ мо́лимсѧ ѡ҆ плодоносѧ́щихъ, и҆ добродѣ́ющихъ во ст҃ѣ́мъ и҆ всечестнѣ́мъ хра́мѣ се́мъ, трꙋжда́ющихсѧ, пою́щихъ и҆ предстоѧ́щихъ лю́дехъ, ѡ҆жида́ющихъ ѿ тебѐ вели́кiѧ и҆ бога́тыѧ млⷭ҇ти.

Ли́къ: Гдⷭ҇и поми́лꙋй, три́жды.

Возглаша́етъ i҆ере́й:

Ꙗ҆́кѡ ми́лостивъ и҆ чл҃вѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Та́же дiа́конъ, и҆лѝ i҆ере́й:

И҆спо́лнимъ ѹ҆́треннюю моли́твꙋ на́шꙋ гдⷭ҇ви.

Ли́къ: Гдⷭ҇и поми́лꙋй.

Застꙋпѝ, спасѝ, поми́лꙋй и҆ сохранѝ на́съ бж҃е твое́ю бл҃года́тiю.

Ли́къ: Гдⷭ҇и поми́лꙋй.

Днѐ всегѡ̀ соверше́нна, свѧ́та, ми́рна и҆ безгрѣ́шна, ѹ҆ гдⷭ҇а про́симъ.

Ли́къ: Пода́й гдⷭ҇и.

А҆́гг҃ла ми́рна, вѣ́рна наста́вника, храни́телѧ дꙋ́шъ и҆ тѣле́съ на́шихъ, ѹ҆ гдⷭ҇а про́симъ.

Ли́къ: Пода́й гдⷭ҇и.

Проще́нiѧ и҆ ѡ҆ставле́нiѧ грѣхѡ́въ и҆ прегрѣше́нiй на́шихъ, ѹ҆ гдⷭ҇а про́симъ.

Ли́къ: Пода́й гдⷭ҇и.

До́брыхъ и҆ поле́зныхъ дꙋша́мъ на́шымъ, и҆ ми́ра мíрови, ѹ҆ гдⷭ҇а про́симъ.

Ли́къ: Пода́й гдⷭ҇и.

Про́чее вре́мѧ живота̀ на́шегѡ въ ми́рѣ и҆ покаѧ́нiи сконча́ти, ѹ҆ гдⷭ҇а про́симъ.

Ли́къ: Пода́й гдⷭ҇и.

Хрiстiа́нскiѧ кончи́ны живота̀ на́шегѡ, безболѣ́знены, непосты́дны, ми́рны и҆ до́брагѡ ѿвѣ́та на стра́шнѣмъ сꙋди́щи хрⷭ҇то́вѣ про́симъ.

Ли́къ: Пода́й гдⷭ҇и.

Прест҃ꙋ́ю, пречⷭ҇тꙋю, пребл҃гослове́ннꙋю, сла́внꙋю влⷣчцꙋ на́шꙋ бцⷣꙋ и҆ приснодв҃ꙋ мр҃íю со всѣ́ми ст҃ы́ми помѧнꙋ́вше, са́ми себѐ, и҆ дрꙋгъдрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.

Ли́къ: Тебѣ̀ гдⷭ҇и.

Возглаша́етъ i҆ере́й:

Ꙗ҆́кѡ бг҃ъ ми́лости, щедро́тъ и҆ чл҃вѣколю́бiѧ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Ми́ръ всѣ̑мъ.

Лю́дiе: И҆ дх҃ови твоемꙋ̀.

Дiа́конъ: Главы̑ на́шѧ гдⷭ҇ви прикло́нимъ.

И҆ сщ҃е́нникъ глаго́летъ моли́твꙋ сiю̀ та́йнѡ:

Гдⷭ҇и ст҃ы́й, въ вы́шнихъ живы́й, и҆ на смирє́нныѧ призира́ѧй, и҆ всеви́дѧщимъ ѻ҆́комъ твои́мъ призира́ѧй на всю̀ тва́рь, тебѣ̀ приклони́хомъ вы́ю се́рдца и҆ тѣлесѐ, и҆ мо́лимсѧ тебѣ̀: прострѝ рꙋ́кꙋ твою̀ неви́димꙋю ѿ ст҃а́гѡ жили́ща твоегѡ̀, и҆ бл҃гословѝ всѧ̑ ны̀. и҆ а҆́ще что̀ согрѣши́хомъ, во́лею и҆лѝ нево́лею, ꙗ҆́кѡ бл҃гъ и҆ человѣколю́бецъ бг҃ъ простѝ, да́рꙋѧ на́мъ мȋрнаѧ и҆ премȋрнаѧ блага̑ѧ твоѧ̑.

Возглаша́етъ: Твое́ бо є҆́сть є҆́же ми́ловати и҆ спаса́ти ны̀ бж҃е на́шъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Дiа́конъ: Премꙋ́дрость.

Ли́къ: Бл҃гословѝ.

Сщ҃е́нникъ: Сы́й блгⷭ҇ве́нъ хрⷭ҇то́съ бг҃ъ на́шъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Ѹ҆твердѝ бж҃е, бл҃гочести́вѣйшаго, самодержа́внѣйшаго. вели́каго гдⷭ҇рѧ на́шего i҆мпера́тора нiкола́ѧ а҆леѯа́ндровича, и҆ ст҃ꙋ́ю правосла́внꙋю вѣ́рꙋ, правосла́вныхъ хрⷭ҇тiа́нъ во вѣ́къ вѣ́ка.

Сщ҃е́нникъ: Прест҃а́ѧ бцⷣе, спасѝ на́съ.

Ли́къ: Честнѣ́йшꙋю херꙋвȋмъ:

Сщ҃е́нникъ: Сла́ва тебѣ̀ хрⷭ҇тѐ бж҃е, ѹ҆пова́нiе на́ше, сла́ва тебѣ̀.

Ли́къ: Сла́ва, и҆ ны́нѣ: Гдⷭ҇и поми́лꙋй, три́жды. Бл҃гословѝ.

Сщ҃е́нникъ твори́тъ ѿпꙋ́стъ, въ недѣ́лю:

Воскресы́й и҆зꙿ ме́ртвыхъ хрⷭ҇то́съ и҆́стинный бг҃ъ на́шъ, моли́твами пречⷭ҇тыѧ своеѧ̀ мт҃ре, ст҃ы́хъ сла́вныхъ и҆ всехва́льныхъ а҆пⷭ҇лѡвъ, и҆ всѣ́хъ ст҃ы́хъ, поми́лꙋетъ и҆ спасе́тъ на́съ, ꙗ҆́кѡ бла́гъ и҆ чл҃вѣколю́бецъ.

Та́же, многолѣ́тiе.

Въ про́чыѧ же дни̑, кромѣ̀ пра́зднства, предпра́зднства же и҆ попра́зднства, и҆ сꙋббѡ́тъ, по каѳíсмахъ є҆ктенíй не быва́етъ.

По каѳíсмахъ же, н҃-й ѱало́мъ, и҆ канѡ́ны. По г҃-й пѣ́сни, и҆ по s҃-й, и҆ по Досто́йно є҆́сть, є҆ктенiа̀ ма́лаѧ. По Сла́ва въ вы́шнихъ: и҆ Сподо́би гдⷭ҇и въ де́нь се́й: є҆ктенiа̀: И҆спо́лнимъ ѹ҆́треннюю моли́твꙋ на́шꙋ: и҆ стiхи̑ры на стiхо́внѣ. По трист҃о́мъ и҆ тропарѣ́хъ, є҆ктенiа̀: Поми́лꙋй на́съ бж҃е: По возгла́сѣ же: Премꙋ́дрость. Ли́къ: Бл҃гословѝ. I҆ере́й: Сы́й блгⷭ҇ве́нъ: и҆ Ли́къ: Ѹ҆твердѝ бж҃е, бл҃гочести́вѣйшаго, самодержа́внѣйшаго, вели́каго гдⷭ҇рѧ на́шего i҆мпера́тора нiкола́ѧ а҆леѯа́ндровича, и҆ прѡ́чаѧ.

И҆ чте́цъ глаго́летъ ча́съ а҃-й:

Прiиди́те, поклони́мсѧ: и҆ ѱалмы̀.

По моли́твѣ же: Хрⷭ҇тѐ свѣ́те и҆́стинный: I҆ере́й: Сла́ва тебѣ̀ хрⷭ҇тѐ бж҃е, ѹ҆пова́нiе на́ше, сла́ва тебѣ̀.

Ли́къ: Сла́ва, и҆ ны́нѣ:

И҆ ѿпꙋ́стъ твори́тъ i҆ере́й по ѻ҆бы́чаю, и҆ ст҃а́го днѐ въ не́мъ помина́етъ. И҆ по ѿпꙋ́стѣ ли́къ пое́тъ многолѣ́тiе.




