  OCR:

  Библиотека святоотеческой литературы

  http://orthlib.ru



Прокíмны и҆ а҆ллилꙋ́iа дневнíи.

Въ понедѣ́льникъ прокíменъ, гла́съ д҃:

Творѧ́й а҆́гг҃лы своѧ̑ дх҃и, и҆ слꙋги̑ своѧ̑ пла́мень ѻ҆́гненный. Стíхъ: Бл҃гословѝ дꙋшѐ моѧ̀ гдⷭ҇а, гдⷭ҇и бж҃е мо́й, возвели́чилсѧ є҆сѝ sѣлѡ̀.

А҆ллилꙋ́iа, гла́съ є҃:

Хвали́те гдⷭ҇а всѝ а҆́гг҃ли є҆гѡ̀, хвали́те є҆го̀ всѧ̑ си̑лы є҆гѡ̀. Стíхъ: Ꙗ҆́кѡ то́й речѐ, и҆ бы́ша: то́й повелѣ̀, и҆ созда́шасѧ.

Прича́стенъ: Творѧ́й а҆́гг҃лы своѧ̑ дх҃и, и҆ слꙋги̑ своѧ̑ пла́мень ѻ҆́гненный.

Во вто́рникъ прокíменъ, гла́съ з҃:

Возвесели́тсѧ пра́ведникъ ѡ҆ гдⷭ҇ѣ, и҆ ѹ҆пова́етъ на него̀. Стíхъ: Ѹ҆слы́ши бж҃е гла́съ мо́й, внегда̀ моли́ти ми сѧ къ тебѣ̀.

А҆ллилꙋ́iа, гла́съ д҃:

Пра́ведникъ ꙗ҆́кѡ фíнiѯъ процвѣте́тъ, ꙗ҆́кѡ ке́дръ и҆́же въ лiва́нѣ ѹ҆мно́житсѧ. Стíхъ: Насажде́ни въ домꙋ̀ гдⷭ҇ни, во дво́рѣхъ бг҃а на́шегѡ процвѣтꙋ́тъ.

Прича́стенъ: Въ па́мѧть вѣ́чнꙋю:

Въ сре́дꙋ прокíменъ, пѣ́снь бцⷣы, гла́съ г҃:

Вели́читъ дꙋша̀ моѧ̀ гдⷭ҇а, и҆ возра́довасѧ дꙋ́хъ мо́й ѡ҆ бз҃ѣ сп҃сѣ мое́мъ. Стíхъ: Ꙗ҆́кѡ призрѣ̀ на смире́нiе рабы̀ своеѧ̀, се́ бо ѿ ны́нѣ ѹ҆блажа́тъ мѧ̀ всѝ ро́ди.

А҆ллилꙋ́iа, гла́съ и҃:

Слы́ши дщѝ и҆ ви́ждь, и҆ приклонѝ ѹ҆́хо твоѐ. Стíхъ: Лицꙋ̀ твоемꙋ̀ помо́лѧтсѧ бога́тiи лю́дстiи.

Прича́стенъ: Ча́шꙋ спасе́нiѧ прiимꙋ̀, и҆ и҆́мѧ гдⷭ҇не призовꙋ̀.

Въ четверто́къ, прокíменъ, гла́съ и҃: Во всю̀ зе́млю и҆зы́де вѣща́нiе и҆́хъ, и҆ въ концы̀ вселе́нныѧ глаго́лы и҆́хъ. Стíхъ: Нб҃са̀ повѣ́даютъ сла́вꙋ бж҃iю, творе́нiе же рꙋкꙋ̀ є҆гѡ̀ возвѣща́етъ тве́рдь.

А҆ллилꙋ́iа, гла́съ а҃:

И҆сповѣ́дѧтъ небеса̀ чꙋдеса̀ твоѧ̑ гдⷭ҇и, и҆́бо и҆́стинꙋ твою̀ въ цр҃кви ст҃ы́хъ. Стíхъ: Бг҃ъ прославлѧ́емь въ совѣ́тѣ ст҃ы́хъ.

Прича́стенъ: Во всю̀ зе́млю и҆зы́де вѣща́нiе и҆́хъ, и҆ въ концы̀ вселе́нныѧ глаго́лы и҆́хъ.

Въ пѧто́къ прокíменъ, гла́съ з҃:

Возноси́те гдⷭ҇а бг҃а на́шего, и҆ покланѧ́йтесѧ подно́жiю нѡ́гꙋ є҆гѡ̀, ꙗ҆́кѡ ст҃о є҆́сть. Стíхъ: Гдⷭ҇ь воцр҃и́сѧ, да гнѣ́ваютсѧ лю́дiе.

А҆ллилꙋ́iа, гла́съ а҃:

Помѧнѝ со́нмъ тво́й, є҆го́же стѧжа́лъ є҆сѝ и҆спе́рва. Стíхъ: Бг҃ъ же цр҃ь на́шъ пре́жде вѣ́ка, содѣ́ла спасе́нiе посредѣ̀ землѝ.

Прича́стенъ: Спасе́нiе содѣ́лалъ є҆сѝ посредѣ̀ землѝ бж҃е.

Въ сꙋббѡ́тꙋ прокíменъ, гла́съ и҃: Весели́тесѧ ѡ҆ гдⷭ҇ѣ и҆ ра́дꙋйтесѧ пра́веднiи. Стíхъ: Бл҃же́ни, и҆́хже ѡ҆ста́вишасѧ беззакѡ́нiѧ, и҆ и҆́хже прикры́шасѧ грѣсѝ.

И҆ ѹ҆ме́ршымъ, гла́съ s҃:

Дꙋ́шы и҆́хъ во бл҃ги́хъ водворѧ́тсѧ.

А҆ллилꙋ́iа, гла́съ д҃:

Воззва́ша пра́веднiи, и҆ гдⷭ҇ь ѹ҆слы́ша и҆̀хъ, и҆ ѿ всѣ́хъ скорбе́й и҆́хъ и҆зба́ви и҆̀хъ. Стíхъ: Мно́ги скѡ́рби пра́вєднымъ, и҆ ѿ всѣ́хъ и҆́хъ и҆зба́витъ ѧ҆̀ гдⷭ҇ь. Стíхъ: Бл҃же́ни, ꙗ҆̀же и҆збра́лъ и҆ прiѧ́лъ є҆сѝ гдⷭ҇и, и҆ па́мѧть и҆́хъ въ ро́дъ и҆ ро́дъ.

Прича́стенъ: Ра́дꙋйтесѧ пра́веднiи ѡ҆ гдⷭ҇ѣ:

Дрꙋгíй: Бл҃же́ни, ꙗ҆̀же и҆збра́лъ и҆ прiѧ́лъ є҆сѝ гдⷭ҇и, и҆ па́мѧть и҆́хъ въ ро́дъ и҆ ро́дъ.


