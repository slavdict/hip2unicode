  OCR:

  Библиотека святоотеческой литературы

  http://orthlib.ru



Прокíмны и҆ а҆ллилꙋ́iа воскре́сны, ѹ҆́треннiѧ и҆ лiтꙋргíйныѧ, на ѻ҆́смь гласѡ́въ.

На ѹ҆́трени, гла́съ а҃, прокíменъ:

Ны́нѣ воскрⷭ҇нꙋ̀, глаго́летъ гдⷭ҇ь, положꙋ́сѧ во спасе́нiе, не ѡ҆биню́сѧ ѡ҆ не́мъ. Стíхъ: Словеса̀ гдⷭ҇нѧ, словеса̀ чи́ста.

На лiтꙋргíи прокíменъ:

Бꙋ́ди гдⷭ҇и, ми́лость твоѧ̀ на на́съ, ꙗ҆́коже ѹ҆пова́хомъ на тѧ̀. Стíхъ: Ра́дꙋйтесѧ пра́веднiи ѡ҆ гдⷭ҇ѣ, пра̑вымъ подоба́етъ похвала̀.

А҆ллилꙋ́iа: Бг҃ъ даѧ́й ѿмще́нiе мнѣ̀, и҆ покори́вый лю́ди подꙿ мѧ̀. Стíхъ: Велича́ѧй спасє́нiѧ цр҃е́ва, и҆ творѧ́й млⷭ҇ть хрⷭ҇тꙋ̀ своемꙋ̀ дв҃дꙋ, и҆ сѣ́мени є҆гѡ̀ до вѣ́ка.

Гла́съ в҃. На ѹ҆́трени прокíменъ:

Воста́ни гдⷭ҇и бж҃е мо́й, повелѣ́нiемъ, и҆́мже заповѣ́далъ є҆сѝ, и҆ со́нмъ люде́й ѡ҆бы́детъ тѧ̀. Стíхъ: Гдⷭ҇и бж҃е мо́й, на тѧ̀ ѹ҆пова́хъ, спаси́ мѧ.

На лiтꙋргíи прокíменъ:

Крѣ́пость моѧ̀ и҆ пѣ́нiе моѐ гдⷭ҇ь, и҆ бы́сть мнѣ̀ во спасе́нiе. Стíхъ: Наказꙋ́ѧ наказа́ мѧ гдⷭ҇ь, сме́рти же не предаде́ мѧ.

А҆ллилꙋ́iа: Ѹ҆слы́шитъ тѧ̀ гдⷭ҇ь въ де́нь печа́ли, защи́титъ тѧ̀ и҆́мѧ бг҃а i҆а́кѡвлѧ. Стíхъ: Гдⷭ҇и, спасѝ цр҃ѧ̀, и҆ ѹ҆слы́ши ны̀, во́ньже а҆́ще де́нь призове́мъ тѧ̀.

Гла́съ г҃. На ѹ҆́трени прокíменъ:

Рцы́те во ꙗ҆зы́цѣхъ, ꙗ҆́кѡ гдⷭ҇ь воцр҃и́сѧ: и҆́бо и҆спра́ви вселе́ннꙋю, ꙗ҆́же не подви́житсѧ. Стíхъ: Воспо́йте гдⷭ҇ви пѣ́снь но́вꙋ, воспо́йте гдⷭ҇ви всѧ̀ землѧ̀.

На лiтꙋргíи прокíменъ:

По́йте бг҃ꙋ на́шемꙋ, по́йте, по́йте цр҃е́ви на́шемꙋ, по́йте. Стíхъ: Всѝ ꙗ҆зы́цы восплещи́те рꙋка́ми, воскли́кните бг҃ꙋ гла́сомъ ра́дованiѧ.

А҆ллилꙋ́iа: На тѧ̀ гдⷭ҇и ѹ҆пова́хъ, да не постыжꙋ́сѧ во вѣ́къ. Стíхъ: Бꙋ́ди мѝ въ бг҃а защи́тителѧ, и҆ въ до́мъ прибѣ́жища, є҆́же спасти́ мѧ.

Гла́съ д҃: На ѹ҆́трени прокíменъ:

Воскреснѝ гдⷭ҇и, помозѝ на́мъ, и҆ и҆зба́ви на́съ, и҆́мене твоегѡ̀ ра́ди. Стíхъ: Бж҃е, ѹ҆ши́ма на́шима ѹ҆слы́шахомъ, и҆ ѻ҆тцы̀ на́ши возвѣсти́ша на́мъ.

На лiтꙋргíи прокíменъ:

Ꙗ҆́кѡ возвели́чишасѧ дѣла̀ твоѧ̑ гдⷭ҇и, всѧ̑ премꙋ́дростiю сотвори́лъ є҆сѝ. Стíхъ: Бл҃гословѝ дꙋшѐ моѧ̀ гдⷭ҇а, гдⷭ҇и, бж҃е мо́й, возвели́чилсѧ є҆сѝ sѣлѡ̀.

А҆ллилꙋ́iа: Налѧцы̀, и҆ ѹ҆спѣва́й, и҆ ца́рствꙋй, и҆́стины ра́ди и҆ кро́тости и҆ пра́вды. Стíхъ: Возлюби́лъ є҆сѝ пра́вдꙋ, и҆ возненави́дѣлъ є҆сѝ беззако́нiе.

Гла́съ є҃. На ѹ҆́трени прокíменъ:

Воскреснѝ гдⷭ҇и бж҃е мо́й, да вознесе́тсѧ рꙋка̀ твоѧ̀, ꙗ҆́кѡ ты̀ ца́рствꙋеши во вѣ́ки. Стíхъ: И҆сповѣ́мсѧ тебѣ̀ гдⷭ҇и, всѣ́мъ срⷣцемъ мои́мъ, повѣ́мъ всѧ̑ чꙋдеса̀ твоѧ̑.

На лiтꙋргíи прокíменъ:

Ты̀ гдⷭ҇и, сохрани́ши ны̀, и҆ соблюде́ши ны̀ ѿ ро́да сегѡ̀, и҆ во вѣ́къ. Стíхъ: Спаси́ мѧ гдⷭ҇и, ꙗ҆́кѡ ѡ҆скꙋдѣ̀ преподо́бный.

А҆ллилꙋ́iа: Ми́лѡсти твоѧ̑ гдⷭ҇и, во вѣ́къ воспою̀, въ ро́дъ и҆ ро́дъ возвѣщꙋ̀ и҆́стинꙋ твою̀ ѹ҆сты̀ мои́ми. Стíхъ: Занѐ ре́клъ є҆сѝ: въ вѣ́къ ми́лость сози́ждетсѧ, на нб҃сѣ́хъ ѹ҆гото́витсѧ и҆́стина твоѧ̀.

Гла́съ s҃. На ѹ҆́трени прокíменъ:

Гдⷭ҇и, воздви́гни си́лꙋ твою̀, и҆ прiидѝ во є҆́же спастѝ на́съ. Стíхъ: Пасы́й i҆и҃лѧ вонмѝ, наставлѧ́ѧй ꙗ҆́кѡ ѻ҆вча̀ i҆ѡ́сифа.

На лiтꙋргíи прокíменъ:

Спасѝ гдⷭ҇и лю́ди твоѧ̑, и҆ бл҃гословѝ достоѧ́нiе твоѐ. Стíхъ: Къ тебѣ̀ гдⷭ҇и воззовꙋ̀, бж҃е мо́й, да не премолчи́ши ѿ менѐ.

А҆ллилꙋ́iа: Живы́й въ по́мощи вы́шнѧгѡ, въ кро́вѣ бг҃а нбⷭ҇нагѡ водвори́тсѧ. Стíхъ: Рече́тъ гдⷭ҇ви: застꙋ́пникъ мо́й є҆сѝ и҆ прибѣ́жище моѐ, бг҃ъ мо́й, и҆ ѹ҆пова́ю на него̀.

Гла́съ з҃. На ѹ҆́трени прокíменъ:

Воскрⷭ҇нѝ гдⷭ҇и бж҃е мо́й, да вознесе́тсѧ рꙋка̀ твоѧ̀, не забꙋ́ди ѹ҆бо́гихъ твои́хъ до конца̀. Стíхъ: И҆сповѣ́мсѧ тебѣ̀ гдⷭ҇и всѣ́мъ се́рдцемъ мои́мъ, повѣ́мъ всѧ̑ чꙋдеса̀ твоѧ̑.

На лiтꙋргíи прокíменъ:

Гдⷭ҇ь крѣ́пость лю́демъ свои̑мъ да́стъ, гдⷭ҇ь бл҃гослови́тъ лю́ди своѧ̑ ми́ромъ. Стíхъ: Принеси́те гдⷭ҇ви сы́нове бж҃iи, принеси́те гдⷭ҇ви сы́ны ѻ҆́вни.

А҆ллилꙋ́iа: Бл҃го є҆́сть и҆сповѣ́датисѧ гдⷭ҇ви, и҆ пѣ́ти и҆́мени твоемꙋ̀ вы́шнiй. Стíхъ: Возвѣща́ти заꙋ́тра ми́лость твою̀, и҆ и҆́стинꙋ твою̀ на всѧ́кꙋ но́щь.

Гла́съ и҃. На ѹ҆́трени прокíменъ:

Воцари́тсѧ гдⷭ҇ь во вѣ́къ, бг҃ъ тво́й сiѡ́не въ ро́дъ и҆ ро́дъ. Стíхъ: Хвалѝ дꙋшѐ моѧ̀ гдⷭ҇а, восхвалю̀ гдⷭ҇а въ животѣ̀ мое́мъ.

На лiтꙋргíи прокíменъ: Помоли́тесѧ и҆ воздади́те гдⷭ҇ви бг҃ꙋ на́шемꙋ. Стíхъ: Вѣ́домъ во i҆ꙋде́и бг҃ъ, во i҆и҃ли ве́лiе и҆́мѧ є҆гѡ̀.

А҆ллилꙋ́iа: Прiиди́те возра́дꙋемсѧ гдⷭ҇ви, воскли́кнемъ бг҃ꙋ сп҃си́телю на́шемꙋ. Стíхъ: Предвари́мъ лицѐ є҆гѡ̀ во и҆сповѣ́данiи, и҆ во ѱалмѣ́хъ воскли́кнемъ є҆мꙋ̀.




