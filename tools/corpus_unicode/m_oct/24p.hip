    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ к҃д-й де́нь.

Слꙋ́жба бж҃iей мт҃ри, ст҃ы́ѧ ра́ди i҆кѡ́ны є҆ѧ̀, и҆менꙋ́емыѧ всѣ́хъ скорбѧ́щихъ ра́дости.

На ма́лѣй вече́рни, на Гдⷭ҇и воззва́хъ, стiхи̑ры, гла́съ д҃:

Неѡбори́мꙋю стѣ́нꙋ стѧжа́вше вѣ́рнiи бцⷣꙋ мр҃íю, прiиди́те, поклони́мсѧ и҆ припаде́мъ къ не́й: дерзнове́нiе бо и҆́мать къ ро́ждшемꙋсѧ и҆зꙿ неѧ̀, и҆ мо́литсѧ и҆ сп҃са́етъ ѿ гнѣ́ва и҆ сме́рти дꙋ́шы на́шѧ.

Ве́лiѧ си́ла чꙋде́съ твои́хъ, чⷭ҇таѧ: и҆збавлѧ́еши бо ѿ бѣ́дъ, и҆ сп҃са́еши ѿ сме́рти, и҆ восхища́еши ѿ напа́стей неча́емыхъ, и҆ скѡ́рби разрѣша́еши, и҆ согрѣшє́нiѧ человѣ́кѡвъ ѿе́млеши. 

Тебѐ вѣ̑рнымъ покро́въ показа̀ и҆́же всѧ́ческихъ бг҃ъ, вопло́щьсѧ ѿ крове́й твои́хъ, пречⷭ҇таѧ, и҆ предста́тельницꙋ и҆ побо́рницꙋ сꙋ́щымъ въ нꙋ́ждахъ и҆ ѡ҆бстоѧ́нiихъ, и҆ въ бꙋ́ри приста́нище бл҃гоꙋти́шное: ты̀ ѹ҆̀бо сп҃сѝ ѿ всѧ́кiѧ ско́рби и҆ тꙋгѝ всѧ̑ притека́ющыѧ къ бж҃е́ственномꙋ покро́вꙋ твоемꙋ̀.

И҆зба́ви на́съ ѿ нꙋ́ждъ на́шихъ, мт҃и хрⷭ҇та̀ бг҃а, ро́ждшаѧ всѣ́хъ творца̀, да всѝ вопiе́мъ тѝ: ра́дꙋйсѧ, є҆ди́но предста́тельство дꙋ́шъ на́шихъ.

Сла́ва, и҆ ны́нѣ, гла́съ є҃:

Ст҃ѣ́йшꙋю херꙋвȋмъ и҆ вы́шшꙋю серафȋмъ, пречⷭ҇таѧ, бцⷣꙋ тѧ̀ и҆сповѣ́дающе, и҆́мамы грѣ́шнiи застꙋ́пницꙋ, и҆ ѡ҆брѣта́емъ во вре́мѧ напа́стей сп҃се́нiе. тѣ́мже не преста́й ѡ҆ на́съ молѧ́щи, держа́во и҆ прибѣ́жище дꙋша́мъ на́шымъ.

Свѣ́те ти́хiй: Прокíменъ днѐ. Сподо́би, гдⷭ҇и:

На стiхо́внѣ стiхи̑ры, гла́съ є҃:

Те́плаѧ предста́тельнице и҆ непобѣди́маѧ, ѹ҆пова́нiе и҆звѣ́стное и҆ непосты́дное, стѣно̀ и҆ покро́ве и҆ приста́нище прибѣга́ющымъ къ тебѣ̀, приснодв҃о чтⷭ҇аѧ, сн҃а твоего̀ и҆ бг҃а молѝ, ѹ҆мире́нiе да́ти мíрови, и҆ сп҃се́нiе, и҆ ве́лiю млⷭ҇ть.

Стíхъ: Помѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ.

Ско́рый тво́й покро́въ и҆ по́мощь и҆ млⷭ҇ть покажѝ на рабы̑ твоѧ̑, и҆ во́лны, чⷭ҇таѧ, ѹ҆кротѝ сꙋ́етныхъ помыслѡ́въ, и҆ па́дшꙋю мою̀ дꙋ́шꙋ возста́ви, бцⷣе: вѣ́мъ бо, вѣ́мъ, дв҃о, ꙗ҆́кѡ мо́жеши, є҆ли̑ка хо́щеши.

Стíхъ: Слы́ши, дщѝ, и҆ ви́ждь, и҆ приклонѝ ѹ҆́хо твоѐ. 

Тебѐ, чтⷭ҇ꙋю дв҃ꙋ нескве́рнꙋю, є҆ди́нꙋ и҆́мамъ стѣ́нꙋ непреѡбори́мꙋ, прибѣ́жище и҆ покро́въ крѣ́покъ, и҆ ѡ҆рꙋ́жiе сп҃се́нiѧ: да мѧ̀ не пре́зриши ѿча́ѧннаго, наде́ждо ненадє́жнымъ, скорбѧ́щымъ ра́досте и҆ застꙋпле́нiе.

Сла́ва, и҆ ны́нѣ, гла́съ то́йже:

Бл҃жи́мъ тѧ̀, бцⷣе дв҃о, и҆ сла́вимъ тѧ̀ вѣ́рнiи по до́лгꙋ, гра́дъ непоколеби́мый, стѣ́нꙋ неѡбори́мꙋю, тве́рдꙋю предста́тельницꙋ и҆ прибѣ́жище дꙋ́шъ на́шихъ.

Тропа́рь, гла́съ д҃:

Къ бцⷣѣ прилѣ́жнѡ ны́нѣ притеце́мъ грѣ́шнiи и҆ смире́ннiи, и҆ припаде́мъ, въ покаѧ́нiи зовꙋ́ще и҆зꙿ глꙋбины̀ дꙋшѝ: влⷣчце, помозѝ, на ны̀ милосе́рдовавши: потщи́сѧ, погиба́емъ ѿ мно́жества прегрѣше́нiй: не ѿвратѝ твоѧ̑ рабы̑ тщы̀, тѧ́ бо и҆ є҆ди́нꙋ наде́ждꙋ и҆́мамы.

Сла́ва, и҆ ны́нѣ: и҆́нъ тропа́рь, гла́съ то́йже:

Не ѹ҆молчи́мъ никогда̀, бцⷣе, си̑лы твоѧ̑ глаго́лати недосто́йнiи: а҆́ще бо ты̀ не бы̀ предстоѧ́ла молѧ́щи, кто̀ бы на́съ и҆зба́вилъ ѿ толи́кихъ бѣ́дъ; кто́ же бы сохрани́лъ доны́нѣ свобѡ́дны; не ѿстꙋ́пимъ, влⷣчце, ѿ тебє̀: твоѧ̑ бо рабы̑ сп҃са́еши при́снѡ ѿ всѧ́кихъ лю́тыхъ.

И҆ ѿпꙋ́стъ.

На вели́цѣй вече́рни:

Бл҃же́нъ мꙋ́жъ:

На Гдⷭ҇и воззва́хъ, стiхи̑ры, на и҃. Гла́съ в҃.

Всѣ̑мъ предста́тельствꙋеши, бл҃га́ѧ, прибѣга́ющымъ съ вѣ́рою въ держа́вный тво́й покро́въ: и҆но́гѡ бо не  и҆́мамы грѣ́шнiи къ бг҃ꙋ въ бѣда́хъ и҆ ско́рбехъ при́снѡ и҆збавле́нiѧ, ѡ҆бремене́ни грѣхи̑ мно́гими, мт҃и бг҃а вы́шнѧгѡ. тѣ́мже тѝ припа́даемъ: и҆зба́ви ѿ всѧ́кагѡ ѡ҆бстоѧ́нiѧ рабы̑ твоѧ̑.

Всѣ́хъ скорбѧ́щихъ ра́досте, и҆ ѡ҆би́димыхъ застꙋ́пнице, и҆ а҆́лчꙋщихъ пита́тельнице, стра́нныхъ ѹ҆тѣше́нiе, ѡ҆бꙋрева́емыхъ приста́нище, больны́хъ посѣще́нiе, немощны́хъ покро́ве и҆ застꙋ́пнице, же́злъ ста́рости, мт҃и бг҃а вы́шнѧгѡ ты̀ є҆сѝ, пречⷭ҇таѧ: потщи́сѧ, мо́лимсѧ, сп҃сти́сѧ рабѡ́мъ твои̑мъ.

Гла́съ д҃:

Ра́дꙋйсѧ, бг҃ома́ти пречⷭ҇таѧ: ра́дꙋйсѧ, вѣ̑рнымъ наде́ждо, ра́дꙋйсѧ, мíрꙋ ѡ҆чище́нiе: ра́дꙋйсѧ, и҆збавлѧ́ющаѧ ѿ всѧ́кихъ скорбе́й рабы̑ твоѧ̑. ра́дꙋйсѧ, приста́нище ѡ҆бꙋрева́ємымъ: ра́дꙋйсѧ, всемíрный свѣ́те. ра́дꙋйсѧ, ѹ҆тѣ́шительнице и҆ застꙋ́пнице хрⷭ҇тiа́нъ: ра́дꙋйсѧ, прибѣ́жище и҆ сп҃се́нiе всѣ́хъ бл҃жа́щихъ тѧ̀, бг҃оневѣ́сто.

Ра́дꙋйсѧ, добро́то i҆а́кѡвлѧ, ю҆́же и҆збра̀ бг҃ъ, ю҆́же возлюбѝ, две́рь сп҃са́емыхъ, клѧ́твы разрѣше́нiе, всебл҃гослове́ннаѧ, чре́во бг҃овмѣсти́мое, па́дшихъ возведе́нiе, ст҃ѣ́йшаѧ херꙋвȋмъ и҆ тва́рей преимꙋ́щаѧ, ѻ҆гнезра́чный прⷭ҇то́ле влⷣчнiй, всемíрнаѧ ра́досте и҆ сла́во, колесни́це сло́ва, ѡ҆́блаче, и҆зꙿ негѡ́же возсiѧ̀ сл҃нце, сꙋ́щымъ во тмѣ̀ подаѧ̀ ве́лiю млⷭ҇ть.

Гла́съ и҃:

Ра́дꙋйсѧ, а҆́гг҃лѡвъ ра́досте: ра́дꙋйсѧ, человѣ́кѡвъ сла́во: ра́дꙋйсѧ, вѣ́рныхъ наде́ждо и҆ предста́тельство,  стѣно̀ и҆ застꙋпле́нiе, влⷣчце бг҃ома́ти пречⷭ҇таѧ, ꙗ҆́же бг҃а пло́тiю неискꙋсомꙋ́жнѡ ро́ждшаѧ, и҆зба́вителѧ мíрꙋ: не пре́зри рабы̑ твоѧ̑, но мольба́ми твои́ми ѿ ѡ҆держа́щихъ на́съ и҆зба́ви и҆скꙋше́нiй и҆ бѣ́дъ и҆ ѡ҆бстоѧ́нiй, всѣ́хъ скорбѧ́щихъ ра́досте, є҆ди́на хрⷭ҇тiа́нъ прибѣ́жище.

Ра́дꙋйсѧ, бцⷣе всепѣ́таѧ: ра́дꙋйсѧ, и҆сто́чниче, живо́тъ вѣ̑рнымъ и҆сточа́ѧй. ра́дꙋйсѧ, всѣ́хъ влⷣчце и҆ гпⷭ҇жѐ тва́ри, бл҃гослове́ннаѧ: ра́дꙋйсѧ, всенепоро́чнаѧ, препросла́вленнаѧ. ра́дꙋйсѧ, всепречⷭ҇таѧ: ра́дꙋйсѧ, кꙋпино̀ неѡпали́маѧ. ра́дꙋйсѧ, горо̀ ст҃а́ѧ: ра́дꙋйсѧ, са́де живоно́сный. ра́дꙋйсѧ, раю̀ ѡ҆дꙋшевле́нный: ра́дꙋйсѧ, мт҃и дв҃о. ра́дꙋйсѧ, бг҃оневѣ́сто.

Ра́дꙋйсѧ, бцⷣе, мт҃и хрⷭ҇то́ва: ра́дꙋйсѧ, є҆ди́на наде́ждо, человѣ́кѡвъ застꙋпле́нiе. ра́дꙋйсѧ, свѣ́щниче свѣ́та пресвѣ́тлый: ра́дꙋйсѧ, свѣщѐ ѡ҆сщ҃е́ннаѧ. ра́дꙋйсѧ, ѻ҆гнезра́чный черто́же сло́ва: ра́дꙋйсѧ, бж҃е́ственное селе́нiе. ра́дꙋйсѧ, ра́дости и҆сто́чниче, и҆сточа́ѧй во́ды бл҃года́ти притека́ющымъ къ тебѣ̀.

Ра́дꙋйсѧ, вселе́нныѧ похвало̀: ра́дꙋйсѧ, хра́ме гдⷭ҇нь. ра́дꙋйсѧ, горо̀ прiѡсѣне́ннаѧ: ра́дꙋйсѧ, всѣ́хъ прибѣ́жище. ра́дꙋйсѧ, свѣ́щниче златы́й: ра́дꙋйсѧ, сла́во правосла́вныхъ чтⷭ҇на́ѧ. ра́дꙋйсѧ, мр҃íе, мт҃и хрⷭ҇та̀ бг҃а: ра́дꙋйсѧ, раю̀. ра́дꙋйсѧ, бж҃е́ственнаѧ трапе́зо: ра́дꙋйсѧ, сѣ́не. ра́дꙋйсѧ, ста́мно всезлата́ѧ: ра́дꙋйсѧ, всѣ́хъ ѹ҆пова́нiе.

Сла́ва, и҆ ны́нѣ, гла́съ s҃:

Прiиди́те, празднолю́бныхъ собо́ри, прест҃ꙋ́ю дв҃ꙋ бг҃оѻтрокови́цꙋ ѹ҆бл҃жи́мъ: ра́дости бо и҆ сп҃се́нiѧ  хода́таица бы́сть мíрови, ꙗ҆́кѡ ро́ждшаѧ хрⷭ҇та̀ бг҃а. сiю́ бо ѻ҆ц҃ъ пребезнача́льный, ѿ всѣ́хъ родѡ́въ є҆ди́нꙋ и҆збра́ннꙋю, дще́рь себѣ̀ и҆менова̀: сн҃ъ собезнача́льный и҆ соприсносꙋ́щный въ мт҃рь и҆збра̀: дх҃ъ же ст҃ы́й ꙗ҆́кѡ пречⷭ҇тꙋю невѣ́стꙋ себѣ̀ бг҃олѣ́пнѡ сочета̀. сiю̀, ꙗ҆́кѡ бг҃оизбра́ннꙋю и҆ бл҃гослове́ннꙋю въ жена́хъ, вы́шнiѧ си̑лы немо́лчными пѣ́сньми велича́ютъ, гаврiи́ла и҆мꙋ́щѧ чинонача́льника: бл҃года́тнаѧ, ра́дꙋйсѧ, съ тобо́ю гдⷭ҇ь. Сiю̀ патрiа́рси, прⷪ҇ро́цы и҆ всѝ ст҃íи со прⷪ҇ро́комъ дв҃домъ ра́достными гла́сы вѣнчава́ютъ: предста̀ цр҃и́ца ѡ҆деснꙋ́ю тебє̀, влⷣко, рѧ̑сны златы́ми ѡ҆дѣ́ѧна и҆ преꙋкраше́на бж҃е́ственными бл҃голѣ́потами. Сiю̀, ꙗ҆́кѡ держа́внꙋю застꙋ́пницꙋ ро́да на́шегѡ, и҆ мы̀ недосто́йнiи воспои́мъ, глаго́люще: ра́дꙋйсѧ, цр҃кве чꙋ́дное ѹ҆краше́нiе и҆ всемꙋ̀ мíрꙋ преди́вный покро́ве: ра́дꙋйсѧ, вѣ̑рнымъ лю́демъ посо́бiе на бране́хъ и҆ во́инѡмъ крѣ́посте: ра́дꙋйсѧ, покро́ве, похвало̀ и҆ ра́досте всѣ́хъ земноро́дныхъ: ра́дꙋйсѧ, бж҃е́ственное ѹ҆тѣше́нiе всѣ́хъ скорбѧ́щихъ и҆ ѡ҆би́димыхъ: ра́дꙋйсѧ, ѡ҆бра́дованнаѧ, съ тобо́ю гдⷭ҇ь, подаѧ́й мíрови тобо́ю ве́лiю млⷭ҇ть.

Вхо́дъ. Прокíменъ днѐ, и҆ чтє́нiѧ г҃.

Бытiѧ̀ чте́нiе.

[Глава̀ к҃и] Взы́де i҆а́кѡвъ ѿ стꙋденца̀ клѧ́твеннагѡ, и҆ и҆́де въ харра́нъ. И҆ ѡ҆брѣ́те мѣ́сто, и҆ спа̀ та́мѡ: за́йде бо со́лнце. И҆ взѧ́тъ ѿ ка́менiѧ мѣ́ста тогѡ̀, и҆ положѝ возгла́вiе себѣ̀, и҆ спа̀ на мѣ́стѣ ѻ҆́номъ. И҆ со́нъ ви́дѣ: и҆ сѐ лѣ́ствица ѹ҆твержде́на на землѝ,  є҆ѧ́же глава̀ досѧза́ше до небе́съ, и҆ а҆́гг҃ли бж҃iи восхожда́хꙋ и҆ низхожда́хꙋ по не́й. Гдⷭ҇ь же ѹ҆твержда́шесѧ на не́й, и҆ речѐ: а҆́зъ бг҃ъ а҆враа́мовъ ѻ҆тца̀ твоегѡ̀ и҆ бг҃ъ i҆саа́ковъ, не бо́йсѧ: землѧ̀, и҆дѣ́же ты̀ спи́ши на не́й, тебѣ̀ да́мъ ю҆̀, и҆ сѣ́мени твоемꙋ̀. И҆ бꙋ́детъ сѣ́мѧ твоѐ ꙗ҆́кѡ песо́къ земны́й, и҆ распространи́тсѧ на мо́ре, и҆ лíвꙋ, и҆ сѣ́веръ, и҆ на восто́ки: и҆ возбл҃гословѧ́тсѧ ѡ҆ тебѣ̀ всѧ̑ колѣ̑на земна̑ѧ, и҆ ѡ҆ сѣ́мени твое́мъ. И҆ сѐ а҆́зъ съ тобо́ю сохранѧ́ѧй тѧ̀ на всѧ́комъ пꙋтѝ, а҆́може а҆́ще по́йдеши, и҆ возвращꙋ́ тѧ въ зе́млю сiю̀: ꙗ҆́кѡ не и҆́мамъ тебѐ ѡ҆ста́вити, до́ндеже сотвори́ти мѝ всѧ̑, є҆ли̑ка глаго́лахъ тебѣ̀. И҆ воста̀ i҆а́кѡвъ ѿ сна̀ своегѡ̀, и҆ речѐ: ꙗ҆́кѡ є҆́сть гдⷭ҇ь на мѣ́стѣ се́мъ, а҆́зъ же не вѣ́дѣхъ. И҆ ѹ҆боѧ́сѧ, и҆ речѐ: ꙗ҆́кѡ стра́шно мѣ́сто сiѐ: нѣ́сть сiѐ, но до́мъ бж҃iй, и҆ сiѧ̀ врата̀ нбⷭ҇наѧ.

Прⷪ҇ро́чества i҆езекíилева чте́нiе.

[Главы̑ м҃г и҆ м҃д] Та́кѡ глаго́летъ гдⷭ҇ь: бꙋ́детъ ѿ днѐ ѻ҆сма́гѡ и҆ про́чее, сотворѧ́тъ i҆ерє́и на ѻ҆лтарѝ всесожже́нiѧ ва́шегѡ и҆ ꙗ҆̀же сп҃се́нiѧ ва́шегѡ: и҆ прiимꙋ́ вы, глаго́летъ а҆дѡнаì гдⷭ҇ь. И҆ ѡ҆брати́ мѧ на пꙋ́ть вра́тъ ст҃ы́хъ внѣ́шнихъ, зрѧ́щихъ на восто́ки: и҆ сiѧ̑ бѧ́хꙋ затворє́на. И҆ речѐ гдⷭ҇ь ко мнѣ̀: врата̀ сiѧ̑ затворє́на бꙋ́дꙋтъ, и҆ не ѿве́рзꙋтсѧ, и҆ никто́же про́йдетъ сквозѣ̀ и҆́хъ: ꙗ҆́кѡ гдⷭ҇ь бг҃ъ i҆и҃левъ про́йдетъ и҆́ми, и҆ бꙋ́дꙋтъ затворє́на. Ꙗ҆́кѡ и҆гꙋ́менъ сѧ́детъ въ ни́хъ снѣ́сти хлѣ́бъ: по пꙋтѝ є҆ла́мскихъ вра́тъ вни́детъ, и҆ по пꙋтѝ є҆гѡ̀ и҆зы́детъ. И҆ введе́ мѧ по пꙋтѝ вра́тъ  ст҃ы́хъ сꙋ́щихъ къ сѣ́верꙋ, прѧ́мѡ хра́мꙋ: и҆ ви́дѣхъ, и҆ сѐ и҆спо́лнь сла́вы хра́мъ гдⷭ҇ень.

При́тчей чте́нiе.

[Глава̀ ѳ҃] Премꙋ́дрость созда̀ себѣ̀ до́мъ, и҆ ѹ҆твердѝ столпѡ́въ се́дмь: закла̀ своѧ̑ же́ртвєннаѧ, и҆ растворѝ въ ча́ши свое́й вiно̀, и҆ ѹ҆гото́ва свою̀ трапе́зꙋ. Посла̀ своѧ̑ рабы̑, созыва́ющи съ высо́кимъ проповѣ́данiемъ на ча́шꙋ, глаго́лющи: и҆́же є҆́сть безꙋ́менъ, да ѹ҆клони́тсѧ ко мнѣ̀. И҆ тре́бꙋющымъ ѹ҆ма̀ речѐ: прiиди́те, ꙗ҆ди́те мо́й хлѣ́бъ, и҆ пíйте вiно̀, є҆́же раствори́хъ ва́мъ. Ѡ҆ста́вите безꙋ́мiе, и҆ жи́ви бꙋ́дете: и҆ взыщи́те ра́зꙋма, да поживетѐ: и҆ и҆спра́вите ра́зꙋмъ въ вѣ́дѣнiи. Наказꙋ́ѧй sлы̑ѧ прiи́метъ себѣ̀ безче́стiе, ѡ҆блича́ѧй же нечести́ваго ѡ҆поро́читъ себѐ: ѡ҆бличє́нiѧ бо нечести́вомꙋ ра̑ны є҆мꙋ̀. Не ѡ҆блича́й sлы́хъ, да не возненави́дѧтъ тебѐ: ѡ҆блича́й премꙋ́дра, и҆ возлю́битъ тѧ̀. Да́ждь премꙋ́дромꙋ винꙋ̀, и҆ премꙋ́дршiй бꙋ́детъ: сказꙋ́й првⷣномꙋ, и҆ приложи́тъ прiима́ти. Нача́ло премꙋ́дрости стра́хъ гдⷭ҇ень, и҆ совѣ́тъ ст҃ы́хъ ра́зꙋмъ: разꙋмѣ́ти бо зако́нъ по́мысла є҆́сть бл҃га́гѡ. Си́мъ бо ѡ҆́бразомъ мно́гое поживе́ши вре́мѧ, и҆ приложа́тсѧ тебѣ̀ лѣ̑та живота̀.

На лiтíи стiхи̑ры, гла́съ и҃:

Предста́тельнице вѣ́рныхъ, бг҃ороди́тельнице, скорбѧ́щихъ ра́досте и҆ пла́чꙋщихъ вели́кое ѹ҆тѣше́нiе, молѝ сн҃а твоего̀ хрⷭ҇та̀ бг҃а на́шего, со а҆́гг҃лы и҆ а҆пⷭ҇лы и҆ всѣ́ми ст҃ы́ми, и҆зба́вити на́съ, въ ча́съ и҆спыта́нiѧ,  лю́тагѡ ѡ҆сꙋжде́нiѧ, да тобо́ю сп҃се́нiе ѹ҆лꙋчи́вше, во вѣ́ки сла́вимъ тѧ̀ пребл҃гослове́ннꙋю.

Вѣ́рою притека́ю къ покро́вꙋ твоемꙋ̀, бг҃ороди́тельнице пречⷭ҇таѧ: ѿ напа́стей и҆ бѣ́дъ, и҆ страсте́й томле́нiѧ, и҆ бѣсо́вскагѡ ѡ҆sлобле́нiѧ сп҃си́ мѧ, ꙗ҆́кѡ млⷭ҇ти и҆мꙋ́щи пꙋчи́нꙋ, и҆ сп҃се́нiѧ ꙗ҆́вльшисѧ хода́таица, влⷣчце, ꙗ҆́же бг҃а ро́ждши млⷭ҇тиваго, є҆ди́наго всеще́драго и҆ многобл҃гоꙋтро́бнаго.

Кра́снꙋю тѧ̀, всечⷭ҇таѧ, є҆ди́нꙋ ѿ вѣ́ка ѡ҆брѣ́тъ добро́тꙋ i҆а́кѡвлю пребезнача́льное сло́во, и҆ всели́всѧ въ тѧ̀ бл҃гоꙋтро́бiѧ ра́ди, ѡ҆бновѝ человѣ́ческое є҆стество̀: є҆го́же молѝ непреста́ннѡ, ѿ всѧ́кихъ бѣ́дъ и҆ скорбе́й и҆зба́витисѧ на́мъ, тѧ̀ ра́дость и҆ сп҃се́нiе мíра почита́ющымъ.

Нбⷭ҇нꙋю две́рь и҆ кiвѡ́тъ, всест҃ꙋ́ю го́рꙋ, свѣтоза́рный ѻ҆́блакъ воспои́мъ, нбⷭ҇нꙋю лѣ́ствицꙋ, слове́сный ра́й, є҆́ѵино и҆збавле́нiе, вселе́нныѧ всеѧ̀ вели́кое сокро́вище, ꙗ҆́кѡ сп҃се́нiе въ не́й содѣ́ласѧ мíрови и҆ ѡ҆ставле́нiе дре́внихъ согрѣше́нiй. сегѡ̀ ра́ди вопiе́мъ є҆́й: молѝ сн҃а твоего̀ и҆ бг҃а, прегрѣше́нiй ѡ҆ставле́нiе дарова́ти, бл҃гоче́стнѡ покланѧ́ющымсѧ тебѣ̀ и҆ съ весе́лiемъ торжествꙋ́ющымъ тво́й всечестны́й пра́здникъ, сла́во и҆ ра́досте на́ша, бг҃ома́ти бл҃гослове́ннаѧ.

Сла́ва, и҆ ны́нѣ, гла́съ є҃:

Вострꙋби́мъ трꙋбо́ю пѣ́сней: прекло́нши бо сѧ свы́ше всецр҃и́ца мт҃и дв҃а, бл҃гослове́ньми ѹ҆вѣнчава́етъ воспѣва́ющыѧ ю҆̀. правосла́внiи да стекꙋ́тсѧ, и҆ цр҃и́цѣ да воспле́щꙋтъ въ пѣ́снехъ, цр҃ѧ̀ ро́ждшей, сме́ртiю  ѡ҆держи̑мыѧ пе́рвѣе, разрѣши́ти человѣколю́бнѡ бл҃говоли́вшаго. па́стырiе и҆ ѹ҆чи́телiе, до́брагѡ па́стырѧ пречⷭ҇тꙋю мт҃рь соше́дшесѧ восхва́лимъ, нб҃съ простра́ннѣйшꙋю, ѡ҆дꙋшевле́нный гдⷭ҇ень кiвѡ́тъ, ѻ҆гнезра́чный влⷣчень прⷭ҇то́лъ, маннопрiе́мнꙋю златꙋ́ю ста́мнꙋ, заключе́ннꙋю сло́ва две́рь, всѣ́хъ хрⷭ҇тiа́нъ прибѣ́жище. и҆ всѝ лю́дiе, пѣ́сньми бл҃гоглаго́ливыми похвалѧ́юще ю҆̀, си́це рце́мъ: мт҃и сло́ва бж҃iѧ, сподо́би смирє́нныѧ ны̀ нбⷭ҇нагѡ црⷭ҇твiѧ, ничто́же бо невозмо́жно хода́тайствꙋ твоемꙋ̀.

На стiхо́внѣ стiхи̑ры. Гла́съ в҃:

Ꙗ҆́кѡ всѣ́хъ вы́шшꙋ сꙋ́щꙋю нбⷭ҇ныхъ и҆ земны́хъ, херꙋвȋмъ сла́внѣйшꙋю и҆ всеѧ̀ тва́ри честнѣ́йшꙋю, тебѐ застꙋ́пницꙋ и҆ покро́въ держа́венъ хрⷭ҇тiа́нскомꙋ ро́дꙋ хрⷭ҇то́съ дарова̀, покрыва́ти и҆ сп҃са́ти лю́ди согрѣ́шшыѧ, къ тебѣ̀ прибѣга́ющыѧ: тѣ́мже прибѣ́жище всѣ̑мъ тебѐ воспѣва́емъ, влⷣчце, и҆ честны́й и҆ бл҃гознамени́тый тво́й пра́здникъ, ѡ҆бра́дованнаѧ ра́досте всѣ́хъ, пра́зднꙋемъ свѣ́тлѡ, хрⷭ҇та̀ молѧ́ще дарова́ти на́мъ тобо́ю ве́лiю млⷭ҇ть.

Гла́съ є҃:

Стíхъ: Слы́ши, дщѝ, и҆ ви́ждь, и҆ приклонѝ ѹ҆́хо твоѐ.

Воспои́мъ, лю́дiе, свѣ́тлѡ дв҃дскꙋю пѣ́снь ѻ҆трокови́цѣ бг҃оневѣ́стѣ, мт҃ри всѣ́хъ цр҃ѧ̀ хрⷭ҇та̀: предста̀ цр҃и́ца ѡ҆деснꙋ́ю тебє̀, влⷣко, рѧ̑сны златы́ми ѡ҆дѣ́ѧна и҆ преꙋкраше́на бж҃е́ственными лѣ́потами. сiю́ бо и҆збра́ннꙋю въ жена́хъ па́че всегѡ̀ мíра ѹ҆добри́въ, бл҃гоизво́ли роди́тисѧ и҆зꙿ неѧ̀, вели́кiѧ ра́ди млⷭ҇ти: и҆  сiю̀ помо́щницꙋ лю́демъ свои̑мъ дарова̀, стро́ити и҆ покрыва́ти ѿ всѣ́хъ бѣ́дъ рабы̑ своѧ̑, є҆ди́нꙋ бл҃гослове́ннꙋю.

Гла́съ з҃.

Стíхъ: Лицꙋ̀ твоемꙋ̀ помо́лѧтсѧ бога́тiи лю́дстiи.

Гора̀ є҆сѝ вели́ка и҆ пресла́вна, па́че горы̀ сiна́йскiѧ, бцⷣе: та́ѧ бо, не терпѧ́щи сни́тiѧ сла́вы бж҃iѧ во ѻ҆́бразѣхъ и҆ сѣ́нехъ, ѻ҆гне́мъ возгара́шесѧ, и҆ гро́ми и҆ мѡ́лнiѧ та́мѡ бы́ша: ты́ же во чре́вѣ твое́мъ бж҃iе сло́во, ве́сь бж҃е́ственный ѻ҆́гнь сꙋ́щее, неѡпа́льнѡ носи́ла є҆сѝ, ма́нiемъ носѧ́щаго всѧ̑. тѣ́мже не преста́й, влⷣчце, рабы̑ твоѧ̑ при́снѡ млⷭ҇тiю посѣща́ти: прiѧ́ла бо є҆сѝ ѿ сн҃а твоегѡ̀ и҆ бг҃а да́ръ стро́ити и҆ покрыва́ти хрⷭ҇тоимени́тое ста́до твоѐ.

Сла́ва, и҆ ны́нѣ, гла́съ д҃:

При́зри на молє́нiѧ твои́хъ ра̑бъ, всенепоро́чнаѧ, ѹ҆толѧ́ющи лю̑таѧ на ны̀ воста̑нiѧ, всѧ́кiѧ ско́рби на́съ и҆змѣнѧ́ющи: тѧ́ бо є҆ди́нꙋ тве́рдое и҆ и҆звѣ́стное ѹ҆твержде́нiе и҆́мамы, и҆ твоѐ предста́тельство стѧжа́хомъ, да не постыди́мсѧ, влⷣчце, тѧ̀ призыва́ющiи: потщи́сѧ на ѹ҆моле́нiе тебѣ̀ вѣ́рнѡ вопiю́щихъ: ра́дꙋйсѧ, влⷣчце, всѣ́хъ по́моще, ра́досте и҆ покро́ве, и҆ сп҃се́нiе дꙋ́шъ на́шихъ.

Тропа́рь, гла́съ д҃: Къ бцⷣѣ прилѣ́жнѡ ны́нѣ притеце́мъ: два́жды, и҆ дрꙋгíй: Не ѹ҆молчи́мъ никогда̀, бцⷣе: є҆ди́нощи. Пи́сани на ма́лѣй вече́рни. 



На ѹ҆́трени, на Бг҃ъ гдⷭ҇ь, пе́рвый тропа́рь, два́жды.

Сла́ва, и҆ ны́нѣ: вторы́й тропа́рь.

По а҃-мъ стiхосло́вiи сѣда́ленъ, гла́съ є҃:

Ѹ҆толѝ болѣ̑зни многовоздыха́ющiѧ дꙋшѝ моеѧ̀, ѹ҆толи́вшаѧ всѧ́кꙋ сле́зꙋ ѿ лица̀ землѝ: ты́ бо человѣ́кѡвъ болѣ̑зни ѿгонѧ́еши, и҆ грѣ́шныхъ скѡ́рби разрѣша́еши: тебе́ бо всѝ стѧжа́хомъ наде́ждꙋ и҆ ѹ҆твержде́нiе, прест҃а́ѧ мт҃и дв҃о.

Сла́ва, и҆ ны́нѣ: то́йже.

По в҃-мъ стiхосло́вiи сѣда́ленъ, гла́съ s҃:

Ѹ҆пова́нiе мíра, бл҃га́ѧ бцⷣе дв҃о, твоѐ и҆ є҆ди́ное стра́шное предста́тельство про́симъ: ѹ҆милосе́рдисѧ на лю́ди безпомѡ́щныѧ, и҆ молѝ млⷭ҇тиваго бг҃а и҆зба́витисѧ дꙋша́мъ на́шымъ ѿ всѧ́кагѡ преще́нiѧ, є҆ди́на бл҃гослове́ннаѧ.

Сла́ва, и҆ ны́нѣ: то́йже.

На полѷеле́и велича́нiе:

Досто́йно є҆́сть велича́ти тѧ̀, бцⷣе, честнѣ́йшꙋю херꙋвȋмъ и҆ сла́внѣйшꙋю безꙿ сравне́нiѧ серафȋмъ.

По полѷеле́и сѣда́ленъ, гла́съ s҃:

Преложе́нiе скорбѧ́щихъ, премѣне́нiе болѧ́щихъ є҆сѝ, бцⷣе всепѣ́таѧ: сп҃сѝ гра́дъ тво́й и҆ лю́ди, бори́мыхъ ѹ҆мире́нiе, ѡ҆бꙋрева́емыхъ тишино̀, є҆ди́на предста́тельнице вѣ́рныхъ.

Сла́ва, и҆ ны́нѣ: то́йже.

Та́же, степє́нна, а҃-й а҆нтiфѡ́нъ д҃-гѡ гла́са. 

Прокíменъ, гла́съ д҃: Помѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ.

Стíхъ: Слы́ши, дщѝ, и҆ ви́ждь, и҆ приклонѝ ѹ҆́хо твоѐ.

Всѧ́кое дыха́нiе:

Е҆ѵⷢ҇лiе ѿ лꙋкѝ, зача́ло д҃: Во дни̑ ѻ҆́ны воста́вши мр҃iа́мъ:

Ѱало́мъ н҃. Сла́ва: Мл҃твами бцⷣы: И҆ ны́нѣ, то́йже. Поми́лꙋй мѧ̀, бж҃е:

И҆ стiхи́ра, гла́съ s҃:

А҆рха́гг҃льски воспои́мъ, вѣ́рнiи, нбⷭ҇ный черто́гъ и҆ две́рь запеча́танꙋ вои́стиннꙋ: ра́дꙋйсѧ, є҆ѧ́же ра́ди ѿрастѐ на́мъ сп҃съ всѣ́хъ хрⷭ҇то́съ, жизнода́вецъ и҆ бг҃ъ: низложѝ, влⷣчце, мꙋчи́тєли, безбѡ́жныѧ врагѝ на́шѧ, рꙋко́ю твое́ю, пречⷭ҇таѧ, ѹ҆пова́нiе хрⷭ҇тiа́нъ.

Канѡ́на два̀. Пе́рвый канѡ́нъ, гла́съ д҃.

Пѣ́снь а҃.

I҆рмо́съ: Ѿве́рзꙋ ѹ҆ста̀ моѧ̑ и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀.

Кꙋ́ю тѝ досто́йнꙋю пѣ́снь принесе́тъ на́ше неможе́нiе; то́чiю ѡ҆бра́довательнꙋю, є҆́йже на́съ гаврiи́лъ та́йнѡ наꙋчи́лъ є҆́сть: ра́дꙋйсѧ, бцⷣе дв҃о, мт҃и неневѣ́стнаѧ.

Ра́дꙋйсѧ, бл҃года́ти и҆сто́чниче: ра́дꙋйсѧ, лѣ́ствице и҆ две́рь нбⷭ҇наѧ: ра́дꙋйсѧ, свѣ́щниче, и҆ ста́мно злата́ѧ и҆ горо̀ несѣко́маѧ, ꙗ҆́же жизнода́вца хрⷭ҇та̀ мíрови ро́ждшаѧ.

Всеѧ̀ моеѧ̀ жи́зни предста́тельнице, ѿ бѣ́дъ мно́гихъ и҆зба́ви мѧ̀, да бл҃года́рственный гла́съ  воспѣва́ю тѝ, бг҃оневѣ́сто пречⷭ҇таѧ, и҆ бꙋ́дꙋщiѧ мѧ̀ и҆схитѝ мꙋ́ки.

Ꙗ҆́же всѣ̑мъ ѹ҆до́бь послꙋ́шнаѧ въ ско́рби, и҆ въ печа́ли помога́ющаѧ, бцⷣе бл҃га́ѧ, бл҃года́ть пода́ждь пѣ́ти тѧ̀ дерза́ющымъ, влⷣчце, скорбѧ́щихъ ра́досте.

Многобога́тнꙋю бл҃года́ть стѧжа́вши, влⷣчце, дерзнове́нною твое́ю мл҃твою пресла́внѡ и҆зꙿми́ мѧ ѿ напа́стей, ѹ҆бо́гаго раба̀ твоего̀, скорбѧ́щихъ ра́досте.

Ꙗ҆́же є҆ди́на въ напа́стехъ и҆ ско́рбехъ защища́ющаѧ, подꙿ кро́въ тво́й, пречⷭ҇таѧ, прибѣга́ющихъ те́плѣ, прiимѝ ꙗ҆́кѡ пребл҃га́ѧ, ꙗ҆̀же ѿ се́рдца молє́нiѧ.

И҆́нъ канѡ́нъ, гла́съ и҃.

Пѣ́снь а҃.

I҆рмо́съ: Пои́мъ гдⷭ҇еви, прове́дшемꙋ лю́ди своѧ̑ сквозѣ̀ чермно́е мо́ре, ꙗ҆́кѡ є҆ди́нъ сла́внѡ просла́висѧ.

Мо́рѧ жите́йскагѡ волна́ми потоплѧ́емь и҆ напа́стьми лю́тыми ѡ҆держи́мь, ко приста́нищꙋ ѹ҆стреми́хсѧ невла́емомꙋ, покро́вꙋ твоемꙋ̀: тѣ́мже мѧ̀ и҆зба́ви, бцⷣе, ѿ лю́тыхъ.

Положи́ тѧ приста́нище сꙋ́щымъ въ бѣда́хъ, чⷭ҇таѧ, бг҃ъ, и҆́же ѿ тебє̀ бл҃говоли́вый воспрiѧ́ти пло́ть. тѣ́мже тѝ припа́дающе взыва́емъ: да́рꙋй по́мощь твою̀ рабѡ́мъ твои̑мъ.

Е҆ди́на бл҃гослове́ннаѧ и҆ бг҃ора́дованнаѧ, ꙗ҆́же ра́дость человѣ́кѡмъ ро́ждши неизрече́ннꙋю, печа̑ли ѿимѝ дꙋшѝ моеѧ̀, молю́сѧ, и҆ возвеселѝ се́рдце моѐ.

И҆зба́ви мѧ̀, пречⷭ҇таѧ, бѣсо́вскiѧ пре́лести, ѡ҆sлобле́нiѧ же и҆ вре́да и҆ и҆скꙋше́нiѧ, да вѣ́рою тѧ̀ сла́влю, сꙋ́щꙋю по бз҃ѣ застꙋ́пницꙋ и҆ покро́въ мо́й. 

Ꙗ҆́же ненадѣ́ющихсѧ наде́жда, па́дшихъ и҆справле́нiе, печа́льныхъ ѹ҆тѣше́нiе, свѣ́тъ бж҃е́ственный ро́ждшаѧ, дꙋ́шꙋ мою̀ сꙋ́щꙋю во тьмѣ̀ просвѣтѝ.

Ꙗ҆́кѡ гаврiи́лъ дв҃ѣ, прiиди́те, вѣ́рнiи, и҆ мы̀ вопiе́мъ бл҃гоговѣ́йнѡ: вои́стиннꙋ ѹ҆кра́шена є҆сѝ, чⷭ҇таѧ, ро́ждшаѧ ра́дость: ра́дꙋйсѧ, бл҃гослове́ннаѧ.

Катава́сiа: Ѿве́рзꙋ ѹ҆ста̀ моѧ̑.

Пѣ́снь г҃:

I҆рмо́съ: Твоѧ̑ пѣсносло́вцы, бцⷣе, живы́й и҆ незави́стный и҆сто́чниче, ли́къ себѐ совокꙋ́пльшыѧ, дꙋхо́внѡ ѹ҆твердѝ въ бж҃е́ственнѣй твое́й сла́вѣ, вѣнцє́въ сла́вы сподо́би.

Ѹ҆твержде́нiе бꙋ́ди и҆ прибѣ́жище и҆ покро́въ, дв҃о бг҃ороди́тельнице, вѣ́рою къ тебѣ̀ прибѣга́ющымъ и҆ бж҃iю тѧ̀ мт҃рь и҆сповѣ́дающымъ.

Крѣ́пость моѧ̀, и҆ ра́дость и҆ весе́лiе, и҆ стѣна̀ тве́рдаѧ, и҆ предста́тельница ты̀ є҆сѝ, всенепоро́чнаѧ, и҆скꙋше́нiй и҆ бѣ́дъ и҆збавлѧ́ющи мѧ̀.

Ми́лостивнымъ и҆ кро́ткимъ твои́мъ ѻ҆́комъ, бг҃ороди́тельнице, зрѧ́щи мѧ̀ во ѡ҆бстоѧ́нiи и҆ ско́рби ѡ҆держи́ма, вско́рѣ свободѝ: тѧ́ бо призыва́ю на по́мощь.

Кропи́ши и҆сцѣле́нiй стрꙋи̑ болѧ́щымъ, дв҃о, всю́дꙋ: тѧ́ бо и҆сто́чника показа̀ милосе́рдiѧ, влⷣчце, и҆́же млⷭ҇ти гдⷭ҇ь, и҆зꙿ тебє̀ рожде́йсѧ па́че ѹ҆ма̀.

И҆сто́чникъ млⷭ҇ти, подаѧ́й скорбѧ́щымъ ѹ҆тѣше́нiе, ты̀ є҆сѝ: тѣ́мже, влⷣчце, и҆ мнѣ̀ мл҃твенныхъ твои́хъ во́дъ и҆сто́чникъ и҆сточѝ, и҆ ѹ҆гасѝ страсте́й пе́щь. 

Ѿча́ѧвсѧ по́мощи всѧ́кiѧ, къ тебѣ̀, пренепоро́чнаѧ, держа́внѣй храни́тельницѣ и҆ покро́вꙋ притеко́хъ: не ѿри́ни ѹ҆̀бо менѐ ѿ бж҃е́ственнагѡ покро́ва твоегѡ̀.

И҆́нъ.

I҆рмо́съ: Ты̀ є҆сѝ ѹ҆твержде́нiе притека́ющихъ къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.

Ты̀ є҆сѝ земноро́дныхъ ѹ҆пова́нiе и҆ по́мощь и҆ ра́дость, покро́въ и҆ прибѣ́жище, влⷣчце мт҃и живота̀. тѣ́мже тѧ̀ мо́лимъ: твою̀ по́мощь низпослѝ всѣ̑мъ пою́щымъ тѧ̀, пречⷭ҇таѧ.

И҆́же тобо́ю и҆зба́вльшесѧ ѿ бѣ́дъ и҆ тебє̀ ра́ди ра́дость полꙋчи́вше, мт҃и безневѣ́стнаѧ, ꙗ҆́кѡ пода́тельницꙋ бл҃гꙋ́ю и҆ застꙋ́пницꙋ бл҃гохва́льнꙋ всѝ прославлѧ́емъ.

Бл҃гослове́нъ пло́дъ чре́ва твоегѡ̀, дв҃о бцⷣе, всѣ́хъ ра́досте: ра́дость бо всемꙋ̀ мíрꙋ родила̀ є҆сѝ и҆ весе́лiе, разгонѧ́ющее печа́ль грѣхо́внꙋю, бг҃оневѣ́сто.

Тѧ̀ храни́тельницꙋ, прест҃а́ѧ, въ напа́стехъ стѧжа́хъ: тебѐ по бз҃ѣ мою̀ предста́тельницꙋ и҆́мамъ неꙋсы́пнꙋ: тебѐ да ѡ҆брѧ́щꙋ, пречⷭ҇таѧ, и҆збавлѧ́ющꙋю мѧ̀ въ де́нь сꙋда̀ всѧ́кагѡ ѡ҆сꙋжде́нiѧ.

Возвели́чи млⷭ҇ть и҆ застꙋпле́нiе, пречⷭ҇таѧ, твои́хъ мл҃твъ на мнѣ̀, и҆ и҆зба́ви мѧ̀ ѿ напа́стей и҆ скорбе́й, ра́дость мíрꙋ ро́ждшаѧ.

Ꙗ҆́же ра́дости прiе́мшаѧ и҆сполне́нiе, прiимѝ ѿ на́съ ра̑бъ твои́хъ цѣлова́нiе а҆рха́гг҃лово: ра́дꙋйсѧ, ра́дость ро́ждшаѧ мíрꙋ: ра́дꙋйсѧ, ста́мно, и҆зꙿ неѧ́же  ма́нна нбⷭ҇наѧ всѣ̑мъ вѣ̑рнымъ дарова́сѧ: ра́дꙋйсѧ, бл҃гослове́ннаѧ.

Сѣда́ленъ, гла́съ з҃:

Ра́дꙋйсѧ, сл҃нца ѻ҆́блаче мы́сленнагѡ и҆ неизрече́ннагѡ, влⷣчце: ра́дꙋйсѧ, всесвѣ́тлаѧ свѣщѐ: ра́дꙋйсѧ, свѣ́щниче всезлаты́й: тобо́ю, прест҃а́ѧ, є҆́ѵа и҆зба́висѧ ѿ клѧ́твы. но ꙗ҆́кѡ и҆мꙋ́щаѧ дерзнове́нiе ко бл҃гопремѣ́нномꙋ твоемꙋ̀ и҆ бг҃ꙋ, мт҃рнею мл҃твою, не ѡ҆скꙋдѣ́й ѡ҆ на́съ моли́тисѧ, пречⷭ҇таѧ.

Сла́ва, и҆ ны́нѣ: то́йже.

Пѣ́снь д҃.

I҆рмо́съ: Сѣдѧ́й въ сла́вѣ на прⷭ҇то́лѣ бж҃ества̀, во ѻ҆́блацѣ ле́гцѣ прiи́де i҆и҃съ пребж҃е́ственный, нетлѣ́нною дла́нiю, и҆ сп҃сѐ зовꙋ́щыѧ: сла́ва, хрⷭ҇тѐ, си́лѣ твое́й.

Наде́ждо ненаде́жныхъ, помо́щнице ни́щихъ, пла́чꙋщихъ ѹ҆тѣше́нiе, согрѣша́ющихъ ѡ҆чище́нiе, рꙋководи́тельнице заблꙋ́ждшихъ, болѧ́щихъ цѣле́бнице и҆ и҆справле́нiе па́дающихъ, влⷣчце, сп҃сѝ рабы̑ твоѧ̑.

Не неприча́стни є҆смы̀, влⷣчце, твоегѡ̀ застꙋпле́нiѧ въ ско́рбехъ: тѣ́мже и҆ ны́нѣ на́мъ помозѝ вско́рѣ, лю́тѣ ѡ҆бꙋрева́ємымъ рꙋ́кꙋ простира́ющи, чⷭ҇таѧ: бꙋ́ди млⷭ҇тива болѣ́знемъ на́шымъ, мт҃и бж҃iѧ, ра́дость ско́рꙋю подаю́щи.

Всѧ̀ бл҃га́ѧ и҆ те́плаѧ застꙋ́пница сꙋ́щи грѣ́шникѡмъ и҆ смирє́ннымъ, бг҃ороди́тельнице пречⷭ҇таѧ влⷣчце, ѿ бѣ́дъ и҆ скорбе́й и҆ грѣхѡ́въ сп҃са́й рабы̑ твоѧ̑.

Пресла́внꙋю твою̀ мт҃рь, хрⷭ҇тѐ, прiимѝ молѧ́щꙋюсѧ ѡ҆ мíрѣ, ми́лостивнѡ тебѣ̀ зовꙋ́щꙋю: сн҃е мо́й, прiимѝ мольбꙋ̀ мою̀ и҆ ѹ҆ти́ши гнѣ́въ належа́щiй землѝ. 

Кро́въ и҆ застꙋпле́нiе и҆ прибѣ́жище бꙋ́ди мѝ, дв҃о, рабꙋ̀ твоемꙋ̀, и҆ и҆зба́ви мѧ̀ ѿ безмѣ́рныхъ sѡ́лъ, воспѣва́ти тѧ̀, пречⷭ҇таѧ: сла́ва неизрече́нномꙋ ржⷭ҇твꙋ̀ твоемꙋ̀.

Наде́жда и҆ щи́тъ и҆ ѹ҆твержде́нiе ты̀ мнѣ̀ є҆сѝ, бл҃га́ѧ, и҆ лю́тыхъ и҆збавле́нiе, и҆ просвѣще́нiе дꙋшѝ мое́й, и҆ хвала̀ и҆ стѣна̀ и҆ держа́ва.

И҆́нъ.

I҆рмо́съ: И҆зꙿ горы̀ прiѡсѣне́нныѧ, сло́ве, прⷪ҇ро́къ є҆ди́ныѧ бцⷣы, хотѧ́ща воплоти́тисѧ, бг҃ови́днѡ ѹ҆смотрѝ, и҆ со стра́хомъ славосло́вѧше си́лꙋ твою̀.

Ѿ вели́кихъ и҆ разли́чныхъ прегрѣше́нiй же и҆ напа́стей всегда̀ сп҃са́еши мѧ̀: тѣ́мже тѧ̀ ꙗ҆́кѡ ро́ждшꙋю гдⷭ҇а молю̀, и҆ къ тебѣ̀ прибѣга́ю, непобѣди́мѣй по́мощи скорбѧ́щымъ: ѿ бѣ́дъ и҆зведѝ мольба́ми твои́ми.

Бж҃е мо́й милосе́рде, бж҃е чл҃вѣколю́бче, воли́телю млⷭ҇ти, ны́нѣ на мѧ̀ и҆злíй твою̀ млⷭ҇ть: мо́литъ тѧ̀ наде́жда и҆ застꙋ́пница моѧ̀, мт҃и твоѧ̀.

Млⷭ҇ть твою̀ и҆ милосе́рдiе на рабы̑ твоѧ̑, чⷭ҇таѧ, прострѝ, при́снѡ молѧ́щыѧ тѧ̀, всѧ́кiѧ ско́рби и҆ мꙋ́ки и҆збавлѧ́ющи мл҃твами твои́ми.

Ра́дꙋйсѧ, кра́снаѧ пала́то сло́ва, дѣ́вственный черто́же цр҃ѧ̀: ра́дꙋйсѧ, похвало̀ всѣ́хъ безпло́тныхъ: ра́дꙋйсѧ, человѣ́кѡвъ ра́досте и҆ по́моще и҆ ѹ҆пова́нiе.

Сп҃се́нiе пода́ждь мѝ дꙋше́вное и҆ тѣле́сное, пренепоро́чнаѧ, и҆ недꙋ́гꙋющемꙋ да́рꙋй цѣльбꙋ̀ и҆ лю́тыхъ и҆збавле́нiе. 

Ѡ҆ содѣ́ѧнiихъ мои́хъ лꙋка́выхъ и҆ прегрѣше́нiихъ мно́гихъ кто̀ возмо́жетъ ѹ҆моли́ти сꙋдiю̀, а҆́ще не ты̀, чⷭ҇таѧ, є҆ди́на согрѣша́ющихъ застꙋ́пнице;

Пѣ́снь є҃.

I҆рмо́съ: Ѹ҆жасо́шасѧ всѧ́чєскаѧ ѡ҆ бж҃е́ственнѣй сла́вѣ твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во ѹ҆тро́бѣ надꙿ всѣ́ми бг҃а, и҆ родила̀ є҆сѝ безлѣ́тнаго сн҃а, всѣ̑мъ воспѣва́ющымъ тѧ̀ ми́ръ подава́ющаѧ.

Ты̀ крѣ́пость моѧ̀, ты̀ похвала̀ и҆ ра́дованiе и҆ храни́тельница мѝ є҆сѝ, и҆ застꙋпле́нiе и҆ прибѣ́жище, и҆ предста́тельница непобѣди́ма, прест҃а́ѧ бцⷣе дв҃о: тѣ́мже сп҃сѝ раба̀ твоего̀.

Сп҃си́ мѧ, влⷣчце, и҆зꙿ глꙋбины̀ напа́стей и҆ скорбе́й, и҆ печа́лей и҆ страсте́й тѣле́сныхъ, и҆ въ тишинѣ̀ бж҃е́ственнѣй сохранѝ дꙋ́шꙋ мою̀.

Моли́твеннице нело́жнаѧ, ѹ҆пова́нiе хрⷭ҇тiа́нъ, ѡ҆бра́дованнаѧ, прiимѝ мольбы̑ ѿ на́съ, прилѣ́жнѡ призыва́ющихъ и҆ молѧ́щихсѧ тебѣ̀.

Покро́въ мо́й є҆сѝ ты̀ и҆ при́сное хвале́нiе, ѽ влⷣчце бцⷣе: ника́коже бо презира́еши къ тебѣ̀ прибѣга́ющихъ.

До́мъ тѧ̀ сла́вы, го́рꙋ бж҃iю ст҃ꙋ́ю, чⷭ҇таѧ, невѣ́стꙋ, черто́гъ, хра́мъ ѡ҆сщ҃е́нiѧ, сн҃ъ бж҃iй, въ тѧ̀ всели́выйсѧ, и҆ ра́й сла́дости присносꙋ́щныѧ на́мъ содѣ́ла.

Стѣ́нꙋ неѡбори́мꙋ, чⷭ҇таѧ, мл҃твꙋ твою̀ стѧжа́вше, вопiе́мъ тѝ: ѹ҆милосе́рдисѧ, ѽ влⷣчце, и҆ ви̑димыѧ и҆ неви̑димыѧ врагѝ проженѝ. 

И҆́нъ.

I҆рмо́съ: Мра́къ дꙋшѝ моеѧ̀ разженѝ, свѣтода́вче хрⷭ҇тѐ бж҃е, началоро́днꙋю тьмꙋ̀ и҆згна́въ бе́здны, и҆ да́рꙋй мѝ свѣ́тъ повелѣ́нiй твои́хъ, сло́ве, да ѹ҆́тренюѧ сла́влю тѧ̀.

Добро́тꙋ тѧ̀ i҆а́кѡвлю возлюбѝ бг҃ъ, дв҃о ѻ҆трокови́це, ѹ҆краша́ѧ всѧ̑ тобо́ю, ѡ҆мрачи́вшыѧсѧ престꙋпле́нiемъ пе́рвѣе.

Дꙋ́шꙋ мою̀ сохранѝ ꙗ҆́кѡ зѣ́ницꙋ ѻ҆́ка подꙿ кро́вомъ крилꙋ̑ твоє́ю, бл҃га́ѧ пречⷭ҇таѧ, и҆ ѿ дꙋхѡ́въ лꙋка́выхъ томле́нiѧ и҆ мꙋче́нiѧ и҆зба́ви.

И҆зба́вльшесѧ тобо́ю прама́тернiѧ печа́ли, бг҃ороди́тельнице, ѹ҆тѣше́нiѧ и҆спо́лнени бы́хомъ, весе́лiе всѣ̑мъ ро́ждшаѧ и҆ всемíрнꙋю ра́дость: тѣ́мже, всепѣ́таѧ, твоѧ̑ пѣсносло́вцы ѿ бѣ́дъ твои́ми мл҃твами соблюдѝ.

Бл҃годари́мъ тѧ̀, и҆зба́вльшесѧ тобо́ю грѣхѡ́въ мно́гихъ и҆ не́мощей и҆ болѣ́зней и҆ недꙋ̑гъ лю́тыхъ, пречⷭ҇таѧ влⷣчце: наде́жда бо є҆сѝ тверда̀ твои̑мъ вѣ̑рнымъ рабѡ́мъ.

Съ бж҃е́ственнымъ соше́дшесѧ гаврiи́ломъ, возопiи́мъ бцⷣѣ вѣ́рнѡ: ра́дꙋйсѧ, дв҃о ст҃а́ѧ, бл҃года́тнаѧ, гдⷭ҇ь съ тобо́ю, и҆́же тебє̀ ра́ди потреби́въ печа́ль, подадѐ мíрꙋ ра́дованiе.

Болѧ́щꙋю дꙋ́шꙋ мою̀ и҆сцѣлѝ, ро́ждшаѧ всѣ́хъ взе́млющаго недꙋ́ги, пречⷭ҇таѧ влⷣчце.

Пѣ́снь s҃.

I҆рмо́съ: Бж҃е́ственное сiѐ и҆ всечестно́е соверша́юще пра́зднество, бг҃омꙋ́дрiи, бг҃ома́тере, прiиди́те, рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ. 

Болѧ́щихъ цѣли́тельницꙋ, па́дающихъ воста́нiе, согрѣша́ющихъ ѡ҆чище́нiе, бцⷣе, тебѐ молю̀, со слеза́ми припа́даю, и҆ зовꙋ́ ти: ꙗ҆́кѡ сильна̀, сама́ мѧ сп҃сѝ погиба́ющаго.

Ты̀ є҆сѝ стѣна̀ нерꙋши́ма, ты̀ є҆сѝ покро́въ тве́рдъ, бцⷣе бл҃га́ѧ, ты̀ є҆сѝ предста́тельница крѣпка̀ рабꙋ̀ твоемꙋ̀: сегѡ̀ ра́ди призыва́ю тѧ̀ при́снѡ, и҆ притека́ю къ покро́вꙋ твоемꙋ̀.

Мíрови ра́дость сꙋ́щи, бцⷣе чⷭ҇таѧ, ра́дꙋйсѧ, тебѣ̀, дв҃о, зове́мъ со а҆́гг҃ломъ вѣ́рнѡ: твоеѧ̀ ра́дости сподо́би ны̀, и҆ печа́ль на́шꙋ разорѝ.

Сла́дость а҆́гг҃лѡвъ, скорбѧ́щихъ ра́дость, хрⷭ҇тiа́нъ предста́тельница ты̀ є҆сѝ, дв҃о мт҃и гдⷭ҇нѧ: застꙋпѝ на́съ, и҆ и҆зба́ви вѣ́чныхъ мꙋ́къ.

Въ де́нь печа́ли, є҆гда̀ и҆́мамъ тѣле́сныхъ соꙋ́зъ разрѣши́тисѧ, предста́ни мѝ, бг҃ороди́тельнице, и҆ ѡ҆бдержа́нiѧ бѣсо́вскагѡ и҆схитѝ.

При́зри, влⷣчце, на мѧ̀ смире́ннаго, и҆ па́че наде́жды сп҃си́ мѧ: ты́ бо є҆сѝ ѹ҆пова́нiе и҆ покро́въ мѝ, жи́знь и҆ свѣ́тъ се́рдцꙋ моемꙋ̀, бцⷣе, и҆ ѹ҆твержде́нiе.

И҆́нъ.

I҆рмо́съ: Содержи́ма мѧ̀ прiимѝ, чл҃вѣколю́бче, грѣхи̑ мно́гими, и҆ припа́дающа щедро́тамъ твои̑мъ, ꙗ҆́кѡ прⷪ҇ро́ка, гдⷭ҇и, и҆ сп҃си́ мѧ.

Въ нощѝ и҆ во днѝ, ꙗ҆́вѣ и҆ вта́й, подꙿ тво́й прибѣга́емъ кро́въ, пречⷭ҇таѧ дв҃о, и҆̀же тѧ̀ вѣ́рнѡ славосло́вѧщiи.

Въ напа́стехъ застꙋ́пницꙋ тѧ̀ и҆́мамы тве́рдꙋ, въ ско́рбехъ крѣ́пкое сп҃се́нiе, поко́й въ печа́лехъ, въ бѣда́хъ по́мощь, приснодв҃о. 

Добро́та честны́хъ ст҃ы́хъ а҆́гг҃лъ, ра́дованiе человѣ̑къ всѣ́хъ ты̀ є҆сѝ бцⷣе дв҃о: ты́ мѧ къ животꙋ̀ наста́ви.

Пала́та цр҃ѧ̀ сла́вы и҆ ѻ҆гнезра́чный была̀ є҆сѝ прⷭ҇то́лъ, дв҃о, херꙋвȋмъ превы́шши и҆ серафȋмъ: тѣ́мже тѧ̀ всѧ́кое дыха́нiе сла́витъ, ꙗ҆́кѡ мт҃рь зижди́телѧ.

Ра́дꙋйсѧ, клещѐ ѹ҆́глѧ бж҃е́ственнагѡ: ра́дꙋйсѧ, прⷪ҇ро́кѡвъ печа́ть и҆ а҆пⷭ҇лѡвъ похвало̀, пречⷭ҇таѧ бцⷣе, є҆ѧ́же ра́ди ѿ и҆стлѣ́нiѧ свободи́хомсѧ.

Бе́зднꙋ щедро́тъ ро́ждши, бцⷣе дв҃о, ско́рбныхъ житiѧ̀ дꙋ́шꙋ мою̀ сп҃сѝ, и҆ ра́дости дх҃о́вныѧ двє́ри ѿве́рзи мѝ: на тѧ́ бо є҆ди́нꙋ наде́ждꙋ возложи́хъ.

Конда́къ, гла́съ s҃:

Не и҆́мамы и҆ны́ѧ по́мощи, не и҆́мамы и҆ны́ѧ наде́жды, ра́звѣ тебє̀, влⷣчце: ты̀ на́мъ помозѝ: на тебѐ надѣ́емсѧ и҆ тобо́ю хва́лимсѧ: твои́ бо є҆смы̀ рабѝ, да не постыди́мсѧ.

I҆́косъ:

Прострѝ дла̑ни твоѧ̑, и҆́миже всѣ́хъ влⷣкꙋ ꙗ҆́кѡ младе́нца прiѧ́ла є҆сѝ, за мно́жество бл҃гости: не ѡ҆ста́ви на́съ, всегда̀ надѣ́ющихсѧ на тѧ̀, бо́дренною твое́ю мл҃твою, и҆ неисче́тною просты́нею ѹ҆ще́дри на́съ, и҆ пода́ждь дꙋша́мъ на́шымъ милосе́рдiе твоѐ, во вѣ́ки и҆сточа́ющи: тебе́ бо и҆́мамы грѣ́шнiи застꙋ́пницꙋ ѿ находѧ́щихъ на ны̀ бѣ́дъ и҆ sѡ́лъ: но ꙗ҆́кѡ и҆мꙋ́щи милосе́рдiѧ щедрѡ́ты, ѹ҆скорѝ на мл҃твꙋ и҆ потщи́сѧ на ѹ҆моле́нiе, предста́тельствꙋющи при́снѡ, бцⷣе, чтꙋ́щихъ тѧ̀. 

Пѣ́снь з҃.

I҆рмо́съ: Не послꙋжи́ша тва́ри бг҃омꙋ́дрiи па́че созда́вшагѡ, но ѻ҆́гненное преще́нiе мꙋ́жески попра́вше, ра́довахꙋсѧ пою́ще: препѣ́тый ѻ҆тцє́въ гдⷭ҇ь и҆ бг҃ъ, бл҃гослове́нъ є҆сѝ.

Страстьмѝ престарѣ́всѧ и҆ неѡсла́бными напа́стьми и҆ скорбьмѝ, и҆ доспѣ́въ къ за́падѡмъ житiѧ̀ моегѡ̀, добродѣ́телемъ неприча́стенъ, лѣ́ностiю снѣде́нъ бы́въ, вопiю̀ тѝ, влⷣчце: ѹ҆тѣше́нiе земны̑мъ, поми́лꙋй мѧ̀.

Ра́дꙋйсѧ, и҆сто́чниче присноживо́тныѧ воды̀: ра́дꙋйсѧ, раю̀ пи́щный: ра́дꙋйсѧ, стѣно̀ вѣ́рныхъ: ра́дꙋйсѧ, неискꙋсобра́чнаѧ: ра́дꙋйсѧ, всемíрнаѧ ра́досте, є҆́юже на́мъ возсiѧ̀ хвали́мый ѻ҆тцє́въ бг҃ъ и҆ препросла́вленъ.

Всѣ̑мъ сꙋ́щымъ въ мíрѣ застꙋ́пница є҆сѝ, и҆ стѣна̀ хрⷭ҇тiа́нѡмъ, и҆ прибѣ́жище непосты́дно, чⷭ҇таѧ мр҃íе. тѣ́мже вѣ́рою тѧ̀ чтꙋ́ще, вопiе́мъ хрⷭ҇тꙋ̀: ѻ҆тє́цъ на́шихъ бж҃е, бл҃гослове́нъ є҆сѝ.

Ѽ бл҃гоꙋтро́бiѧ твоегѡ̀, дв҃о чⷭ҇таѧ! рѣши́ши бо безмѣ̑рныѧ печа̑ли и҆ напа̑сти, призыва́ющымъ въ нꙋ́ждѣ и҆ ѡ҆бстоѧ́нiи: тѣ́мже и҆ ны́нѣ помозѝ, бл҃гослове́ннаѧ, тѧ̀ восхвалѧ́ющымъ.

Е҆ди́но ѹ҆пова́нiе и҆ по́мощь вѣ̑рнымъ сꙋ́щи, бг҃ороди́тельнице, потщи́сѧ помощѝ рабѡ́мъ твои̑мъ, погрꙋжа́ємымъ скорбьмѝ, и҆ въ болѣ́знехъ сꙋ́щымъ, и҆ прибѣга́ющымъ къ тебѣ̀ съ любо́вiю дꙋшѝ.

Ра́дованiе бл҃года́рственное тебѣ̀ прино́симъ, мт҃и бж҃iѧ, ꙗ҆́кѡ вои́стиннꙋ тобо́ю и҆зба́влени всѧ́кагѡ sла́гѡ начина́нiѧ, и҆ согла́снѡ тебѣ̀ пое́мъ: бл҃гослове́на є҆сѝ. 

И҆́нъ.

I҆рмо́съ: Бж҃iѧ снизхожде́нiѧ ѻ҆́гнь ѹ҆стыдѣ́сѧ въ вавѷлѡ́нѣ и҆ногда̀: сегѡ̀ ра́ди ѻ҆́троцы въ пещѝ, ра́дованною ного́ю ꙗ҆́кѡ во цвѣ́тницѣ ликꙋ́юще, поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ.

Водвори́хомсѧ въ ве́черъ въ пла́чи печа́лей и҆ ча́ѧнiи sлы́хъ, но твои́мъ бг҃олѣ́пнымъ кро́вомъ, дв҃о, ѡ҆боже́ни бы́вше, ѡ҆брѣто́хомъ ра́дость заꙋ́тра: ты́ бо сп҃сла̀ є҆сѝ на́съ.

Ꙗ҆́кѡ бж҃е́ственное прибѣ́жище, покро́въ тво́й, влⷣчце, всѝ стѧжа́вше къ бг҃ꙋ, въ напа́стехъ и҆ гоне́нiихъ и҆ грѣсѣ́хъ къ тебѣ̀ прибѣга́емъ, и҆ тобо́ю и҆змѣне́нiе прiе́млемъ, пречⷭ҇таѧ.

Грѣ́шникѡвъ прибѣ́жище, низве́рженныхъ и҆справле́нiе ты̀ є҆сѝ, влⷣчце: сегѡ̀ ра́ди притека́ю къ покро́вꙋ твоемꙋ̀, сп҃си́ мѧ, бг҃оневѣ́сто.

Въ недоꙋмѣ́нiи и҆ печа́ли сы́й и҆ въ бѣда́хъ, пречⷭ҇таѧ, тѧ̀ призыва́ю те́плѣ ѿ се́рдца моегѡ̀: предварѝ и҆ и҆зба́ви мѧ̀, и҆ пода́ждь, чⷭ҇таѧ, мнѣ̀ ѹ҆тѣше́нiе.

Бл҃гослове́ннаѧ дв҃о, ра́досте скорбѧ́щихъ всѣ́хъ вѣ́рныхъ, ѿ всѧ́кагѡ и҆скꙋше́нiѧ и҆ печа́ли и҆ sло́бы зави́дѧщихъ мнѣ̀ и҆зꙿмѝ, и҆ ѿ грѣ̑хъ и҆ разли́чныхъ недꙋ̑гъ мѧ̀ и҆зба́ви.

Всѧ̀ є҆сѝ свѣтоно́сна, свѣ́тъ незаходи́мый, дв҃о, прiе́мши, и҆ просвѣща́ющи, чⷭ҇таѧ, вѣ́рою тебѣ̀ вопiю́щыѧ: бл҃гослове́нъ, пречⷭ҇таѧ, пло́дъ твоегѡ̀ чре́ва.

Пѣ́снь и҃.

I҆рмо́съ: Ѻ҆́троки бл҃гочести̑выѧ въ пещѝ ржⷭ҇тво̀ бг҃оро́дичо сп҃сло̀ є҆́сть: тогда̀ ѹ҆́бѡ ѡ҆бразꙋ́емое, ны́нѣ же дѣ́йствꙋемое,  вселе́ннꙋю всю̀ воздвиза́етъ пѣ́ти тебѣ̀: гдⷭ҇а по́йте, дѣла̀, и҆ превозноси́те є҆го̀ во всѧ̑ вѣ́ки.

Ра́дꙋйсѧ, прⷭ҇то́ле сла́вный бж҃iй: ра́дꙋйсѧ, вѣ́рныхъ стѣно̀, є҆́юже сꙋ́щымъ во тмѣ̀ возсiѧ̀ свѣ́тъ хрⷭ҇то́съ, тебѐ блажа́щымъ и҆ вопiю́щымъ: всѧ̑ дѣла̀ гдⷭ҇нѧ, гдⷭ҇а по́йте и҆ превозноси́те во всѧ̑ вѣ́ки.

Пое́мъ тѧ̀, пречⷭ҇таѧ и҆ мт҃и бж҃iѧ: и҆ кто̀ не сла́витъ тѧ̀ вои́стиннꙋ бл҃гꙋ́ю, сꙋ́щꙋю наде́ждꙋ дꙋ́шъ на́шихъ; тѣ́мже, пречⷭ҇таѧ, и҆ мою̀ мольбꙋ̀ прiимѝ.

Ты̀ є҆сѝ сп҃се́нiе всѣ́хъ человѣ́къ, ꙗ҆́же бг҃а ро́ждшаѧ неизрече́ннѡ: ты̀ є҆сѝ вѣ́рныхъ сп҃си́тельница, бцⷣе, и҆ слѣпы́хъ наста́вница, и҆ па́дающихъ и҆справле́нiе. тѣ́мже тѧ̀ восхвалѧ́юще, хрⷭ҇тꙋ̀ зове́мъ: бл҃гослови́те, всѧ̑ дѣла̀, гдⷭ҇а, по́йте и҆ превозноси́те є҆го̀ во всѧ̑ вѣ́ки.

Стрꙋи̑ и҆сцѣле́нiй на́мъ всегда̀, вѣ̑рнымъ, чⷭ҇таѧ, и҆сточа́еши: тѣ́мже незави́стнꙋю бл҃года́ть взе́млюще, воспѣва́емъ ржⷭ҇тво̀ твоѐ, чⷭ҇таѧ, и҆ превозно́симъ во всѧ̑ вѣ́ки.

На тѧ̀ возложи́хъ, влⷣчце, се́рдце и҆ дꙋ́шꙋ и҆ тѣ́ло: не и҆́мамъ бо и҆ны́ѧ наде́жды, ра́звѣ тебє̀, є҆́юже полꙋчꙋ̀ млⷭ҇ть. тѣ́мже пода́ждь мѝ бога́тꙋю твою̀ бл҃года́ть.

На мольбꙋ̀ мою̀ ны́нѣ ѹ҆милосе́рдисѧ, и҆ ра́дость въ печа́ли мѣ́сто да́рꙋй мѝ, да пою́ тѧ, влⷣчце, и҆ вопiю̀ сн҃ꙋ твоемꙋ̀: бл҃гослови́те, всѧ̑ дѣла̀ гдⷭ҇нѧ, гдⷭ҇а.

И҆́нъ.

I҆рмо́съ: На горѣ̀ ст҃ѣ́й просла́вльшасѧ, и҆ въ кꙋпинѣ̀ ѻ҆гне́мъ приснодв҃ы мѡѷсе́ови та́йнꙋ ꙗ҆́вльшаго, гдⷭ҇а по́йте и҆ превозноси́те во всѧ̑ вѣ́ки. 

Всѧ̀ є҆сѝ чⷭ҇таѧ и҆ бж҃е́ственныѧ сла́вы и҆спо́лнена, бли́жнѧѧ моѧ̀, речѐ дх҃ъ бж҃iй, тѧ̀ провозвѣща́ѧ, пречⷭ҇таѧ. ю҆́же пѣ́сньми воспѣва́емъ, пою́ще: тебѣ̀ подоба́етъ ра́доватисѧ, бг҃а чл҃вѣ́ка ро́ждшей.

А҆́гг҃лѡвъ похвало̀ и҆ человѣ́кѡвъ сп҃се́нiе, и҆ спорꙋ́чница бꙋ́ди мѝ, мт҃и бж҃iѧ: ꙗ҆́кѡ да ѡ҆бращꙋ́сѧ и҆ прiимꙋ̀ разрѣше́нiе пре́жде согрѣше́нныхъ, въ вѣ́дѣнiи и҆ не въ вѣ́дѣнiи.

Тѧ̀ по бз҃ѣ ѹ҆пова́нiе сп҃се́нiѧ въ напа́стехъ и҆мꙋ́ще вѣ́рнiи, взыва́емъ: всѧ̑ дѣла̀ гдⷭ҇нѧ, гдⷭ҇а по́йте и҆ превозноси́те є҆го̀ во вѣ́ки.

Прiимѝ пѣ́снь ѿ хꙋды́хъ ѹ҆сте́нъ, дв҃о всепѣ́таѧ, вопiю́щихъ тѝ: ра́дꙋйсѧ, болѧ́щымъ тѣлесє́мъ врачевство̀ и҆ ѿча̑ѧннымъ дꙋша́мъ сп҃се́нiе.

Въ болѣ́знехъ и҆ напа́стехъ ѡ҆держи́мыѧ не пре́зри, бл҃га́ѧ: но мольбꙋ̀ хꙋдꙋ́ю ѹ҆слы́шавши, свободѝ на́съ ѿ скорбе́й вели́кихъ, да вѣ́рнѡ твою̀ млⷭ҇ть и҆ застꙋпле́нiе, чⷭ҇таѧ, воспѣва́емъ.

Стоѧ́щихъ ѹ҆твержде́нiе є҆сѝ и҆ па́дшихъ и҆справле́нiе, дв҃о: тѣ́мже мѧ̀ па́дшаго возста́ви, да тѧ̀ сла́влю бл҃гослове́ннꙋю и҆ ѡ҆бра́дованнꙋю.

Пѣ́снь ѳ҃.

I҆рмо́съ: Всѧ́къ земноро́дный да взыгра́етсѧ дх҃омъ просвѣща́емь, да торжествꙋ́етъ же безпло́тныхъ ѹ҆мѡ́въ є҆стество̀, почита́ющее сщ҃е́нное торжество̀ бг҃ома́тере, и҆ да вопiе́тъ: ра́дꙋйсѧ, всебл҃же́ннаѧ бцⷣе, чⷭ҇таѧ приснодв҃о.

Ра́дꙋйсѧ, мр҃íе, вели́кое всеѧ̀ тва́ри чꙋ́до: ра́дꙋйсѧ, дщѝ ѹ҆́бѡ дв҃дова, гдⷭ҇нѧ же мт҃и: ра́дꙋйсѧ, пѣ́нiе  гаврiи́лово: ра́дꙋйсѧ, прибѣ́жище и҆ ѹ҆твержде́нiе и҆ по́мощь всѣ̑мъ, прест҃а́ѧ, сꙋ́щымъ на землѝ грѣ́шникѡмъ.

Ю҆́же и҆зво́лилъ є҆сѝ, влⷣко, прiимѝ ми́лостивнѡ моли́твенницꙋ мт҃рь твою̀ ѡ҆ на́съ, и҆ твоеѧ̀ бл҃гости всѧ́чєскаѧ и҆спо́лнѧтсѧ: да тѧ̀ всѝ ꙗ҆́кѡ бл҃годѣ́телѧ велича́емъ.

Ѽ дв҃о бл҃га́ѧ! ѽ мíра ра́досте и҆ прибѣ́жище! ѽ храни́лище вѣ́рныхъ и҆ и҆збавле́нiе скорбе́й! ты̀ предста́ни мѝ въ ча́съ сме́рти, и҆ и҆зба́ви ѿ бѣсѡ́въ, и҆́щꙋщихъ поглоти́ти мѧ̀.

Ты̀ є҆сѝ а҆́гг҃лѡвъ ра́дость, ты̀ є҆сѝ првⷣникѡвъ добро́та, ты̀ є҆сѝ вѣ́рныхъ наде́жда, ты̀ є҆сѝ соблюде́нiе на́ше: ты̀ є҆сѝ мо́стъ, къ жи́зни нестарѣ́ющейсѧ преводѧ́й вѣ́рою и҆ любо́вiю тѧ̀ велича́ющыѧ.

Ѽ мт҃и всѧ́ческихъ творца̀, всесвѣ́тлаѧ печа́льныхъ ѹ҆тѣ́хо, ѡ҆скорблѧ́емыхъ предста́тельнице и҆ немощны́хъ застꙋ́пнице, сохрани́ мѧ, бл҃га́ѧ, ѿ бѣ́дъ и҆ прилѡ́гъ вра́жiихъ.

Е҆ди́на болѧ́щихъ посѣще́нiе, є҆ди́на па́дшихъ и҆справле́нiе, влⷣчце, є҆ди́на къ бг҃ꙋ рꙋководи́тельнице и҆ вхо́де, є҆ди́на хода́таице вѣ́чныхъ бл҃гъ, поми́лꙋй мѧ̀ є҆ди́наго, па́че всѣ́хъ согрѣши́вшаго.

И҆́нъ.

I҆рмо́съ: Бл҃гослове́нъ гдⷭ҇ь бг҃ъ i҆и҃левъ, воздви́гнꙋвый ро́гъ сп҃се́нiѧ на́мъ въ домꙋ̀ дв҃довѣ, ѻ҆́трока своегѡ̀: въ ни́хже посѣтѝ на́съ восто́къ съ высоты̀, и҆ напра́вилъ ны̀ є҆́сть на пꙋ́ть ми́ра. 

Ра́дости на́мъ вѣ́чныѧ и҆ жи́зни ꙗ҆ви́ласѧ є҆сѝ преесте́ственнѣ, бг҃ороди́тельнице, хода́таица, чтⷭ҇аѧ, сп҃са всѣ́хъ ро́ждшаѧ, ѿ лица̀ земна́гѡ всѧ́кꙋ сле́зꙋ ꙗ҆́вѣ ѿе́мшаго и҆ всѣ̑мъ ра́дость пода́вшаго.

Ра́дость и҆ весе́лiе и҆ ра́дованiе бж҃е́ственное, дв҃о неискꙋсомꙋ́жнаѧ, на́мъ ѹ҆мно́жисѧ бж҃iе: се́ бо, пла́чꙋщiисѧ лю́тѣ, ра́дꙋемсѧ мл҃твами твои́ми.

Подꙿ твоѐ милосе́рдiе прибѣга́ющiи вѣ́рою и҆збавлѧ́ютсѧ ско́рбныхъ бѣ́дъ житiѧ̀: тѣ́мже и҆ а҆́зъ ко твоемꙋ̀ покро́вꙋ прибѣго́хъ, бцⷣе.

Ѱалмы̑ тѧ̀ воспѣва́емъ, бл҃года́тнаѧ, и҆ немо́лчнѡ, є҆́же ра́дꙋйсѧ, прино́симъ: ты́ бо и҆сточи́ла є҆сѝ всѣ̑мъ ра́дость.

И҆ска́пающаѧ бж҃е́ственнꙋю сла́дость, всѣ́хъ сла́дость ро́ждшаѧ, дꙋ́шꙋ мою̀ ѹ҆сладѝ, ꙗ҆́домъ sмiи́нымъ ѡ҆горче́ннꙋю, ѿчꙋжда́ющи мѧ̀ го́рькагѡ вре́да всегда̀ хода́тайствомъ твои́мъ, предста́тельнице и҆ ра́досте вѣ́рныхъ, влⷣчце.

Бл҃гословѧ̀ бл҃гословлю́ тѧ, пречⷭ҇таѧ, и҆ велича́ю те́плѣ: бл҃гослови́ мѧ ѹ҆̀бо твоего̀ пѣвца̀, и҆ всѧ́ческихъ нꙋ́ждныхъ и҆ печа́льныхъ и҆зба́ви, и҆ сохранѝ твои́ми дла́ньми непобѣди́ма.

Свѣти́ленъ.

Подо́бенъ: Черто́гъ тво́й:

Подꙿ кро́въ тво́й, дв҃о гпⷭ҇жѐ, прибѣга́емъ всѝ ро́ди человѣ́честiи: просвѣти́ ны свѣ́томъ ржⷭ҇тва̀ твоегѡ̀ грѣ̑шныѧ рабы̑ твоѧ̑, молѧ́щыѧсѧ прилѣ́жнѡ, и҆ покланѧ́ющыѧсѧ тебѣ̀, и҆ просѧ́щыѧ ѹ҆мире́нiѧ мíрови и҆ дꙋша́мъ на́шымъ ве́лiѧ млⷭ҇ти.

Три́жды. 

На хвали́техъ стiхи̑ры на д҃, гла́съ в҃:

Прiиди́те, возра́дꙋемсѧ держа́внѣй застꙋ́пницѣ ро́да на́шегѡ, цр҃и́цѣ бцⷣѣ, прiиди́те къ ти́хомꙋ и҆ чꙋ́дномꙋ є҆ѧ̀ покро́вꙋ веселѧ́щесѧ. да́рꙋетъ бо бцⷣа вѣ̑рнымъ ѻ҆би̑льныѧ да́ры цѣлє́бныѧ ѿ неистощи́магѡ и҆сто́чника млⷭ҇ти: тмы̀ и҆збавлѧ́етъ на́съ и҆скꙋше́нiй и҆ бѣ́дъ и҆ ѡ҆бстоѧ́нiй, бл҃гоче́стнѡ и҆ бг҃опрiѧ́тнѡ прославлѧ́ющихъ и҆ чтꙋ́щихъ ю҆̀, ꙗ҆́кѡ всебл҃гослове́ннꙋю и҆ пречⷭ҇тꙋю мт҃рь хрⷭ҇та̀ бг҃а. тѣ́мже ра́достнѡ къ не́й воззове́мъ: ра́дꙋйсѧ, пала́то сло́ва: ра́дꙋйсѧ, невѣ́сто неневѣ́стнаѧ: ра́дꙋйсѧ, ра́досте на́ша: ра́дꙋйсѧ, мт҃и живота̀, бл҃гослове́нъ пло́дъ чре́ва твоегѡ̀.

Ра́дꙋйсѧ, всебл҃гослове́ннаѧ мр҃íе, мт҃и хрⷭ҇то́ва: ра́дꙋйсѧ, сꙋ́щаѧ ра́досте всегѡ̀ мíра: ра́дꙋйсѧ, всебл҃га́ѧ хрⷭ҇тiа́нѡмъ помо́щнице: ра́дꙋйсѧ, ѡ҆би́димыхъ застꙋ́пнице: ра́дꙋйсѧ, недꙋ́гꙋющымъ ско́рое и҆ и҆звѣ́стное прибѣ́жище: ра́дꙋйсѧ, си̑рымъ и҆ вдови́цамъ бж҃е́ственное ѹ҆тѣше́нiе: ра́дꙋйсѧ, всѣ́хъ ни́щихъ покро́ве и҆ пита́тельнице: ра́дꙋйсѧ, всѣ̑мъ сꙋ́щымъ въ бѣда́хъ ско́рое и҆збавле́нiе: ра́дꙋйсѧ, бг҃оневѣ́сто влⷣчце, ѹ҆пова́нiе хрⷭ҇тiа́нъ.

Ра́дꙋйсѧ, всѣ́хъ хрⷭ҇тiа́нъ наде́ждо и҆ покро́ве, бг҃ома́ти всенепоро́чнаѧ, всеѧ̀ тва́ри честнѣ́йшаѧ, нбⷭ҇ныхъ и҆ земны́хъ сла́внѣйшаѧ: всѣ́хъ бо родила̀ є҆сѝ творца̀ и҆ бг҃а. но, ѽ влⷣчце, прiимѝ ми́лостивнѡ молє́нiѧ на̑ша, и҆ сп҃са́й на́съ всегда̀, ꙗ҆́кѡ бл҃га́ѧ и҆ млⷭ҇тиваѧ: да съ весе́лiемъ лобыза́емъ прест҃ꙋ́ю твою̀ i҆кѡ́нꙋ, и҆ при́снѡ ра́дꙋющесѧ восхвалѧ́емъ и҆  велича́емъ тѧ̀, ѡ҆бра́дованнаѧ ра́досте вѣ́рныхъ ра̑бъ твои́хъ.

Два́жды.

Сла́ва, и҆ ны́нѣ, гла́съ s҃:

Дне́сь собо́ри вѣ́рныхъ соше́дшесѧ, дꙋхо́внѡ да торжествꙋ́емъ, и҆ бг҃оѻтрокови́цꙋ дв҃ꙋ и҆ бцⷣꙋ пѣ́сньми бл҃гохва́льными ѹ҆бл҃жи́мъ, глаго́люще: ра́дꙋйсѧ, є҆ди́на и҆збра́ннаѧ ѿ всѣ́хъ родѡ́въ въ мт҃рь превѣ́чнагѡ сло́ва: ра́дꙋйсѧ, вмѣсти́лище невмѣсти́магѡ всѣ́ми: ра́дꙋйсѧ, а҆́гг҃лѡвъ и҆ серафíмѡвъ ра́досте: ра́дꙋйсѧ, прⷪ҇ро́кѡвъ проповѣ́данiе и҆ похвало̀: ра́дꙋйсѧ, а҆пⷭ҇лѡвъ и҆ ст҃и́телей ѹ҆добре́нiе: ра́дꙋйсѧ, мч҃нкѡвъ крѣ́посте и҆ всѣ́хъ првⷣныхъ сла́во: ра́дꙋйсѧ, держа́вный покро́ве вѣ́рныхъ: ра́дꙋйсѧ, скорбѧ́щихъ бж҃е́ственное ѹ҆тѣше́нiе: ра́дꙋйсѧ, въ бѣда́хъ и҆ напа́стехъ сꙋ́щымъ ско́рое и҆збавле́нiе: ра́дꙋйсѧ, грѣ́шникѡвъ всѣ́хъ прибѣ́жище и҆ бл҃га́ѧ застꙋ́пнице: ра́дꙋйсѧ, бл҃года́тнаѧ и҆ ѡ҆бра́дованнаѧ, съ тобо́ю гдⷭ҇ь, подаѧ́й мíрови тобо́ю ве́лiю млⷭ҇ть.

Славосло́вiе вели́кое. И҆ ѿпꙋ́стъ.

На лiтꙋргíи слꙋ́жба бцⷣы.


