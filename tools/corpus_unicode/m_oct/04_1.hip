    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ д҃-й де́нь.

Ст҃а́гѡ свѧщенномꙋ́ченика i҆ероѳе́а, є҆пíскопа а҆ѳи́нскагѡ:

И҆ ѡ҆брѣ́тенiе честны́хъ моще́й, и҆̀же во ст҃ы́хъ ѻ҆тє́цъ на́шихъ, гꙋ́рiа, пе́рвагѡ а҆рхiепíскопа новопросвѣще́ннагѡ гра́да каза́ни, и҆ варсоно́фiа, є҆пíскопа тферска́гѡ.

Слꙋ́жба и҆́хъ пи́сана по се́й слꙋ́жбѣ.

Ве́черъ, на Гдⷭ҇и, воззва́хъ, стiхи̑ры, гла́съ д҃.

Подо́бенъ: Да́лъ є҆сѝ зна́менiе:

Бл҃года́ть прiе́мь * всест҃а́гѡ, всесла́вне i҆ероѳе́е, дх҃а, * всю̀ проше́лъ є҆сѝ ны́нѣ вселе́ннꙋю, * ѹ҆чѧ̀ є҆ди́ницꙋ въ тре́хъ ѵ҆поста́сѣхъ честѝ, * ѻ҆ц҃а̀ безнача́льна, * нача́ло бж҃ества̀: * съ ни́мже сн҃а ꙗ҆́кѡ сопресто́льна ѻ҆ц҃ꙋ̀ и҆ є҆диносꙋ́щна. * ѿ дв҃ы ражда́ема, * плотоно́сца ꙗ҆́кѡ чл҃вѣ́ка.

Да́ръ свѧщеннобжⷭ҇твенный твою̀ дꙋ́шꙋ, * ꙗ҆́кѡ благопрiѧ́тенъ прине́слъ є҆сѝ, * и҆ тѣ́ло пре́далъ є҆сѝ свѧще́нно ꙗ҆́кѡ бжⷭ҇твенное, * и҆ свѧщеннодѣ́йствꙋющее дꙋ́шы * вѣ́рꙋющихъ вседержи́телю бг҃ꙋ, * спасе́нiе вѣ̑рнымъ и҆сточа́ющее. * тѣ́мъ твою̀ па́мѧть и҆ погребе́нiе ѹ҆блажа́емъ, * и҆ чꙋдеса̀ лю́бимъ, * и҆ словеса̀ проповѣ́дꙋемъ.

Ты̀ двоенадесѧ́тное число̀ * а҆пⷭ҇лѡвъ ви́дѣлъ є҆сѝ, на ѹ҆спе́нiи пресла́вныѧ, * приснодв҃ы же пречⷭ҇тыѧ бцⷣы мт҃ре гдⷭ҇ни, и҆ дiонѵ́сiй съ тобо́ю, * и҆́же бжⷭ҇твєнныѧ списа́въ чи́ны. * съ ни́миже твоѐ всепра́зднственное * и҆ пресвѧто́е торжество̀ * вѣ́рнiи ѹ҆блажа́емъ, i҆ероѳе́е сла́вне.

Сла́ва, гла́съ в҃:

Предста́въ ѹ҆спе́нiю бжⷭ҇твенномꙋ, бг҃оповѣ́стниче,  бг҃ома́тере, вѣща̑нiи бжⷭ҇твенными возвесели́лъ є҆сѝ сердца̀, бл҃же́нне, вѣ́рныхъ, и҆ свѧще́нное сосло́вiе бг҃опроповѣ́дателей а҆пⷭ҇лѡвъ ѹ҆слади́въ, и҆зстꙋпле́нiемъ бжⷭ҇твеннѣйшимъ воспѣва́ѧ бж҃iѧ та̑йны. тѣ́мъ дерзнове́нiе ко хрⷭ҇тꙋ̀ прiе́мъ, i҆ера́рше i҆ероѳе́е, моли́сѧ ѡ҆ дꙋша́хъ на́шихъ.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Поⷣ: Е҆гда̀ ѿ дре́ва:

Е҆гда̀ нескве́рнаѧ а҆́гница ви́дѣ своего̀ а҆́гнца на заколе́нiе ꙗ҆́кѡ человѣ́ка во́лею влеко́ма, пла́чꙋщи глаго́лаше: безча́дствовати мѧ̀ ны́нѣ тщи́шисѧ, хрⷭ҇тѐ, ро́ждшꙋю тѧ̀, что̀ сiѐ сотвори́лъ є҆сѝ, и҆зба́вителю всѧ́ческихъ; ѻ҆ба́че воспѣва́ю и҆ сла́влю твою̀, ю҆́же па́че ѹ҆ма̀ и҆ сло́ва, кра́йнюю бл҃гость, чл҃вѣколю́бче.

Тропа́рь, гла́съ д҃:

Бла́гости наꙋчи́всѧ, и҆ трезвѧ́сѧ во всѣ́хъ благо́ю со́вѣстiю, свѧщеннолѣ́пнѡ ѡ҆бо́лксѧ, поче́рплъ є҆сѝ ѿ сосꙋ́да и҆збра́ннагѡ неизречє́ннаѧ, и҆ вѣ́рꙋ соблю́дъ, ра́вное тече́нiе соверши́лъ є҆сѝ, свѧщенномч҃ниче i҆ероѳе́е. молѝ хрⷭ҇та̀ бг҃а, спасти́сѧ дꙋша́мъ на́шымъ.

Сла́ва, и҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.



На ѹ҆́трени, ѻ҆́ба канѡ́на ѻ҆ктѡ́иха, и҆ ст҃а́гѡ канѡ́нъ на д҃, є҆гѡ́же краегране́сiе: Свѣтоно́снꙋю твою̀ всебл҃же́нне па́мѧть почита́емъ. Творе́нiе ѳеофа́ново.

Гла́съ и҃. Пѣ́снь а҃. I҆рмо́съ:

Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ sла̀ и҆збѣжа́въ, i҆и҃льтѧнинъ вопiѧ́ше: и҆зба́вителю и҆ бг҃ꙋ на́шемꙋ пои́мъ.

Нбⷭ҇наго ѹ҆ченика̀ тайноводи́телѧ, бг҃опрiѧ́тне, па́ѵла, мiрска́гѡ ловца̀, ѹ҆чи́телѧ и҆мѣ́ѧ, видѣ́нiѧ го́рнѣйшагѡ ѹ҆чени́къ бы́лъ є҆сѝ.

Дх҃одви́жный ꙗ҆́вственнѡ па́ѵловъ тѧ̀ ѧ҆зы́къ, вѣща́ющъ бж҃iѧ та̑йны, бл҃же́нне, ѡ҆бꙿѧ́ше, и҆ бг҃овѣща́телѧ содѣ́ѧ. 

Ѹ҆нзе́нъ любо́вiю дꙋхо́вною, и҆ бжⷭ҇твенными словесы̀ въ ра́зꙋмѣ бесѣ́дꙋѧ всѣ́хъ влⷣцѣ, всесвѧще́нне, свѧщє́ннаѧ словеса̀ возложи́лъ є҆сѝ.

Бг҃оро́диченъ:

Свѣ́та присносꙋ́щнагѡ прiѧ́телище бг҃олѣ́пное бы́вши, дв҃о чⷭ҇таѧ, сквє́рнъ мѧ̀ всѧ́кагѡ грѣха̀, и҆ тимѣ́нiй и҆змы́й, влⷣчце.

Пѣ́снь г҃. I҆рмо́съ:

Нбⷭ҇нагѡ крꙋ́га верхотво́рче, гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нiй кра́ю, вѣ́рныхъ ѹ҆твержде́нiе, є҆ди́не чл҃вѣколю́бче.

Ꙗ҆́кѡ свѧщенносло́вѧща свѧщє́ннаѧ пи́смена, и҆ благоче́стiѧ сло́во проповѣ́дающа, всѝ почита́емъ тѧ̀ ве́селѡ соше́дшесѧ, и҆ твою̀ свѧще́ннꙋю па́мѧть сла́вимъ.

Крѣ́постiю и҆ ма́нiемъ, и҆ бжⷭ҇твеннымъ рече́нiемъ, къ бл҃годѣ́телю всѣ́хъ возпростира́ѧсѧ, ѹ҆́мъ тво́й ѡ҆зари́лъ є҆сѝ лꙋча́ми та́мошними, и҆ дꙋ́шꙋ просвѣти́лъ є҆сѝ, пребл҃же́нне.

Тезоиме́ннѣ наре́клсѧ є҆сѝ свѧще́нное бжⷭ҇твенное, и҆ ст҃о́е бг҃омꙋ́дрое ꙗ҆ви́лсѧ є҆сѝ возложе́нiе, вседержи́телю и҆ творцꙋ̀ вѣкѡ́въ, и҆ хра́мъ ѹ҆краси́лъ є҆сѝ нбⷭ҇ный.

Бг҃оро́диченъ:

Не́бо простры́й, и҆ земны́й, чⷭ҇таѧ, содержа́й крꙋ́гъ, и҆ по всемꙋ̀ є҆стество́мъ бжⷭ҇тва̀ во ѡ҆бꙿѧ́тiихъ твои́хъ пло́тски содержа́сѧ, и҆ вѣ̑рнымъ тѧ̀ ѹ҆твержде́нiе всѣ̑мъ показа̀.

Конда́къ, гла́съ и҃. Подо́бенъ: Взбра́нной:

Свѧщеннонача́льника а҆ѳи́нскаго восхвалѧ́емъ тѧ̀, ꙗ҆́кѡ тайноꙋчи́вшесѧ тобо́ю стра̑ннымъ и҆ неизречє́ннымъ: ꙗ҆ви́лсѧ бо є҆сѝ бг҃опрiѧ́тный пѣсносло́вецъ. но молѝ всебл҃же́нне i҆ероѳе́е, ѿ всѧ́кихъ на́мъ грѣхопаде́нiй и҆зба́витисѧ, да зове́мъ: ра́дꙋйсѧ, ѻ҆́ч҃е бг҃омꙋ́дре.

Та́же сѣда́ленъ, гла́съ є҃. Подо́бенъ: Собезнача́льное сло́во:

А҆пⷭ҇льскимъ вѣща́нiемъ ѡ҆гласи́въ тво́й ѹ҆́мъ, и҆ ѹ҆па́съ  прпⷣбне, вѣ́рныхъ составлє́нiѧ, же́ртвꙋ чи́стꙋ прине́слъ є҆сѝ цр҃ю̀ и҆ творцꙋ̀, вопло́щшемꙋсѧ за ны̀ ѿ дв҃ы бцⷣы, и҆ воскре́сша со сла́вою и҆сповѣ́давъ є҆го̀, i҆ероѳе́е.

Сла́ва, и҆ ны́нѣ, бг҃оро́диченъ:

Те́плаѧ предста́тельнице и҆ непобѣди́маѧ, ѹ҆пова́нiе и҆звѣ́стное, и҆ непосты́дное, стѣно̀ и҆ покро́ве и҆ приста́нище прибѣга́ющымъ къ тебѣ̀, приснодв҃о чⷭ҇таѧ, сн҃а твоего̀ и҆ бг҃а молѝ со а҆́гг҃лы, ѹ҆мире́нiе да́ти мíрꙋ, и҆ спасе́нiе, и҆ ве́лiю ми́лость.

Крⷭ҇тобг҃оро́диченъ:

На крⷭ҇тѣ̀ зрѧ́щи тѧ̀, хрⷭ҇тѐ, мт҃и твоѧ̀, во́лею посредѣ̀ разбо́йникѡвъ ви́сѧща, растерза́ющисѧ ѹ҆тро́бою мт҃рски, глаго́лаше: безгрѣ́шный сн҃е, ка́кѡ непра́веднѡ на крⷭ҇тѣ̀ ꙗ҆́коже sлодѣ́й пригвожде́нъ є҆сѝ, человѣ́ческiй ро́дъ хотѧ̀ ѡ҆живи́ти ꙗ҆́кѡ бл҃гоꙋтро́бенъ;

Пѣ́снь д҃. I҆рмо́съ:

Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованiе, не ѡ҆ста́вль нѣ́дра ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.

Витíйскими бг҃овѣща́ньми ѹ҆краси́лъ є҆сѝ ликостоѧ̑нiѧ бл҃же́нне i҆ероѳе́е, вѣ́рныхъ, и҆ свѧще́нный собо́ръ бг҃омꙋ́дре, возвесели́лъ є҆сѝ а҆пⷭ҇льскiй, ѹ҆дивле́нiемъ бжⷭ҇твеннымъ дѣ́йствꙋѧ, и҆ поѧ̀: си́лѣ твое́й сла́ва, чл҃вѣколю́бче.

Ве́сь бг҃ꙋ ѡ҆свѧще́нъ бы́лъ є҆сѝ всеѻбра́знѡ, бл҃же́нне, и҆зстꙋпа́ѧ къ немꙋ̀ бг҃осло́вными свѧщеннослѡ́вiи, свѧщенноѧвле́нъ бг҃опрiѧ́тне, и҆ бжⷭ҇твенъ пѣсносло́вецъ, и҆ мꙋ́дръ бг҃овѣща́тель, присꙋ́щымъ смы́сленнѡ сꙋди́мь.

Ны́нѣ ви́дѧ, ѻ҆́ч҃е, бжⷭ҇твєннаѧ ꙗ҆снѣ́йше, мимоше́дшихъ всѣ́хъ свѧще́ннѣйше гада́нiй, и҆ сѣ́нiй сꙋ́щихъ на землѝ, и҆́стиннѣйшаѧ бг҃овидѣ̑нiѧ сiѧ́нiй, молѝ спасти́сѧ вѣ́рнѡ пою́щымъ: си́лѣ твое́й сла́ва, чл҃вѣколю́бче. 

Бг҃оро́диченъ:

Ты̀ бг҃а невмѣсти́маго, вмѣ́щшагосѧ во чре́во твоѐ, пречⷭ҇таѧ, родила̀ є҆сѝ, ꙗ҆́кѡ чⷭ҇таѧ дѣ́вственными ѹ҆кра́шена свѣтлостьмѝ, всебл҃же́ннаѧ. тѣ́мъ тѧ̀ бцⷣꙋ и҆́стиннѡ благохва́лимъ, и҆ ржⷭ҇тво̀ твоѐ всѝ сла́вимъ.

Пѣ́снь є҃. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.

Кꙋпножи́тель, ѻ҆́ч҃е, а҆пⷭ҇льскомꙋ сы́й собра́нiю, съ ни́миже предста́лъ є҆сѝ на ѹ҆спе́нiе бжⷭ҇твенное, бг҃огла́се, жизнода́вца пло́тiю на́мъ ро́ждшiѧ, прест҃ы́ѧ и҆ чⷭ҇тыѧ бг҃ома́тере.

Преесте́ственнѡ разꙋмѣ́въ, и҆ ста́рчески ꙗ҆̀же па́че словесѐ видѣ̑нiѧ, и҆сповѣ́да всѣ̑мъ прiе́млющымъ вѣ́рнѡ сiѧ́нiе и҆ твоѧ̀ всебл҃же́нне, созри́тєльнаѧ бг҃ослѡ́вiѧ, разꙋмѣ́ти лю́бѧщымъ вседо́блественнѣйше.

Пребога́тными лꙋча́ми па́че є҆стества̀ свѣтозаре́нiемъ свѣтѧ́сѧ, и҆звѣствова́нiемъ бжⷭ҇твенныхъ ѿкрове́нiй, и҆ чистото́ю мно́гихъ ѡ҆держа́лъ є҆сѝ вре́меннымъ и҆спыта́нiемъ, и҆ видѣ́нiемъ мꙋдрѣ́йшаѧ бжⷭ҇твєннаѧ наꙋча́емь.

Бг҃оро́диченъ:

Неискꙋсомꙋ́жнѡ дв҃о, непредѣ́льнаго є҆стество́мъ бж҃ества̀, вмꙋжи́вшагосѧ сло́ва на́съ ра́ди человѣ́кѡвъ, зачала̀ є҆сѝ ѿ крове́й, ѻ҆трокови́це, дѣ́вственныхъ, воѡбраже́на па́че сло́ва и҆ зако́на, и҆ є҆стества̀.

Пѣ́снь s҃. I҆рмо́съ:

Ѡ҆чи́сти мѧ̀, сп҃се, мнѡ́га бо беззакѡ́нiѧ моѧ̑, и҆ и҆зъ глꙋбины̀ sѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нiѧ моегѡ̀.

Навыче́нiемъ бг҃олѣ́пнымъ бжⷭ҇твенномꙋ зна́нiю наꙋча́емь, словеса̀, ѻ҆́ч҃е, твоѧ̀, ꙗ҆́кѡ втора́ѧ словеса̀ ѡ҆ста́вилъ  є҆сѝ ꙗ҆́вѣ свѧщеннозна́нiѧ, дꙋ́шы на́шѧ просвѣща́ющаѧ.

Бл҃же́нъ и҆́стиннѡ бы́лъ є҆сѝ, бг҃облаже́нне, ѡ҆чище́нною дꙋше́ю, и҆ сꙋ́щее бл҃же́нство, и҆ є҆ди́но жела́емое возлюби́лъ є҆сѝ, добро́ты сп҃совы, i҆ероѳе́е.

На пречи́стыѧ лꙋчы̀ взира́ѧ, бг҃опрiѧ́тне, разꙋ́мными блиста́ньми бжⷭ҇твенныхъ свѣ́тлостей, тѣ́хъ наслажде́нiѧ и҆ свѣтодаѧ́нiѧ ѻ҆́бщникъ ꙗ҆ви́лсѧ є҆сѝ, бл҃же́нне.

Бг҃оро́диченъ:

Гдⷭ҇ьственнѡ, и҆ и҆́стиннѡ тѧ̀, бцⷣе, сла́вимъ, сꙋ́щѡ бо сꙋ́щаго бг҃а неизрече́ннѡ родила̀ є҆сѝ, пло́тiю по ѵ҆поста́си совокꙋ́пльшасѧ, прест҃а́ѧ мт҃и дв҃о.

Конда́къ, гла́съ д҃. Подо́бенъ: Вознесы́йсѧ:

Ꙗ҆́коже сто́лпъ непоколеби́мь, i҆ероѳе́е, преще́нiѧ врагѡ́въ не ѹ҆страши́сѧ: но пре́лести разрꙋши́лъ є҆сѝ тверды́ню, ꙗ҆́кѡ ка́мень че́стенъ валѧ́ѧсѧ, ѻ҆́ч҃е. тѣ́мъ влⷣка тѧ̀ хра́брствовавша вѣнча́етъ живонача́льною и҆ бжⷭ҇твенною десни́цею: є҆го́же ѡ҆ всѣ́хъ на́съ ѹ҆молѝ.

I҆́косъ:

Зако́нꙋ покорѧ́ющесѧ твоемꙋ̀, хрⷭ҇тѐ, ѹ҆ч҃ницы̀ твоѝ, и҆ и҆̀же ѿ ꙗ҆зы̑къ всѣ̑мъ проповѣ́дающе сло́во бжⷭ҇твеннагѡ твоегѡ̀ прише́ствiѧ, це́рквамъ всѣ̑мъ рꙋкополага́ютъ вѣ̑рныѧ, па́стыри же и҆ проповѣ́датели. па́стырѧ ѹ҆́бѡ и҆ сего̀ положи́ша, є҆го́же и҆збра́лъ є҆сѝ ѿ младе́нства, и҆ просвѣти́въ ꙗ҆́кѡ непоро́чна тебѣ̀, и҆ произво́ли на сiѐ того̀ возве́дъ, и҆ ста́до твоѐ врꙋчи́въ, свидѣ́телѧ ꙗ҆ви́лъ є҆сѝ твоегѡ̀ црⷭ҇твiѧ, молѧ́щасѧ ѡ҆ всѣ́хъ на́съ.

Пѣ́снь з҃. I҆рмо́съ:

Бж҃iѧ снисхожде́нiѧ ѻ҆́гнь ѹ҆стыдѣ́сѧ въ вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ.

Ст҃ы́хъ ст҃а̑ѧ тща́сѧ ви́дѣти, бг҃облаже́нне, чистото́ю житiѧ̀, и҆ зрѣ́нiѧ бжⷭ҇твеннагѡ высо́кое, мꙋ́дрѣ стѧжа́лъ  є҆сѝ, и҆ поѧ̀ взыва́лъ є҆сѝ: бл҃гослове́нъ бг҃ъ ѻ҆тє́цъ на́шихъ.

Глагѡ́лъ вѣща́нiе твои́хъ, и҆ списа́нiй доброслове́сiе, возвеселѧ́етъ любо́вiю чествꙋ́ющыѧ, и҆ поꙋща́етъ къ пѣснопѣ́нiю, зва́ти наꙋча́ѧ: бл҃гослове́нъ є҆сѝ бж҃е ѻ҆тє́цъ на́шихъ.

Е҆ди́ницꙋ бж҃ество́мъ зна́емꙋю благосло́вилъ є҆сѝ, въ ли́цѣхъ трⷪ҇цꙋ, и҆ пое́мꙋ во ѵ҆поста́сѣхъ тре́хъ бг҃омꙋ́дре, и҆ поѧ̀ взыва́лъ є҆сѝ: бл҃гослове́нъ бг҃ъ ѻ҆тє́цъ на́шихъ.

Бг҃оро́диченъ:

Зако́нныхъ є҆сте́ствъ, дв҃ома́ти, кромѣ̀ родила̀ є҆сѝ, влады́чествꙋющаго всѣ́ми ви́димыми и҆ разꙋ́мными, чⷭ҇таѧ, є҆го́же пое́мъ согла́снѡ зовꙋ́ще: бл҃гослове́нъ бг҃ъ ѻ҆тє́цъ на́шихъ.

Пѣ́снь и҃. I҆рмо́съ:

Седмери́цею пе́щь халде́йскiй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сiѧ̑ ви́дѣвъ творцꙋ̀ и҆ и҆зба́вителю вопiѧ́ше: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Всеси́льное дх҃а ст҃а́гѡ дѣ́йство въ чистѣ́йшꙋю твою̀ дꙋ́шꙋ все́льшисѧ, бг҃опрiѧ́тна проповѣ́дника и҆ бг҃оглаго́льника показа̀, свѧщеннолѣ́пнѡ и҆зба́вителѧ пою́ща, и҆ вѣ́рою хва́лѧща: свѧще́нницы, воспо́йте, лю́дiе, превозноси́те во всѧ̑ вѣ́ки.

Съ благоче́стнымъ взыска́нiемъ и҆спыта́въ неизречє́ннаѧ строє́нiѧ хрⷭ҇то́выхъ та̑инъ, ꙗ҆́снѡ и҆зꙿѧви́лъ є҆сѝ высокослове́сiемъ дѣ́йствꙋѧ, и҆ сладча́йшимъ твои́хъ вѣща́нiй сложе́нiемъ вопiѧ̀ непреста́ннѡ: свѧще́нницы, воспо́йте, лю́дiе, превозноси́те во всѧ̑ вѣ́ки.

Всебога́таѧ тѧ̀ благода́ть бжⷭ҇твеннѣйшимъ вдохнове́нiемъ и҆ бг҃осло́вiемъ и҆спы́тнымъ и҆спо́лнила є҆́сть: ѿсю́дꙋ и҆сточи́лъ є҆сѝ ꙗ҆́кѡ рѣ́ки ѹ҆чє́нiѧ, а҆пⷭ҇льскаѧ возвеселѧ́щѧ ликостоѧ̑нiѧ, съ ни́миже ны́нѣ воспѣва́еши: свѧще́нницы, воспо́йте, лю́дiе, превозноси́те во всѧ̑ вѣ́ки. 

Бг҃оро́диченъ:

Ѹ҆мерщвле́нꙋ пречⷭ҇таѧ, дꙋ́шꙋ мою̀ грѣхмѝ, и҆ ѡ҆sло́бленꙋ ꙗ҆дови́тымъ ѹ҆грызе́нiемъ, бг҃а могꙋ́щаго животвори́ти всѧ́чєскаѧ, неискꙋсобра́чнѡ па́че є҆стества̀ ро́ждши, возста́ви вопiю́щꙋю: дѣ́ти, благослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Пѣ́снь ѳ҃. I҆рмо́съ:

Ѹ҆жасе́сѧ ѡ҆ се́мъ нб҃о, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее небе́съ. тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ чинонача̑лiѧ велича́ютъ.

Мꙋ́дрости премꙋ́драгѡ ꙗ҆́кѡ рачи́тель бы́въ, бл҃года́тный вѣне́цъ благолѣ́пный ра́дꙋѧсѧ прiѧ́лъ є҆сѝ ны́нѣ ѿ неѧ̀: и҆ лико́вникъ небе́сный ѹ҆ всѧ́ческихъ содѣ́телѧ бы́въ, молѝ спасти́сѧ ѿ бѣ́дъ хва́лѧщымъ тѧ̀, i҆ероѳе́е.

Всели́лсѧ є҆сѝ въ вы̑шнiѧ бжⷭ҇твєнныѧ дворы̀, и҆ ѻ҆би́тєли вѣ̑чныѧ наслѣ́дивъ, съ во́инствы а҆́гг҃льскими ны́нѣ пра́зднꙋеши, и҆ съ а҆пⷭ҇льскими чи́нми, и҆̀мже свесели́шисѧ ра́достнѣ: съ ни́миже и҆ соводворѧ́ѧсѧ, вѣ́рою чествꙋ́ющымъ тѧ̀ бжⷭ҇твеннагѡ ми́ра просѝ.

И҆звѣ̑стнаѧ воздаѧ̑нiѧ воспрiе́мъ, и҆́хже на землѝ ꙗ҆влє́нiѧ стѧжа́лъ є҆сѝ, при́сною любо́вiю взира́ѧ къ бг҃ꙋ: ны́нѣ прилѣ́жнѡ молѝ, ѻ҆́ч҃е i҆ероѳе́е, ми́лость и҆ ѡ҆чище́нiе пода́ти, вѣ́рою па́мѧть твою̀ соверша́ющымъ свѣтоно́снꙋю и҆ всесвѧще́ннꙋю.

Бг҃оро́диченъ:

Ꙗ҆́кѡ мт҃и всѣ́хъ содѣ́телѧ, мт҃рнимъ твои́мъ дерзнове́нiемъ ѹ҆молѝ твоего̀ сн҃а, спастѝ ѿ наси́лiѧ мꙋчи́тельскагѡ плѣнє́нныѧ рабы̑ твоѧ̑, и҆ клевєты̀ человѣ̑къ лꙋка́выхъ ѹ҆праздни́ти, ми́ръ же пода́ти и҆ спасе́нiе пою́щымъ тѧ̀.

Свѣти́ленъ. Подо́бенъ: Жєны̀, ѹ҆слы́шите:

Хꙋ́ждшее покори́лъ є҆сѝ лꙋ́чшемꙋ, бг҃опрiѧ́тне, ѹ҆́мъ  страсте́й вожда̀ предвчини́въ всемꙋ́дрѡ: ѿвсю́дꙋ, i҆ероѳе́е, бг҃осло́вiѧ бы́лъ є҆сѝ ѻ҆рга́нъ, и҆ а҆пⷭ҇лъ хрⷭ҇то́въ мꙋ́дре i҆ера́рше, ѡ҆ мíрѣ моли́сѧ.

Бг҃оро́диченъ:

Ѹ҆спе́нiю твоемꙋ̀ пречⷭ҇томꙋ прише́дъ i҆ероѳе́й, съ про́чими а҆пⷭ҇лы пѣ́снь пое́тъ тебѣ̀ ѻ҆трокови́цѣ, стра́ннꙋю и҆ неизрече́ннꙋю, бжⷭ҇твеннѡ и҆зстꙋпа́ѧ, ꙗ҆́кѡ и҆́стиннѡ бг҃опрiѧ́тенъ: є҆мꙋ́же подо́бники и҆ на́съ покажѝ, бг҃ома́ти дв҃и́це.


