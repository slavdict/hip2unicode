    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же во в҃-й де́нь:

Ст҃ы́ѧ прпⷣбныѧ бл҃говѣ́рныѧ вели́кiѧ кнѧги́ни и҆ноки́ни а҆́нны, ка́шинскiѧ чꙋдотво́рицы.

Е҆ѧ́же пренесе́нiе моще́й пра́зднꙋемъ i҆ꙋ́нiа въ в҃_i-й де́нь.

[Зрѝ] А҆́ще бꙋ́детъ па́мѧть прпⷣбныѧ а҆́нны ка́шинскiѧ въ попра́зднство ст҃ы́ѧ пѧтидесѧ́тницы и҆лѝ въ недѣ́лю всѣ́хъ ст҃ы́хъ, и҆щѝ ѹ҆ста́въ є҆ѧ̀ слꙋ́жбы въ хра́мовыхъ гла́вахъ.

На ма́лѣй вече́рни,

на Гдⷭ҇и, воззва́хъ: стiхи̑ры на д҃, гла́съ а҃.

Подо́бенъ: Ѽ, ди́вное чꙋ́до:

Ѽ бл҃же́ннаѧ мт҃и, вели́каѧ кнѧги́не и҆ноки́не а҆́нно! ѿ бл҃га́гѡ ко́рене произрасла̀ є҆сѝ, прпⷣбнаѧ, а҆́ки красноцвѣтꙋ́щаѧ вѣ́твь, и҆ та́кѡ сама̀ ѿ ю҆́ности твоеѧ̀ сосꙋ́дъ и҆збра́нный бг҃ꙋ ꙗ҆ви́ласѧ є҆сѝ до́брыми твои́ми дѣѧ̑нiи, посто́мъ и҆ мл҃твою, воздержа́нiемъ и҆ ми́лостынею, чистото́ю дꙋше́вною и҆ тѣле́сною, любо́вiю и҆ смиренномꙋ́дрiемъ. тѣ́мъ и҆ хрⷭ҇то́съ всели́сѧ въ тѧ̀, прпⷣбнаѧ, є҆мꙋ́же ны́нѣ моли́сѧ дарова́ти на́мъ ми́ръ и҆ ве́лiю ми́лость. 

Ѽ бл҃же́ннаѧ мт҃и, вели́каѧ кнѧги́не и҆ноки́не а҆́нно! ты̀ ѿ млады́хъ ногте́й твои́хъ стра́хъ бж҃iй и҆мѣ́ла є҆сѝ въ се́рдцѣ твое́мъ, дꙋхѡ́вныѧ ѻ҆́чи твоѝ къ го́рнемꙋ i҆ерⷭ҇ли́мꙋ ѹ҆стремлѧ́ющи и҆ помышлѧ́ющи всегда̀ ѡ҆ бꙋ́дꙋщихъ, ꙗ҆̀же и҆ полꙋчи́ла є҆сѝ, прпⷣбнаѧ. тѣ́мже ны́нѣ моли́сѧ дарова́ти на́мъ ми́ръ и҆ ве́лiю ми́лость.

Ѽ чꙋ́днаѧ мт҃и, вели́каѧ кнѧги́не и҆ноки́не а҆́нно! чи́стаѧ дꙋша̀ твоѧ̀. ꙗ҆́кѡ зерца́ло, ѡ҆чище́но добродѣ́тельми твои́ми мно́гими, ꙗ҆влѧ́етсѧ, ѻ҆тобража́ющее всѣ̑мъ дꙋше́вное сп҃се́нiе и҆ ко творцꙋ̀ на́шемꙋ и҆ бг҃ꙋ присвое́нiе. ны́нѣ ѹ҆̀бо моли́сѧ дарова́ти дꙋша́мъ на́шымъ ми́ръ и҆ ве́лiю ми́лость.

Сла́ва, гла́съ є҃:

Возсiѧ́вшей веснѣ̀, прiиди́те, лю́дiе, возвесели́мсѧ, се́ бо приближа́етсѧ лѣ́то гдⷭ҇не бл҃гопрiѧ́тное, приносѧ́щее плоды̀ мнѡ́гiѧ: почти́мъ па́мѧть прпⷣбныѧ мт҃ре, вели́кiѧ кнѧги́ни и҆ноки́ни а҆́нны, и҆ воспрiи́мемъ по́льзꙋ дꙋше́внꙋю, ꙗ҆́кѡ та́ѧ ѹ҆годѝ хрⷭ҇тꙋ̀ бг҃ꙋ мно́гими свои́ми трꙋды̀ и҆ по́двиги и҆ показа̀ на́мъ пꙋ́ть ко сп҃се́нiю, и҆ ны́нѣ мо́литъ хрⷭ҇та̀ бг҃а дарова́ти на́мъ ми́ръ и҆ ве́лiю ми́лость.

И҆ ны́нѣ, бг҃оро́диченъ:

Бл҃жи́мъ тѧ̀, бг҃оро́дице дв҃о, и҆ сла́вимъ тѧ̀, вѣ́рнiи, по до́лгꙋ, гра́дъ непоколеби́мый, стѣ́нꙋ неѡбори́мꙋю, тве́рдꙋю предста́тельницꙋ и҆ прибѣ́жище дꙋ́шъ на́шихъ.

На стiхо́внѣ стiхи̑ры, гла́съ в҃.

Подо́бенъ: До́ме є҆ѵфра́ѳовъ. 

До́мъ и҆ жили́ще прест҃о́мꙋ дх҃ꙋ была̀ є҆сѝ, бл҃же́ннаѧ мт҃и а҆́нно, тѣ́мъ и҆ хрⷭ҇то́съ въ тебѣ̀ живѧ́ше и҆ ѹ҆́мъ тво́й и҆ дꙋ́шꙋ просвѣща́ше.

Стíхъ: Честна̀ предꙿ гдⷭ҇емъ сме́рть прпⷣбныхъ є҆гѡ̀.

До́мъ и҆ пода́тельница ни́щымъ и҆ всѣ̑мъ неимꙋ́щымъ ꙗ҆ви́ласѧ є҆сѝ, достохва́льнаѧ, тѣ́мъ и҆ приѡбрѣла̀ є҆сѝ бога́тство неистощи́мое на нб҃сѣ́хъ.

Стíхъ: Что̀ возда́мъ гдⷭ҇ви ѡ҆ всѣ́хъ, ꙗ҆́же воздаде́ ми;

До́мъ добродѣ́телей и҆змла́да начала̀ є҆сѝ бы́ти, прпⷣбнаѧ мт҃и а҆́нно, тѣ́мъ и҆ полꙋчи́ла є҆сѝ црⷭ҇тво нбⷭ҇ное и҆ жи́знь вѣковѣ́чнꙋю.

Сла́ва, и҆ ны́нѣ, гла́съ то́йже:

Ра́дꙋйсѧ, мт҃и гдⷭ҇нѧ, ра́дость ѿ а҆́гг҃ла прiе́мшаѧ, и҆ мíрꙋ пода́вшаѧ, и҆ печа́ль є҆́ѵинꙋ до́брѣ ѹ҆толи́вшаѧ.

Тропа́рь пи́санъ на вели́цѣй вече́рни.



На вели́цѣй вече́рни.

Бл҃же́нъ мꙋ́жъ: а҃-й а҆нтiфѡ́нъ.

На Гдⷭ҇и воззва́хъ: стiхи̑ры на и҃, гла́съ є҃.

Подо́бенъ: Ра́дꙋйсѧ:

Ра́дꙋйсѧ, прпⷣбнаѧ мт҃и, вели́каѧ кнѧги́не и҆ноки́не а҆́нно, бл҃говоли́ бо бг҃ъ ѡ҆ст҃и́ти тѧ̀ ѿ ю҆́ности твоеѧ̀ бж҃е́ственнымъ свои́мъ свѣтосiѧ́нiемъ, и҆ ѡ҆богати́ти тѧ̀ свое́ю бл҃года́тiю и҆ просвѣти́ти твоѝ ѻ҆́чи сердє́чныѧ, во є҆́же зрѣ́ти къ бꙋ́дꙋщемꙋ пребыва́нiю. тогѡ̀ ра́ди, ꙗ҆́кѡ ца́рскимъ пꙋте́мъ, ше́ствовала є҆сѝ, бл҃же́ннаѧ, хрⷭ҇тꙋ̀ бг҃ꙋ ѹ҆гожда́ющи, є҆мꙋ́же ны́нѣ моли́сѧ дарова́ти на́мъ ми́ръ и҆ ве́лiю ми́лость. 

Ра́дꙋйсѧ, бл҃же́ннаѧ мт҃и, ꙗ҆́кѡ, подо́бѧщисѧ а҆́ннѣ цѣломꙋ́дреннѣй, де́нь и҆ но́щь моли́ласѧ є҆сѝ гдⷭ҇еви, пребыла́ же є҆сѝ въ постѣ̀ и҆ смире́нiи, вы́нꙋ твою̀ дꙋ́шꙋ снабдѣва́ющи, тѣ́мже ѹ҆годи́ла є҆сѝ нбⷭ҇номꙋ цр҃ю̀ и҆ влⷣцѣ всѣ́хъ, є҆мꙋ́же ны́нѣ моли́сѧ дарова́ти на́мъ ми́ръ и҆ ве́лiю ми́лость.

Ра́дꙋйсѧ, ни́щымъ пита́тельнице неѡскꙋ́днаѧ, си̑рымъ и҆ вдови́цамъ крѣ́пкаѧ помо́щнице, всѣ̑мъ же скорбѧ́щымъ ѹ҆тѣше́нiе. ми́лостивꙋ дꙋ́шꙋ твою̀ и҆мꙋ́щи, съ любо́вiю и҆ ти́хостiю ми́лостыню подава́ла є҆сѝ, надѣ́ющисѧ сꙋгꙋ́бꙋ ми́лость себѣ̀ прiѧ́ти въ бꙋ́дꙋщемъ вѣ́цѣ, по рече́нномꙋ ѿ хрⷭ҇та̀ бг҃а на́шегѡ, ꙗ҆́кѡ ми́лостивiи ми́лостивъ и҆ сꙋ́дъ прiи́мꙋтъ. тѣ́мже ѹ҆годи́ла є҆сѝ, прпⷣбнаѧ, творцꙋ̀ твоемꙋ̀ и҆ гдⷭ҇ꙋ и҆ прiѧ́ла є҆сѝ ѿ негѡ̀ црⷭ҇тво нбⷭ҇ное и҆ вѣне́цъ нетлѣ́нный, того̀ молѝ сп҃сти́сѧ дꙋша́мъ на́шымъ.

Ра́дꙋйсѧ, достохва́льнаѧ мт҃и, вели́каѧ кнѧги́не и҆ноки́не а҆́нно, ꙗ҆́кѡ за мнѡ́гiѧ твоѧ̀ добродѣ̑тели сподо́биласѧ є҆сѝ прiѧ́ти ѿ бг҃а да́ръ чꙋдотворе́нiй: мнѡ́ги бо болѧ́щыѧ разли́чными недꙋ́ги и҆сцѣлѧ́еши, и҆ ꙗ҆́кѡ нѣ́кiимъ драги́мъ бога́тствомъ, ѡ҆богаща́еши, и҆ всѣ́хъ чꙋдесы̀ твои́ми ѹ҆дивлѧ́еши. тѣ́мъ тѧ̀ ны́нѣ мо́лимъ: молѝ хрⷭ҇та̀ бг҃а дарова́ти дꙋша́мъ на́шымъ ми́ръ и҆ ве́лiю ми́лость.

Ра́дꙋйсѧ, чⷭ҇таѧ се́рдцемъ мт҃и, ꙗ҆́кѡ тезоимени́та бы́вши а҆́ннѣ цѣломꙋ́дреннѣй, вы́нꙋ гото́виласѧ є҆сѝ къ вѣ́чномꙋ сп҃се́нiю, по гдⷭ҇ню и҆зволе́нiю, къ немꙋ́же и҆ ѿшла̀ є҆сѝ въ вѣ́чный поко́й и҆ весе́лiе и҆ пребыва́еши  въ неизрече́нныхъ свѣ́тлостехъ, со всѣ́ми ст҃ы́ми, бг҃ꙋ ѹ҆годи́вшими, ра́дꙋющисѧ и҆ веселѧ́щисѧ, наслажда́ющисѧ бжⷭ҇твеннагѡ свѣтосiѧ́нiѧ. молѝ ѹ҆̀бо хрⷭ҇та̀ бг҃а дарова́ти на́мъ ми́ръ и҆ ве́лiю ми́лость.

Сла́ва, гла́съ и҃:

Прiиди́те, всѝ вѣ́рнiи рѡссíйстiи наро́ди, почти́мъ, и҆ похва́лимъ, и҆ согла́снѡ воспои́мъ рѡссíйскꙋю на́шꙋ похвалꙋ̀, ꙗ҆́кѡ пресвѣ́тлꙋю sвѣздꙋ̀, ѡ҆сiѧва́ющꙋю гра́дъ сво́й ка́шинъ чꙋдесы̀ свои́ми, ни́щымъ пита́тельницꙋ, си̑рымъ и҆ вдова́мъ застꙋ́пницꙋ, скорбѧ́щымъ ѹ҆тѣ́шительницꙋ, сiю̀ бл҃же́ннꙋю въ жена́хъ, прпⷣбнꙋю мт҃рь кнѧги́ню а҆́ннꙋ: сiѧ́ бо пре́йде ко хрⷭ҇тꙋ̀ бг҃ꙋ въ вѣ̑чныѧ ѡ҆би́тели и҆ ны́нѣ пребыва́етъ въ го́рнихъ селе́нiихъ, съ чи́нми а҆́гг҃льскими ра́дꙋющисѧ и҆ веселѧ́щисѧ. тѣ́мъ возопiи́мъ къ не́й, зовꙋ́ще: ра́дꙋйсѧ, рѡссíйскаѧ похвало̀, всѣ̑мъ жена́мъ кра́сное ѹ҆добре́нiе, гра́дꙋ ка́шинꙋ просвѣще́нiе: прiе́мши ѿ хрⷭ҇та̀ бг҃а црⷭ҇тво нбⷭ҇ное и҆ вѣне́цъ нетлѣ́нный, того̀ молѝ сп҃сти́сѧ дꙋша́мъ на́шымъ.

И҆ ны́нѣ, бг҃оро́диченъ: Цр҃ь нбⷭ҇ный:

Вхо́дъ. Прокíменъ днѐ.

Чтє́нiѧ трѝ.

Премꙋ́дрости соломѡ́ни чте́нiе.

[Глава̀ г҃] Пра́ведныхъ дꙋ́шы въ рꙋцѣ̀ бж҃iей, и҆ не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ безꙋ́мныхъ ѹ҆мре́ти, и҆ вмѣни́сѧ ѡ҆sлобле́нiе и҆схо́дъ и҆́хъ, и҆ є҆́же ѿ на́съ ше́ствiе, сокрꙋше́нiе: ѻ҆ни́ же сꙋ́ть въ ми́рѣ. И҆́бо предъ лице́мъ человѣ́ческимъ а҆́ще и҆ мꙋ́кꙋ прiи́мꙋтъ, ѹ҆пова́нiе и҆́хъ безсме́ртiѧ и҆спо́лнено, и҆  вма́лѣ нака́зани бы́вше, вели́кими благодѣ́тельтвовани бꙋ́дꙋтъ: ꙗ҆́кѡ бг҃ъ и҆скꙋсѝ ѧ҆̀ и҆ ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ горни́лѣ и҆скꙋсѝ и҆̀хъ, и҆ ꙗ҆́кѡ всепло́дiе же́ртвенное прiѧ́тъ ѧ҆̀. И҆ во вре́мѧ посѣще́нiѧ и҆́хъ возсiѧ́ютъ, и҆ ꙗ҆́кѡ и҆́скры по сте́блiю потекꙋ́тъ. Сꙋ́дѧтъ ꙗ҆зы́кѡмъ, и҆ ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки. Надѣ́ющiисѧ на́нь разꙋмѣ́ютъ и҆́стинꙋ, и҆ вѣ́рнiи въ любвѝ пребꙋ́дꙋтъ є҆мꙋ̀: ꙗ҆́кѡ благода́ть и҆ ми́лость въ преподо́бныхъ є҆гѡ̀, и҆ посѣще́нiе во и҆збра́нныхъ є҆гѡ̀.

Премꙋ́дрости соломѡ́ни чте́нiе.

[Глава̀ д҃] Пра́ведникъ, а҆́ще пости́гнетъ сконча́тисѧ, въ поко́и бꙋ́детъ. Ста́рость бо честна̀ не многолѣ́тна, нижѐ въ числѣ̀ лѣ́тъ и҆счита́етсѧ: сѣди́на же є҆́сть мꙋ́дрость человѣ́кѡмъ. и҆ во́зрастъ ста́рости, житiѐ нескве́рное. Благоꙋго́денъ бг҃ови бы́въ, возлю́бленъ бы́сть, и҆ живы́й посредѣ̀ грѣ̑шникъ, преста́вленъ бы́сть. Восхище́нъ бы́сть, да не sло́ба и҆змѣни́тъ ра́зꙋма є҆гѡ̀, и҆лѝ ле́сть прельсти́тъ дꙋ́шꙋ є҆гѡ̀. Раче́нiе бо sло́бы помрача́етъ дѡ́браѧ, и҆ паре́нiе по́хоти премѣнѧ́етъ ѹ҆́мъ неsло́бивъ. Сконча́всѧ вма́лѣ, и҆спо́лни лѣ́та дѡ́лга: ѹ҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди потща́сѧ ѿ среды̀ лꙋка́вствiѧ. Лю́дiе же ви́дѣвше, и҆ не разꙋмѣ́вше, нижѐ поло́жше въ помышле́нiи таково́е: ꙗ҆́кѡ бл҃года́ть и҆ ми́лость въ преподо́бныхъ є҆гѡ̀, и҆ посѣще́нiе во и҆збра́нныхъ є҆гѡ̀.

Премꙋ́дрости соломѡ́ни чте́нiе.

[Главы̑ є҃ и҆ s҃] Пра́вєдницы во вѣ́ки живꙋ́тъ, и҆ въ гдⷭ҇ѣ мзда̀ и҆́хъ, и҆ попече́нiе и҆́хъ ѹ҆ вы́шнѧгѡ. Сегѡ̀ ра́ди прiи́мꙋтъ црⷭ҇твiе благолѣ́пiѧ, и҆ вѣне́цъ добро́ты ѿ  рꙋкѝ гдⷭ҇ни: занѐ десни́цею покры́етъ ѧ҆̀, и҆ мы́шцею защити́тъ и҆̀хъ. Прiи́метъ всеѻрꙋ́жiе рве́нiе своѐ, и҆ воѡрꙋжи́тъ тва́рь въ ме́сть врагѡ́мъ. Ѡ҆блече́тсѧ въ бронѧ̀ пра́вды, и҆ возложи́тъ шле́мъ, сꙋ́дъ нелицемѣ́ренъ: прiи́метъ щи́тъ непобѣди́мый, преподо́бiе: поѡстри́тъ же напра́сный гнѣ́въ во ѻ҆рꙋ́жiе: спобо́ретъ же съ ни́мъ мíръ на безꙋ̑мныѧ: по́йдꙋтъ праволꙋ̑чныѧ стрѣ́лы мѡ́лнiины, и҆ ꙗ҆́кѡ ѿ благокрꙋ́гла лꙋ́ка ѻ҆блакѡ́въ на намѣ́ренiе полетѧ́тъ. И҆ ѿ каменоме́тныѧ ꙗ҆́рости, и҆спо́лнь падꙋ́тъ гра́ды: вознегодꙋ́етъ на ни́хъ вода̀ морска́ѧ, вѣ́ки же потопѧ́тъ ѧ҆̀ на́глѡ. Сопроти́въ ста́нетъ и҆̀мъ дꙋ́хъ си́лы, и҆ ꙗ҆́кѡ ви́хорь развѣ́етъ и҆̀хъ: и҆ ѡ҆пꙋстоши́тъ всю̀ зе́млю беззако́нiе, и҆ sлодѣ́йство преврати́тъ престо́лы си́льныхъ. Слы́шите ѹ҆̀бо, ца́рiе, и҆ разꙋмѣ́йте: навы́кните, сꙋдiи̑ концє́въ землѝ. Внꙋши́те, держа́щiи мно́жєства и҆ гордѧ́щiисѧ ѡ҆ наро́дѣхъ ꙗ҆зы̑къ: ꙗ҆́кѡ дана̀ є҆́сть ѿ гдⷭ҇а держа́ва ва́мъ, и҆ си́ла ѿ вы́шнѧгѡ.

На лiтíи стiхи́ра хра́ма и҆ прпⷣбнѣй стiхи̑ры, гла́съ в҃.

Подо́бенъ: Кíими похва́льными вѣнцы̀:

Кíими похва́льными пѣ́сньми ѹ҆бл҃жи́мъ прпⷣбнꙋю чꙋдотво́рицꙋ, вели́кꙋю кнѧги́ню и҆ноки́ню а҆́ннꙋ, вѣ̑рнымъ лю́демъ застꙋ́пницꙋ те́плꙋю; вѣ́рою и҆ любо́вiю возопiи́мъ є҆́й. глаго́люще: ра́дꙋйсѧ, землѝ на́шей кра́сное ѹ҆твержде́нiе, всемꙋ́ же хрⷭ҇тоимени́томꙋ жи́тельствꙋ ѹ҆дивле́нiе, тѧ́ бо вѣнце́мъ нетлѣ́нiѧ вѣнча́етъ хрⷭ҇то́съ бг҃ъ на́шъ, и҆мѣ́ѧй ве́лiю и҆ бога́тꙋю ми́лость. 

Кíими похва́льными пѣ́сньми возвели́чимъ прпⷣбнꙋю мт҃рь, вели́кꙋю кнѧги́ню а҆́ннꙋ, те́плꙋю моли́твенницꙋ и҆ хода́таицꙋ ко влⷣцѣ хрⷭ҇тꙋ̀ и҆ бг҃ꙋ на́шемꙋ; во ѹ҆миле́нiи серде́цъ на́шихъ є҆́й помо́лимсѧ: молѝ странѣ̀ на́шей побѣ́дꙋ на врагѝ дарова́ти, просѧ́щи на́мъ ми́ра и҆ ве́лiѧ ми́лости.

Кíими пѣ́сненными добро́тами восхва́лимъ прпⷣбнꙋю мт҃рь а҆́ннꙋ; ꙗ҆́кѡ бо sвѣзда̀, ѡ҆сiѧва́етъ зе́млю рѡссíйскꙋю и҆ гра́дъ сво́й ка́шинъ свои́мъ къ бг҃ꙋ предстоѧ́нiемъ, того̀ молѧ́щи за лю́ди правосла̑вныѧ, во є҆́же сп҃сти́сѧ всѣ̑мъ, па́мѧть є҆ѧ̀ вѣ́рою и҆ любо́вiю почита́ющымъ.

Сла́ва, гла́съ є҃:

Стецы́тесѧ, всѝ правовѣ́рнiи лю́дiе, соше́дшесѧ, соста́вимъ пра́зднество въ прославле́нiе вели́кiѧ кнѧги́ни и҆ноки́ни а҆́нны и҆ возопiи́мъ є҆́й, глаго́люще: ра́дꙋйсѧ, ꙗ҆́кѡ а҆́гг҃лы и҆ человѣ́ки ѹ҆диви́ла є҆сѝ, бл҃же́ннаѧ, чи́стымъ твои́мъ и҆ непоро́чнымъ житiе́мъ и҆ прешла̀ є҆сѝ ко хрⷭ҇тꙋ̀ въ вѣ́чный поко́й и҆ небꙋ́рное приста́нище: дне́сь лю́дiе ра́дꙋютсѧ и҆ веселѧ́тсѧ ѡ҆ ѡ҆брѣ́тенiи честны́хъ моще́й твои́хъ, ꙗ҆̀же подаю́тъ и҆сцѣле́нiе приходѧ́щымъ къ ни́мъ съ вѣ́рою, ты́ же, пребыва́ющи ѹ҆ хрⷭ҇та̀ бг҃а во црⷭ҇твiи нбⷭ҇нѣмъ, молѝ сп҃сти́сѧ дꙋша́мъ на́шымъ.

И҆ ны́нѣ, бг҃оро́диченъ:

Хра́мъ и҆ две́рь є҆сѝ, пала́та и҆ престо́лъ цр҃е́въ, дв҃о всечⷭ҇тна́ѧ, є҆́юже и҆зба́витель мо́й, хрⷭ҇то́съ гдⷭ҇ь, во  тмѣ̀ спѧ́щымъ ꙗ҆ви́сѧ, сл҃нце сы́й пра́вды, просвѣти́ти хотѧ̀ ꙗ҆̀же созда̀ по ѻ҆́бразꙋ своемꙋ̀ рꙋко́ю свое́ю. тѣ́мже, всепѣ́таѧ, ꙗ҆́кѡ мт҃рне дерзнове́нiе къ немꙋ̀ стѧжа́вшаѧ, непреста́ннѡ молѝ сп҃сти́сѧ дꙋша́мъ на́шымъ.

На стiхо́внѣ стiхи̑ры, гла́съ и҃.

Подо́бенъ: Ѽ, пресла́внагѡ чꙋдесѐ:

Ѽ, пресла́внагѡ чꙋдесѐ, ꙗ҆́кѡ въ немощнѣ́мъ є҆стествѣ̀ ве́лiѧ крѣ́пость ꙗ҆ви́сѧ, и҆ бѣсо́вскаѧ пре́лесть побѣди́сѧ, и҆ всѧ̑ кѡ́зни лꙋка́вагѡ разрꙋши́шасѧ, и҆ навѣ́ты ѹ҆праздни́шасѧ. ѽ, бл҃же́ннаѧ въ жена́хъ, прпⷣбнаѧ вели́каѧ кнѧги́не и҆ноки́не а҆́нно, молѝ ѡ҆ на́съ чл҃вѣколю́бца, хрⷭ҇та̀ бг҃а на́шего.

Стíхъ: Честна̀ предꙿ гдⷭ҇емъ сме́рть прпⷣбныхъ є҆гѡ̀.

Ѽ, вели́кихъ бж҃е́ственныхъ дарова́нiй, на тебѣ̀, ма́ти прпⷣбнаѧ, вели́каѧ кнѧги́не а҆́нно, бы́вшихъ: ꙗ҆́кѡ ѿ млады́хъ ногте́й твои́хъ всели́сѧ въ тѧ̀ хрⷭ҇то́съ бг҃ъ на́шъ, тѣ́мъ мнѡ́гiѧ добродѣ́тєли сотвори́ла є҆сѝ и҆ житiе́мъ твои́мъ всѣ́хъ ѹ҆диви́ла є҆сѝ. молѝ ѹ҆̀бо сп҃сти́сѧ дꙋша́мъ на́шымъ.

Стíхъ: Что̀ возда́мъ гдⷭ҇ви ѡ҆ всѣ́хъ, ꙗ҆̀же воздаде́ ми;

Ѽ, досточꙋ́днаѧ мт҃и а҆́нно, похвала̀ є҆сѝ гра́дꙋ ка́шинꙋ, всѣ̑мъ же и҆ноки́нѧмъ кра́сное ѹ҆добре́нiе: ꙗ҆́кѡ бо добропло́днаѧ лоза̀, посредѣ̀ и҆́хъ процвѣла̀ є҆сѝ до́брыми твои́ми дѣ́лы и҆ прешла̀ є҆сѝ къ вѣ́чномꙋ селе́нiю. молѝ ѹ҆̀бо ѡ҆ на́съ хрⷭ҇та̀ бг҃а сп҃сти́сѧ дꙋша́мъ на́шымъ. 

Сла́ва, гла́съ s҃:

Прiиди́те, всѝ и҆́ноцы и҆ и҆ноки́ни, мiрстíи же мꙋ́жiе и҆ жєны̀ бл҃гочести̑выѧ, бога́тiи и҆ ѹ҆бо́зiи, хотѧ́щiи сп҃сти́сѧ: поревнꙋ́имъ бл҃же́ннѣй и҆ прпⷣбнѣй мт҃ри, вели́цѣй кнѧги́не а҆́ннѣ, ꙗ҆́же посто́мъ, и҆ бдѣ́нiемъ, и҆ sѣ́льнымъ воздержа́нiемъ тѣ́ло своѐ до конца̀ и҆знꙋрѝ, и҆, ꙗ҆́кѡ ве́лiѧ свѣти́льница, возсiѧ̀ до́брыми свои́ми дѣ́лы, и҆ прише́дши ко хрⷭ҇тꙋ̀ въ вѣ̑чнаѧ селє́нiѧ, ны́нѣ пребыва́етъ въ невече́рнѣмъ свѣ́тѣ со а҆́гг҃льскими чи́нми, ра́дꙋющисѧ и҆ веселѧ́щисѧ, и҆ мо́литъ ѡ҆ всѣ́хъ лю́дехъ, во є҆́же сп҃сти́сѧ дꙋша́мъ на́шымъ.

И҆ ны́нѣ, бг҃оро́диченъ: Творе́цъ и҆ и҆зба́витель мо́й.

Тропа́рь, гла́съ г҃:

Дне́сь восхвалѧ́емъ тѧ̀, прпⷣбнаѧ мт҃и, вели́каѧ кнѧги́не и҆ноки́не а҆́нно: ꙗ҆́кѡ бо лоза̀ плодови́та посредѣ̀ те́рнiѧ, процвѣла̀ є҆сѝ во гра́дѣ ка́шинѣ твои́ми добродѣ́тельми, всѣ́хъ ѹ҆диви́ла є҆сѝ чꙋ́днымъ твои́мъ житiе́мъ, тѣ́мже хрⷭ҇тꙋ̀ бг҃ꙋ ѹ҆годи́ла є҆сѝ, и҆ ны́нѣ, ра́дꙋющисѧ и҆ веселѧ́щисѧ, пребыва́еши съ ли́ки прпⷣбныхъ же́нъ, наслажда́ющисѧ ра́йскiѧ красоты̀ и҆ весе́лiѧ. мо́лимъ ѹ҆̀бо тѧ̀: молѝ ѡ҆ на́съ чл҃вѣколю́бца, хрⷭ҇та̀ бг҃а на́шего, дарова́ти на́мъ ми́ръ и҆ ве́лiю ми́лость.

И҆́нъ тропа́рь, гла́съ д҃:

Просвѣти́вшисѧ бжⷭ҇твенною бл҃года́тiю, прпⷣбнаѧ, и҆ пра́востiю ѹ҆́мною дꙋ́шꙋ твою̀ привѧза́вши въ любо́вь хрⷭ҇то́вꙋ, тлѣ̑нныѧ, и҆ кра̑сныѧ, и҆ врє́менныѧ нивочто́же вмѣни́ла є҆сѝ. крⷭ҇тнымъ зна́менiемъ на мы́слєнныѧ  врагѝ мꙋ́жески воѻрꙋжи́вшисѧ, по́стническими пѡ́двиги, посто́мъ и҆ моли́твами ѹ҆́глiе страсте́й ѹ҆гаси́ла є҆сѝ, достосла́внаѧ а҆́нно, и҆ по сме́рти и҆сточа́еши бл҃года́ть притека́ющымъ къ моще́мъ твои́мъ. и҆ ны́нѣ, въ нбⷭ҇нѣмъ черто́зѣ съ мꙋ́дрыми дѣ́вами предстоѧ́щи хрⷭ҇тꙋ̀, молѝ ѡ҆ на́съ, почита́ющихъ ст҃ꙋ́ю па́мѧть твою̀.



На ѹ҆́трени,

по а҃-мъ стiхосло́вiи сѣда́ленъ, гла́съ а҃:

Дне́сь призыва́етъ на́съ ѡ҆брѣ́тенiе чⷭ҇тны́хъ моще́й твои́хъ, прпⷣбнаѧ мт҃и а҆́нно, свѣ́тлѡ пра́здновати па́мѧть твою̀, дне́сь всѝ лю́дiе веселѧ́тсѧ, прiи́мше тѧ̀ застꙋ́пницꙋ предꙿ гдⷭ҇емъ. ты́ же, ѽ бл҃же́ннаѧ, моли́сѧ ѡ҆ на́съ, вѣ́рою и҆ любо́вiю тѧ̀ почита́ющихъ.

Сла́ва, и҆ ны́нѣ, бг҃оро́диченъ:

Свѣ́тъ, ѿ свѣ́та происходѧ́й, во твою̀ дѣви́чꙋ ѹ҆тро́бꙋ вни́де и҆ пло́тiю ѡ҆бложи́сѧ недомы́сленнѡ и҆ несказа́ннѡ, рожⷭ҇тво́мъ же є҆гѡ̀ всѧ̀ тва́рь ѡ҆бнови́сѧ и҆ i҆́дѡльскаѧ ле́сть разори́сѧ. тѣ́мъ мо́лимъ тѧ̀, пречⷭ҇таѧ: молѝ, да сп҃се́тъ дꙋ́шы на́шѧ.

По в҃-мъ стiхосло́вiи сѣда́ленъ, гла́съ д҃.

Подо́бенъ: Ско́рѡ предварѝ:

Пребл҃гíй бг҃ъ, премꙋ́дростiю свое́ю всѧ̑ содѣ́ловаѧй и҆ прославлѧ́ѧй ст҃ы̑ѧ своѧ̑, просла́ви тѧ̀, прпⷣбнаѧ мт҃и, на землѝ и҆ на нб҃сѝ: и҆мꙋ́щи ѹ҆̀бо къ немꙋ̀ дерзнове́нiе ве́лiе, молѝ за всѧ̑ лю́ди, въ правосла́вiи живꙋ́щыѧ, ꙗ҆́кѡ да пода́стъ и҆̀мъ ми́лость свою̀ въ де́нь сꙋ́дный. 

Сла́ва, и҆ ны́нѣ, бг҃оро́диченъ:

Ѿ всѣ́хъ родѡ́въ предꙿизбра́ннаѧ и҆ ѿ всѣ́хъ проро́кѡвъ пронарече́ннаѧ, ѿ всѣ́хъ же человѣ̑къ препросла́вленнаѧ и҆ ѿ а҆́гг҃лъ ѹ҆дивлѧ́емаѧ, мт҃и бг҃а вы́шнѧгѡ, ѹ҆дивѝ на на́съ недосто́йныхъ рабѣ́хъ твои́хъ ми́лость твою̀ и҆ молѝ за ны̀ сн҃а твоего̀ и҆ бг҃а на́шего, ꙗ҆́кѡ да пода́стъ на́мъ ми́лость свою̀ въ де́нь сꙋ́дный.

Велича́нiе:

Ѹ҆бл҃жа́емъ тѧ̀, прпⷣбнаѧ мт҃и, вели́каѧ кнѧги́не а҆́нно, и҆ чти́мъ ст҃ꙋ́ю па́мѧть твою̀, наста́внице и҆ноки́нѧмъ и҆ собесѣ́днице а҆́гг҃лѡмъ.

Ѱало́мъ и҆збра́нный: Терпѧ̀ потерпѣ́хъ гдⷭ҇а:

По полѷеле́и сѣда́ленъ, гла́съ и҃.

Подо́бенъ: Премꙋ́дрости:

Ѿ ю҆́ности твоеѧ̀ предꙿизбра́ тѧ гдⷭ҇ь въ селє́нiѧ своѧ̑, прпⷣбнаѧ мт҃и а҆́нно, и҆ ѿ вседержи́тельныѧ десни́цы є҆гѡ̀ положи́сѧ вѣне́цъ нетлѣ́ненъ на главѣ̀ твое́й, и҆ ѡ҆заре́на бы́вши ѿ негѡ̀ бжⷭ҇твеннымъ свѣтосiѧ́нiемъ, ны́нѣ мо́лишисѧ за гра́дъ тво́й, за всю́ же зе́млю рѡссíйскꙋю и҆ за всѧ̑ хрⷭ҇тiа́ны правосла̑вныѧ, ст҃ꙋ́ю па́мѧть твою̀ вѣ́рнѡ почита́ющыѧ и҆ хрⷭ҇тꙋ̀ воспѣва́ющыѧ: сла́ва тебѣ̀, гдⷭ҇и, творѧ́щемꙋ ди̑внаѧ твоѧ̑ чꙋдеса̀.

Сла́ва, и҆ ны́нѣ, бг҃оро́диченъ:

Со́лнце разꙋ́мное возсiѧ̀ ѿ пречⷭ҇тыѧ твоеѧ̀ ѹ҆тро́бы, ѿ негѡ́же всѧ̀ тва́рь ви́димаѧ и҆ неви́димаѧ просвѣти́сѧ и҆ те́рнiе грѣхо́вное и҆скорени́сѧ, тѣ́мъ и҆  мы̀, ѹ҆бо́зiи и҆ недосто́йнiи рабѝ твоѝ, мо́лимъ тѧ̀: да просвѣти́тъ сн҃ъ тво́й мра́къ дꙋ́шъ на́шихъ, да и҆збꙋ́демъ ти́ны грѣхо́вныѧ и҆ да ѡ҆брѧ́щемъ ми́лость въ де́нь стра́шнагѡ и҆спыта́нiѧ твои́ми ма́терними къ немꙋ̀ моли́твами.

Степє́нна, а҃-й а҆нтiфѡ́нъ д҃-гѡ гла́са.

Прокíменъ, гла́съ д҃: Ди́венъ бг҃ъ во ст҃ы́хъ свои́хъ, бг҃ъ i҆и҃левъ.

Стíхъ: Въ цр҃квахъ бл҃гослови́те бг҃а, гдⷭ҇а ѿ и҆стѡ́чникъ i҆и҃левыхъ.

Всѧ́кое дыха́нiе: Е҆ѵⷢ҇лiе ѿ матѳе́а, зача́ло р҃д.

По н҃-мъ ѱалмѣ̀ стiхи́ра, гла́съ s҃.

Тѧ̀ хода́таицꙋ и҆ моли́твенницꙋ бл҃гопрiѧ́тнꙋ и҆́мамы къ бг҃ꙋ, прпⷣбнаѧ мт҃и, вели́каѧ кнѧги́не а҆́нно, ты́ бо мо́лиши за всѧ̑ правосла̑вныѧ лю́ди ꙗ҆́кѡ да и҆зба́вимсѧ ѿ бѣ́дъ, и҆ скорбе́й, и҆ ѿ всѧ́кагѡ навѣ́та вра́жiѧ. тѣ́мъ прославлѧ́емъ твою̀ ст҃ꙋ́ю и҆ чⷭ҇тнꙋ́ю па́мѧть, и҆ восхвалѧ́емъ тѧ̀, бл҃же́ннꙋю въ жена́хъ, зовꙋ́ще: не преста́й молѧ́щисѧ ѡ҆ дꙋша́хъ на́шихъ.

Канѡ́нъ прест҃ѣ́й бг҃оро́дицѣ со i҆рмосо́мъ на s҃ и҆ прпⷣбнѣй канѡ́нъ на и҃, гла́съ г҃.

Пѣ́снь а҃.

I҆рмо́съ: Во́ды дре́вле ма́нiемъ бж҃е́ственнымъ во є҆ди́но со́нмище совокꙋпи́вый, и҆ раздѣли́вый мо́ре i҆и҃льтєскимъ лю́демъ, се́й бг҃ъ на́шъ препросла́вленъ є҆́сть: томꙋ̀ є҆ди́номꙋ пои́мъ, ꙗ҆́кѡ просла́висѧ. 

Да́ждь мѝ, гдⷭ҇и, разꙋмѣ́нiе, да досто́йнѡ воспою̀ и҆ просла́влю бл҃гоꙋго́ждшꙋю тѝ прпⷣбнꙋю ма́терь, пре́жде бы́вшꙋю вели́кꙋю кнѧги́ню а҆́ннꙋ, и҆ возопiю̀ тебѣ̀, хрⷭ҇тꙋ̀ моемꙋ̀, ꙗ҆́кѡ препросла́вленъ є҆сѝ.

Ѡ҆ тебѣ̀, бл҃же́ннаѧ ма́ти а҆́нно, хощꙋ̀ ны́нѣ ѧ҆зы́къ подви́гнꙋти и҆ сло́во прострѣ́ти: споспѣ́шествꙋй мѝ, недосто́йномꙋ, моли́твами твои́ми, да досто́йнѡ восхвалю́ тѧ и҆ воспою̀ гдⷭ҇еви моемꙋ̀, ꙗ҆́кѡ просла́висѧ.

Со млады́хъ ногте́й твои́хъ стра́хъ бж҃iй и҆мѣ́ла є҆сѝ въ се́рдцѣ твое́мъ, бл҃же́ннаѧ, є҆го́же до конца̀ содержа́ла є҆сѝ, ѹ҆крѣплѧ́ема бж҃е́ственною бл҃года́тiю, тѣ́мъ и҆ дꙋ́шꙋ твою̀ сп҃сла̀ є҆сѝ, вы́нꙋ пою́щи хрⷭ҇тꙋ̀, ꙗ҆́кѡ просла́висѧ.

Бг҃оро́диченъ:

Тобо́ю, пречⷭ҇таѧ влⷣчце, ѿ всѣ́хъ родѡ́въ предꙿизбра́ннаѧ дв҃о, ве́сь мíръ ѡ҆бнови́сѧ, и҆ ве́сь ро́дъ чл҃вѣ́ческiй ѿ ле́сти дiа́вольскiѧ свободи́сѧ, и҆ вопiе́тъ ко хрⷭ҇тꙋ̀, ꙗ҆́кѡ просла́висѧ.

Пѣ́снь г҃.

I҆рмо́съ: Непло́днаѧ дꙋшѐ и҆ безча́днаѧ, стѧжѝ пло́дъ бл҃госла́вный, веселѧ́щисѧ, возопíй: ѹ҆тверди́хсѧ тобо́ю, бж҃е, нѣ́сть ст҃ъ, нѣ́сть пра́веденъ, па́че тебѐ, гдⷭ҇и.

Ѻ҆́ко дꙋше́вное чи́сто и҆ здра́во и҆мѣ́ла є҆сѝ ѿ ю҆́ности твоеѧ̀, бл҃же́ннаѧ, и҆́мже всегда̀ зрѣ́ла є҆сѝ къ го́рнемꙋ селе́нiю, є҆гѡ́же и҆ дости́гла є҆сѝ, и҆ ны́нѣ хрⷭ҇тꙋ̀ воспѣва́еши: нѣ́сть ст҃ъ и҆ нѣ́сть пра́веденъ, па́че тебѐ, гдⷭ҇и. 

И҆зъ бл҃гочести́вагѡ ко́рене произрасла̀ є҆сѝ, бл҃же́ннаѧ, и҆ во всѧ̑ дни̑ житiѧ̀ твоегѡ̀ съ сꙋпрꙋ́гомъ твои́мъ чи́стѡ и҆ непоро́чнѡ пребыва́ющи, вопiѧ́ла є҆сѝ ко хрⷭ҇тꙋ̀: нѣ́сть ст҃ъ и҆ нѣ́сть пра́веденъ, па́че тебѐ, гдⷭ҇и.

Ничто́же предꙿ бг҃омъ вѧ́щше є҆́сть добро́ты дꙋше́вныѧ. ты́ же, прпⷣбнаѧ мт҃и, соблюла̀ є҆сѝ ю҆̀ непреткнове́ннѡ, вопiю́щи ко хрⷭ҇тꙋ̀: нѣ́сть ст҃ъ и҆ нѣ́сть пра́веденъ, па́че тебѐ, гдⷭ҇и.

Бг҃оро́диченъ:

Ѻ҆трокови́це чⷭ҇таѧ, мт҃и гдⷭ҇а на́шегѡ, помози́ ми, недосто́йномꙋ рабꙋ̀ твоемꙋ̀, воспѣ́ти ѹ҆го́дницꙋ сн҃а твоегѡ̀ и҆ бг҃а моегѡ̀, прпⷣбнꙋю мт҃рь а҆́ннꙋ, и҆ рещѝ ко хрⷭ҇тꙋ̀: нѣ́сть ст҃ъ и҆ нѣ́сть пра́веденъ, па́че тебѐ, гдⷭ҇и.

И҆́нъ конда́къ, гла́съ и҃:

Скоропослꙋ́шнꙋю помо́щницꙋ всѝ, сꙋ́щiи въ бѣда́хъ, бл҃гоче́стнѡ воспое́мъ, а҆́ннꙋ ст҃ꙋ́ю, дне́сь любо́вiю соше́дшесѧ во ѡ҆брѣ́тенiе чⷭ҇тны́хъ моще́й є҆ѧ̀. воспое́мъ пѣ́снь є҆ди́номꙋ въ трⷪ҇цѣ бг҃ꙋ, ра́дꙋющесѧ, сподо́бльшемꙋ на́съ ви́дѣти пречⷭ҇тое сокро́вище чⷭ҇тны́хъ моще́й є҆ѧ̀: ѿ мнѡ́гъ бо лѣ́тъ сокровє́ны бы́ша, напослѣ́докъ же на́мъ ꙗ҆влє́ны и҆ и҆сточа́ютъ мнѡ́га и҆ разли̑чна и҆сцѣлє́нiѧ. ꙗ҆́кѡ да моли́твами є҆ѧ̀ къ бг҃ꙋ ѿ всѧ́кихъ находѧ́щихъ sѡ́лъ и҆зба́вимсѧ, ра́достною дꙋше́ю и҆ весе́лiемъ се́рдца бл҃года̑рнаѧ воспое́мъ, глаго́люще: ра́дꙋйсѧ, ѹ҆твержде́нiе гра́дꙋ на́шемꙋ. 

Сѣда́ленъ, гла́съ г҃:

Воспита́на была̀ є҆сѝ, бл҃же́ннаѧ, ѿ ро́ждшихъ тѧ̀ въ за́повѣдехъ гдⷭ҇нихъ, ꙗ҆́кѡ лоза̀ въ красноцвѣтꙋ́щихъ вiногра́дѣхъ, тѣ́мъ тѧ̀ ѹ҆бл҃жа́емъ и҆ ст҃ꙋ́ю па́мѧть твою̀ вѣ́рнѡ почита́емъ. молѝ хрⷭ҇та̀ бг҃а, да сп҃се́тъ дꙋ́шы на́шѧ.

Сла́ва, и҆ ны́нѣ, бг҃оро́диченъ:

Свѣ́та превѣ́чнаго, ѿ ѻ҆ц҃а̀ пре́жде вѣ̑къ рожде́нное сло́во бж҃iе, родила̀ є҆сѝ на́мъ, прест҃а́ѧ влⷣчце, хрⷭ҇та̀ бг҃а на́шего, и҆́мже вселе́ннаѧ ѿ тлѝ сме́ртныѧ свободи́сѧ, тѣ́мъ тѧ̀ непреста́ннѡ съ ни́мъ пое́мъ и҆ велича́емъ.

Пѣ́снь д҃.

I҆рмо́съ: Покры́ла є҆́сть нб҃са̀ добродѣ́тель твоѧ̀, хрⷭ҇тѐ: и҆зꙿ кiвѡ́та бо проше́дъ ст҃ы́ни, твоеѧ̀ нетлѣ́нныѧ мт҃ре, въ хра́мѣ сла́вы твоеѧ̀ ꙗ҆ви́лсѧ є҆сѝ, ꙗ҆́кѡ младе́нецъ рꙋконоси́мь, и҆ и҆спо́лнишасѧ всѧ̀ твоегѡ̀ хвале́нiѧ.

Преꙋкраше́на была̀ є҆сѝ, прпⷣбнаѧ мт҃и, добродѣ́тельми твои́ми, ꙗ҆́кѡ цвѣ́ты бл҃гоꙋха́нными и҆ ꙗ҆́кѡ ка́менiемъ драгоцѣ́ннымъ. тѣ́мъ и҆ ѹ҆годи́ла є҆сѝ нетлѣ́нномꙋ цр҃ю̀ и҆ влⷣцѣ всѣ́хъ, є҆мꙋ́же и҆ воспѣ́ла є҆сѝ: гдⷭ҇и, и҆спо́лнишасѧ всѧ̑ твоегѡ̀ хвале́нiѧ.

Ѽ, тве́рдое ѡ҆снова́нiе вѣ́ры, ѽ, любы̀ къ бг҃ꙋ крѣ́пкаѧ! въ же́нстѣмъ бо є҆стествѣ̀ мꙋ́жески побѣди́ла є҆сѝ неви́димаго врага̀ сꙋпоста́та и҆ та́кѡ ѹ҆годи́ла є҆сѝ хрⷭ҇тꙋ̀, вопiю́щи: гдⷭ҇и, и҆спо́лнишасѧ всѧ̑ твоегѡ̀ хвале́нiѧ. 

Хрⷭ҇то́въ хра́мъ была̀ є҆сѝ, прпⷣбнаѧ мт҃и, твое́ю чⷭ҇тото́ю и҆ цѣломꙋ́дрiемъ и҆ про́чими добродѣ́тельми, тѣ́мже вмѣсти́ла є҆сѝ въ себѐ ст҃а́го дх҃а, къ немꙋ́же и҆ возопи́ла є҆сѝ: гдⷭ҇и, и҆спо́лнишасѧ всѧ̑ твоегѡ̀ хвале́нiѧ.

Бг҃оро́диченъ:

Вои́стиннꙋ всѣ́хъ тва́рей вы́шши ꙗ҆ви́ласѧ є҆сѝ, влⷣчце, и҆ кто̀ дово́ленъ по достоѧ́нiю и҆зрещѝ вели́чiе твоѐ; простра́ннее бо небе́съ ꙗ҆ви́сѧ чре́во твоѐ, въ не́мже носи́ла є҆сѝ всѣ́ми невмѣсти́маго бг҃а, къ немꙋ́же и҆ мы̀ вопiе́мъ: гдⷭ҇и, и҆спо́лнишасѧ всѧ̑ твоегѡ̀ хвале́нiѧ.

Пѣ́снь є҃.

I҆рмо́съ: Ꙗ҆́кѡ ви́дѣ и҆са́iа ѡ҆бра́знѡ на прⷭ҇то́лѣ превознесе́на бг҃а, ѿ а҆́гг҃лъ сла́вы дѡрѷноси́ма, ѽ, ѡ҆каѧ́нный, вопiѧ́ше, а҆́зъ: прови́дѣхъ бо воплоща́ема бг҃а, свѣ́та невече́рнѧ и҆ ми́ромъ влады́чествꙋюща.

А҆́ще и҆ во бл҃годе́нствiи пребыва́ла є҆сѝ, бл҃же́ннаѧ мт҃и, и҆ всѧ́ко и҆зꙿѻби́лiе бли́зъ себѐ и҆мѣ́ла є҆сѝ, ника́коже вда́ласѧ є҆сѝ на поко́й и҆ весе́лiе пи́щное, но, sѣ́льнымъ трꙋдо́мъ и҆ воздержа́нiемъ тѣ́ло твоѐ ѹ҆дрꙋча́ющи, воспѣва́ла є҆сѝ жениха̀ твоего̀, хрⷭ҇та̀, свѣ́та невече́рнѧ и҆ ми́ромъ влады́чествꙋюща.

Любо́вiю хрⷭ҇то́вою ѹ҆ѧзви́вшисѧ, бл҃же́ннаѧ мт҃и, вели́каѧ кнѧги́не и҆ноки́не а҆́нно, ꙗ҆́кѡ добропло́днаѧ лоза̀ въ вiногра́дѣ, процвѣла̀ є҆сѝ во гра́дѣ ка́шинѣ бл҃ги́ми твои́ми дѣѧ̑нiи и҆ побѣди́ла є҆сѝ бѣсѡ́вскiѧ  полкѝ, воспѣва́ющи хрⷭ҇та̀, свѣ́та невече́рнѧ и҆ ми́ромъ влады́чествꙋюща.

И҆́стиннымъ свѣ́томъ хрⷭ҇то́вымъ ѡ҆сiѧ́на была̀ є҆сѝ, мт҃и ст҃а́ѧ, вели́каѧ кнѧги́не и҆ноки́не а҆́нно, насыща́ющисѧ ве́лiѧ бл҃года́ти и҆ воспѣва́ющи є҆го̀, свѣ́та невече́рнѧ и҆ ми́ромъ влады́чествꙋюща.

Бг҃оро́диченъ:

Ты̀ ѹ҆̀бо, чⷭ҇таѧ мт҃и гдⷭ҇нѧ, чⷭ҇тото́ю и҆ дв҃ствомъ всѣ́хъ превзошла̀ є҆сѝ, тѣ́мже и҆збра́на была̀ є҆сѝ въ бж҃iе вмѣсти́лище и҆ родила̀ є҆сѝ на́мъ хрⷭ҇та̀ бг҃а на́шего, свѣ́та невече́рнѧ и҆ ми́ромъ влады́чествꙋюща.

Пѣ́снь s҃.

I҆рмо́съ: Бе́здна послѣ́днѧѧ грѣхѡ́въ ѡ҆бы́де мѧ̀, и҆ и҆счеза́етъ дꙋ́хъ мо́й: но простры́й, влⷣко, высо́кꙋю твою̀ мы́шцꙋ, ꙗ҆́кѡ петра̀, мѧ̀ ѹ҆пра́вителю, сп҃сѝ.

И҆зъ бл҃гочести́вагѡ ко́рене произрасла̀ є҆сѝ, прпⷣбнаѧ мт҃и, вели́каѧ кнѧги́не и҆ноки́не а҆́нно, бл҃гоче́стiемъ же и҆ вѣ́рою, а҆́ки цвѣ́тъ, процвѣла̀ є҆сѝ во твое́мъ ѻ҆те́чествѣ, во гра́дѣ ка́шинѣ, и҆ прешла̀ є҆сѝ къ го́рнемꙋ жи́тельствꙋ, вопiю́щи ко хрⷭ҇тꙋ̀: ꙗ҆́кѡ петра́ мѧ, ѹ҆пра́вителю, сп҃сѝ.

Вои́стиннꙋ досто́йна є҆сѝ похвалы̀ ве́лiѧ, прпⷣбнаѧ мт҃и, вели́каѧ кнѧги́не а҆́нно, ꙗ҆́кѡ въ же́нстѣмъ є҆стествѣ̀ мꙋ́жескꙋю крѣ́пость и҆мѣ́ла є҆сѝ, и҆ побѣди́ла є҆сѝ сꙋпоста́та дiа́вола, и҆ воспѣва́ла є҆сѝ ко влⷣцѣ хрⷭ҇тꙋ̀: ꙗ҆́кѡ петра́ мѧ, ѹ҆пра́вителю, сп҃сѝ.

Е҆́й, вои́стиннꙋ свѣ́телъ и҆ тве́рдъ ѹ҆́мъ и҆мѣ́ла є҆сѝ, прпⷣбнаѧ, всѧ̑ бо кра̑снаѧ мíра сегѡ̀, ꙗ҆́кѡ ѹ҆ме́ты,  вмѣни́ла є҆сѝ, бл҃же́ннаѧ, и҆ ничто́же возмо́же поколеба́ти непоро́чнꙋю твою̀ дꙋ́шꙋ, внегда̀ воспѣва́ти тѝ хрⷭ҇тꙋ̀: ꙗ҆́кѡ петра́ мѧ, ѹ҆пра́вителю, сп҃сѝ.

Бг҃оро́диченъ:

Ле́стнымъ ѹ҆́бѡ sмiи́нымъ престꙋпле́нiемъ низпадо́хомъ, но съ сн҃омъ твои́мъ, i҆и҃сомъ хрⷭ҇то́мъ, бг҃омъ на́шимъ, совоста́хомъ, мт҃и гдⷭ҇нѧ, є҆го́же родила̀ є҆сѝ на́мъ, свѣ́тъ, и҆ живо́тъ, и҆ воскресе́нiе.

Конда́къ, гла́съ д҃. Подо́бенъ: Возне́слсѧ є҆сѝ:

Ꙗ҆́кѡ пресвѣ́тлаѧ sвѣзда̀, ꙗ҆ви́ласѧ є҆сѝ въ рѡссíйстѣй землѝ, во гра́дѣ ка́шинѣ, прпⷣбнаѧ мт҃и а҆́нно, во всѣ́хъ бл҃гочести́выхъ и҆ вѣ́рныхъ жена́хъ, а҆́ки крíнъ, процвѣла̀ є҆сѝ чⷭ҇тымъ и҆ непоро́чнымъ твои́мъ житiе́мъ, во и҆ноки́нѧхъ же соверше́нными твои́ми трꙋды̀ и҆ пѡ́двиги, и҆ возшла̀ є҆сѝ къ вы́шнемꙋ гра́дꙋ, ра́дꙋющисѧ и҆ веселѧ́щисѧ, ꙗ҆́кѡ до́брѣ соверши́вши твоѐ тече́нiе, и҆ ны́нѣ честны̑ѧ твоѧ̑ мо́щи, а҆́ки би́серiе драго́е, ꙗ҆ви́шасѧ, на и҆сцѣле́нiе всѣ̑мъ, приходѧ́щымъ съ вѣ́рою. тѣ́мъ и҆ вопiе́мъ тѝ: ра́дꙋйсѧ, всекра́снаѧ дꙋше́ю, и҆ молѝ хрⷭ҇та̀ бг҃а ѡ҆ сп҃се́нiи дꙋ́шъ на́шихъ.

I҆́косъ:

Прiиди́те, всѝ бл҃говѣ́рнiи лю́дiе, воспои́мъ и҆ просла́вимъ прпⷣбнꙋю вели́кꙋю кнѧги́ню и҆ноки́ню а҆́ннꙋ и҆ та́кѡ къ не́й возопiи́мъ: ра́дꙋйсѧ, мт҃и ст҃а́ѧ, великоимени́таѧ кнѧги́не и҆ноки́не а҆́нно, ꙗ҆́кѡ ѿ ю҆́ности твоеѧ̀ возлюби́ла є҆сѝ хрⷭ҇та̀ и҆ по за́повѣдемъ  є҆гѡ̀ ше́ствовала є҆сѝ: ра́дꙋйсѧ, ꙗ҆́кѡ sѣ́льнымъ твои́мъ воздержа́нiемъ тѣ́ло твоѐ ѹ҆дрꙋчи́ла є҆сѝ. ра́дꙋйсѧ, ꙗ҆́кѡ сподо́биласѧ є҆сѝ ѿ бг҃а да́ра чꙋдотворе́нiй: ра́дꙋйсѧ, ꙗ҆́кѡ ѡ҆зарѝ бг҃ъ се́рдце твоѐ, во є҆́же восхотѣ́ти ѡ҆блещи́сѧ во и҆́ноческое ѡ҆дѣѧ́нiе и҆ послѣ́довати хрⷭ҇тꙋ̀. ра́дꙋйсѧ, ни́щымъ пита́тельнице и҆ си̑рымъ застꙋ́пнице: ра́дꙋйсѧ, всѣ̑мъ рѡссȋйскимъ жена́мъ похвало̀ и҆ ѹ҆твержде́нiе. ра́дꙋйсѧ, все́й рѡссíйстѣй странѣ̀ тве́рдое ѹ҆добре́нiе: ра́дꙋйсѧ, ꙗ҆́кѡ вмѣ́сто земна́гѡ ца́рства нбⷭ҇ное ѡ҆брѣла̀ є҆сѝ. ра́дꙋйсѧ, ꙗ҆́кѡ по сме́рти твое́й тѣ́ло твоѐ въ нѣ́драхъ землѝ не подве́ржесѧ тлѣ́нiю: ра́дꙋйсѧ, ꙗ҆́кѡ предстои́ши съ ли́ки ст҃ы́хъ и҆ прпⷣбныхъ же́нъ невече́рнемꙋ свѣ́тꙋ и҆ мо́лишисѧ ѡ҆ сп҃се́нiи дꙋ́шъ на́шихъ.

Пѣ́снь з҃.

I҆рмо́съ: Ꙗ҆́коже дре́вле бл҃гочести̑выѧ трѝ ѻ҆́троки ѡ҆роси́лъ є҆сѝ въ пла́мени халде́йстѣмъ, свѣ́тлымъ бжⷭ҇тва̀ ѻ҆гне́мъ и҆ на́съ ѡ҆зарѝ, бл҃гослове́нъ є҆сѝ, взыва́ющыѧ, бж҃е ѻ҆тє́цъ на́шихъ.

И҆́стинно ве́лiе чꙋ́до ꙗ҆ви́сѧ во гра́дѣ ка́шинѣ, ꙗ҆́кѡ чⷭ҇тны̑ѧ твоѧ̑ мо́щи мно́га лѣ́та земле́ю покровє́ны бы́ша, ны́нѣ же бж҃iею бл҃года́тiю ꙗ҆ви́шасѧ верхꙋ̀ землѝ на и҆сцѣле́нiе всѣ̑мъ, приходѧ́щымъ съ вѣ́рою и҆ вопiю́щымъ: бл҃гослове́нъ бг҃ъ ѻ҆тє́цъ на́шихъ.

Ка́кѡ возмо́жемъ не диви́тисѧ тебѣ̀, бл҃же́ннаѧ мт҃и; пребыла́ бо є҆сѝ, а҆́ки свѣща̀ свѣтѧ́щи, посредѣ̀ рѡссíйскихъ же́нъ чꙋ́днымъ твои́мъ житiе́мъ, вы́нꙋ воспѣва́ющи: бл҃гослове́нъ бг҃ъ ѻ҆тє́цъ на́шихъ. 

Ѹ҆твержде́на была̀ є҆сѝ, мт҃и прпⷣбнаѧ, а҆́ки а҆дама́нтъ крѣ́пкiй, добродѣ́тельми твои́ми и҆, ꙗ҆́кѡ невѣ́ста, ѹ҆кра́шена была̀ є҆сѝ мѡни́сты златы́ми, дѣ́лы твои́ми бл҃ги́ми, воспѣва́ющи хрⷭ҇тꙋ̀: бл҃гослове́нъ є҆сѝ, гдⷭ҇и бж҃е ѻ҆тє́цъ на́шихъ.

Бг҃оро́диченъ:

Ю҆́ницꙋ тѧ̀ нескве́рнꙋю, дв҃ꙋ и҆ бг҃оро́дицꙋ, и҆здале́ча прⷪ҇ро́цы и҆мены̀ разли́чными нареко́ша: и҆́нъ бо тѧ̀ го́рꙋ мы́сленнꙋ наречѐ, дрꙋгíй же роди́тельницꙋ бж҃iю, ѻ҆́въ же рꙋно̀, ѻ҆́въ же сщ҃е́ннꙋю две́рь. тѣ́мже и҆ мы̀ всѝ досто́йнѡ тѧ̀ пое́мъ и҆ славосло́вимъ во вѣ́ки.

Пѣ́снь и҃.

I҆рмо́съ: Слꙋжи́ти живо́мꙋ бг҃ꙋ въ вавѷлѡ́нѣ ѻ҆́троцы претерпѣ́вше, ѡ҆ мꙋсiкíйскихъ ѻ҆рга́нѣхъ неради́ша и҆, посредѣ̀ пла́мене стоѧ́ще, бг҃олѣ́пнꙋю пѣ́снь воспѣва́хꙋ, глаго́люще: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Ка́кѡ и҆зглаго́лю вели́чiе бж҃iе на тебѣ̀, прпⷣбнаѧ мт҃и а҆́нно, ꙗ҆́вльшеесѧ; ꙗ҆́кѡ по толи́цѣхъ лѣ́тѣхъ ѡ҆брѣто́шасѧ мо́щи твоѧ̑ нетлѣ̑нны, на ѹ҆дивле́нiе всѣ̑мъ человѣ́кѡмъ, пою́щымъ: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Ничто́же є҆́сть дража́йше предꙿ бг҃омъ добродѣ́тельныѧ дꙋшѝ, є҆ѧ́же ве́сь мíръ недосто́инъ. тѣ́мже и҆ ты̀, прпⷣбнаѧ мт҃и а҆́нно, па́че всегѡ̀ прилѣжа́ла є҆сѝ ѡ҆ сицевѣ́й безсме́ртнѣй ве́щи, пою́щи: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Ꙗ҆́кѡ свѣщꙋ̀ свѣ́тлꙋ, ѹ҆гото́вала є҆сѝ кро́ткꙋю дꙋ́шꙋ твою̀, прпⷣбнаѧ мт҃и а҆́нно, тѣ́мже по сме́рти  твое́й мно́га и҆сцѣлє́нiѧ недꙋ̑жнымъ и҆злiѧ́шасѧ ѿ чⷭ҇тны́хъ моще́й твои́хъ. сегѡ̀ ра́ди мы̀ вопiе́мъ: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Бг҃оро́диченъ:

Гдⷭ҇а моего̀ и҆ бг҃а ро́ждшаѧ, мт҃и безневѣ́стнаѧ, дерзнове́нiе и҆мꙋ́щи къ немꙋ̀, застꙋпѝ и҆ сохрани́ мѧ твои́мъ хода́тайствомъ, ꙗ҆́кѡ да воспою̀: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Пѣ́снь ѳ҃.

I҆рмо́съ: Сла́дкою пречⷭ҇тагѡ твоегѡ̀ ржⷭ҇тва̀ стрѣло́ю ѹ҆ѧзвле́ни, чⷭ҇таѧ, твое́й достожела́ннѣй добро́тѣ дивѧ́щесѧ, пѣ́сньми а҆́гг҃льскими досто́йнѡ тѧ̀ ꙗ҆́кѡ мт҃рь бж҃iю велича́емъ.

И҆́миже вѣ́сть сꙋдьба́ми прославлѧ́етъ гдⷭ҇ь ст҃ы̑ѧ своѧ̑, и҆́хже и҆мена̀ напи̑сана сꙋ́ть на нб҃сѝ въ кни́гахъ живо́тныхъ, то́йже и҆ тѧ̀ просла́ви свои́мъ милосе́рдiемъ, прпⷣбнаѧ мт҃и а҆́нно. тѣ́мъ тѧ̀ пое́мъ и҆ велича́емъ.

Ны́нѣ съ ли́ки а҆́гг҃льскими на нб҃сѣ́хъ предстои́ши влⷣцѣ всѣ́хъ, прпⷣбнаѧ мт҃и а҆́нно, молѧ́щи ѡ҆ гра́дѣ твое́мъ и҆ ѡ҆ чтꙋ́щихъ вѣ́рою ст҃ꙋ́ю па́мѧть твою̀, недꙋ́гꙋющымъ же подаю́щи и҆сцѣле́нiе ѿ чⷭ҇тны́хъ моще́й твои́хъ. тѣ́мъ тѧ̀ пое́мъ и҆ велича́емъ.

Ю҆́на є҆щѐ во́зрастомъ бы́вши, прпⷣбнаѧ мт҃и а҆́нно, тѣ́снымъ и҆ приско́рбнымъ пꙋте́мъ ше́ствовала є҆сѝ, всѧ́кiѧ сла́дости, ꙗ҆́кѡ го́рести ѿвраща́ющисѧ, ны́нѣ дости́гла є҆сѝ неизрече́нныѧ ра́дости. тѣ́мъ тѧ̀ пое́мъ и҆ велича́емъ. 

Бг҃оро́диченъ:

А҆арѡ́новъ же́злъ прозѧбе́й, влⷣчце, пре́жде непло́денъ бы́въ, по́слѣжде цвѣ́тъ и҆ пло́дъ и҆спꙋстѝ: та́кожде и҆ ты̀, прест҃а́ѧ дв҃о, безмꙋ́жнѡ родила̀ є҆сѝ хрⷭ҇та̀ бг҃а на́шего. тѣ́мъ тѧ̀ пое́мъ и҆ велича́емъ.

Свѣти́ленъ:

Стра́хомъ бж҃iимъ ѡ҆гражде́на была̀ є҆сѝ, прпⷣбнаѧ, и҆, ника́коже ѹ҆боѧ́вшисѧ де́монскихъ си́лъ, ѿшла̀ є҆сѝ ко трисiѧ́нномꙋ вели́комꙋ свѣ́тꙋ и҆ ны́нѣ пребыва́еши въ неизрече́ннѣй свѣ́тлости со всѣ́ми ст҃ы́ми. тѣ́мъ тѧ̀ мо́лимъ: моли́сѧ ѡ҆ на́съ, творѧ́щихъ ст҃ꙋ́ю па́мѧть твою̀.

Сла́ва, и҆ ны́нѣ, бг҃оро́диченъ:

Свѣ́та превѣ́чнаго родила̀ є҆сѝ на́мъ, хрⷭ҇та̀ бг҃а на́шего, пречⷭ҇таѧ дв҃о, и҆зба́вльшаго ве́сь мíръ ѿ ле́сти дiа́вола. тѣ́мже мо́лимъ тѧ̀: не преста́й молѧ́щи, да пода́стъ на́мъ ми́лость свою̀ въ де́нь сꙋ́дный.

На хвали́техъ стiхи̑ры, гла́съ д҃.

Подо́бенъ: Что́ тѧ нарече́мъ:

Что́ тѧ нарече́мъ, прпⷣбнаѧ мт҃и а҆́нно; ꙗ҆́кѡ бо sвѣзда̀, ѡ҆сiѧва́еши ѻ҆те́чество твоѐ, гра́дъ ка́шинъ, многочи́сленными чꙋдесы̀ твои́ми, подаю́щи и҆сцѣле́нiе приходѧ́щымъ съ вѣ́рою къ чⷭ҇тны̑мъ моще́мъ твои̑мъ. молѝ ѹ҆̀бо спасти́сѧ дꙋша́мъ на́шымъ.

Что́ тѧ возꙿименꙋ́емъ, бл҃же́ннаѧ мт҃и а҆́нно; лꙋнꙋ́ ли свѣ́тлꙋю, свѣтѧ́щꙋю во все́й землѝ рѡссíйстѣй; и҆лѝ sвѣздꙋ̀ разꙋ́мнꙋю, зрѧ́щꙋю ко ѹ҆́мномꙋ со́лнцꙋ,  наслажда́ющꙋсѧ бжⷭ҇твеннагѡ свѣтосiѧ́нiѧ и҆ молѧ́щꙋсѧ за ве́сь хрⷭ҇тiа́нскiй ро́дъ, да не превозмо́гꙋтъ сꙋпоста́ты, но да бꙋ́дꙋтъ побѣжде́ни стра́хомъ бж҃iимъ. молѝ ѹ҆̀бо сп҃сти́сѧ дꙋша́мъ на́шымъ.

Прiиди́те, всѝ рѡссíйстiи наро́ди,почти́мъ и҆ похва́лимъ прпⷣбнꙋю мт҃рь, вели́кꙋю кнѧги́ню и҆ноки́ню а҆́ннꙋ, па́че зла́та чистотꙋ̀ возлюби́вшꙋю, и҆ па́че сапфíра дꙋ́шꙋ свою̀ просвѣти́вшꙋю до́брыми свои́ми дѣѧ̑нiи, и҆ ны́нѣ предстоѧ́щꙋю цр҃ю̀ нбⷭ҇номꙋ со а҆́гг҃льскими ли́ки, и҆ молѧ́щꙋю сп҃сти́сѧ дꙋша́мъ на́шымъ.

Сла́ва, гла́съ и҃:

Кто̀ не подиви́тсѧ, кто̀ не похва́литъ и҆ не воспое́тъ вѣ́рнѡ сiю̀ бл҃же́ннꙋю прпⷣбнꙋю мт҃рь а҆́ннꙋ, ꙗ҆́кѡ по ст҃ѣ́мъ є҆ѧ̀ преставле́нiи бы́ша си́лою бж҃iею мнѡ́га чꙋдеса̀ ѿ честны́хъ моще́й є҆ѧ̀, ꙗ҆̀же подаю́тъ и҆сцѣле́нiѧ приходѧ́щымъ къ ни̑мъ съ вѣ́рою. сегѡ̀ ра́ди возопiи́мъ къ не́й, си́це зовꙋ́ще: ра́дꙋйсѧ, прпⷣбнаѧ мт҃и и҆ноки́не а҆́нно, вели́кагѡ да́ра ѿ хрⷭ҇та̀ сподо́бившаѧсѧ и҆ ны́нѣ пребыва́ющаѧ во црⷭ҇твiи нбⷭ҇нѣмъ съ ли́ки прпⷣбныхъ, молѝ сп҃сти́сѧ дꙋша́мъ на́шымъ.

И҆ ны́нѣ, бг҃оро́диченъ, гла́съ то́йже:

Влⷣчце, прiимѝ моли̑твы ра̑бъ твои́хъ и҆ и҆зба́ви на́съ ѿ всѧ́кiѧ нꙋ́жды и҆ печа́ли.

На лiтꙋргíи.

Бл҃жє́нны ѿ канѡ́на, пѣ́сни г҃-ѧ и҆ s҃-ѧ. 

Прокíменъ, гла́съ д҃: Ди́венъ бг҃ъ во ст҃ы́хъ свои́хъ, бг҃ъ i҆и҃левъ.

Стíхъ: Въ цр҃квахъ бл҃гослови́те бг҃а, гдⷭ҇а ѿ и҆стѡ́чникъ i҆и҃левыхъ.

А҆пⷭ҇лъ къ гала́тѡмъ, зача́ло с҃и.

Е҆ѵⷢ҇лiе ѿ матѳе́а, зача́ло р҃д.

Прича́стенъ: Въ па́мѧть вѣ́чнꙋю бꙋ́детъ првⷣникъ:

Моли́тва.

Ѽ прпⷣбнаѧ и҆ пребл҃же́ннаѧ мт҃и а҆́нно! смире́ннѡ припа́дающе къ чⷭ҇тны̑мъ моще́мъ твои́мъ, мо́лимсѧ со слеза́ми прилѣ́жнѡ: не забꙋ́ди ѹ҆бо́гихъ твои́хъ до конца̀, но помина́й на́съ всегда̀ во ст҃ы́хъ твои́хъ и҆ бл҃гопрiѧ́тныхъ моли́твахъ къ бг҃ꙋ. ѽ пребл҃же́ннаѧ вели́каѧ кнѧги́не а҆́нно! не забꙋ́ди присѣща́ти ча́дъ твои́хъ, а҆́ще бо тѣ́ломъ и҆ преста́виласѧ є҆сѝ ѿ на́съ, но и҆ по сме́рти жива̀ пребыва́еши и҆ не ѿстꙋпа́еши ѿ на́съ дꙋ́хомъ, сохранѧ́ющи на́съ ѿ стрѣ́лъ вра́жiихъ, всѧ́кiѧ пре́лести бѣсо́вскiѧ и҆ ко́зней дiа́вольскихъ. моли́твеннице на́ша ѹ҆се́рднаѧ! не преста́й молѧ́щисѧ за ны̀ ко хрⷭ҇тꙋ̀, бг҃ꙋ на́шемꙋ, а҆́ще бо моще́й твои́хъ ра́ка предꙿ ѻ҆чи́ма на́шима вы́нꙋ ви́дима є҆́сть, но ст҃а́ѧ дꙋша̀ твоѧ̀, со а҆́гг҃льскими во́инствы ѹ҆ прⷭ҇то́ла вседержи́телѧ предстоѧ́щи, досто́йнѡ весели́тсѧ. къ тебѣ̀ ѹ҆́бѡ припа́даемъ, тебѣ̀ мо́лимсѧ, тебѣ̀ ми́ли сѧ дѣ́емъ: моли́сѧ, пребл҃же́ннаѧ а҆́нно, всеми́лостивомꙋ бг҃ꙋ на́шемꙋ ѡ҆ сп҃се́нiи дꙋ́шъ на́шихъ, є҆́же и҆спроси́ти на́мъ вре́мѧ на покаѧ́нiе и҆ невозбра́ннѡ прейтѝ ѿ землѝ на нб҃о, мыта́рствъ  го́рькихъ и҆ вѣ́чныѧ мꙋ́ки и҆зба́витисѧ и҆ нбⷭ҇номꙋ црⷭ҇твiю наслѣ́дникѡмъ бы́ти со всѣ́ми прпⷣбными, ѿ вѣ́ка ѹ҆годи́вшими гдⷭ҇ꙋ на́шемꙋ i҆и҃сꙋ хрⷭ҇тꙋ̀, є҆мꙋ́же сла́ва, со безнача́льнымъ є҆гѡ̀ ѻ҆ц҃е́мъ, и҆ съ прест҃ы́мъ, и҆ бл҃ги́мъ, и҆ животворѧ́щимъ є҆гѡ̀ дх҃омъ, ны́нѣ, и҆ при́снѡ, и҆ во вѣ́ки вѣкѡ́въ. А҆ми́нь.


