    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ и҃_i-й де́нь.

Ст҃а́гѡ а҆пⷭ҇ла и҆ є҆ѵⷢ҇лíста лꙋкѝ.

И҆ прпⷣбнагѡ i҆ѡ́сифа волоцка́гѡ.

Слꙋ́жба є҆гѡ̀ пи́сана септе́мврiа, ѳ҃ днѧ̀.

На вече́рни пое́мъ: Блаже́нъ мꙋ́жъ, а҃ а҆нтiфѡ́нъ.

На Гдⷭ҇и, воззва́хъ, стiхи̑ры, на и҃.

Гла́съ и҃. Подо́бенъ: Что̀ ва́съ нарече́мъ:

Что́ тѧ ны́нѣ нарекꙋ̀, а҆пⷭ҇ле; * не́бо, ꙗ҆́кѡ сла́вꙋ бж҃iю повѣ́далъ є҆сѝ: * блиста́нiе, ꙗ҆́кѡ мíръ ѡ҆зарѧ́еши свѣ́томъ: * ѻ҆́блакъ, ѡ҆дождѧ́ющь бжⷭ҇твєнныѧ во́ды: ча́шꙋ  мꙋ́дрости бжⷭ҇твеннѣйшꙋю, * вiно̀ на́мъ и҆сточа́ющꙋю, * сердца̀ веселѧ́щее: * молѝ спасти́сѧ дꙋша́мъ на́шымъ.

Два́жды.

Что́ тѧ ны́нѣ нарекꙋ̀, бг҃опрiѧ́тне; * кiвѡ́тъ златы́й завѣ́та, * є҆го́же завѣща̀ хрⷭ҇то́съ: * рѣкꙋ̀, и҆зъ раѧ̀ и҆стека́ющꙋю на́мъ: * свѣти́ло, ѹ҆́мный свѣ́тъ просiѧва́ющее: * свѣти́льникъ, цр҃ковь всю̀ ѡ҆сiѧва́ющiй: * хлѣ́бъ жи́зни бжⷭ҇твенныѧ трапе́зы: * крати́ръ дꙋхо́внагѡ пи́ва, * молѝ спасти́сѧ дꙋша́мъ на́шымъ.

Два́жды.

Что́ тѧ ны́нѣ, бг҃ови́дче, нарече́мъ; * слꙋжи́телѧ та̑инъ дѣ́лательнѣйшаго хрⷭ҇то́выхъ: * ски́нiи мы́сленныѧ * началохꙋдо́жника мꙋ́дра, * скрижа̑ли и҆зсѣка́ющаго бл҃года́ти: * зако́нъ написа́вшаго новѣ́йшiй, * ѿ сiѡ́на происходѧ́щiи, * и҆ тобо́ю проповѣ́дꙋемый. * молѝ спасти́сѧ дꙋша́мъ на́шымъ.

Что́ тѧ ны́нѣ нарече́мъ, сла́вне; * сокро́вище нбⷭ҇ныхъ дарѡ́въ тве́рдное, * врача̀ дꙋ́шъ и҆ тѣле́съ и҆звѣ́стна, * па́ѵлова содѣ́йственника, * и҆ соше́ственника, дѣѧ̑нiѧ а҆пⷭ҇льскаѧ и҆зглага́юща: * мнѡ́гаѧ лꙋко̀, и҆мена̀, * добродѣ́тель тебѣ̀ сотворѝ. * молѝ спасти́сѧ дꙋша́мъ на́шымъ.

Что́ тѧ, ны́нѣ бг҃оглаго́ливе, провѣща́ю; * ѹ҆ч҃ника̀, ꙗ҆́кѡ на́мъ благовѣствова́лъ є҆сѝ хрⷭ҇та̀: * врача̀, ꙗ҆́кѡ стра̑сти и҆сцѣлѧ́еши дꙋшє́вныѧ: * свѣти́льника, ѹ҆́мный свѣ́тъ ѡ҆блиста́вшаго: * степе́нь и҆ ѡ҆снова́нiе вѣ́ры: * ты́ бо на́мъ написа́лъ є҆сѝ * всечⷭ҇тно́е є҆ѵⷢ҇лiе. * молѝ спасти́сѧ дꙋша́мъ на́шымъ.

Что́ тѧ ны́нѣ, нарекꙋ̀, чꙋ́дне; * зри́телѧ мꙋ́дрости ѹ҆че́нiй нелжи́ва: * списа́телѧ дѣѧ́нiй а҆пⷭ҇льскихъ ѹ҆че́нiй: * и҆лѝ столпа̀ благоче́стiѧ непоколеби́ма: * и҆лѝ стѣ́нꙋ цр҃кве неразрꙋши́мꙋю: * мнѡ́гаѧ, твоѧ̑, лꙋко̀, и҆мена̀, * и҆ бѡ́льшаѧ дарова̑нiѧ. * молѝ спасти́сѧ дꙋша́мъ на́шымъ.

Сла́ва, гла́съ s҃: А҆нато́лiа:

А҆пⷭ҇ле хрⷭ҇то́въ и҆ бжⷭ҇твенныхъ догма̑тъ списа́телю, и҆  цр҃ко́вное ѹ҆твержде́нiе: ты̀ ꙗ҆́кѡ и҆́стиннѡ, сꙋ́щыѧ во мра́цѣ невѣ́дѣнiѧ сердца̀, зашє́дшаѧ во глꙋбинꙋ̀ ѿча́ѧнiѧ, ѹ҆врачи́лъ є҆сѝ бг҃овѣща́ньми, и҆ спа́слъ є҆сѝ ꙗ҆́кѡ ѿ бꙋ́ри треволне́нiѧ, послѣ́дователь бы́въ сосꙋ́да и҆збра́ннагѡ па́ѵла, и҆ ѹ҆ч҃ни́къ. тѣ́мъ мо́лимъ тѧ̀, лꙋко̀ досточꙋ́дне, а҆нтiохíанѡмъ ѹ҆добре́нiе, моли́сѧ сп҃сꙋ и҆ бг҃ꙋ, ѡ҆ и҆̀же вѣ́рою соверша́ющихъ при́снѡ честнꙋ́ю па́мѧть твою̀.

И҆ ны́нѣ, бг҃оро́диченъ: Кто̀ тебѐ не ѹ҆блажи́тъ:

Вхо́дъ. Прокíменъ днѐ, и҆ чтє́нiѧ трѝ, и҆ лiтíа: и҆щѝ сегѡ̀ мѣ́сѧца въ s҃ де́нь.

На стiхо́внѣ стiхи̑ры, гла́съ є҃. Подо́бенъ: Ра́дꙋйсѧ по́стникѡвъ:

Бл҃года́ть ѹ҆стна́мъ твои̑мъ, лꙋко̀, ѻ҆́гненнымъ ѧ҆зы́комъ и҆злiѧ́сѧ, а҆пⷭ҇ле, и҆ ѧ҆зы́къ ѻ҆́гненный показа́лсѧ є҆сѝ, словеса̀ и҆спꙋща́ѧ свѣ́та, свѣ́та досто́йнымъ проповѣ́данiемъ: стрѣ́лы же палѧ́щыѧ тмы̀ жела́ющымъ, пишѧ̀ и҆ ѹ҆чѧ̀ честно́е є҆ѵⷢ҇лiе: и҆ вонѧ̀ жи́зненнаѧ, жи́зни вои́стиннꙋ хотѧ́щымъ ꙗ҆ви́лсѧ є҆сѝ, ꙗ҆́коже па́ѵелъ речѐ, є҆го́же и҆мѣ́лъ є҆сѝ ѹ҆чи́телѧ: вонѧ́ же сме́рти па́ки жи́знь не возлюби́вшымъ. но на́мъ ми́ръ и҆ жи́знь и҆ свѣ́тъ пода́ждь, и҆ ве́лiю ми́лость.

Стíхъ: Небеса̀ повѣ́даютъ сла́вꙋ бж҃iю, творе́нiе же рꙋкꙋ̀ є҆гѡ̀ возвѣща́етъ тве́рдь.

Позна́хомъ ѿ слове́съ твои́хъ, ꙗ҆́коже ре́клъ є҆сѝ, слове́съ ѹ҆твержде́нiе, ꙗ҆̀же ре́клъ є҆сѝ бжⷭ҇твеннѣ, таи́нниче, поне́же писа́ти на́мъ ѡ҆ ве́щехъ на́чалъ є҆сѝ, ѡ҆ ни́хже и҆звѣще́нъ бы́лъ є҆сѝ, и҆ ꙗ҆́коже тебѣ̀ преда́ша, и҆́же и҆спе́рва самови́дцы: и҆̀мже и҆ ты̀ ра́венъ бы́лъ є҆сѝ слꙋжи́тель сло́ва воплоще́нiѧ, є҆го́же по воста́нiи во є҆ммаꙋ́сѣ ви́дѣлъ є҆сѝ, и҆ горѧ́щимъ се́рдцемъ съ клеѡ́пою хлѣ́бъ ꙗ҆́лъ є҆сѝ. тогѡ̀ бжⷭ҇твенныѧ теплоты̀ и҆ на́шѧ, чтꙋ́щихъ тѧ̀, дꙋ́шы и҆спо́лни. 

Стíхъ: Во всю̀ зе́млю и҆зы́де вѣща́нiе и҆́хъ, и҆ въ концы̀ вселе́нныѧ глаго́лы и҆́хъ.

Ра́дꙋйсѧ, є҆ди́нъ написа́вый на́мъ, є҆́же ра́дꙋйсѧ, ра́дꙋѧсѧ, чⷭ҇тыѧ благовѣ́щенiе: и҆ сiю̀ гдⷭ҇ороди́тельницꙋ, ре́кша крⷭ҇ти́телѧ и҆зъ чре́ва, є҆гѡ́же написа́въ и҆ зача́тiе, и҆ сло́ва воплоще́нiе. и҆скꙋшє́нiѧ же и҆ чꙋдеса̀, словеса̀ и҆ стрⷭ҇ти: крⷭ҇тъ и҆ сме́рть, и҆ воста́нiе, є҆́же ви́дѣлъ є҆сѝ и҆ восхо́дъ: дх҃а же соше́ствiе, проповѣ̑дникъ же дѣѧ̑нiѧ, и҆ и҆зрѧ́днѣе же па́ѵлова, є҆гѡ́же показа́лсѧ є҆сѝ соше́ственникъ, вра́чь же и҆ таи́нникъ, и҆ свѣти́льникъ цр҃кве, ю҆́же соблюда́й всегда̀.

Сла́ва, гла́съ s҃:

Всемꙋ́дрый ло́вче, ст҃ы́й ѹ҆ч҃ничѐ, дѣ́лателю сп҃совъ, и҆ проповѣ́дниче тогѡ̀ стрⷭ҇те́й, и҆́же тва́рь вѣ́рою претекíй, и҆ ѿ пре́лести ꙗ҆зы́ки собра́въ, и҆ бг҃ꙋ приве́дъ ꙗ҆́кѡ воню̀ добрꙋ̀, на нб҃са̀ пости́глъ є҆сѝ. тѣ́мъ предстоѧ̀ сꙋдiѝ всѣ́хъ, моли́сѧ и҆зба́вити ны̀ ѿ беззако́нiй на́шихъ, и҆ въ де́нь сꙋда̀ свободи́тисѧ ѿ мꙋ́ки.

И҆ ны́нѣ, бг҃оро́диченъ воскре́сенъ: Творе́цъ и҆ и҆зба́витель мо́й:

Тропа́рь, гла́съ г҃:

А҆пⷭ҇ле ст҃ы́й и҆ є҆ѵⷢ҇лíсте лꙋко̀, молѝ ми́лостиваго бг҃а, да прегрѣше́нiй ѡ҆ставле́нiе пода́стъ дꙋша́мъ на́шымъ.

И҆лѝ се́й, гла́съ є҃:

А҆пⷭ҇тольскихъ дѣѧ́нiй сказа́телѧ, и҆ є҆ѵⷢ҇лiа хрⷭ҇то́ва свѣ́тла списа́телѧ, лꙋкꙋ̀ препѣ́таго неиспи́санна сꙋ́ща хрⷭ҇то́вѣ цр҃кви, пѣ́сньми свѧще́нными ст҃а́го а҆пⷭ҇ла похва́лимъ, ꙗ҆́кѡ врача̀ сꙋ́ща, человѣ́чєскiѧ не́мѡщи, є҆стества̀ недꙋ́ги, и҆ ꙗ҆́зи дꙋ́шъ и҆сцѣлѧ́юща, и҆ молѧ́щасѧ непреста́ннѡ за дꙋ́шы на́шѧ.

Сла́ва, и҆ ны́нѣ, бг҃оро́диченъ воскре́сенъ. 



На ѹ҆́трени, на Бг҃ъ гдⷭ҇ь, тропа́рь два́жды.

Сла́ва, и҆ ны́нѣ, бг҃оро́диченъ:

По а҃-й стiхоло́гiи, сѣда́ленъ, гла́съ г҃:

Прiиди́те всѝ, а҆пⷭ҇ла лꙋкꙋ̀ восхва́лимъ, ꙗ҆́кѡ ко́рмчiѧ: i҆́дѡльскꙋю бо ле́сть ѹ҆празднѝ, и҆ къ свѣ́тꙋ жи́зни возведѐ, и҆ въ трⷪ҇цꙋ вѣ́ровати наꙋчѝ. тѣ́мже дне́сь благоче́стнѡ того̀ почита́юще, вѣ́рнiи, сла́вимъ хрⷭ҇та̀ бг҃а на́шего.

Два́жды.

Сла́ва, и҆ ны́нѣ, бг҃оро́диченъ:

Ра́дꙋйсѧ, марíе дв҃о мт҃и, горо̀ ст҃а́ѧ, є҆де́мскiй раю̀, и҆зъ неѧ́же роди́сѧ хрⷭ҇то́съ бг҃ъ безсѣ́менное сло́во, и҆́мже жи́знь мíрови прозѧбѐ.

По в҃-й стiхоло́гiи сѣда́ленъ, гла́съ г҃. Поⷣ: Красотѣ̀ дѣ́вства:

Пꙋтеше́ствовавъ ты̀ по воста́нiи, лꙋко̀ всесвѧще́нне, съ клеѡ́пою про́чее во гра́дъ є҆ммаꙋ́съ, вопроше́нiе творѧ́щꙋ тѝ, предста̀ гдⷭ҇ь ѻ҆́бразомъ прикрове́нъ, а҆́бiе же прiе́мъ хлѣ́ба пода́нiе, позна́лъ є҆сѝ сп҃са: є҆го́же молѝ дарова́ти на́мъ ве́лiю ми́лость.

Два́жды.

Сла́ва, и҆ ны́нѣ, бг҃оро́диченъ:

Ꙗ҆́кѡ невоздѣ́ланнаѧ, дв҃о, лоза̀, краснѣ́йшiй гро́здъ прозѧбла̀ є҆сѝ, и҆сточа́ющь на́мъ вiно̀ спасе́нiѧ, всѣ́хъ веселѧ́щее дꙋ́шы же и҆ тѣлеса̀. тѣ́мже ꙗ҆́кѡ винꙋ́ тѧ до́брыхъ блажа́ще при́снѡ, со а҆́гг҃ломъ вопiе́мъ тѝ: ра́дꙋйсѧ, ѡ҆бра́дованнаѧ.

По полѷеле́и сѣда́ленъ, гла́съ д҃:

Премꙋ́дрости лови́тельною тро́стiю, ѹ҆́мнагѡ мо́рѧ глꙋбинꙋ̀ возчерпа́ѧ, и҆зъ смертоно́сныѧ глꙋбины̀, вѣ́рныхъ: дꙋ́шы живоꙋлови́лъ є҆сѝ, лꙋко̀ всебл҃же́нне. тѣ́мже ѿ па́ѵла наꙋче́нъ, всѐ ѡ҆чи́стилъ є҆сѝ твоѐ се́рдце ѡ҆сiѧ́нiемъ дх҃а, и҆ догма́тами твои́ми ꙗ҆зы́ки просвѣти́лъ є҆сѝ,  страсте́й недꙋ́гѡванiѧ чꙋдесы̀ и҆сцѣли́лъ є҆сѝ, хрⷭ҇та̀ бг҃а за ны̀ при́снѡ молѧ̀, спасти́сѧ дꙋша́мъ на́шымъ.

Два́жды.

Сла́ва, и҆ ны́нѣ, бг҃оро́диченъ:

И҆мꙋ́ще тѧ̀, бцⷣе, ѹ҆пова́нiе и҆ предста́тельство, вра́жiихъ навѣ̑тъ не ѹ҆бои́мсѧ, ꙗ҆́кѡ спаса́еши дꙋ́шы на́шѧ.

Степє́нна, а҃-й а҆нтiфѡ́нъ д҃-гѡ гла́са. Прокíменъ, гла́съ д҃: Во всю̀ зе́млю. Стíхъ: Небеса̀ повѣ́даютъ: Всѧ́кое дыха́нiе: Е҆ѵⷢ҇лiе i҆ѡа́нна зача́ло ѯ҃з. По н҃-мъ ѱалмѣ̀ стiхи́ра, гла́съ г҃:

Пꙋтеходи́въ ты̀ по воста́нiи, лꙋко̀ всесвѧще́нне, со клеѡ́пою, во гра́дъ ѹ҆́бѡ є҆ммаꙋ́съ, совопроше́нiе творѧ́щꙋ тѝ предста̀ гдⷭ҇ь, зра́комъ непознава́емый: а҆́бiе же прiе́мъ хлѣ́бъ подаѧ́нiе, позна́лъ є҆сѝ сп҃си́телѧ. є҆мꙋ́же моли́сѧ дарова́ти на́мъ ве́лiю ми́лость.

Канѡ́нъ бцⷣы со i҆рмосо́мъ на s҃, и҆ а҆пⷭ҇ла на и҃.

Гла́съ и҃. Пѣ́снь а҃. I҆рмо́съ:

Пѣ́снь возсле́мъ, лю́дiе, чꙋ́дномꙋ бг҃ꙋ на́шемꙋ, свободи́вшемꙋ i҆и҃лѧ ѿ рабо́ты, пѣ́снь побѣ́днꙋю пою́ще и҆ вопiю́ще, пои́мъ тебѣ̀ є҆ди́номꙋ влⷣцѣ.

Колесни́ца бж҃iѧ пресвѣ́тлаѧ бы́лъ є҆сѝ, всест҃о́е носѧ̀ и҆́мѧ предъ человѣ́ки, лꙋко̀ всече́стное, колесни̑цы и҆ триста́ты пре́лести погрꙋжа́ѧ крѣ́пкѡ.

Стрꙋю̀ прiи́мъ жи́зни: зно́емъ и҆зсыха́емый безбо́жiѧ напои́лъ є҆сѝ мíръ, лꙋко̀ всебл҃же́нне, тꙋ́чами бг҃оразꙋ́мiѧ, и҆зъ чре́ва твоегѡ̀ и҆зска́чꙋщими.

Блиста́нiемъ дх҃а, лꙋко̀, и҆ житiѧ̀ чистото́ю ѡ҆зарѧ́емь, ꙗ҆́кѡ мо́лнiѧ, требл҃же́нне, бг҃ода́ннѡ сiѧ́лъ є҆сѝ все́й вселе́ннѣй, просвѣща́ѧ вѣ́рныхъ сердца̀.

Бг҃оро́диченъ:

Ра́дꙋйсѧ, всест҃ы́й хра́ме, рꙋно̀ бг҃оро́сное, запеча́танный и҆сто́чниче безсме́ртныѧ стрꙋѝ: ста́до твоѐ, влⷣчце, сохранѧ́й ѿ всѣ́хъ ра́тныхъ неплѣни́мо. 

Ката́васiа: Ѿве́рзꙋ ѹ҆ста̀ моѧ̑:

Пѣ́снь г҃. I҆рмо́съ:

Нѣ́сть свѧ́тъ ꙗ҆́кѡ гдⷭ҇ь, и҆ нѣ́сть пра́веденъ ꙗ҆́кѡ бг҃ъ на́шъ, є҆го́же пое́тъ всѧ̀ тва́рь: нѣ́сть пра́веденъ па́че тебє̀, гдⷭ҇и.

Возсiѧ́въ ꙗ҆́кѡ со́лнце проповѣ́данiемъ, цр҃кве ѹ҆краси́лъ є҆сѝ, лꙋко̀, ѹ҆твержде́нiе, пре́лести мглꙋ̀ теплото́ю вѣ́ры и҆ста́ивъ, всебл҃же́нне.

Скрижа̑ли и҆зсѣ́клъ є҆сѝ бг҃олѣ̑пныѧ ѿ ка́мене, пребога́те, бж҃iѧ воплоще́нiѧ, ѻ҆ско́рдъ и҆мѣ́ѧ бжⷭ҇твенный ѧ҆зы́къ тво́й, и҆ ѹ҆ста̀ бг҃одохновє́ннаѧ.

Во ѻ҆́блакъ всесвѣ́тлый входѧ́й, и҆ ѻ҆́блакомъ покрыва́емь, прiѧ́лъ є҆сѝ, премꙋ́дре, но́вый зако́нъ, пе́рстомъ дх҃а пи́санный на се́рдцы твое́мъ.

Бг҃оро́диченъ:

Нѣ́сть непоро́чныѧ ꙗ҆́кѡ ты̀, влⷣчце, и҆ нѣ́сть пречⷭ҇ты па́че тебє̀, всенепоро́чнаѧ: во чре́вѣ бо бг҃а сло́ва вмѣсти́ла є҆сѝ, є҆ди́наго многоми́лостиваго.

Сѣда́ленъ, гла́съ и҃. Подо́бенъ: Премꙋ́дрости:

Ꙗ҆́кѡ соше́ственникъ па́ѵловъ ꙗ҆ви́всѧ, разли̑чныѧ бѣды̑ терпѣли́внѣ претерпѣ́лъ є҆сѝ, всехва́льне гдⷭ҇ень а҆пⷭ҇ле, и҆ тече́нiе страда́нiемъ соверши́въ вѣ́ры. съ ни́мъ въ вы́шнихъ весели́шисѧ, блаже́нне. тѣ́мъ и҆ мíрꙋ хрⷭ҇то́во є҆ѵⷢ҇лiе проповѣ́давъ, просвѣти́лъ є҆сѝ подсо́лнечнꙋю всю̀, лꙋко̀ всече́стне. молѝ хрⷭ҇та̀ бг҃а, грѣхѡ́въ составле́нiе пода́ти, пра́зднꙋющымъ любо́вiю свѧтꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Сл҃нца ѻ҆́блаче разꙋ́мнагѡ, бжⷭ҇твеннагѡ свѣ́та свѣти́льниче златокова́нный, нескве́рнаѧ, небла́знаѧ, всенепоро́чнаѧ влⷣчце, ѡ҆мраче́ннꙋю дꙋ́шꙋ мою̀ ѡ҆слѣпле́нiемъ страсте́й, безстра́стiѧ заре́ю просвѣтѝ, молю́сѧ: и҆ ѡ҆скверне́нное моѐ се́рдце ѡ҆мы́й потѡ́ки ѹ҆миле́нiѧ, покаѧ́нiѧ  же слеза́ми, и҆ ѿ тимѣ́нiѧ мѧ̀ ѡ҆чи́сти дѣ́лъ мои́хъ да любо́вiю зовꙋ́ ти: бцⷣе приснодв҃о, молѝ хрⷭ҇та̀ бг҃а прегрѣше́нiй ѡ҆ставле́нiе пода́ти мѝ, тебе́ бо и҆мѣ́ю наде́ждꙋ ра́бъ тво́й.

Пѣ́снь д҃. I҆рмо́съ:

И҆зъ горы̀ приѡсѣне́нныѧ, сло́ве, проро́къ, є҆ди́ныѧ бцⷣы, хотѧ́ща воплоти́тисѧ, бг҃ови́днѡ ѹ҆смотрѝ, и҆ со стра́хомъ славосло́вѧше си́лꙋ твою̀.

Мо́ре ꙗ҆зы́кѡвъ смꙋти́лъ є҆сѝ, бг҃омꙋ́дре, ко́нь бы́въ всецр҃ѧ̀, сла́вное невѣ́рствiе со́лiю бжⷭ҇твенною ѡ҆слажда́ѧ, присносла́вне.

Лꙋ́къ хрⷭ҇то́съ напрѧ́гъ, пꙋстѝ стрѣлꙋ̀ тѧ̀, лꙋко̀, свѣ́тлѡ ѡ҆бощре́нꙋ, лꙋча́ми сiѧ́юща благоче́стiѧ, и҆ просвѣща́юща на́шѧ дꙋ́шы.

Стра̑сти дꙋ́шъ кꙋ́пнѡ и҆ тѣле́съ твои́хъ пѣвцє́въ ѹ҆врачѝ, всеблаже́нне, та́инственнымъ рꙋкодѣ́ланiемъ, грѣха̀ гни́лость и҆зрѣ́зꙋѧ, всемꙋ́дре.

Бг҃оро́диченъ:

Невѣ́сто бж҃iѧ, марíе бг҃ороди́тельнице, и҆зба́ви мѧ̀ лю́тыхъ прегрѣше́нiй и҆ бѣ́дъ, и҆ къ тишины̀ приста́нищꙋ и҆ спасе́нiѧ твои́ми моли́твами напра́ви.

Пѣ́снь є҃. I҆рмо́съ:

Ѹ҆́тренююще, вопiе́мъ тѝ, гдⷭ҇и, спаси́ ны: ты́ бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы.

Ꙗ҆́кѡ роса̀ съ нб҃съ спа́дающи ꙗ҆ви́лсѧ є҆сѝ, пре́лести зно́й разорѧ́ѧ словесы̀ твои́ми.

Стра́хъ во чре́вѣ твое́мъ бжⷭ҇твенный заче́нъ, спасе́нiе породи́лъ є҆сѝ заблꙋ́ждшымъ, а҆пⷭ҇ле.

На го́рꙋ возше́дъ, всебл҃же́нне, добродѣ́телей, всѣ̑мъ є҆ѵⷢ҇лiе црⷭ҇твiѧ проповѣ́далъ є҆сѝ.

Бг҃оро́диченъ:

Марíе бцⷣе безневѣ́стнаѧ, надє́жды врагѡ́въ сꙋ́єтны сотворѝ, и҆ пою́щыѧ тѧ̀ возвеселѝ. 

Пѣ́снь s҃. I҆рмо́съ:

Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ ꙗ҆́кѡ ри́зою, многоми́лостиве хрⷭ҇тѐ бж҃е на́шъ.

Мꙋ́дрости ча́шꙋ и҆спи́въ, напои́лъ є҆сѝ всѣ́хъ позна́нiѧ сп҃са хрⷭ҇та̀, лꙋко̀ всемꙋ́дре.

Па́ѵлꙋ соисхо́дникъ и҆збра́всѧ, лꙋко̀ всебл҃же́нне, ꙗ҆зы́ки ѹ҆лови́лъ є҆сѝ мре́жею, бг҃оглаго́льниче, догма́тѡвъ твои́хъ.

Ѻ҆́блакъ, тꙋ́чꙋ жи́зни на́мъ ѡ҆дождѧ́ющь, ꙗ҆ви́лсѧ є҆сѝ а҆пⷭ҇ле, ѿ и҆стѡ́чникъ спасе́нiѧ и҆стека́ющꙋю.

Бг҃оро́диченъ:

Кꙋми́рѡвъ разрꙋши́тель, ꙗ҆́кѡ бг҃ъ, бы́вшее рождество̀ твоѐ, марíе бг҃оневѣ́сто, покланѧ́емо є҆́сть со ѻ҆ц҃е́мъ и҆ дх҃омъ.

Конда́къ, гла́съ в҃. Подо́бенъ: Твє́рдыѧ:

И҆́стиннаго благоче́стiѧ проповѣ́дника, и҆ та̑инъ неизрече́нныхъ ри́тора, sвѣздꙋ̀ цр҃ко́внꙋю, лꙋкꙋ̀ бжⷭ҇твеннаго восхва́лимъ: сло́во бо є҆го̀ и҆збра̀, съ па́ѵломъ мꙋ́дрымъ ꙗ҆зы́кѡвъ ѹ҆чи́телѧ, є҆ди́нъ вѣ́дый сердє́чнаѧ.

I҆́косъ:

Зна́нiемъ ѡ҆богати́всѧ го́рнѣйшимъ ѿ рꙋкѝ влⷣчни, врꙋче́нъ бы́лъ є҆сѝ ꙗ҆зы́кѡвъ жребiоимꙋ́ществꙋ всехва́льне. тѣ́мъ житiѐ распали́въ сло́вомъ, страна́мъ законополо́жникъ, лꙋко̀, ꙗ҆ви́лсѧ є҆сѝ па́че мѡѷсе́а: пе́рстомъ бж҃iимъ, ꙗ҆́кѡ скрижа̑ли бг҃оначерта̑нныѧ, тобо́ю сложи́вшасѧ дх҃омъ, бжⷭ҇твеннꙋю ѹ҆ѧсни́лъ є҆сѝ вѣ́рꙋ. тѣ́мъ и҆ хрⷭ҇то́съ тѧ̀ просла́ви, є҆ди́нъ вѣ́дый сердє́чнаѧ.

Пѣ́снь з҃. I҆рмо́съ:

Ѻ҆́троцы благочести́вiи въ вавѷлѡ́нѣ ѻ҆́бразꙋ злато́мꙋ не поклони́шасѧ, но посредѣ̀ пе́щи ѻ҆́гненныѧ ѡ҆роша́еми, пѣ́снь воспѣва́хꙋ глаго́люще: превозноси́мый ѻ҆тцє́въ и҆ на́съ бж҃е, бл҃гослове́нъ є҆сѝ.

Ѹ҆ч҃ни́къ неизрече́нныхъ та̑инъ хрⷭ҇та̀ бг҃а вѣ́ренъ бы́въ,  є҆ѵⷢ҇лiе сегѡ̀ бжⷭ҇твенное проповѣ́далъ є҆сѝ вѣ̑рнымъ, всемꙋ́дре, глаго́лющымъ: превозноси́мый ѻ҆тцє́въ и҆ на́съ бж҃е, бл҃гослове́нъ є҆сѝ.

Ѹ҆творє́нiи добродѣ́телей ѹ҆кра́шенъ ꙗ҆ви́лсѧ є҆сѝ, лꙋко̀ всебл҃же́нне, бжⷭ҇твеннагѡ благолѣ́пiѧ зарѧ́ми просвѣща́емь, и҆ вопiѧ̀ непреста́ннѡ творцꙋ̀ твоемꙋ̀: превозноси́мый ѻ҆тцє́въ и҆ на́съ бж҃е, бл҃гослове́нъ є҆сѝ.

И҆спꙋща́ѧ свѣтонѡ́сныѧ лꙋчѝ, ꙗ҆́коже въ нощѝ зарѧ̀ ꙗ҆влѧ́емь, пре́лести тмꙋ̀ сiѧ́нiемъ слове́съ твои́хъ, благоче́стнѡ взыва́ѧ ѿгна́лъ є҆сѝ: превозноси́мый ѻ҆тцє́въ и҆ на́съ бж҃е, бл҃гослове́нъ є҆сѝ.

Бг҃оро́диченъ:

И҆мѣ́ѧ житiѐ, сло́вомъ, бг҃ови́дче, мꙋ́дрости просвѣще́но, лꙋко̀, дв҃ы ржⷭ҇тво̀ ꙗ҆́вственнѡ и҆списа́лъ є҆сѝ, и҆ i҆кѡ́нами любе́знѡ воѡбрази́лъ є҆сѝ: є҆́йже покланѧ́емсѧ вѣ́рнѡ, хрⷭ҇та̀ сла́вѧще.

Пѣ́снь и҃. I҆рмо́съ:

На горѣ̀ ст҃ѣ́й просла́вльшасѧ, и҆ въ кꙋпинѣ̀ ѻ҆гне́мъ приснодв҃ы мѡѷсе́ови та́йнꙋ ꙗ҆́вльшаго, гдⷭ҇а по́йте, и҆ превозноси́те во всѧ̑ вѣ́ки.

Росода́тельною мꙋ́дростiю слове́съ твои́хъ, и҆ тꙋ́чами бл҃года́ти бжⷭ҇твенныѧ, пре́лести пе́щь погаси́лъ є҆сѝ, вѣ́стникъ гдⷭ҇ень, и҆ свѧщеннопроповѣ́дникъ, бг҃омꙋ́дре, бы́въ.

Ꙗ҆́кѡ кра̑сныѧ но́ги твоѧ̑, всеблаже́нне, ми́ръ благовѣствꙋ́ющагѡ, всѧ́къ ѹ҆́мъ преизвѣ́стнѡ преимꙋ́щь: є҆го́же превозно́симъ и҆ славосло́вимъ во вѣ́ки всѧ̑.

Свѣ́тъ мíра, просвѣща́ти во тмѣ̀ сѣдѧ́щыѧ, ꙗ҆ви́ тѧ хрⷭ҇то́съ, ѻ҆́ч҃а сꙋщества̀ сiѧ́нiе, гдⷭ҇и сла́вы, є҆го́же превозно́симъ во вѣ́ки.

Бг҃оро́диченъ:

Во ѹ҆тро́бѣ всели́вшагосѧ дв҃ы, и҆ ѿ неѧ̀ стра́шнѡ и҆ па́че сло́ва, дре́внѧго а҆да́ма ѡ҆бнови́вшаго гдⷭ҇а, пое́мъ и҆ славосло́вимъ во вѣ́ки. 

Пѣ́снь ѳ҃. I҆рмо́съ:

Тѧ̀ неискꙋсобра́чнꙋю мт҃рь бг҃а вы́шнѧгѡ, тѧ̀ па́че ѹ҆ма̀ ро́ждшꙋю сло́вомъ вои́стиннꙋ бг҃а, вы́шшꙋю пречⷭ҇тыхъ си́лъ, немо́лчными славословлє́нiи велича́емъ.

Проповѣ́дникъ бы́лъ є҆сѝ всемíрнагѡ спасе́нiѧ, є҆ѵⷢ҇льскимъ проповѣ́данiемъ: свѧще́ннаѧ же и҆ благознамени́таѧ трꙋба̀, вдохнове́нiемъ ды́шꙋщи дх҃а показа́лсѧ є҆сѝ, свѧщенноглаго́льниче всече́стне.

Дѣѧ̑нiи ѹ҆краша́емь сп҃совыхъ а҆пⷭ҇лѡвъ, сiѧ̑ ѿ бг҃а подви́жимь вѣ̑рнымъ написа́лъ є҆сѝ, ꙗ҆́коже ѻ҆́бразъ ѡ҆дꙋшевле́нный при́снѡ пребыва́ющь ѡ҆бꙿѧви́въ, свѧщеннопроповѣ́дниче всесла́вне.

Ста́лъ є҆сѝ ѹ҆́бѡ лꙋко̀, ꙗ҆́коже пости́гъ бг҃онача́льниче жела́нiй кра́йнѣйшее: хрⷭ҇тꙋ́ бо предста́лъ є҆сѝ, подае́магѡ ѿ негѡ̀ насыща́ѧсѧ бг҃овидѣ́нiѧ. тѣ́мже тѧ̀ всѝ ѹ҆блажа́емъ.

Бг҃оро́диченъ:

Тѧ̀ непристꙋ́пнаго бг҃а носи́вшꙋю на ѡ҆бꙿѧ́тiихъ, на нб҃сѣ́хъ пое́маго ѿ всѧ́кiѧ си́лы, и҆ тобо́ю на́мъ да́рꙋюща всегда̀ спасе́нiе, бг҃ома́ти, велича́емъ.

Свѣти́ленъ. Подо́бенъ: Со ѹ҆ченикѝ:

Лꙋко̀ хрⷭ҇то́въ а҆пⷭ҇ле, таи́нниче неизрече́нныхъ, и҆ ꙗ҆зы́кѡвъ ѹ҆чи́телю, съ па́ѵломъ бжⷭ҇твеннымъ, и҆ пречⷭ҇тою бцⷣею, є҆ѧ́же бжⷭ҇твеннꙋю i҆кѡ́нꙋ ѿ любвѐ и҆зꙿѡбрази́лъ є҆сѝ: молѝ бг҃ови́дче, ѡ҆ на́съ блажа́щихъ тѧ̀, и҆ соверша́ющихъ свѧще́нное твоѐ ѹ҆спе́нiе, всемꙋ́дре тайноглаго́льниче.

Сла́ва, и҆́нъ. Подо́бенъ: Дх҃омъ во ст҃и́лищи:

Ꙗ҆́кѡ ѹ҆ч҃ника̀ бл҃года́ти, и҆ спослѣ́дователѧ па́ѵлова, и҆ словопи́сца и҆зѧ́щнѣйша бжⷭ҇твеннагѡ є҆ѵⷢ҇лiа, похва́лимъ: сло́ва бо воплоще́нiе и҆ вочл҃вѣ́ченiе, и҆ стрⷭ҇ти, блаже́нне, проповѣ́далъ є҆сѝ. тѣ́мъ соше́дшесѧ вѣ́рнѡ, лꙋко̀, досто́йнѡ тѧ̀ почита́емъ. 

И҆ ны́нѣ, бг҃оро́диченъ:

Неизрече́ннѡ бы́сть рожде́нiе пренепоро́чныѧ невѣ́сты, ꙗ҆́кѡ бы́вши чистѣ́йшiй, хра́мъ бцⷣе, совѣ́томъ бо превѣ́чнымъ въ тѧ̀ все́льшасѧ, родила̀ є҆сѝ бг҃а сло́ва. тѣ́мъ пою́ще ржⷭ҇тво̀ твоѐ, велича́емъ досто́йнѡ, всенепоро́чнаѧ.

На хвали́техъ стiхи̑ры на д҃, гла́съ. Поⷣ: Ѻ҆́блакъ тѧ̀ свѣ́та:

Хрⷭ҇то́ва ѹ҆ч҃ника̀, є҆ѵⷢ҇лiа списа́телѧ мꙋдрѣ́йша, сосꙋ́да и҆збра́нна кра́сна, ѻ҆́бразъ ѡ҆дꙋшевле́нъ вѣ́рнiи, є҆гѡ́же во всѣ́хъ цр҃квахъ похвала̀, лꙋкꙋ̀ а҆пⷭ҇ла въ пѣ́снехъ почти́мъ: то́й бо проповѣ́да бж҃iѧ пресла̑внаѧ чꙋдеса̀, просвѣти́въ ꙗ҆̀же на землѝ, бг҃осло́вiѧ лꙋча́ми, бл҃гости ра́ди.

Дꙋ́шъ врачевствꙋ̀, па́че тѣле́съ наꙋчи́всѧ хи́трости, мꙋ́дре, и҆ ѻ҆бою́дꙋ вседо́бръ показа́лсѧ є҆сѝ, бж҃iею мꙋ́дростiю вдохнове́нъ: є҆́юже врачꙋ́ѧ дꙋ́шы же и҆ тѣлеса̀, лꙋко̀ всебл҃же́нне, призыва́еши къ позна́нiю, восперѧ́еши къ жела́нiю бж҃iю, человѣ́ки всегда̀ возво́диши на нб҃о, и҆ ѡ҆ всѣ́хъ мо́лишисѧ восхвалѧ́ющихъ тѧ̀.

Ѹ҆́дицею слове́сною, ꙗ҆̀же во глꙋбинѣ̀ невѣ́дѣнiѧ, ꙗ҆́кѡ ры̑бы внꙋ́трь вше́дшыѧ, привле́клъ є҆сѝ къ позна́нiю бж҃iю: хрⷭ҇тꙋ̀ пи́щꙋ добрꙋ̀ прине́слъ є҆сѝ, всеблаже́нне, че́сть достодо́лжнꙋю, жи́знь нетлѣ́ннꙋю, лꙋко̀ свѧще́ннѣйшiй. тѣ́мъ и҆ а҆пⷭ҇лъ хрⷭ҇то́въ бы́лъ є҆сѝ, мꙋ́дрый благовѣ́стникъ, сказа́тель дѣ́ѧтельныхъ дѣ́лъ бл҃года́ти.

Гла́съ и҃. Лео́нта магíстра:

Прiиди́те, всѧ̀ тва́рь, и҆́стиннѡ врача̀ дꙋхо́внаго, и҆ сп҃сова ѹ҆ч҃ника̀, лꙋкꙋ̀ приснопа́мѧтнаго, пѣ́сньми похва́лимъ: се́й бо безбо́жiѧ недꙋ́гъ, пома́занiемъ хрⷭ҇то́вы кꙋпѣ́ли, ѹ҆врачева̀, и҆ рѣка́ми бг҃ото́чныхъ во́дъ ѿ ѹ҆́стъ, ѡ҆дꙋшевлє́ннаѧ се́ла є҆ѵⷢ҇лiа напоѝ. тѣ́мъ и҆зы́де проро́чески вѣща́нiе є҆гѡ̀ во вселе́ннꙋю, и҆ мо́литсѧ спасти́сѧ дꙋша́мъ на́шымъ. 

Сла́ва, гла́съ то́йже:

Дв҃дски соше́дшесѧ, вѣ́рнiи, въ пѣ́снехъ та́йномꙋ витíи сло́ва, лꙋцѣ̀ воззове́мъ: ѧ҆зы́къ тво́й тро́сть пи́сменника ꙗ҆ви́сѧ, хрⷭ҇та̀ скоропи́сца ѹ҆краша́ѧ зра́ки, къ ра́зꙋмꙋ ꙗ҆зы́кѡвъ бжⷭ҇твеннагѡ позна́нiѧ: въ не́мже проповѣ́далъ є҆сѝ є҆ѵⷢ҇лiе, и҆ кꙋ́пнѡ а҆пⷭ҇лѡвъ дѣѧ̑нiѧ списа́въ. тѣ́мъ предстоѧ̀ трⷪ҇цѣ и҆ бг҃ꙋ, моли́сѧ ѡ҆ дꙋша́хъ на́шихъ.

И҆ ны́нѣ, бг҃оро́диченъ:

Влⷣчце, прiимѝ моли̑твы ра̑бъ твои́хъ, и҆ и҆зба́ви на́съ ѿ всѧ́кiѧ нꙋ́жды и҆ печа́ли.

Славосло́вiе вели́кое, и҆ ѿпꙋ́стъ.

На лiтꙋргíи бл҃жє́нна, ѿ канѡ́на а҆пⷭ҇тола пѣ́снь г҃-ѧ, и҆ s҃-ѧ. Прокíменъ, гла́съ и҃. Во всю̀ зе́млю и҆зы́де вѣща́нiе и҆́хъ, и҆ въ концы̀ вселе́нныѧ глаго́лы и҆́хъ. Стíхъ: Нб҃са̀ повѣ́даютъ сла́вꙋ бж҃iю: А҆пⷭ҇лъ къ колосса́ємъ, зача́ло с҃ѯ, ѿ полꙋ̀. А҆ллилꙋ́iа, гла́съ а҃: И҆сповѣ́дѧтъ небеса̀ чꙋдеса̀ твоѧ̑, гдⷭ҇и. Е҆ѵⷢ҇лiе лꙋкѝ, зача́ло н҃а. Прича́стенъ: Во всю̀ зе́млю и҆зы́де вѣща́нiе и҆́хъ:


