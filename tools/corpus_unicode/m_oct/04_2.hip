    OCR:

    Библиотека святоотеческой литературы

    http://orthlib.ru



Слꙋ́жба ѡ҆брѣ́тенiю честны́хъ моще́й, и҆̀же во ст҃ы́хъ ѻ҆тє́цъ на́шихъ, гꙋ́рiа пе́рвагѡ а҆рхiепíскопа новопросвѣще́ннагѡ гра́да каза́ни, и҆ варсоно́фiа є҆пíскопа тферска́гѡ.

На ма́лѣй вече́рни стiхи̑ры, гла́съ а҃. Подо́бенъ: Нбⷭ҇ныхъ чинѡ́въ:

Взѧ́сте на ра́мо крⷭ҇тъ хрⷭ҇то́въ, * и҆ распѧ́стесѧ мíрꙋ, преподо́бнiи, * и҆ послѣ́довасте стопа́мъ созда́вшагѡ ѿ не сꙋ́щихъ всѧ̑, * бж҃iѧ сло́ва. * є҆го́же моли́те, да прiи́мемъ грѣхѡ́въ проще́нiе, * и҆ наслѣ̑дницы бꙋ́демъ жи́зни вѣ́чныѧ.

Два́жды.

Ꙗ҆ви́стесѧ сокро́вище добродѣ́телей, * и҆ презрѣ́сте всѧ̑ ꙗ҆̀же въ житiѝ кра̑снаѧ, хрⷭ҇то́вою любо́вiю распала́еми, и҆́щꙋще ꙗ҆̀же бг҃ꙋ ѹ҆гѡ́днаѧ. * и҆ тогѡ̀ ра́ди бы́сте жи́телє црⷭ҇тва нбⷭ҇нагѡ, * и҆ ѡ҆ на́съ моли́те, да бꙋ́демъ и҆ мы̀ томꙋ̀ соприча̑стницы.

Безстра́стiѧ бы́вше кра́снiи сосꙋ́ди, ѻ҆тцы̀ пребл҃же́ннiи, и҆ чꙋде́съ и҆сто́чницы, * мона́шествꙋющихъ столпѝ крѣ́пцыи, де́мѡнѡвъ прогони́телє, * и҆ страсте́й цѣли́телє да почтꙋ́тсѧ пѣ́сньми, * наста́вницы на́ши премꙋ́дрiи: и҆ мо́лѧтъ хрⷭ҇та̀, да спасе́тъ дꙋ́шы на́шѧ. 

Сла́ва, гла́съ s҃:

Кто̀ дово́ленъ похвали́ти такѡвы́ѧ ст҃и́тели, возсiѧ́вшыѧ напослѣ́докъ лѣ́тъ; бл҃года́тiю бо ст҃а́гѡ дх҃а, чꙋде́съ и҆сцѣле́нiй да́ръ прiе́мше ѿ бг҃а, и҆ свои́хъ тѣле́съ нетлѣ́нiе, на́мъ же ѹ҆ хрⷭ҇та̀ про́сѧтъ грѣхѡ́въ проще́нiѧ, и҆ ве́лiѧ ми́лости.

И҆ ны́нѣ, бг҃оро́диченъ:

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

До́мъ и҆ жили́ще дх҃а прест҃а́гѡ, * прпⷣбнiи ѻ҆тцы̀, бы́ли є҆стѐ: * тѣ́мже и҆ на́съ * до́мъ тогѡ̀ содѣ́лайте, * свѧтꙋ́ю ва́шꙋ па́мѧть почита́ющихъ.

Стíхъ: Честна̀ предъ гдⷭ҇емъ сме́рть прпⷣбныхъ є҆гѡ̀.

Не преста́йте молѧ́щесѧ, прпⷣбiи, * ѡ҆ при́сныхъ рабѣ́хъ ва́шихъ, * и҆̀хже нетлѣ́нiемъ тѣле́съ ва́шихъ возвесели́сте, * да всѝ честнꙋ́ю ва́шꙋ па́мѧть * веселѧ́щесѧ почита́емъ.

Стíхъ: Восхва́лѧтсѧ прпⷣбнiи во сла́вѣ, и҆ возра́дꙋютсѧ на ло́жахъ свои́хъ.

Моли́тесѧ прилѣ́жнѡ за ны̀ наста́вницы на́ши, * и҆ и҆зба́вите ны̀ ѿ бѣ́дъ и҆ скорбе́й, * ꙗ҆̀же на ны̀ нахо́дѧтъ: * ѹ҆скори́те, ст҃íи, на по́мощь на́шꙋ, * да по до́лгꙋ ва́съ ѹ҆блажа́емъ.

Сла́ва, гла́съ г҃. Самогла́сенъ:

Мно́гъ трꙋ́дъ, и҆ тѣ́сенъ пꙋ́ть въ житiѝ свое́мъ прешлѝ є҆стѐ, ѻ҆тцы̀ прпⷣбнiи: и҆ тѣ́мъ дости́гли є҆стѐ въ ти́хое приста́нище, и҆ ра́дость неизрече́ннꙋю, и҆дѣ́же пра́ведныхъ веселѧ́тсѧ ли́цы, ꙗ҆влѧ́ющесѧ на́мъ ча́дѡмъ свои̑мъ, ꙗ҆́кѡ мздꙋ̀ прiѧ́ли є҆стѐ трꙋдѡ́въ свои́хъ.

И҆ ны́нѣ, бг҃оро́диченъ. Тропа́рь ѻ҆́бщiй ст҃ы́хъ, гла́съ г҃:

Пе́рвiи ѹ҆чи́телiе пре́жде те́мномꙋ, ны́нѣ же свѣ́тломꙋ и҆ новопросвѣще́нномꙋ гра́дꙋ каза́ни, пе́рвiи возвѣсти́телiе пꙋтѝ спаси́тельнагѡ, и҆́стиннiи храни́телiе а҆пⷭ҇льскихъ преда́нiй, столпѝ непоколеби́мiи, благоче́стiѧ ѹ҆чи́телiе, и҆ правосла́вiѧ наста̑вницы, гꙋ́рiе и҆ варсоно́фiе, влⷣкꙋ всѣ́хъ  моли́те, ми́ръ вселе́ннѣй дарова́ти, и҆ дꙋша́мъ на́шымъ ве́лiю ми́лость.

Сла́ва, и҆ ны́нѣ, бг҃оро́диченъ.

На вели́цѣй вече́рни, Блаже́нъ мꙋ́жъ: На Гдⷭ҇и, воззва́хъ, поста́вимъ стiхѡ́въ и҃: И҆ пое́мъ стiхи̑ры ст҃и́телѧ гꙋ́рiа, гла́съ є҃.

Подо́бенъ: Ра́дꙋйсѧ:

Преда́нiємъ прилѣжа́въ прилѣ́жнѡ, ꙗ҆̀же прiѧ́лъ є҆сѝ ѿ сп҃са на́шегѡ хрⷭ҇та̀ бг҃а, и҆ ст҃ы́хъ є҆гѡ̀ ѹ҆чени̑къ, и҆ вселе́нскихъ ѹ҆чи́телей, вѣ́рою и҆ благопокоре́нiемъ къ наказа́телю своемꙋ̀, и҆ дости́глъ є҆сѝ слове́сное наказа́нiе, и҆ соверше́нное позна́нiе свѧще́нныхъ писа́нiй. и҆ тогѡ̀ ра́ди и҆збра́ннагѡ хрⷭ҇то́ва ста́да ѻ҆ц҃ъ и҆ ѹ҆чи́тель ꙗ҆влѧ́ешисѧ, ст҃и́телю гꙋ́рiе, хрⷭ҇та̀ бг҃а молѝ спасти́сѧ на́мъ, вѣ́рою приходѧ́щымъ къ ра́цѣ моще́й твои́хъ.

Къ три́десѧтємъ два̀ лѣ̑та земле́ю покрове́но бы́сть честно́е тѣ́ло твоѐ, ст҃и́телю гꙋ́рiе, и҆ ѡ҆брѣ́тесѧ ра́ка моще́й твои́хъ полна̀ мѵ́ра благово́ннагѡ, гро́бъ же и҆ погреба̑льнаѧ нѡ́ва бѧ́хꙋ, крѣ́постiю же но́выхъ крѣпча́йшѧ: тѣ́ло же твоѐ честно́е а҆́ки гꙋ́ба верхꙋ̀ мѵ́ра ноша́шесѧ: ча́сти же ѿ чꙋдотво́рнагѡ твоегѡ̀ тѣ́ла, ни є҆ди́нѣй погрꙋже́ннѣй бы́вшей, цѣ́лости ра́ди. тѣ́мже мо́лимъ тѧ̀, ст҃и́телю гꙋ́рiе: молѝ хрⷭ҇та̀ бг҃а, спасти́сѧ дꙋша́мъ на́шымъ.

Мона̑ха два̀ подви́гшасѧ къ бг҃ꙋ до́брѣ, i҆ѡ́на и҆ некта́рiй, є҆ди́нъ є҆ди́наго роди́вый, тебѣ́ же послꙋжи́вша въ мíрѣ вѣ́рнѡ, и҆ по сме́рти твое́й вѣ́рꙋ къ тебѣ̀ держа́ста несꙋмнѣ́ннꙋ, и҆ хра́минꙋ ка́меннꙋ надъ гро́бомъ твои́мъ согради́ста: въ то́йже и҆ са́ми бли́зъ тебє̀ погребо́шасѧ ст҃íи тíи, мно́гимъ нетлѣ́нiемъ ѿ бг҃а почте́ни бы́вше: молѝ съ ни́ми, ст҃и́телю гꙋ́рiе, хрⷭ҇та̀ бг҃а, дарова́ти на́мъ ми́ръ и҆ ве́лiю ми́лость. 

Е҆гда̀ ѡ҆брѣто́шасѧ мо́щи твоѧ̑, ст҃и́телю гꙋ́рiе, тогда̀ и҆спо́лнисѧ ве́сь гра́дъ благоꙋха́нiѧ, и҆ стеко́шасѧ всенаро́дное мно́жество, цр҃ко́внаго первопресто́льника и҆ па́стырѧ своего̀ зрѣ́ти жела́юще, ра́дости и҆ сле́зъ и҆спо́лнишасѧ, вопiю́ще и҆ глаго́люще: ѽ пе́рвый ѹ҆чи́телю, и҆ наста́вниче гра́дꙋ на́шемꙋ! мо́лимъ тѧ̀, молѝ хрⷭ҇та̀ бг҃а, да пода́стъ ми́ръ мíрꙋ, и҆ дꙋша́мъ на́шымъ ве́лiю ми́лость.

И҆́ны стiхи̑ры ст҃и́телѧ варсоно́фiа, гла́съ є҃.

Подо́бенъ: Прпⷣбне ѻ҆́ч҃е:

Ст҃и́телю преди́вный варсоно́фiе, споспѣшествꙋ́й на́мъ, ча́дѡмъ твои̑мъ, на ви̑димыѧ и҆ неви̑димыѧ врагѝ на́шѧ: и҆́маши бо на сiѐ ѿ бг҃а да́ннꙋю тебѣ̀ си́лꙋ, и҆́стинный бж҃iй ѹ҆го́дниче: молѝ и҆зба́витисѧ на́мъ ѿ всѧ́кихъ бѣ́дъ, твои́ми, свѧ́те, моли́твами.

Восхотѣ́въ по хрⷭ҇тѣ̀ жи́ти, показа́лсѧ є҆сѝ цѣломꙋ́дренъ, ст҃и́телю варсоно́фiе, и҆ мнѡ́гимъ пꙋ́ть показа́въ ко спасе́нiю, ко хрⷭ҇тꙋ̀ приве́лъ є҆сѝ твоемꙋ̀ влⷣцѣ. и҆мѣ́ѧ къ немꙋ̀ дерзнове́нiе, за чтꙋ́щыѧ тѧ̀ молѝ, да и҆зба́вимсѧ бѣ́дъ и҆ печа́лей, да всѝ тебѐ велича́емъ.

Со ѹ҆се́рдiемъ слове́съ бж҃iихъ послꙋ́шатель бы́въ, и҆ благоче́стнѡ и҆ пра́веднѡ, благоꙋго́днѡ житiѐ пожи́въ, ст҃и́телю варсоно́фiе, хрⷭ҇та̀ любѧ̀, и҆ хрⷭ҇то́мъ люби́мь бы́въ, и҆ вѣ́чныхъ бла̑гъ наслѣ́дникъ бы́лъ є҆сѝ. молѝ хрⷭ҇та̀ бг҃а, прпⷣбне, спастѝ и҆ просвѣти́ти дꙋ́шы на́шѧ.

Прпⷣбныѧ твоѧ̑ рꙋ́ки просте́ръ моле́бнѡ, варсоно́фiе ѻ҆́ч҃е прпⷣбне, ѡ҆ держа́вѣ на́шей хрⷭ҇тꙋ̀ моли́сѧ, ѡ҆ гра́дѣ, и҆ ѡ҆ ст҃ѣ́й се́й ѻ҆би́тели, є҆́йже бы́лъ є҆сѝ пе́рвый зда́тель, и҆ па́ствѣ нача́льникъ, въ не́йже трꙋдолюбе́знѡ поще́нiемъ и҆ моли́твою до́брѣ подви́гсѧ, и҆ многотрꙋ́дномꙋ твоемꙋ̀ тѣ́лꙋ положи́тисѧ бг҃ъ въ то́й и҆зво́ли: и҆ пресла́внѡ ѡ҆брѣто́шасѧ честны̑ѧ твоѧ̑ мо́щи  нетлѣ̑нны, подаю́тъ чꙋдеса̀ и҆ и҆сцѣлє́нiѧ. молѝ, прпⷣбне, и҆ на́мъ спасти́сѧ, твою̀ па́мѧть почита́ющымъ.

Сла́ва, гла́съ д҃:

Дꙋхо́вною бл҃года́тiю ѿе́млете недꙋ́ги и҆ стра̑сти, и҆ ѿго́ните дꙋ́хи лꙋка̑выѧ, и҆ и҆сцѣлѧ́ете стра̑сти неисцѣ̑льныѧ, и҆ просвѣща́ете вѣ̑рныѧ, и҆ невѣ́рныхъ въ вѣ́рꙋ претворѧ́ете, блиста̑нiи чꙋде́съ ва́шихъ, ѻ҆тцы̀ прпⷣбнiи. тѣ́мже дне́сь гла́сы немо́лчными воспѣва́емъ ва́шꙋ па́мѧть пресвѣ́тлꙋю, и҆ мо́лимъ ва́съ: моли́те хрⷭ҇та̀ бг҃а, спасти́сѧ дꙋша́мъ на́шымъ.

И҆ ны́нѣ, бг҃оро́диченъ:

Вхо́дъ. Прокíменъ днѐ. И҆ чтє́нiѧ г҃ ст҃и́тєльскiѧ, пи́саны сегѡ̀ мѣ́сѧца въ є҃ де́нь.

На лiтíи стiхи̑ры, гла́съ г҃. Самогла́сны:

Чи́стою со́вѣстiю, и҆ благи́мъ нра́вомъ, мона́хи и҆ мiрскíѧ мнѡ́гiѧ, ѹ҆че́нiемъ ва́шимъ ко хрⷭ҇тꙋ̀ привелѝ є҆стѐ: и҆ сегѡ̀ ра́ди нетлѣ́нiемъ ѿ хрⷭ҇та̀ почте́ни є҆стѐ. є҆го́же моли́те, спасти́сѧ дꙋша́мъ на́шымъ.

Ра́ки ва́ши вопiю́тъ къ бг҃ꙋ моли́твꙋ ва́шꙋ, и҆ про́чыѧ добродѣ́тєли, послꙋшествꙋ́ютъ же томꙋ̀ и҆ ри̑зы ва́шѧ погреба̑льныѧ: ст҃а̑ѧ же тѣлеса̀ ва̑ша вселе́ннꙋю ѹ҆дивлѧ́ютъ, и҆ наро́дъ благочести́вый. но моли́те гдⷭ҇а, да спасе́тъ и҆ просвѣти́тъ дꙋ́шы на́шѧ.

Ѹ҆млⷭ҇рдисѧ, влⷣко, ѡ҆ на́съ рабѣ́хъ твои́хъ, и҆ ѡ҆ новопросвѣще́нныхъ твои́хъ лю́дехъ: и҆ не преда́ждь на́съ въ рꙋ́ки пога́ныхъ, за мно́жество на́шихъ беззако́нiй: но моли́твами прпⷣбныхъ твои́хъ ѹ҆гѡ́дникъ, и҆зба́ви ны̀ ѿ всѧ́кiѧ ско́рби, и҆ бѣ́дъ и҆ печа́лей.

Посто́мъ, и҆ жесто́кимъ житiе́мъ, и҆ хꙋдо́ю пи́щею, и҆ просто́ю трапе́зою, на кíйждо де́нь ѡ҆бꙋча́юще себѐ, ѻ҆тцы̀ прпⷣбнiи, многоцѣ̑ннаѧ же всѧ́кѡ и҆ тлѣ̑ннаѧ  презрѣ́сте, и҆ въ нетлѣ́нныхъ веселите́сѧ, и҆ мо́лите спасти́сѧ дꙋша́мъ на́шымъ.

Сла́ва, гла́съ в҃:

И҆́стиннiи и҆ нело́жнiи ѹ҆чи́телiе є҆стѐ бы́ли, заповѣ̑данныѧ бо гдⷭ҇емъ, пре́жде са́ми сотворѧ́юще, пото́мъ же ѹ҆ча́ще и҆ наказꙋ́юще ко благоче́стiю приходѧ́щыѧ лю́ди вѣ̑рныѧ, невѣ̑рныѧ же вразꙋмлѧ́юще, позна́ти вѣ́рꙋ и҆́стиннꙋ, и҆ просвѣща́юще и҆̀хъ ст҃ы́мъ креще́нiемъ. пе́рвiи нача́льницы и҆ ѹ҆чи́телiе на́ши неле́стнiи, и҆ бж҃iихъ за́повѣдей храни́телiе, спаси́те на́съ, ва́съ вѣ́рою на по́мощь призыва́ющихъ.

И҆ ны́нѣ, бг҃оро́диченъ:

На стiхо́внѣ стiхи̑ры, гла́съ г҃. Подо́бенъ: Ве́лiѧ крⷭ҇та̀:

Хрⷭ҇то́вꙋ вѣ́рꙋ ꙗ҆́кѡ свѣ́тъ на свѣ́щницѣ поста́висте, наста̑вницы, и҆ просвѣти́телiе гра́да каза́ни ꙗ҆ви́стесѧ, и҆ мнѡ́ги ѿ невѣ́рiѧ ко хрⷭ҇тꙋ̀ приведо́сте, ѻ҆тцы̀ прпⷣбнiи.

Стíхъ: Свѧще́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнiи твоѝ возра́дꙋютсѧ.

Красꙋ́йсѧ гра́де каза́не, и҆мѣ́ѧ въ себѣ̀ мѡ́щи прпⷣбныхъ ст҃и́телей, гꙋ́рiа и҆ варсоно́фiа, ѿгна́вшихъ ѿ тебє̀ тмꙋ̀ невѣ́рiѧ, и҆ просвѣти́вшихъ тѧ̀ свѣ́томъ бг҃оразꙋ́мiѧ: и҆̀же и҆ мо́лѧтсѧ хрⷭ҇тꙋ̀ за всѧ̑ лю́ди въ тебѣ̀ живꙋ́щыѧ.

Стíхъ: Восхва́лѧтсѧ прпⷣбнiи во сла́вѣ, и҆ возра́дꙋютсѧ на ло́жахъ свои́хъ.

Ве́лiе чꙋ́до ѡ҆ ва́съ зри́тсѧ, ѻ҆тцы̀ прпⷣбнiи, и҆ ѹ҆́жаса и҆спо́лнено, ка́кѡ по погребе́нiи во мнѡ́га лѣ̑та нерꙋши̑ма соблюдо́шасѧ бл҃жє́ннаѧ тѣлеса̀ ва̑ша, сꙋдьба́ми, и҆́миже вѣ́сть, ва́съ са́мъ прославлѧ́ѧй.

Сла́ва, гла́съ s҃:

И҆́же пре́жде те́мный, ны́нѣ же свѣ́тлый гра́дъ каза́нь красꙋ́етсѧ и҆ весели́тсѧ, и҆мѣ́ѧ въ себѣ̀ нетлѣ̑нныѧ мо́щи ва́шѧ, ст҃íи чꙋдотво́рцы: и҆сточа́ютъ бо на́мъ неѡскꙋ́дна и҆сцѣлє́нiѧ, съ вѣ́рою приходѧ́щымъ къ ра́цѣ моще́й ва́шихъ. мы́ же веселѧ́щесѧ, мо́лимъ, и҆ те́плѣ зове́мъ:  моли́те, ст҃íи хрⷭ҇та̀ бг҃а, спасти́сѧ на́мъ, свѧтꙋ́ю па́мѧть ва́шꙋ почита́ющымъ.

И҆ ны́нѣ, бг҃оро́диченъ: Бцⷣе, ты̀ є҆сѝ лоза̀ и҆́стиннаѧ:

Тропа́рь пи́санъ на ма́лѣй вече́рни.



На ѹ҆́трени, на Бг҃ъ гдⷭ҇ь, тропа́рь два́жды. Сла́ва, и҆ ны́нѣ, бг҃оро́диченъ. По а҃-мъ стiхосло́вiи сѣда́ленъ, гла́съ г҃:

На́мъ послѣ́днемꙋ ро́дꙋ ꙗ҆ви́стесѧ, ст҃и́телiе, тѣ́ломъ нетлѣ́ннiи: и҆ показа́сте наде́ждꙋ, ꙗ҆́кѡ и҆ но сме́рти неѿстꙋ́пнѡ дꙋ́хомъ на́съ посѣща́ете. тѣ́мже и҆ припа́даемъ ва́мъ, прпⷣбнiи: моли́те ѡ҆ на́съ ва́шꙋ па́мѧть любе́знѡ почита́ющихъ, да и҆зба́вимсѧ ѿ всѣ́хъ sѡ́лъ ва́шими моли́твами.

Два́жды.

Сла́ва, и҆ ны́нѣ, бг҃оро́диченъ:

Е҆ди́на ѹ҆пова́нiе на́ше, є҆ди́на наде́жда, є҆ди́но прибѣ́жище вѣ́рꙋющымъ пречⷭ҇томꙋ твоемꙋ̀ ржⷭ҇твꙋ̀, прест҃а́ѧ пребл҃гослове́ннаѧ бг҃ома́ти, покры́й и҆ соблюдѝ, и҆ ѿ всѧ́кихъ бѣ́дъ и҆зба́ви, любо́вiю велича́ющихъ тѧ̀.

По в҃-мъ стiхосло́вiи сѣда́ленъ, гла́съ д҃:

Бг҃омъ наꙋчє́ннаѧ ва̑ша ѹ҆ста̀ мона́шєскимъ дꙋша́мъ сла́дость ра́йскꙋю и҆ска́паша, и҆ всѣ̑мъ ѻ҆́бразъ бы́сте ко спасе́нiю, ѽ ди́внiи ѻ҆тцы̀ на́ши, гꙋ́рiе и҆ варсоно́фiе. сегѡ̀ ра́ди вопiе́мъ ва́мъ прилѣ́жнѡ молѧ́щесѧ: потщи́тесѧ на по́мощь на́шꙋ, и҆ ѹ҆моли́те за ны̀ сохра́ньшаго ва́съ бл҃годѣ́телѧ хрⷭ҇та̀ бг҃а.

Два́жды.

Сла́ва, и҆ ны́нѣ, бг҃оро́диченъ:

Свѣтоно́сенъ тѧ̀ свѣ́щникъ позна́хомъ, бцⷣе, бжⷭ҇твенное сiѧ́нiе во ѹ҆тро́бѣ носи́ла є҆сѝ. тѣ́мже тѧ̀ мо́лимъ, влⷣчце: свѣ́томъ твои́мъ ѡ҆зарѝ дꙋ́шы всѣ́хъ пою́щихъ тѧ̀, да вѣ́рою и҆ любо́вiю почита́емъ тѧ̀, ꙗ҆́кѡ вои́стиннꙋ и҆́стиннꙋю сꙋ́щꙋю бцⷣꙋ. 

По полѷеле́и сѣда́ленъ, гла́съ s҃:

И҆́же пре́жде невѣ́рiемъ помраче́нный, ны́нѣ же вѣ́рою ко хрⷭ҇тꙋ̀ просвѣще́нный, пресловꙋ́щiй гра́дъ каза́нь ва́ми хва́литсѧ, и҆мѣ́ѧ въ себѣ̀ мо́щи ва̑ша нетлѣ̑нныѧ, ѻ҆тцы̀ прпⷣбнiи: и҆ съ вѣ́рою приходѧ́щымъ и҆сточа́ете чꙋдеса̀, и҆ подае́те неѡскꙋ́днѡ и҆сцѣле́нiе, любо́вiю свѧтꙋ́ю ва́шꙋ па́мѧть почита́ющымъ.

Два́жды.

Сла́ва, и҆ ны́нѣ, бг҃оро́диченъ:

Вмѣсти́лище чⷭ҇тое свѣ́та пречⷭ҇тагѡ, прⷪ҇ро́цы тѧ̀ премꙋ́дрѡ проповѣ́даша: мꙋ́чєницы покланѧ́ютсѧ, ст҃и́тели проповѣ́даютъ, мона́си и҆ простíи, бога́тiи и҆ ѹ҆бо́зiи, и҆ всѧ́къ во́зрастъ мо́лѧтъ: спасѝ, влⷣчце, дꙋ́шы на́шѧ.

Та́же степє́нна, а҆ а҆нтiфѡ́нъ д҃-гѡ гла́са. Прокíменъ: Честна̀ предъ гдⷭ҇емъ сме́рть прпⷣбныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; Всѧ́кое дыха́нiе да хва́литъ гдⷭ҇а. Е҆ѵⷢ҇лiе лꙋкѝ, зача́ло к҃д. По н҃-мъ ѱалмѣ̀ стiхи́ра, гла́съ є҃:

Не своегѡ̀ то́чiю смотрѧ́ста, но є҆́же всѣ̑мъ поле́знагѡ, и҆ возненави́дѣста всѧ́кꙋ ве́щь на грѣ́хъ влекꙋ́щꙋю, непрело́женъ и҆мꙋ́ще по́мыслъ благоче́стiѧ, и҆ соблю́дше себѐ мно́гою крѣ́постiю въ добродѣ́телехъ. сегѡ̀ ра́ди твє́рда и҆ нетлѣ̑нна соблюдѐ бг҃ъ тѣлеса̀ ва̑ша, ѻ҆тцы̀ прпⷣбнiи: того̀ моли́те спасти́сѧ на́мъ, ва́шꙋ па́мѧть почита́ющымъ.

Канѡ́нъ бцⷣы, на s҃: и҆ ст҃ы́хъ канѡ́на два̀, на и҃.

Канѡ́нъ ст҃и́телѧ гꙋ́рiа.

Гла́съ и҃. Пѣ́снь а҃. I҆рмо́съ:

I҆и҃лѧ ѿ рабо́ты и҆зба́вилъ є҆сѝ, гдⷭ҇и, десни́цею твое́ю держа́вною: ꙗ҆́кѡ ѻ҆́наго спа́слъ є҆сѝ, ны́нѣ на́съ спасѝ.

Трⷪ҇це прест҃а́ѧ, пѣ́снь тебѣ̀ принестѝ, и҆ досто́йными похвала́ми ѹ҆го́дника твоего̀ ст҃и́телѧ, гꙋ́рiа, воспѣ́ти пода́ждь мѝ: да ра́дꙋѧсѧ, сла́влю тѧ̀ во вѣ́ки.

Повелѣ́нiемъ самоде́ржца первопресто́льникъ цр҃ко́вный  гра́дꙋ новопросвѣще́нномꙋ ꙗ҆влѧ́ешисѧ, и҆ а҆пⷭ҇льски наꙋчи́лъ є҆сѝ вѣ́ровати трⷪ҇цѣ, во є҆ди́номъ сꙋществѣ̀.

Моли́твенный хра́мъ въ домꙋ̀ твое́мъ и҆мѣ́ѧ, и҆ въ то́мъ многотрꙋ́днѣ подвиза́сѧ, всенѡ́щнаѧ стоѧ̑нiѧ, и҆ моли̑твы приносѧ̀ вы́нꙋ бг҃ꙋ.

Бг҃оро́диченъ:

Бж҃iѧ мт҃и ро́ждшаѧ є҆ди́наго ѿ ст҃ы́ѧ трⷪ҇цы, слове́сное мѝ недоꙋмѣ́нiе разрѣшѝ, и҆ сло́во мѝ пода́ждь, и҆́мже тѧ̀ просла́влю.

Канѡ́нъ ст҃и́телѧ варсоно́фiа.

Гла́съ и҃. Пѣ́снь а҃. I҆рмо́съ:

Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ sла̀ и҆збѣжа́въ, i҆и҃льтѧнинъ вопiѧ́ше: и҆зба́вителю и҆ бг҃ꙋ на́шемꙋ пои́мъ.

И҆̀же пресла́внꙋю па́мѧть пра́зднꙋющихъ ст҃и́телѧ твоегѡ̀ варсоно́фiа, сло́во бж҃iе є҆диноро́дное, слове́снꙋю же́ртвꙋ принестѝ къ тебѣ̀ сподо́би на́съ, и҆ ѹ҆го́дника твоегѡ̀ вѣ́рнѡ восхвали́ти пода́ждь на́мъ.

Ст҃и́телю ѻ҆́ч҃е на́шъ варсоно́фiе, моли́сѧ хрⷭ҇тꙋ̀ бг҃ꙋ, да по достоѧ́нiю возмо́жемъ принестѝ тебѣ̀ пѣ́нiе во хвале́нiе, и҆ хрⷭ҇та̀ просла́вимъ.

Неꙋсы́пными моли́твами твои́ми, свѧ́те, стра̑стныѧ на́шѧ недꙋ́ги ѹ҆врачꙋ́й, дꙋшє́вныѧ на́шѧ болѣ̑зни и҆сцѣлѝ, и҆ прегрѣше́нiй ѡ҆ставле́нiе ѹ҆ хрⷭ҇та̀ на́мъ и҆спросѝ.

Бг҃оро́диченъ:

Прiиди́те, дѣ̑вы и҆ ма́тєри, воспо́йте пречⷭ҇тѣй бж҃iи мт҃ри гла́съ гаврiи́ла а҆рха́гг҃ла: ра́дꙋйсѧ, ѡ҆бра́дованнаѧ, ра́досте всегѡ̀ мíра, и҆ ра́достiю твое́ю ѡ҆бра́дꙋй дꙋ́шы всѣ́хъ пою́щихъ тѧ̀.

Пѣ́снь г҃. I҆рмо́съ:

Ѹ҆тверже́й сло́вомъ нб҃са̀, и҆ зе́млю ѡ҆снова́вый на вода́хъ мно́гихъ, ѹ҆тверди́ мѧ къ пѣ́нiю славосло́вiѧ твоегѡ̀, гдⷭ҇и.

А҆да́ма дре́внѣйша а҆́гнца непоро́чнаго, бж҃iѧго сло́ва  соприсносꙋ́щнаго, ст҃и́телю гꙋ́рiе, молѝ, да пода́стъ благочести́вомꙋ наро́дꙋ на́шемꙋ здра́вiе во благоде́нствѣ, и҆ не сопроти́вныхъ побѣ́дꙋ.

Е҆го́же и҆змла́да возлюби́лъ є҆сѝ, и҆ всѧ̑ тлѣ̑ннаѧ мíра сегѡ̀ въ ничто́же вмѣни́лъ є҆сѝ, преходѧ̑щаѧ презрѣ́въ, да въ бꙋ́дꙋщемъ ѹ҆тверди́шисѧ сла́вити гдⷭ҇а.

Благовѣ́рныхъ зако́нꙋ наказꙋ́ѧ благоче́стiѧ, невѣ̑рныѧ же наꙋча́ѧ позна́ти вѣ́рꙋ благочести́вꙋ и҆ и҆́стиннꙋ, и҆ пѣ́ти съ на́ми при́снѡ пѣ́снь, а҆́гг҃лы пѣва́емꙋ въ трⷪ҇цѣ бг҃ꙋ: ст҃ъ є҆сѝ, гдⷭ҇и.

Бг҃оро́диченъ:

Подъ кро́въ тво́й держа́вный съ вѣ́рою прибѣга́емъ, бцⷣе: покры́й и҆ соблюдѝ, гпⷭ҇жѐ, моли́твами твои́ми, и҆ спасѝ ѿ бѣ́дъ и҆ ѿ клеветы̀ sлы́хъ человѣ̑къ ра̑бъ твои́хъ, при́снѡ пою́щихъ тѧ̀.

И҆́нъ. I҆рмо́съ:

Ты̀ є҆сѝ ѹ҆твержде́нiе притека́ющихъ къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.

Царе́вымъ повелѣ́нiемъ пе́рвꙋю ѻ҆би́тель прекра́снꙋ въ новопросвѣще́нномъ гра́дѣ каза́ни воздви́глъ є҆сѝ, и҆ въ то́й многотрꙋ́днѣ подви́глсѧ є҆сѝ, и҆ мно́гихъ дꙋ́шы ко хрⷭ҇тꙋ̀ приве́лъ є҆сѝ.

Ви́дѣхомъ и҆ почꙋди́хомсѧ, па́че же стра́хомъ и҆ ра́достiю бы́хомъ ѡ҆держи́ми: цѣ́лы бо и҆ неразрꙋши́мы ѡ҆брѣто́шасѧ честны̑ѧ твоѧ̑ мо́щи, ст҃и́телю варсоно́фiе, и҆ всѝ є҆диногла́снѡ возопiе́мъ: сла́ва хрⷭ҇тꙋ̀ бг҃ꙋ.

Ча́емагѡ, є҆́же въ бꙋ́дꙋщемъ вѣ́цѣ, наслажде́нiѧ, преподо́бне, дости́глъ є҆сѝ, и҆ ны́нѣ во свѣ́тѣ ст҃ы́ѧ трⷪ҇цы ликꙋ́еши, поѧ̀ со а҆́гг҃лы: свѧ́тъ є҆сѝ, гдⷭ҇и.

Бг҃оро́диченъ:

Ѹ҆блажи́мъ бж҃iю мт҃рь бжⷭ҇твенными пѣ́сньми: и҆дѣ́же бо сла́витсѧ преблагослове́ннаѧ бцⷣа, та́мѡ де́мѡнѡмъ  стра́шное и҆счезнове́нiе, хрⷭ҇тiа́нѡмъ же крѣ́пость и҆ ѹ҆твержде́нiе.

Конда́къ варсоно́фiа, гла́съ s҃:

Воздержа́нiемъ тѣ́ло дꙋ́хꙋ порабо́тивъ, дꙋ́шꙋ же равноа́гг҃льнꙋ сотвори́лъ є҆сѝ: сегѡ̀ ра́ди ст҃и́тельства са́номъ поче́тсѧ, чи́стѣ чⷭ҇тѣ́йшемꙋ предстои́ши. молѝ хрⷭ҇та̀ бг҃а, ст҃и́телю, спастѝ лю́ди твоѧ̑, свѧ́те, да всѝ вопiе́мъ тѝ: ра́дꙋйсѧ, ѻ҆́ч҃е прпⷣбне варсоно́фiе, гра́дꙋ на́шемꙋ каза́ни похвала̀ и҆ ѹ҆твержде́нiе.

I҆́косъ:

Пе́рвый до́мꙋ дх҃о́внагѡ соста́витель, и҆ пе́рвый мона́хѡмъ наста́вникъ бы́лъ є҆сѝ, пе́рвый трꙋдополо́жникѡмъ ѻ҆́бразъ и҆ ѹ҆чи́тель бы́лъ є҆сѝ, въ новопросвѣще́нномъ гра́дѣ каза́ни, мона́хи наставлѧ́ѧ, и҆ мiрскȋѧ поꙋча́ѧ, и҆ невѣ̑рныѧ приводѧ̀ во хрⷭ҇то́вꙋ вѣ́рꙋ, и҆ всѣ̑мъ бы́лъ є҆сѝ са́мъ ѻ҆́бразъ и҆ ѹ҆чи́тель неле́стенъ. и҆ сла́вномꙋ во гра́дѣхъ тфе́ри ст҃и́тель поставлѧ́ешисѧ, ѹ҆чѧ̀ и҆ наказꙋ́ѧ пꙋтѝ гдⷭ҇ню. послѣди́ же манове́нiемъ бж҃iимъ въ потрꙋжде́нiе своѐ, во ѻ҆би́тель сп҃совꙋ вселѧ́ешисѧ, и҆ трꙋды̀ къ трꙋдѡ́мъ прилага́еши, до́ндеже вѣ́стникъ съ нб҃съ соше́дъ пое́млетъ дꙋ́шꙋ твою̀ во ѻ҆би́тєли црⷭ҇тва нбⷭ҇нагѡ, и҆дѣ́же ны́нѣ весели́шисѧ съ ли́ки ст҃ы́хъ. мы́ же, лю́дiе твоѝ, вопiе́мъ тѝ: ра́дꙋйсѧ, прпⷣбне ѻ҆́ч҃е варсоно́фiе, гра́дꙋ на́шемꙋ каза́ни похвала̀ и҆ ѹ҆твержде́нiе.

Сѣда́ленъ, гла́съ д҃. Подо́бенъ: Вознесы́йсѧ:

Ѿ землѝ воззва́вый ва́съ къ вѣ̑чнымъ ѻ҆би́телемъ, соблюда́етъ и҆ по сме́рти тѣлеса̀ ва̑ша, ѻ҆тцы̀ прпⷣбнiи: вы́ бо въ цѣломꙋ́дрiи и҆ чистотѣ̀ житiѐ по́жили є҆стѐ, гꙋ́рiе бг҃омꙋ́дре, и҆ варсоно́фiе преди́вне. тогѡ̀ ра́ди любо́вiю почита́емъ свѧтꙋ́ю па́мѧть ва́шꙋ, и҆ мо́лимъ: моли́те хрⷭ҇та̀ бг҃а спасти́сѧ на́мъ. 

Сла́ва, и҆ ны́нѣ, бг҃оро́диченъ:

Е҆гда̀ хощꙋ̀ предста́ти предъ лице́мъ созда́телѧ моегѡ̀ въ де́нь пра́веднагѡ сꙋда̀ є҆гѡ̀, тогда̀, влⷣчце, предста́ни мѝ, и҆ мꙋ́ки и҆зба́ви мѧ̀ вѣ́чныѧ, моли́твꙋ сотвори́вши ѡ҆ ѹ҆пова́ющемъ на тѧ̀, ст҃а́ѧ бцⷣе, да не сни́дꙋ во а҆́дъ, но да спасꙋ́сѧ твои́мъ застꙋпле́нiемъ.

Пѣ́снь д҃. I҆рмо́съ:

И҆зъ горы̀ приѡсѣне́нныѧ, сло́ве, проро́къ, є҆ди́ныѧ бцⷣы, хотѧ́ща воплоти́тисѧ, бг҃ови́днѡ ѹ҆смотрѝ, и҆ со стра́хомъ славосло́вѧще си́лꙋ твою̀.

Бла́гъ нра́въ и҆ послꙋша́нiе къ твоемꙋ̀ наста́вникꙋ и҆мѣ́лъ є҆сѝ, и҆ во свѣ́тѣ ст҃ы́ѧ трⷪ҇цы свеселѧ́сѧ, съ ни́мъ пое́ши: сла́ва си́лѣ твое́й, гдⷭ҇и.

Благослове́нiемъ кра́йнѧгѡ ст҃и́телѧ, поставлѧ́ешисѧ па́стырь и҆ ѹ҆чи́тель новопросвѣще́нномꙋ гра́дꙋ каза́ни, и҆́же пре́лестiю врага̀ ѡ҆мрачє́нныѧ лю́ди свѣ́томъ бг҃оразꙋ́мiѧ просвѣти́лъ є҆сѝ.

I҆́ѡва првⷣнагѡ терпѣ́нiю подража́лъ є҆сѝ, въ болѣ́зни слежа̀, и҆ на ѻ҆дрѣ̀, тѣ́ломъ дрꙋчи́мь, и҆знемога́лъ є҆сѝ, поѧ̀ творцꙋ̀ твоемꙋ̀ пѣ́нiе непреста́ннѡ.

Бг҃оро́диченъ:

Бг҃оневѣ́сто и҆ бг҃ома́ти, плотоно́сца безъ болѣ́зни ро́ждши, и҆ по ржⷭ҇твѣ̀ дв҃а ꙗ҆́вльшисѧ, того̀ молѝ, влⷣчце, да и҆зба́вимсѧ бѣ́дъ и҆ скорбе́й.

И҆́нъ. I҆рмо́съ:

Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованiе, не ѡ҆ста́вль нѣ́дра ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.

Патрiа́рха а҆враа́ма до́блесть воспрiи́мъ, ст҃и́телю варсоно́фiе, а҆́лчныѧ кормѧ̀, и҆ жа̑дныѧ напаѧ́ѧ, и҆ не и҆мꙋ́щымъ нескꙋ́дна тре́бѡванiѧ подава́ѧ, дꙋше́внымъ и҆  тѣле́снымъ хлѣ́бомъ кормѧ̀ всѧ̑ приходѧ́щыѧ, и҆ врꙋче́нное тебѣ̀ ста́до.

Мꙋ́жественнѣ терпѧ̀ ѿ невѣ́рныхъ въ плѣ́нѣ сы́й, и҆ смире́нiѧ ра́ди нра́ва, въ кро́тость преложи́лъ є҆сѝ невѣ́рныхъ: и҆ сегѡ̀ ра́ди ѿ бг҃а мздꙋ̀ воспрiи́мъ, ст҃и́телю варсоно́фiе.

Пресла́вными чꙋдотворє́нiи ѿ бг҃а ѡ҆дарова́ни бы́ша, ст҃íи чꙋдотво́рцы, и҆сцѣлѧ́юще недꙋ́ги, и҆ ѿгонѧ́юще де́мѡны: моли́те и҆зба́витисѧ на́мъ ѿ бѣ́дъ, ва́шими моли́твами.

Бг҃оро́диченъ:

Къ пребл҃же́ннѣй дв҃ѣ и҆ бцⷣѣ, ѽ прпⷣбнiи! припади́те, и҆ моли̑твы простри́те, да ѹ҆мо́литъ сн҃а своего̀ хрⷭ҇та̀ бг҃а на́шего, пода́ти хрⷭ҇толюби́вомꙋ наро́дꙋ на́шемꙋ здра́вiе, и҆ на врагѝ побѣ́дꙋ.

Пѣ́снь є҃. I҆рмо́съ:

Мра́къ дꙋшѝ моеѧ̀ разженѝ, свѣтода́вче хрⷭ҇тѐ бж҃е, началоро́днꙋю тмꙋ̀ и҆згна́въ бе́здны, и҆ да́рꙋй мѝ свѣ́тъ повелѣ́нiй твои́хъ, сло́ве, да ѹ҆́тренюѧ сла́влю тѧ̀.

А҆рхiере́й сы́й, а҆рхiере́ємъ на́шымъ въ моли́твахъ спосо́бствꙋй, да возмо́гꙋтъ гра́дꙋ каза́ни, благоче́стiѧ содержи́телю, и҆ всемꙋ̀ хрⷭ҇тiа́нскомꙋ наро́дꙋ и҆спроси́ти ѹ҆ хрⷭ҇та̀ ми́ра и҆ ве́лiѧ ми́лости.

Ны́нѣ, преблаже́нне гꙋ́рiе, дꙋша̀ твоѧ̀ почива́етъ на нб҃сѣ́хъ, предстоѧ̀ прⷭ҇то́лꙋ хрⷭ҇то́вꙋ: честны̑ѧ же твоѧ̑ мо́щи нетлѣ́нiемъ почте́ны, даю́тъ и҆сцѣлє́нiѧ приходѧ́щымъ съ вѣ́рою.

Дре́вле помраче́нный sмíевою пре́лестiю, ны́нѣ же просвѣще́нный хрⷭ҇то́вою бл҃года́тiю, гра́дъ каза́нь, ви́дѧ въ себѣ̀ нетлѣ̑нны мо́щи твоѧ̑, ра́дꙋетсѧ. мы́ же, ча̑да твоѧ̑ чꙋдесы̀ ѡ҆богаща́еми весели́мсѧ, хрⷭ҇та̀ сла́вѧще зове́мъ: спасѝ на́съ, гдⷭ҇и. 

Бг҃оро́диченъ:

Бцⷣе всѣ́хъ цр҃и́це, благочести́вомꙋ наро́дꙋ на́шемꙋ на врагѝ побѣ́дꙋ да́рꙋй, и҆ сопроти́вныхъ совѣ́ты разорѝ, и҆ ѿ междоꙋсо́бныѧ бра́ни и҆зба́ви, и҆ клеветникѡ́въ чє́люсти сокрꙋшѝ, влⷣчце, и҆ ѿ всѣ́хъ бѣ́дъ моли́твами твои́ми спасѝ на́съ.

И҆́нъ. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.

Мꙋ̑драѧ ѹ҆чє́нiѧ всѣ̑мъ показа́лъ є҆сѝ, и҆ дꙋше́вное є҆стество̀ чи́сто стѧжа́лъ є҆сѝ, презира́ѧ пло́ть, прехо́дитъ бо: и҆ сегѡ̀ ра́ди со а҆́гг҃лы прⷭ҇то́лꙋ влⷣчню предстои́ши ст҃и́телю, молѧ̀ хрⷭ҇та̀ бг҃а спасти́сѧ на́мъ.

Воспѣва́ющихъ тѧ̀ и҆ при́снѡ блажа́щихъ, и҆ па́мѧть твою̀ вѣ́рнѡ прославлѧ́ющихъ, ст҃и́телю варсоно́фiе, ѡ҆свѧтѝ и҆ просла́ви, и҆ ѿ напа́стей и҆ бѣ́дъ и҆зба́ви.

Бжⷭ҇твеннымъ манове́нiемъ, ѻ҆́ч҃е, плотско́е жела́нiе ѿри́нꙋвъ, и҆ послѣ́довалъ є҆сѝ любо́вiю зовꙋ́щемꙋ тѧ̀ хрⷭ҇тꙋ̀, бл҃же́нне варсоно́фiе, ст҃и́телю всече́стне.

Бг҃оро́диченъ:

Правовѣ́рнѡ чтꙋ́щыѧ тѧ̀ лю́ди и҆ i҆кѡ́нѣ твое́й ст҃ѣ́й любе́знѡ покланѧ́ющыѧсѧ, ѽ бж҃iѧ мт҃и, спасѝ, и҆ ѿ клеветы̀ sлы́хъ человѣ̑къ и҆зба́ви.

Пѣ́снь s҃. I҆рмо́съ:

Ꙗ҆́кѡ во́ды морскȋѧ, чл҃вѣколю́бче, волна́ми жите́йскими ѡ҆бꙋрева́юсѧ. тѣ́мже ꙗ҆́кѡ i҆ѡ́на, та́кѡ вопiю́ ти: возведѝ ѿ тлѝ живо́тъ мо́й, бл҃гоꙋтро́бне гдⷭ҇и.

Ѹ҆тѣша́ѧ скорбѧ́щыѧ, застꙋпа́ѧ ѡ҆би̑димыѧ, накормлѧ́ѧ а҆́лчꙋщыѧ, и҆ всѧ̑ всѣ̑мъ подава́ѧ неѡскꙋ́днѡ, гꙋ́рiе ст҃и́телю, хрⷭ҇та̀ бг҃а молѝ спасти́сѧ на́мъ.

Бж҃iимъ смотре́нiемъ, и҆ ст҃и́тельскимъ благослове́нiемъ,  и҆ ца́рскимъ повелѣ́нiемъ, рꙋко́ю мое́ю недосто́йною приноси́мое ва́шымъ трꙋдѡ́мъ похвале́нiе, прпⷣбнiи чꙋдотво́рцы не ѿри́ните, но прiими́те, и҆ моли́те хрⷭ҇та̀, да и҆зба́витъ мѧ̀ шꙋ́iѧгѡ стоѧ́нiѧ.

Тече́нiе воспрiѧ̀, и҆ пꙋ́ть совершѝ, и҆ зе́млю непло́днꙋ моли́твами твои́ми добропло́днꙋ показа̀: и҆ ѡ҆ мнѣ̀ приносѧ́щемъ тебѣ̀ пѣ́нiе сiѐ, ст҃и́телю, молѝ хрⷭ҇та̀, да принесꙋ̀ и҆ а҆́зъ покаѧ́нiѧ пло́дъ, да и҆зба́витъ мѧ̀ вѣ́чнагѡ мꙋче́нiѧ.

Бг҃оро́диченъ:

Бг҃облаже́ннаѧ, и҆ ѿ а҆́гг҃лъ покланѧ́емаѧ, и҆ ѿ земны́хъ всегда̀ славосло́вимаѧ, творца̀ твоего̀ и҆ бг҃а, є҆го́же родила̀ є҆сѝ, прест҃а́ѧ дв҃о, молѝ спасти́сѧ на́мъ.

И҆́нъ. I҆рмо́съ:

Моли́твꙋ пролiю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ sѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ i҆ѡ́на: ѿ тлѝ, бж҃е, возведи́ мѧ.

Кíими похвала́ми возмо́жемъ тебѐ похвали́ти, преподо́бне ст҃и́телю варсоно́фiе; по преставле́нiи бо твое́мъ цѣ̑лы и҆ нетлѣ̑нны ѡ҆брѣто́шасѧ цѣльбонѡ́сныѧ твоѧ̑ мо́щи.

Всѧ̑ сотво́ршаго, и҆ всю̀ вселе́ннꙋю кормѧ́щаго сн҃а бж҃iѧ, и҆ а҆́гг҃льскаго цр҃ѧ̀ превѣ́чнаго, сп҃са хрⷭ҇та̀ ѹ҆молѝ, ст҃и́телю варсоно́фiе, да пода́стъ лю́демъ на́шымъ здра́вiе, и҆ земны̑ѧ плоды̀ ѹ҆мно́житъ, и҆ грѣхѝ ѿпꙋ́ститъ.

И҆́стиннаго всѣ́хъ па́стырѧ хрⷭ҇та̀, ст҃и́телю варсоно́фiе, молѝ со всѣ́ми ѡ҆свѧще́нными ли́ки, да спасе́тъ лю́ди, по вели́цѣй є҆гѡ̀ ми́лости, и҆ сохране́ни бꙋ́демъ ѿ дiа́вольскихъ кова́рствъ чтꙋ́щiи тѧ̀.

Бг҃оро́диченъ:

Бжⷭ҇твеннѣй твое́й покланѧ́емсѧ i҆кѡ́нѣ, бцⷣе, просѧ́ще  ѿ тебє̀ вели́кiѧ ми́лости: да́рꙋй, влⷣчце, согрѣше́нiй ѡ҆ставле́нiе рабѡ́мъ твои̑мъ, є҆ди́на бл҃гослове́ннаѧ.

Конда́къ гꙋ́рiю, гла́съ д҃:

Чꙋ́вствєнныѧ стра̑сти побѣди́въ, чистото́ю ꙗ҆́кѡ со́лнце возсiѧ́лъ є҆сѝ, чи́сто житiѐ до конца̀ сохрани́въ, и҆ ѿ невѣ́рiѧ въ вѣ́рꙋ мно́гихъ ко хрⷭ҇тꙋ̀ приве́лъ є҆сѝ: и҆ тогѡ̀ ра́ди ѿ бг҃а нетлѣ́нiемъ почте́нъ бы́лъ є҆сѝ, и҆ чꙋдесы̀ ѹ҆дивлѧ́емь. мо́лимъ тѧ̀, ст҃и́телю гꙋ́рiе, моли́твами твои́ми ѿ бѣ́дъ и҆зба́ви на́съ, да зове́мъ тѝ: ра́дꙋйсѧ, ѻ҆́ч҃е преди́вный, гра́дꙋ каза́ни похвала̀ и҆ ѹ҆твержде́нiе.

I҆́косъ:

Пе́рвый сѣ́ѧтель бы́лъ є҆сѝ дꙋхо́вныхъ добродѣ́телей, и҆ пе́рвый па́стырь и҆ цр҃кви нача́льникъ: пе́рвый а҆рхiере́й и҆ ѹ҆чи́тель хрⷭ҇тiа́нскомꙋ зако́нꙋ, въ новопросвѣще́нномъ гра́дѣ каза́ни, вѣ̑рныѧ лю́ди кормѧ̀ хлѣ́бомъ ѹ҆че́нiѧ бл҃года́тнагѡ зако́на, напаѧ́ѧ пи́вомъ дꙋхо́вныѧ бл҃года́ти: невѣ̑рныѧ же ѹ҆чѧ̀ позна́ти и҆́стинꙋ, и҆ крⷭ҇ти́тисѧ ст҃ы́мъ креще́нiемъ, и҆ мно́жество наро́да ѿ невѣ́рiѧ въ вѣ́рꙋ ко хрⷭ҇тꙋ̀ приве́лъ є҆сѝ, и҆ чи́стымъ житiе́мъ бг҃ꙋ ѹ҆годи́ти наста́вивъ и҆̀хъ. сегѡ̀ ра́ди хрⷭ҇то́съ ст҃о́мꙋ и҆ трꙋдолюбе́зномꙋ твоемꙋ̀ тѣ́лꙋ дарова̀ нетлѣ́нiе, и҆ да́ръ чꙋдотворе́нiѧ, приходѧ́щiи бо съ вѣ́рою къ цѣльбонѡ́снымъ твои̑мъ мощє́мъ, прiе́млютъ неѡскꙋ̑днаѧ страсте́й премѣнє́нiѧ, и҆ болѣ́зней и҆сцѣле́нiе, и҆ грѣхѡ́въ проще́нiе, твои́ми, свѧ́те, ко хрⷭ҇тꙋ̀ моли́твами, да зове́мъ тѝ: ра́дꙋйсѧ, ѻ҆́ч҃е преди́вный, гра́дꙋ каза́ни похвала̀ и҆ ѹ҆твержде́нiе.

Пѣ́снь з҃. I҆рмо́съ:

Ѻ҆́троцы благочести́вiи въ вавѷлѡ́нѣ ѻ҆́бразꙋ злато́мꙋ не поклони́шасѧ, но посредѣ̀ пе́щи ѻ҆́гненныѧ ѡ҆роша́еми, пѣ́снь воспѣва́хꙋ глаго́люще: превозноси́мый ѻ҆тцє́въ и҆ на́съ бж҃е, бл҃гослове́нъ є҆сѝ. 

Не то́кмѡ ѹ҆́бѡ тѣ́ло твоѐ нетлѣ́нiемъ просла́вилъ є҆́сть бг҃ъ, ст҃и́телю гꙋ́рiе, но и҆ погреба̑льнаѧ всѧ̑ и҆ до ны́нѣ пребыва́ютъ но́выхъ крѣпча́йше. мы́ же си̑мъ дивѧ́щесѧ зове́мъ: бл҃гослове́нъ бг҃ъ ѻ҆тцє́въ на́шихъ.

По́двигѡвъ твои́хъ ра́ди и҆ трꙋдѡ́въ, прпⷣбне, тѣ́ло твоѐ нетлѣ́нно показа̀ бг҃ъ: гро́бꙋ бо и҆ ри́замъ вмѣ́стѡ тлѣ́нiѧ крѣ́пость дарова̀. бл҃гослове́нъ бг҃ъ ѻ҆тцє́въ на́шихъ.

Не є҆ди́но ѹ҆́бѡ тѣ́ло твоѐ ст҃и́телю, тлѣ́нiю бы́сть неприча́стно, но и҆ погре́бшихсѧ съ вѣ́рою во є҆ди́ной гробни́цѣ съ тобо́ю, моли́твами твои́ми двꙋ̀ мона́хѡвъ нетлѣ́нiемъ ѡ҆дарѝ бг҃ъ, є҆мꙋ́же зове́мъ: бл҃гослове́нъ є҆сѝ, гдⷭ҇и бж҃е ѻ҆тцє́въ на́шихъ.

Бг҃оро́диченъ:

Ѽ всепѣ́таѧ и҆ всенепоро́чнаѧ влⷣчце, молѝ сн҃а твоего̀ хрⷭ҇та̀ бг҃а на́шего, да и҆зба́витъ на́съ вѣ́чнагѡ мꙋче́нiѧ, да пое́мъ: бл҃гослове́нъ бг҃ъ ѻ҆тцє́въ на́шихъ.

И҆́нъ. I҆рмо́съ:

Въ нача́лѣ землю̀ ѡ҆снова́вый, и҆ нб҃са̀ сло́вомъ ѹ҆тверди́вый, бл҃гослове́нъ є҆сѝ во вѣ́ки, гдⷭ҇и бж҃е ѻ҆тє́цъ на́шихъ.

Всѣ́хъ благи́хъ ѻ҆́бразъ бы́лъ є҆сѝ, къ вы́шнемꙋ житiю̀ ведꙋ́щь смире́нiемъ и҆ кро́тостiю. тѣ́мже и҆ хрⷭ҇то́съ па́стырѧ тѧ̀ лю́демъ свои̑мъ ѹ҆строѧ́етъ, пою́щымъ: бл҃гослове́нъ бг҃ъ ѻ҆тє́цъ на́шихъ.

Не преста́й, варсоно́фiе, молѧ́сѧ ѡ҆ дꙋхо́вныхъ твои́хъ ча́дѣхъ, и҆̀хже дꙋхо́внымъ ѹ҆че́нiемъ породи́лъ є҆сѝ, да пое́мъ: бл҃гослове́нъ бг҃ъ ѻ҆тє́цъ на́шихъ.

И҆̀же твою̀ пресла́внꙋю па́мѧть пра́зднꙋющымъ, ст҃и́телю варсоно́фiе, молѝ и҆зба́витисѧ всѣ̑мъ ѿ разли́чныхъ бѣ́дъ и҆ напа́стей, да всѝ зове́мъ: бл҃гослове́нъ бг҃ъ ѻ҆тє́цъ на́шихъ.

Бг҃оро́диченъ:

Вопло́щсѧ ѿ пречⷭ҇тыхъ твои́хъ ложе́снъ бж҃iе сло́во,  дв҃о пречⷭ҇таѧ, всѣ́хъ къ бг҃оразꙋ́мiю наста́ви, да пое́мъ є҆мꙋ̀: бл҃гослове́нъ бг҃ъ ѻ҆тє́цъ на́шихъ.

Пѣ́снь и҃. I҆рмо́съ:

Покрыва́ѧй вода́ми превы́спрєннѧѧ своѧ̑, полага́ѧй мо́рю предѣ́лъ песо́къ, и҆ содержа́й всѧ̑, тѧ̀ пое́тъ со́лнце, тѧ̀ сла́витъ лꙋна̀, тебѣ̀ прино́ситъ пѣ́снь всѧ̀ тва́рь, ꙗ҆́кѡ содѣ́телю всѣ́хъ во вѣ́ки.

Пречестна́ѧ ра́ка, и҆дѣ́же положено̀ честно́е тѣ́ло твоѐ, ст҃и́телю гꙋ́рiе, мѵ́ра благоꙋха́нна преиспо́лнена бы́сть, и҆̀же съ вѣ́рою ма́жꙋщiисѧ неѡскꙋ̑дна и҆сцѣлє́нiѧ прiе́млютъ, зовꙋ́ще: да благослови́тъ всѧ̀ тва́рь гдⷭ҇а, и҆ превозно́ситъ є҆го̀ во вѣ́ки.

Новопросвѣще́нномꙋ гра́дꙋ каза́ни первопресто́льникъ посыла́ешисѧ, и҆ мно́жество невѣ́рныхъ къ твоемꙋ̀ влⷣцѣ хрⷭ҇тꙋ̀ приве́лъ є҆сѝ, пою́щихъ є҆мꙋ̀: благослови́те, по́йте, и҆ превозноси́те гдⷭ҇а во вѣ́ки.

Па́стырскiй же́злъ прiе́мъ, ст҃и́телю, нѡ́вымъ лю́демъ ѹ҆чи́тель бы́лъ є҆сѝ, пресла́вне гꙋ́рiе, и҆ мнѡ́ги лю́ди а҆га́рѧнска ꙗ҆зы́ка ст҃ы́мъ креще́нiемъ ѡ҆бнови́лъ є҆сѝ, да всѝ съ тобо́ю зове́мъ: благослови́те, по́йте, и҆ превозноси́те гдⷭ҇а во вѣ́ки.

Бг҃оро́диченъ:

Бг҃оизбра́ннаѧ, є҆ди́на всенепоро́чнаѧ, пречⷭ҇таѧ бг҃оневѣ́сто и҆ бг҃ома́ти, прiимѝ мольбы̑ вѣ́рою ѹ҆пова́ющихъ на тѧ̀, и҆ сотворѝ моле́нiе ко ст҃ѣ́й трⷪ҇цѣ, и҆зба́витисѧ на́мъ ѿ всѣ́хъ бѣ́дъ, тѧ̀ сла́вѧщымъ и҆ превозносѧ́щымъ гдⷭ҇а во вѣ́ки.

И҆́нъ. I҆рмо́съ:

На горѣ̀ ст҃ѣ́й просла́вльшасѧ, и҆ въ кꙋпинѣ̀ ѻ҆гне́мъ приснодв҃ы мѡѷсе́ови та́йнꙋ ꙗ҆́вльшаго, гдⷭ҇а по́йте, и҆ превозноси́те во всѧ̑ вѣ́ки.

Любомꙋ́дрства дꙋше́внагѡ не премо́же тѣле́снаѧ твоѧ̀ болѣ́знь ѻ҆́ч҃е: ѡ҆ бз҃ѣ бо ре́вность воспрiи́мъ, въ ничто́же вмѣнѧ́еши мимоходѧ́щꙋю ско́рбь, тогѡ̀ ра́ди вѣ́чныѧ болѣ́зни и҆збѣ́глъ є҆сѝ. 

Болѣ̀ ѹ҆́бѡ болѣ́знiю болѣ́зненнѣ, да мимотече́ши сꙋ́етныхъ болѣ́зней, и҆ ны́нѣ на нб҃сѣ́хъ со а҆́гг҃льскими ли́ки предстои́ши ст҃ѣ́й трⷪ҇цѣ, зовы́й: всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те є҆го̀ во вѣ́ки.

Ꙗ҆́кѡ бо и҆но́ю пи́щею пита́ѧсѧ, sѣ́льнымъ поще́нiемъ и҆ всено́щнымъ стоѧ́нiемъ и҆знꙋрѧ́ѧ пло́ть твою̀, поѧ̀ непреста́ннѡ: всѧ̀ дѣла̀ гдⷭ҇нѧ гдⷭ҇а по́йте, и҆ превозноси́те є҆го̀ во вѣ́ки.

Бг҃оро́диченъ:

Пречⷭ҇таѧ бцⷣе, прiимѝ недосто́йнꙋю моли́твꙋ мою̀, и҆ сохрани́ мѧ ѿ клеветы̀ sлы́хъ человѣ́кѡвъ, и҆ ѿ напра́сныѧ сме́рти, и҆ да́рꙋй мнѣ̀ пре́жде конца̀ покаѧ́нiе.

Пѣ́снь ѳ҃. I҆рмо́съ:

Снѣ́дiю дре́ва, ро́дꙋ прибы́вшаѧ сме́рть, крⷭ҇то́мъ ѹ҆праздни́сѧ дне́сь: и҆́бо прама́тернѧѧ всеро́днаѧ клѧ́тва разрꙋши́сѧ, прозѧбе́нiемъ чⷭ҇тыѧ бг҃ома́тере: ю҆́же всѧ̑ си̑лы небє́сныѧ велича́ютъ.

Прiѧ́лъ є҆сѝ ѿ хрⷭ҇та̀ бжⷭ҇твенное є҆гѡ̀ дарова́нiе: ѿ мно́гихъ бо лѣ́тъ сокровє́ны честны̑ѧ твоѧ̑ мо́щи, въ три́десѧть же второ́е лѣ́то ѡ҆брѣто́шасѧ невреди̑мы ничи́мже, и҆сцѣлє́нiѧ разли̑чна подава́ющѧ.

Па́мѧть ѡ҆брѣ́тенiѧ честны́хъ моще́й твои́хъ наста̀ на́мъ свѣ́тло пра́зднество, пречꙋ́дный ст҃и́телю хрⷭ҇то́въ прехва́льне гꙋ́рiе, въ ню́же чꙋде́съ благода́ть прiѧ́лъ є҆сѝ ѿ всѣ́хъ цр҃ѧ̀ хрⷭ҇та̀ бг҃а. тѣ́мже зове́мъ: и҆зба́ви на́съ ѿ врагѡ́въ на́шихъ.

Благода́рствєнныѧ пѣ̑сни принесе́мъ хрⷭ҇тꙋ̀ бг҃ꙋ на́шемꙋ, такова́го на́мъ ст҃и́телѧ дарова́вшемꙋ, цр҃кви свое́й пречестно́е ѹ҆добре́нiе, и҆ гра́дꙋ каза́ни вели́кое ѹ҆твержде́нiе.

Бг҃оро́диченъ:

Ѹ҆мирѝ мíръ, хрⷭ҇тѐ, мольба́ми чⷭ҇тыѧ бг҃оѻтрокови́цы, и҆ низложѝ вра̑жiѧ си̑лы, и҆ тишинꙋ̀ неизглаго́ланнꙋ  ѹ҆стро́й, и҆ во вѣ́ки сохранѝ.

И҆́нъ. I҆рмо́съ:

Проѧвле́нное на горѣ̀ законополо́жникꙋ во ѻ҆гнѝ и҆ кꙋпинѣ̀, рождество̀ приснодв҃ы, въ на́ше вѣ́рныхъ спасе́нiе, пѣ́сньми немо́лчными велича́емъ.

Пра́зднꙋющымъ свѣ́тлѡ па́мѧть ѡ҆брѣ́тенiѧ честны́хъ моще́й твои́хъ лю́демъ на́шымъ ми́ръ и҆спросѝ, и҆ ѹ҆сѡ́бныѧ бра̑ни ѹ҆кротѝ, и҆ и҆зба́ви на́съ ѿ нахожде́нiѧ пога́ныхъ, и҆ клеветникѡ́въ чє́люсти сокрꙋшѝ.

Свобо́денъ тво́й ѹ҆́мъ ѿ страсте́й соблю́дъ, и҆ сосꙋ́дъ ѡ҆свѧще́нъ дх҃ꙋ прест҃о́мꙋ бы́лъ є҆сѝ, и҆ хрⷭ҇та̀ прiи́мъ въ се́рдцы твое́мъ, и҆ чꙋдотво́рецъ ꙗ҆ви́лсѧ є҆сѝ прогонѧ́ѧ де́мѡны. сегѡ̀ ра́ди мо́лимъ тѧ̀, и҆зба́витисѧ на́мъ ѿ сѣте́й и҆́хъ, твои́ми, свѧ́те, моли́твами.

Цр҃ю̀ си́лъ вы́шнихъ, хрⷭ҇тѐ, крѣ́постiю десни́цы твоеѧ̀ покорѝ врагѝ нечести̑выѧ, и҆ лю́ди твоѧ̑ спасѝ, и҆ земны̑ѧ плоды̀ ѹ҆мно́жи.

Бг҃оро́диченъ:

На моле́нiе моѐ ѹ҆милосе́рдисѧ, и҆ ра́дость мѝ въ мѣ́стѡ печа́ли да́рꙋй, влⷣчце, и҆ ѿ клеветы̀ sлы́хъ человѣ̑къ и҆зба́ви мѧ̀, да пою́ ти: ра́дꙋйсѧ ѡ҆бра́дованнаѧ, съ тобо́ю гдⷭ҇ь.

Свѣти́ленъ. Подо́бенъ: Посѣти́лъ ны̀:

Е҆гда̀ ѹ҆́бѡ честны̑ѧ ва́шѧ и҆ ст҃ы̑ѧ мо́щи нетлѣ̑нны ѡ҆брѣто́шасѧ, тогда̀ благоꙋха́нiе ѿ гробѡ́въ ва́шихъ и҆зноша́шесѧ, и҆сцѣлѧ́ющее недꙋ́ги, и҆ ѿгонѧ́ющее дꙋ́хи лꙋка̑выѧ.

Два́жды.

Сла́ва, и҆ ны́нѣ, бг҃оро́диченъ:

Вознесѝ, бцⷣе, ро́гъ цр҃кви, и҆ наро́дꙋ на́шемꙋ пода́ждь на врагѝ ѡ҆долѣ́нiе и҆  крѣ́пость, и҆ цр҃ковь, чⷭ҇таѧ, ѹ҆твердѝ, и҆ лю́ди твоѧ̑ поми́лꙋй, да тѧ̀ всѧ́къ ꙗ҆зы́къ хрⷭ҇тiа́нскiй велича́етъ.

На хвали́техъ стiхи̑ры на д҃, гла́съ в҃. Поⷣ: Е҆гда̀ ѿ дре́ва:

Тобо́ю ѡ҆свѧти́лъ є҆́сть гдⷭ҇ь, ст҃и́телю гꙋ́рiе, гра́дъ вели́кiй невѣ́рiемъ погрꙋже́нный, тобо́ю наста́ви невѣ̑рныѧ лю́ди позна́ти вѣ́рꙋ и҆́стиннꙋ. тобо́ю же приведо́шасѧ ко хрⷭ҇тꙋ̀ мно́жество невѣ́рныхъ. и҆ неимꙋ́щымъ неѡскꙋ́дное подава́нiе, а҆́лчꙋщымъ корми́тель и҆ пита́тель, и҆ въ бѣда́хъ помо́щникъ, и҆ всѣ̑мъ къ тебѣ̀ прибѣга́ющымъ бога́тное приѡбрѣ́тенiе, гꙋ́рiе прпⷣбне.

Тобо́ю, прпⷣбне ст҃и́телю варсоно́фiе, пе́рваѧ и҆ вели́каѧ ѻ҆би́тель сп҃сова ст҃а́гѡ преѡбраже́нiѧ, въ новопросвѣще́нномъ гра́дѣ каза́ни соста́висѧ. и҆ тобо́ю ꙗ҆́кѡ древеса̀ доброплѡ́дна, и҆ ꙗ҆́кѡ са́дъ присноцвѣтꙋ́щiй, и҆ ꙗ҆́кѡ пло́дъ красе́нъ мно́жество мона́хѡвъ твоемꙋ̀ влⷣцѣ хрⷭ҇тꙋ̀ принесо́шасѧ: тобо́ю же мно́жество вѣ́рныхъ, мона́шєскаѧ натрижнє́нiѧ и҆ трꙋды̀ возлюби́ша, и҆ мно́жество невѣ́рныхъ ѿ тмы̀ вознико́ша, и҆ къ свѣ́тꙋ хрⷭ҇тꙋ̀ бг҃ꙋ притеко́ша, и҆ ѹ҆че́нiемъ твои́мъ мно́зи спасо́шасѧ.

Вы̀ ѹ҆́бѡ въ мíрѣ се́мъ на́ши нача̑льницы и҆ наста̑вницы, и҆ ѹ҆чи́тели ко спасе́нiю на́мъ ꙗ҆ви́стесѧ: ѻ҆́въ ѹ҆́бѡ нача́льный па́стырь, и҆ ст҃и́тель гра́дꙋ каза́ни бы́лъ є҆́сть, ѻ҆́въ же ѻ҆́бщемꙋ житiю̀ соста́витель, и҆ мона́хѡмъ ѹ҆чи́тель и҆ па́стырь бы́сть: кꙋ́пнѡ же ѹ҆ча́ще и҆ наказꙋ́юще бж҃iѧ лю́ди пꙋтѝ вводѧ́щꙋ въ црⷭ҇тво нбⷭ҇ное, вкꙋ́пѣ же и҆ во є҆ди́нъ ча́съ ѡ҆брѣто́шасѧ ст҃ы̑ѧ ва́ши мо́щи нетлѣ̑нны, и҆ чꙋде́съ да́ръ прiѧ́ли є҆стѐ ѿ бг҃а, и҆сцѣле́нiе подава́ете неѡскꙋ́днѡ приходѧ́щымъ къ ва́мъ съ вѣ́рою.

По достоѧ́нiю ѹ҆́бѡ не мо́жемъ ва́съ похвали́ти, ѻ҆тцы̀ прпⷣбнiи: и҆ по сме́рти ѹ҆́бѡ, не ꙗ҆́кѡ во снѣ̀, но на ꙗ҆́вѣ  стра́ждꙋщемꙋ ѿ бѣсѡ́въ ꙗ҆влѧ́етесѧ, и҆ мно́жество дꙋхѡ́въ sлы́хъ ѿ ѡ҆бꙋрева́емагѡ ѿго́ните, и҆ глаго́лати подае́те, ѿ бѣсѡ́въ ѧ҆зы́кꙋ ѿрѣ́заемомꙋ. моли́те хрⷭ҇та̀, прпⷣбнiи ст҃и́телiе, и҆ ѡ҆ на́съ чи́стѡ чтꙋ́щихъ свѧтꙋ́ю ва́шꙋ па́мѧть, да спасе́тъ дꙋ́шы на́шѧ.

Сла́ва, гла́съ и҃. Самогла́сенъ:

Ꙗ҆́кѡ sвѣ́зды пресвѣ̑тлыѧ во страна́хъ восто́ка ꙗ҆ви́стесѧ: поне́же ѿ ю҆́ности своеѧ̀ плотска̑ѧ мꙋдрова̑нiѧ преѡби́дѣсте всѧ̑: впери́вше же ѹ҆́мъ ва́шъ къ жела́емомꙋ хрⷭ҇тꙋ̀ бг҃ꙋ, и҆ сконча́сте тече́нiе до́брое посто́мъ, и҆ моли́твою, и҆ ми́лостынею и҆ бдѣ́нiемъ, и҆ чистото́ю тѣле́сною. и҆ ѿве́рзесѧ ва́мъ црⷭ҇тво нбⷭ҇ное, и҆ ви́дите, ꙗ҆̀же ви́дѧтъ а҆́гг҃ли, и҆ воздаѧ́нiе трꙋдѡ́въ прiе́млете, бг҃ъ бо вѣ́сть прославлѧ́ти своѧ̑ ѹ҆го́дники, и҆ подава́ти вѣнцы̀ нетлѣ̑нныѧ. мы́ же мо́лимъ ва́съ: моли́те, ст҃íи чꙋдотво́рцы и҆ ѡ҆ на́съ непреста́ннѡ хрⷭ҇та̀ бг҃а, спасти́сѧ дꙋша́мъ на́шымъ.

И҆ ны́нѣ, бг҃оро́диченъ. Славосло́вiе вели́кое, и҆ ѿпꙋ́стъ.

На лiтꙋргíи: Бл҃жє́нна ѿ канѡ́на ст҃ы́хъ. Пѣ́снь г҃, и҆ s҃ на и҃. Прокíменъ, гла́съ з҃: Честна̀ предъ гдⷭ҇емъ сме́рть прпⷣбныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇лъ къ є҆вре́ємъ, зача́ло тл҃є. А҆ллилꙋ́iа, гла́съ в҃. Стíхъ: Свѧще́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнiи твоѝ возра́дꙋютсѧ. Е҆ѵⷢ҇лiе матѳе́а, зача́ло а҃_i. Прича́стенъ: Ра́дꙋйтесѧ пра́веднiи ѡ҆ гдⷭ҇ѣ:


