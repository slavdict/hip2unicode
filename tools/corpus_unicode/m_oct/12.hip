    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ в҃_i-й де́нь.

Ст҃ы́хъ мꙋ́чєникъ, про́ва, тара́ха и҆ а҆ндронíка:

И҆ прпⷣбнагѡ ѻ҆тца̀ на́шегѡ космы̀ свѧтогра́дца, и҆ творца̀ канѡ́нѡвъ, є҆пíскопа маiꙋ́мскагѡ.

Въ то́йже де́нь пра́зднованiе ст҃о́мꙋ i҆ѡа́ннꙋ крⷭ҇ти́телю гдⷭ҇ню, на па́мѧть пренесе́нiѧ и҆зъ ма́льты во гра́дъ га́тчинꙋ крⷭ҇та̀ и҆зъ ча́сти дре́ва животворѧ́щагѡ крⷭ҇та̀ гдⷭ҇нѧ: чꙋдотво́рнагѡ ѻ҆́браза бж҃iѧ мт҃ри, пи́саннагѡ ст҃ы́мъ є҆ѵⷢ҇лíстомъ лꙋко́ю: и҆ десны́ѧ рꙋкѝ моще́й ст҃а́гѡ i҆ѡа́нна крⷭ҇ти́телѧ.

На Гдⷭ҇и, воззва́хъ, стiхи̑ры мч҃никѡвъ, гла́съ д҃.

Подо́бенъ: Да́лъ є҆сѝ зна́менiе:

Въ лицѐ сокрꙋша́емь, и҆ по вы́и ѹ҆ранѧ́емь, * и҆ же́злiемъ раздроблѧ́емь, * рꙋка́ми же и҆зжига́емь, и҆ главꙋ̀, мч҃ниче, * и҆ рожны̀ пробода́емь лю́тѣ, * ѹ҆ши́ма и҆  ѹ҆стна́ма ѡ҆брѣ́зꙋемь, * и҆ ѻ҆́цтомъ напаѧ́емь, * и҆ sвѣрє́мъ поверга́емь, и҆ мече́мъ ѹ҆сѣка́емь мꙋ́чениче, * весели́лсѧ є҆сѝ, тара́хе.

Терпѣ́лъ є҆сѝ бiе́мь, и҆ рѡжны̀ пробода́емь, * и҆ лы́стѡмъ ѿрѣ́заємымъ, * ѻ҆́чiю лиша́емь, * и҆ sвѣрє́мъ, всебл҃же́нне, въ снѣ́дь дава́емь, * и҆ ѻ҆гню̀ приближа́ѧйсѧ, * и҆ мече́мъ главоꙋсѣка́емь, * мч҃никѡвъ ѹ҆добре́нiе, * и҆ цр҃кве ѹ҆твержде́нiе, * страда́льче про́ве сла́вный, а҆́гг҃лѡмъ равноче́стне.

Ѻ҆гне́мъ сожига́емь, * и҆ воло́выми жи́лами бiе́мь, * стрꙋгѝ стрꙋ́жемь, * по лы́стѡмъ крои́мь, *. и҆ бг҃осло́вный ѹ҆рѣ́заемь ꙗ҆зы́къ, * и҆ зꙋбы̀, мч҃ниче, сꙋ́ровѡ, а҆ндронíче, и҆скоренѧ́емь, * со sвѣрьми́ же сплета́ѧсѧ, * и҆ скончава́емь мечи̑, * по́двигъ соверши́лъ є҆сѝ, и҆ вѣне́цъ прiѧ́лъ є҆сѝ.

И҆́ны стiхи̑ры прпⷣбнагѡ, гла́съ д҃. Подо́бенъ: Ꙗ҆́кѡ до́блѧ:

Ꙗ҆́кѡ мꙋ́дрости тѧ̀ пита́телѧ, * и҆ чистоты̀ корми́телѧ, * сокро́вище зна́нiѧ, i҆ера́рше космо̀, * бг҃осло́вника и҆звѣ́стнѣйшаго, ѹ҆ч҃телѧ бжⷭ҇твенна, * вѣ̑рнымъ просвѣти́телѧ * похвалѧ́емъ, бл҃же́нне, * молѧ́ще тобо́ю влⷣкꙋ, * ѿ тлѝ и҆ бѣ́дъ и҆ всѧ́кагѡ вре́да * всѣ̑мъ на́мъ и҆зба́витисѧ.

Воздержа́нiемъ пожи́лъ є҆сѝ, * бдѣ́нiемъ же и҆ посто́мъ, * цѣломꙋ́дрiемъ и҆ смире́нiемъ, сла́вне, * ра́зꙋмомъ всѧ́чески ѡ҆богати́лсѧ є҆сѝ, * ни́жнихъ и҆ привре́менныхъ, * и҆ вы́шними свѣ́тлыми: * и҆ ꙗ҆́снѡ возгремѣ́лъ є҆сѝ недоꙋмѣ́нное, * стра́шное же и҆ вели́кое, блаже́нне, всѣ́хъ цр҃ѧ̀ * строе́нiѧ та́инство.

Смиренномꙋ́дръ и҆ кро́токъ, * ти́хъ же и҆ доброглаго́ливъ, * ѹ҆вѣ́тливъ и҆ неsло́бивъ, цѣломꙋ́дренъ и҆ пра́веденъ, препро́стъ и҆ цѣ́лъ, * прпⷣбне космо̀, ты̀ бы́въ, * i҆ера́рхъ ѿ бг҃а свѧщенноѧвле́нъ є҆сѝ, * и҆ ѹ҆па́слъ є҆сѝ на sла́цѣ во́дъ спаси́тельныхъ * ста́до твоѐ, бг҃омꙋ́дре: * тѣ́мъ тѧ̀ ны́нѣ ѹ҆блажа́емъ. 

Сла́ва, гла́съ д҃. А҆нато́лiа:

Во́инствоваше хрⷭ҇тꙋ̀, ꙗ҆̀же на землѝ кра̑снаѧ ѡ҆ста́висте, и҆ крⷭ҇тъ на ра́мена взе́мше, мꙋ́къ ра́ди многоплете́нныхъ томꙋ̀ послѣ́довали є҆стѐ, и҆ предъ цари̑ и҆ мꙋчи́тєли мно́гими не ѿверго́стесѧ є҆гѡ̀: а҆́гг҃ли вѣнцы̑ побѣ́дными главы̑ ва́шѧ ѹ҆вѧзо́ша, дерзнове́ннiи дꙋше́ю свѣ́тлѡ въ черто́гъ вели́кiй внидо́сте. про́ве, сла́во мꙋ́ченикѡвъ: тара́хе, де́мѡнѡвъ гꙋби́телю: и҆ а҆ндронíче, побѣ́да вѣ́рныхъ: дерзнове́нiе и҆мꙋ́ще ко сп҃сꙋ всѣ́хъ, моли́тесѧ ѡ҆ дꙋша́хъ на́шихъ.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ: Поⷣ: Ꙗ҆́кѡ до́блѧ:

А҆́гнца и҆ па́стырѧ тѧ̀ * на дре́вѣ ꙗ҆́кѡ ви́дѣ, * а҆́гница ро́ждшаѧ рыда́ше, * и҆ мт҃рски тѝ вѣща́ше. * сн҃е возжелѣ́нне, * ка́кѡ на дре́вѣ крⷭ҇тнѣмъ повѣ́шенъ є҆сѝ, долготерпѣли́ве; * ка́кѡ рꙋ́цѣ и҆ но́зѣ твоѝ, сло́ве, * пригвозди́шасѧ ѿ беззако́нныхъ, * и҆ кро́вь твою̀ и҆злiѧ́лъ є҆сѝ, влⷣко;

На стiхо́внѣ ѻ҆ктѡ́иха.

Сла́ва, мꙋ́ченикѡвъ, гла́съ а҃: А҆ндре́а i҆ерⷭ҇ли́млѧнина:

Трира́сленное собра́нiе, равночи́сленнiи ст҃ы́ѧ трⷪ҇цы, ꙗ҆́коже sвѣ́зды свѣ̑тлыѧ ѿ восто́ка ꙗ҆́вльшесѧ, тва́рь созыва́ютъ къ свѧще́нномꙋ торжествꙋ̀, про́въ и҆ тара́хъ со а҆ндронíкомъ мꙋ́дрымъ: плѡ́ти бо своѧ̑ sвѣрє́мъ преда́ша, и҆ кро́вiю зе́млю ѡ҆багри́вше, вѣнцено́сцы на нб҃сѣ́хъ со а҆́гг҃лы ликовствꙋ́ютъ, просѧ́ще ѡ҆ на́съ чл҃вѣколюби́ваго бг҃а, прегрѣше́нiй ѡ҆ставле́нiе дарова́ти и҆ ве́лiю ми́лость.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.

Подо́бенъ: Всехва́льнiи мꙋ́чєницы:

Заколе́нiе твоѐ непра́ведное, хрⷭ҇тѐ, * дв҃а зрѧ́щи, * пла́чꙋщи вопiѧ́ше тѝ: * ча́до сладча́йшее, * ка́кѡ безъ пра́вды ѹ҆мира́еши; * ка́кѡ на дре́вѣ ви́сиши, * и҆́же всю̀ зе́млю повѣ́шей на вода́хъ; * не ѡ҆ста́ви менѐ є҆ди́нꙋ,  бл҃годѣ́телю многоми́лостиве, * мт҃рь и҆ рабꙋ̀ твою̀, молю́сѧ.

Тропа́рь мꙋ́ченикѡвъ, гла́съ є҃:

Ст҃ы́хъ мꙋ́чєникъ и҆справле́нiємъ нбⷭ҇ныѧ си̑лы преꙋдиви́шасѧ, ꙗ҆́кѡ въ тѣ́лѣ сме́ртнѣмъ, безтѣле́снаго врага̀, си́лою крⷭ҇та̀ подвиза́вшесѧ до́брѣ, побѣди́ша неви́димѡ: и҆ мо́лѧтсѧ гдⷭ҇ꙋ, поми́ловатисѧ дꙋша́мъ на́шымъ.

Сла́ва, прпⷣбнагѡ, гла́съ и҃:

Правосла́вiѧ наста́вниче, благоче́стiѧ ѹ҆чи́телю и҆ чистоты̀, вселе́нныѧ свѣти́льниче, а҆рхiере́ѡвъ бг҃одꙋхнове́нное ѹ҆добре́нiе, ѳеофа́не премꙋ́дре, ѹ҆че́ньми твои́ми всѧ̑ просвѣти́лъ є҆сѝ: цѣвни́це дꙋхо́внаѧ, молѝ хрⷭ҇та̀ бг҃а, спасти́сѧ дꙋша́мъ на́шымъ.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ:



На ѹ҆́трени, канѡ́нъ ѻ҆ктѡ́иха є҆ди́нъ, и҆ ст҃ы́хъ два̀.

Канѡ́нъ мч҃никѡвъ, є҆гѡ́же краегране́сiе:

Воспою̀ мч҃никъ твои́хъ, сп҃се, сла́вꙋ. I҆ѡ́сифово.

Гла́съ и҃. Пѣ́снь а҃. I҆рмо́съ:

Колесницегони́телѧ фараѡ́нѧ погрꙋзѝ, чꙋдотворѧ́й и҆ногда̀ мѡѷсе́йскiй же́злъ, крⷭ҇тоѻбра́знѡ порази́въ, и҆ раздѣли́въ мо́ре: i҆и҃лѧ же бѣглеца̀ пѣшехо́дца спасѐ, пѣ́снь бг҃ови воспѣва́юща.

Мꙋ́ченическими ѹ҆кра́шени благода́тьми, вѣнцеда́телю хрⷭ҇тꙋ̀ на нб҃сѣ́хъ любо́вiю, мꙋ́чєницы, предстоитѐ, свѣ́томъ ѡ҆зарѧ́еми трисо́лнечнагѡ сiѧ́нiѧ, и҆ всѧ̑ просвѣща́ете вѣ́рою ва́съ блажа́щыѧ.

Въ гоне́нiи нече́стiѧ ꙗ҆ви́стесѧ всю̀ прогонѧ́юще sлочести́вꙋю пре́лесть, мꙋ́чєницы непобѣди́мiи, до́блественными пѡ́двиги, ꙗ҆́кѡ до́брiи во́ини, ꙗ҆́кѡ цр҃кве ѹ҆тверждє́нiѧ и҆ ꙗ҆́кѡ и҆́стины держа́ва.

Смы́сленнымъ ра́зꙋмомъ, всемꙋ́дрiи, ѿрази́вше sло́бнꙋю бꙋ́рю, и҆ свирѣ́пѣющеесѧ мо́ре sлоче́стiѧ, дꙋ́ха  ти́хостiю, къ приста́нищємъ преидо́сте небє́снымъ, ра́дꙋющесѧ.

Дꙋша́мъ мꙋ́ченикѡвъ ва́ши сра́дꙋютсѧ мꙋ́чєницы дꙋ́си на нб҃сѣ́хъ и҆́стиннѡ, про́ве и҆ а҆ндронíче и҆ тара́хе блаже́ннiи: мꙋ́жески бо болѣ̑зни мꙋче́нiѧ претерпѣ́сте, побѣ́дами бжⷭ҇твенными прославлѧ́еми.

Бг҃оро́диченъ:

И҆́же ѻ҆ц҃ꙋ̀ и҆ дх҃ꙋ ст҃о́мꙋ сло́во собезнача́льное, въ дѣ́вственнꙋю ѹ҆тро́бꙋ восхотѣ́въ всели́сѧ, и҆ пло́ть невра́щнѡ бы́сть, и҆ пострада́въ во́лею, мч҃ничєскаѧ бжⷭ҇твєннаѧ вѡ́инства вѣ́рою страда́ти ѹ҆стро́илъ є҆́сть.

И҆́нъ канѡ́нъ прпⷣбнагѡ, є҆гѡ́же краегране́сiе:

Космꙋ̀ похва́лимъ пѣснотво́рца мꙋ́дреннѡ.

Гла́съ д҃. Пѣ́снь а҃. I҆рмо́съ:

Мо́рѧ чермнꙋ́ю пꙋчи́нꙋ невла́жными стопа́ми дре́внiй пѣшеше́ствовавъ i҆и҃ль, крестоѻбра́зными мѡѷсе́овыма рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть.

Ѹ҆добри́въ добродѣ́телей житiѐ твоѐ, ѻ҆́ч҃е космо̀, свѣ́томъ и҆ блиста̑нiи свѣтѧ́сѧ свѣ́та трисiѧ́ннагѡ, влⷣцѣ твоемꙋ̀ ꙗ҆́кѡ предстоѧ̀, просвѣти́тисѧ тѧ̀ пою́щымъ, моли́сѧ.

Нра́въ тво́й подо́бнѡ ꙗ҆влѧ́етъ тѧ̀, и҆мѣ́ѧ нарече́нiе: а҆рхiере́євъ бо ѹ҆краше́нiе, мꙋ́дре, показа́лсѧ є҆сѝ, и҆ ѹ҆твержде́нiе мона́шествꙋющихъ, и҆ мꙋ́дрости ѻ҆би́тель бы́лъ є҆сѝ.

Мꙋ́дрости ꙗ҆́кѡ рачи́тель мꙋдрѣ́йшъ, мꙋ́дрѣ ѡ҆чи́стилъ є҆сѝ твою̀ дꙋ́шꙋ, всемíрный космо̀, мiрска́гѡ смꙋще́нiѧ стра̑сти ѿгна́въ, ꙗ҆́кѡ мглꙋ̀ ѡ҆мраче́нiѧ.

Бг҃оро́диченъ:

Марíю непоро́чнꙋю и҆ чⷭ҇тꙋю ѻ҆трокови́цꙋ воспои́мъ, ꙗ҆́кѡ бж҃iю мт҃рь благоговѣ́йнѡ согла́снѡ прославлѧ́юще: ра́дꙋйсѧ, чⷭ҇таѧ бг҃оневѣ́сто, бл҃гослове́ннаѧ мт҃и дв҃о.

Пѣ́снь г҃. I҆рмо́съ:

Нбⷭ҇нагѡ крꙋ́га верхотво́рче, гдⷭ҇и, и҆ цр҃кве зижди́телю, ты̀ менѐ  ѹ҆твердѝ въ любвѝ твое́й, жела́нiй кра́ю, вѣ́рныхъ ѹ҆твержде́нiе, є҆ди́не чл҃вѣколю́бче.

Крѣ́пкѡ гони́телю проти́вивсѧ, тара́хе, и҆ сокрꙋше́нiе лица̀ терпѧ̀ крѣпча́йше, чє́люсти сокрꙋши́лъ є҆сѝ мы́сленныхъ львѡ́въ, до́блественъ бы́въ си́лою дх҃а.

Великомꙋ́дреннымъ ра́зꙋмомъ, ра̑ны претерпѣ́лъ є҆сѝ по хребтꙋ̀ и҆ чре́вꙋ, мч҃ниче про́ве, растѧза́емь и҆ поджига́емь, и҆ рѡжны̀ пє́рси, и҆ бг҃осла̑внаѧ твоѧ̑ ѹ҆ста̀ бiє́ма.

Ꙗ҆́кѡ а҆́гнецъ вознесе́нъ бы́въ, терпѣ́лъ є҆сѝ болѣ̑зни лютѣ́йшихъ ра̑нъ, мч҃ниче а҆ндронíче, ѻ҆гнѧ̀ попале́нiѧ, и҆ и҆скорене́нiе зꙋбѡ́въ, и҆ бг҃осло́внагѡ твоегѡ̀ ѧ҆зы́ка ѿѧ́тiе.

Трисвѣ́тлы ꙗ҆́кѡ sвѣ́зды разꙋ́мныхъ сiѧ́нiй, всю̀, сла́внiи, тва́рь просвѣща́ете, тмꙋ̀ ѿгонѧ́ще многобо́жiѧ ле́сти, страстоте́рпцы мꙋ́чєницы свѣтови́днѣйшiи.

Бг҃оро́диченъ:

Ꙗ҆́кѡ добрꙋ̀, ꙗ҆́кѡ краснꙋ̀, и҆ ꙗ҆́кѡ и҆збра́ннꙋ, чⷭ҇таѧ, сло́во, и҆́же всѧ̑ ѡ҆сꙋществова́вшее, тѧ̀ и҆збра́въ, въ твою̀ непоро́чнꙋю и҆ бг҃опрiѧ́тнꙋю ѹ҆тро́бꙋ восхотѣ́въ всели́сѧ пресꙋ́щественный.

И҆́нъ. I҆рмо́съ:

Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆ ѹ҆твержде́нiе.

Пѣ́сньми кра́сными, къ пѣсносло́вiю хрⷭ҇то́вꙋ возвесели́лъ є҆сѝ невѣ́стꙋ, ꙗ҆́снѡ и҆зложи́въ хрⷭ҇тѡ́вы бжⷭ҇твєнныѧ та̑йны.

Закѡ́ны ты̀ воспита́всѧ хрⷭ҇то́выми, ѻ҆́ч҃е космо̀, пита́лъ є҆сѝ ста́до ввѣ́ренное тебѣ̀, правосла́вными повелѣ́ньми.

Въ себѣ̀ ѻ҆гне́мъ бжⷭ҇твеннагѡ рве́нiѧ распалѧ́емꙋ дꙋ́шꙋ, прпⷣбне ѻ҆́ч҃е космо̀, стѧжа́въ, всѧ̑ є҆́рєси ѿгна́лъ є҆сѝ.

Бг҃оро́диченъ:

Преидо́ша ѹ҆́бѡ сѣ̑ни, хрⷭ҇то́съ же и҆́стина возсiѧ̀, пло́ть прiи́мъ, мт҃и бж҃iѧ, ѿ бокꙋ̀ твоє́ю, и҆ спасе́ ны. 

Конда́къ прпⷣбнагѡ, гла́съ и҃. Подо́бенъ: Взбра́нной:

Ѹ҆кра́шенъ добродѣ́тельми, космо̀ бг҃одꙋхнове́нне, цр҃кве хрⷭ҇то́вы ѹ҆краше́нiе бы́лъ є҆сѝ: пѣ́сньми бо ѹ҆краси́лъ є҆сѝ сiю̀, бл҃же́нне. но моли́сѧ ко гдⷭ҇ꙋ, и҆зба́витисѧ на́мъ ѿ всѧ́кихъ ко́зней ра́тника, тебѣ̀ зовꙋ́щымъ: ра́дꙋйсѧ, ѻ҆́ч҃е требога́те.

Сѣда́ленъ мч҃никѡмъ, гла́съ и҃. Подо́бенъ: Премꙋ́дрости:

Ст҃ы́ѧ трⷪ҇цы крѣ́пкою воѡрꙋжи́вшесѧ вѣ́рою ю҆́ношски, а҆ндронíкъ, про́въ же и҆ всемꙋ́дрый тара́хъ, многобо́жiѧ ле́сти держа́вꙋ потреби́ша, и҆ лю́ди въ бжⷭ҇твеннѣй любвѝ привѧза́ша. тѣ́мъ побѣ̑дныѧ прiи́мше по́чєсти, ликѡ́мъ свеселѧ́тсѧ си́лъ безпло́тныхъ, къ ни̑мже вѣ́рою возопiи́мъ: моли́те хрⷭ҇та̀ бг҃а, грѣхѡ́въ ѡ҆ставле́нiе дарова́ти, чтꙋ́щымъ любо́вiю свѧтꙋ́ю па́мѧть ва́шꙋ.

Сла́ва, прпⷣбнагѡ, гла́съ то́йже:

Благоче́стiемъ и҆ вѣ́рою воспита́всѧ, и҆ премꙋ́дростiю, ѹ҆краси́въ ѹ҆́мъ и҆ дꙋ́шꙋ, всѣ́хъ и҆збѣ́глъ є҆сѝ земны́хъ попече́нiй, ѻ҆со́бь же пожи́въ, и҆ ѹ҆́мъ въ неизречє́ннаѧ вложи́въ, вели́кiѧ сподо́билсѧ є҆сѝ бл҃года́ти. тѣ́мъ и҆ бж҃е́ственнꙋю хрⷭ҇то́вꙋ цр҃ковь ѹ҆краси́лъ є҆сѝ пѣ́сньми медото́чными и҆ ѹ҆че́ньми, ст҃и́телю ѻ҆́ч҃е на́шъ космо̀: молѝ хрⷭ҇та̀ бг҃а, грѣхѡ́въ ѡ҆ставле́нiе дарова́ти, чтꙋ́щымъ любо́вiю свѧтꙋ́ю па́мѧть твою̀.

И҆ ны́нѣ, бг҃оро́диченъ:

Премꙋ́дрость и҆ сло́во въ твое́мъ чре́вѣ заче́нши неѡпа́льнѡ, мт҃и бж҃iѧ, мíрꙋ родила̀ є҆сѝ мíръ содержа́щаго: и҆ во ѡ҆бꙿѧ́тiѧхъ понесла̀ є҆сѝ всѧ̑ носѧ́щаго, пита́телѧ всѣ́хъ, и҆ творца̀ тва́ри. тѣ́мже молю́ тѧ, всест҃а́ѧ дв҃о, и҆ вѣ́рнѡ сла́влю тѧ̀, и҆зба́витисѧ мѝ ѿ прегрѣше́нiй: и҆ въ де́нь сꙋда̀, є҆гда̀ предста́ти и҆́мамъ предъ лице́мъ созда́телѧ моегѡ̀, влⷣчце дв҃о чи́стаѧ, твою̀  по́мощь тогда̀ пода́ждь мѝ: всѧ̑ бо мо́жеши, є҆ли̑ка хо́щеши, всепѣ́таѧ.

Крⷭ҇тобг҃оро́диченъ:

А҆́гнца и҆ па́стырѧ и҆ и҆зба́вителѧ а҆́гница зрѧ́щи на крⷭ҇тѣ̀, восклица́ше пла́чꙋщи, и҆ го́рькѡ рыда́ющи вопiѧ́ше: мíръ ѹ҆́бѡ ра́дꙋетсѧ, прiе́млѧй тобо́ю и҆збавле́нiе, ѹ҆тро́ба же моѧ̀ гори́тъ, зрѧ́щи твоѐ распѧ́тiе, є҆́же терпи́ши за милосе́рдiе ми́лости. долготерпѣли́ве, гдⷭ҇и, ми́лости бе́здно и҆ и҆сто́чниче неисчерпа́емый, ѹ҆милосе́рдисѧ и҆ да́рꙋй согрѣше́нiй ѡ҆ставле́нiе вѣ́рою пою́щымъ бжⷭ҇твєнныѧ стра̑сти твоѧ̑.

Пѣ́снь д҃. I҆рмо́съ:

Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованiе, не ѡ҆ста́вль нѣ́дра ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.

Зако́нъ тво́й соблюда́юще сло́ве, мч҃ницы, беззако́нныхъ зако́ны возненави́дѣвше, небрещѝ тебѐ творца̀ повелѣва́ющыѧ, де́мѡнскими ѹ҆хищре́ньми, и҆ всѐ претерпѣ́вше треволне́нiе мꙋ́къ, нбⷭ҇нꙋю тишинꙋ̀ полꙋчи́ша.

Любѧ̀ хрⷭ҇то́во и҆́го носи́ти подвы́йное на вы́и твое́й, є҆́юже ра́дꙋешисѧ сокрꙋша́емь: крⷭ҇тъ же же́злъ держа́вныѧ, тара́хе всебл҃же́нне, си́лы и҆мы́й, па̑личнаѧ ѹ҆множє́нiѧ терпи́ши, взыва́ѧ: си́лѣ твое́й сла́ва, чл҃вѣколю́бче.

Ꙗ҆́кѡ си́ленъ бжⷭ҇твеннымъ бы́въ дх҃омъ, лы́стѡвъ твои́хъ болѣ́зненное мꙋ́жественнѡ, про́ве, сокрꙋше́нiе, и҆ ѻ҆че́съ и҆зꙿѧ́тiе претерпѣ́лъ є҆сѝ, просвѣща́емь зна́нiемъ трⷪ҇цы соверше́ннѣйше, и҆ съ вы́шними ли̑ки, мꙋ́чениче, сочета́ѧсѧ.

Ю҆́ношски мꙋ́чениче, предста́лъ є҆сѝ, а҆ндронíче, предъ сꙋди́щемъ противлѧ́ѧсѧ врагꙋ̀ крѣ́пкѡ. тѣ́мъ ѿрѣ́заѧ лы́сты твоѧ̑, си́льнѣйша содѣва́ше тѧ̀, главꙋ̀ є҆гѡ̀ попира́юща, и҆ го́рнее тебѣ̀ ше́ствiе сотворѧ́юща. 

Бг҃оро́диченъ:

Е҆ди́на бг҃а но́сиши во ѹ҆тро́бѣ воплоща́ема, є҆́же бы́ти всѣ̑мъ подаю́щаго. є҆го́же на три́знищи не прекло́ннѡ и҆сповѣ́дающа пострада́ша бжⷭ҇твеннiи мч҃ницы, дв҃о бцⷣе препѣ́таѧ, а҆́гг҃лѡвъ чꙋ́до, и҆ де́мѡнѡвъ ꙗ҆́зва.

И҆́нъ. I҆рмо́съ:

Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й, гдⷭ҇и.

Предꙿѡчи́стивъ ѻ҆́ко твоегѡ̀ се́рдца стра́стнагѡ смꙋще́нiѧ, космо̀ i҆ера́рше, пѣ́нiе воспѣ́лъ є҆сѝ кра́сное и҆ спаси́тельное, и҆ цр҃ковь просвѣти́лъ є҆сѝ.

Цѣле́нiе всѧ́кагѡ ѹ҆ны́нiѧ быва́ютъ твоѧ̑, космо̀, всехва̑льнаѧ лю́бѧщымъ пѣ́снєннаѧ наслаждє́нiѧ, догма́тами ѹ҆краша́ємаѧ, и҆ сладкогла́сiѧ добро́тами.

Недꙋ́гꙋющꙋю, всебл҃же́нне, цр҃ковь, хꙋ́льными велѣ́ньми кѡпронѵ́мовыми и҆ бꙋесло́выми, и҆сцѣли́лъ є҆сѝ писа́ньми, и҆́миже сладкопѣ́сненнѡ пѣснопѣ́лъ є҆сѝ.

Ꙗ҆́кѡ чꙋ́дны твоѧ̑ пѣ̑сни, и҆ всѧ́кагѡ, ѻ҆́ч҃е, и҆спо́лнены ра́зꙋма, и҆́миже ꙗ҆́вственнѡ всѣ̑мъ ѿкры́лъ є҆сѝ хрⷭ҇то́вы та̑йны, стра̑шныѧ и҆́стиннѡ и҆ пречꙋ̑дныѧ.

Бг҃оро́диченъ:

Прест҃ꙋ́ю воспои́мъ бцⷣꙋ, воплоще́нное роди́вшꙋю бж҃iе сло́во во двꙋ̀ є҆стєствꙋ̀, є҆ди́нѣй же ѵ҆поста́си, ꙗ҆́коже косма̀ бжⷭ҇твенный наꙋчѝ.

Пѣ́снь є҃. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.

Неꙋкло́ннiи пꙋтеше́ствєнницы стезѝ ѹ҆́зкiѧ и҆ жесто́кiѧ бы́сте, напа́стей мно́жество ꙗ҆́кѡ пѣ̑ны морскȋѧ ѿрѣва́юще, ꙗ҆́кѡ неразсѣ́днiи столпѝ, сердца̀ страстоте́рпцы, ꙗ҆́кѡ на ка́мени вѣ́ры ѹ҆тверди́вше. 

Витíйствꙋѧ бжⷭ҇твєннаѧ, и҆ бг҃осло́вѧ спаси́тєльнаѧ ѹ҆чє́нiѧ, ѹ҆сте́нъ терпи́ши растерза̑нiѧ, ѹ҆ма̀ крѣ́постiю загражда́ѧ ѹ҆ста̀, на бг҃а тара́хе мꙋ́чениче, вредосло́вiе глагѡ́лющаѧ сотво́ршаго.

На че́тверѡ протѧза́емь, и҆ ра̑нъ ꙗ҆́звами ѡ҆держи́мь, дꙋше́вное показꙋ́ѧ до́блественнѡ воста́нiе. тѣ́мже вѣнцено́сецъ ꙗ҆́вльсѧ съ тождестрада̑льники, про́ве, цр҃ю̀ всѣ́хъ предстои́ши.

Бг҃оро́диченъ:

Бо́льши го́рнихъ си́лъ є҆сѝ, сло́во поро́ждши ѻ҆́ч҃ее, дв҃о, собезнача́льное и҆ соприсносꙋ́щное: є҆гѡ́же свѣ́тлостьми, страстоте́рпцы ѡ҆зари́вшесѧ, безбо́жiѧ но́щь преидо́ша.

И҆́нъ. I҆рмо́съ:

Ты̀, гдⷭ҇и мо́й, свѣ́тъ въ мíръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнiѧ, вѣ́рою воспѣва́ющыѧ тѧ̀.

Вѣща́нiе твоѐ, мꙋ́дре, во всѧ̑ концы̀ протечѐ, пѣ́сньми возвеселѧ́ѧ бжⷭ҇твенными, космо̀, хва́лѧщихъ тѧ̀.

Закѡ́нъ є҆сте́ственныхъ па́че ре́клъ є҆сѝ, ро́ждшꙋю прест҃ꙋ́ю бцⷣꙋ пребжⷭ҇твенное сло́во: тѣ́мъ тѧ̀ ѹ҆блажа́емъ.

Пѣ̑сни ди̑вныѧ сла́достнѡ поѧ̀, воспѣ́лъ є҆сѝ неизрече́нное влⷣчне, є҆́же и҆зъ дв҃ы пречⷭ҇тыѧ, ржⷭ҇тво̀, свѧще́ннѣйше.

Бг҃оро́диченъ:

Просвѣти́ша мо́лнiѧ твоегѡ̀ ржⷭ҇тва̀, всепѣ́таѧ, всю̀ вселе́ннꙋю, и҆ землѧ̀ подви́жесѧ ѿ пре́лести къ вѣ́рѣ є҆гѡ̀.

Пѣ́снь s҃. I҆рмо́съ:

Ѡ҆чи́сти мѧ̀, сп҃се, мнѡ́га бо беззакѡ́нiѧ моѧ̑, и҆ и҆зъ глꙋбины̀ sѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нiѧ моегѡ̀.

Ѻ҆рꙋ́жiе си́льнагѡ бы́вше вѣ́рою, сердца̀ sловѣ́рныхъ мꙋ́жески ѹ҆ѧзви́сте, подви́гшесѧ на нѧ̀ до́блественнѡ страстоте́рпцы великоимени́тiи.

Ꙗ҆́кѡ дре́вле данiи́ла въ ро́вѣ sвѣ́рiе ѹ҆стыдѣ́шасѧ:  та́кѡ и҆ ны́нѣ крѣ́пкихъ ѻ҆рꙋ́жникѡвъ вѣ́ры на три́знищи ѹ҆страши́шасѧ, ѹ҆кроти́вшесѧ честны́ми и҆́хъ страда̑нiи.

Прободє́нымъ твои̑мъ ре́брѡмъ, влⷣко, то́жде ѡ҆бразꙋ́ѧ тара́хъ, прiе́млетъ въ ре́бра прободе́нiе, и҆ ѻ҆́цтомъ напаѧ́етсѧ, и҆ ѻ҆гне́мъ въ главꙋ̀ лю́тѣ попалѧ́етсѧ.

Бг҃оро́диченъ:

Заче́нши безъ сѣ́мене во ѹ҆тро́бѣ превѣ́чнаго, чⷭ҇таѧ, и҆ родила̀ є҆сѝ пло́тiю є҆стество́мъ безпло́тнаго, и҆ млеко́мъ пои́ла є҆сѝ пита́ющаго всѣ́хъ, бг҃ома́ти неискꙋсобра́чнаѧ.

И҆́нъ. I҆рмо́съ:

Пожрꙋ́ ти со гла́сомъ хвале́нiѧ, гдⷭ҇и, цр҃ковь вопiе́тъ тѝ, ѿ бѣсо́вскiѧ кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вiю.

Словеса̀ твоѧ̑ ꙗ҆́кѡ со́тъ сла́дкiй ꙗ҆ви́шасѧ, благочести́выхъ сердца̀ веселѧ́щѧ, пою́щихъ креще́нiе сп҃сово, срѣ́тенiе же сѷмеѡ́ново и҆ ѿпꙋще́нiе.

Не словесы̀, но вещмѝ ты̀ предста́вилъ є҆сѝ, воста́нiе, блаже́нне, ла́зарево и҆зъ ме́ртвыхъ, и҆ дѣте́й хвале́нiе, и҆ за́висть i҆ꙋде́йскꙋю въ пѣ́снехъ.

Возвыше́нiе требл҃же́ннагѡ дре́ва ѹ҆краси́лъ є҆сѝ, воспѣ́въ пѣ́снь весе́лiѧ всѧ́ческагѡ и҆спо́лненꙋ и҆ ра́дости сꙋ́щiѧ, въ пѣ́нiи тогѡ̀ всебл҃же́нне.

Бг҃оро́диченъ:

Глаго́лѡмъ твои̑мъ бг҃одохновє́ннымъ, ѻ҆трокови́це, послѣ́дꙋюще, тѧ̀ блажи́мъ всѝ ро́ди, дв҃о, ꙗ҆́кѡ бг҃а блаже́ннагѡ, блаже́ннꙋю бы́вшꙋю роди́тельницꙋ.

Конда́къ мꙋ́ченикѡвъ, гла́съ в҃. Подо́бенъ: Вы́шнихъ и҆щѧ̀:

Трⷪ҇цы на́мъ сла́вꙋ ꙗ҆ви́ша до́блiи хрⷭ҇тѡ́вы ѻ҆рꙋ́жницы и҆ мч҃ницы, съ тара́хомъ про́въ же и҆ а҆ндронíкъ: ѡ҆бличи́ша бо всѐ мꙋчи́телей безбо́жiе, вѣ́рою до́блественнѣ страда́льчествовавше.

I҆́косъ:

I҆и҃совы стрⷭ҇ти до́блественнѡ подража́вше, кꙋ́пнѡ съ  тара́хомъ мꙋ́дрымъ про́въ же и҆ а҆ндронíкъ, ра́дꙋющесѧ пострада́ша на три́знищи, беззако́нныхъ ѡ҆блича́юще безбо́жiе. тѣ́мъ и҆ мы̀ любо́вiю чтꙋ́ще па́мѧть и҆́хъ, въ пѣ́снехъ похва́лимъ, и҆ вѣ́рнѡ по́двиги проповѣ́даемъ: ꙗ҆́кѡ ди́венъ бо гдⷭ҇ь, свѣти́льники въ мíрѣ просла́вивъ сiѧ̑, вѣ́рою до́блественнѡ страда́льчествовавшыѧ.

Пѣ́снь з҃. I҆рмо́съ:

Бж҃iѧ снизхожде́нiѧ ѻ҆́гнь ѹ҆стыдѣ́сѧ въ вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ.

Ѹ҆ше́съ ѿѧ́тiе претерпѣ́лъ є҆сѝ ра́дꙋѧсѧ, тара́хе сла́вне, ꙗ҆́кѡ бл҃гопослꙋшли́въ ра́бъ прикло́ншагѡ тебѣ̀ ѹ҆́хо ми́лостивнѣйшее, и҆ моли̑твы твоѧ̑ соверши́вшагѡ, зовꙋ́ща: бл҃гослове́нъ є҆сѝ, бж҃е ѻ҆тє́цъ на́шихъ.

Протѧза́еми, мч҃ницы, и҆ мꙋ́ками ра́ними, тве́рдымъ смы́сломъ пребеззако́ннꙋющымъ сопроти́вистесѧ, и҆ побѣдоно́сцы бы́вше, поетѐ: бл҃гослове́нъ є҆сѝ, бж҃е ѻ҆тє́цъ на́шихъ.

И҆спо́лнисѧ дꙋ́хъ тво́й бжⷭ҇твенныѧ росы̀ и҆ прохлажде́нiѧ, є҆гда̀ рꙋ́цѣ ѻ҆гне́мъ и҆ главꙋ̀ попалѧ́хꙋ тѝ, и҆ ꙗ҆́коже дѣ́ти взыва́лъ є҆сѝ, тара́хе: бл҃гослове́нъ є҆сѝ, бж҃е ѻ҆тє́цъ на́шихъ.

Кропле́нiемъ, ст҃íи, честны́хъ крове́й ва́шихъ, пре́лести ѹ҆́глiе погаси́сте, ро́сꙋ бжⷭ҇твенныѧ на́мъ и҆сточа́юще бл҃года́ти, и҆ и҆сцѣле́нiѧ пролива́ете во́ды, хва́лѧщымъ ва́шꙋ па́мѧть всегда̀.

Бг҃оро́диченъ:

И҆стощева́етсѧ во ѹ҆тро́бꙋ твою̀, ѻ҆ч҃ескихъ нѣ́дръ не ѡ҆ста́вль соверше́ннѣйшее сло́во, и҆ пло́ть ви́дитсѧ, и҆ млⷣнцъ ражда́етсѧ. є҆мꙋ́же пое́мъ, дв҃о, ра́дꙋющесѧ: бл҃гослове́нъ є҆сѝ, бж҃е ѻ҆тє́цъ на́шихъ.

И҆́нъ. I҆рмо́съ:

Въ пещѝ а҆враа́мстiи ѻ҆́троцы персíдстѣй, любо́вiю благоче́стiѧ  па́че, не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.

Весели́тсѧ всѧ́ка дꙋша̀, пѣснопѣ̑нiѧ твоѧ̑ бг҃омꙋ́дре ѻ҆́ч҃е, прочита́ющи, и҆ вѣ́рою зовꙋ́щи: ѻ҆тє́цъ на́шихъ бж҃е, бл҃гослове́нъ є҆сѝ.

Вои́стиннꙋ ѧ҆зы́къ тво́й тро́сть кни́жника скоропи́сца, ѻ҆́ч҃е, бы́сть ст҃а́гѡ дх҃а, писа́вшiй вели̑каѧ чꙋдеса̀ сло́ва.

Зако́нъ побѣжда́етсѧ ѡ҆ тебѣ̀ похвале́нiй, ѻ҆́ч҃е, ни бо̀ и҆́мать что̀ хвале́нiю досто́йно вѣща́ти, тебѣ̀ влⷣчнѧѧ и҆зре́кшꙋ вели́чєствiѧ.

Бг҃оро́диченъ:

Кíй тѧ̀ ѧ҆зы́къ земны́хъ досто́йнѡ ѹ҆блажи́тъ бг҃а ро́ждшꙋю, бг҃оневѣ́сто; тѣ́мъ вѣ́рою зове́мъ: ра́дꙋйсѧ, дв҃о чⷭ҇таѧ, ра́дꙋйсѧ, препросла́вленнаѧ.

Пѣ́снь и҃. I҆рмо́съ:

Седмери́цею пе́щь халде́йскiй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сiѧ̑ ви́дѣвъ, творцꙋ̀ и҆ и҆зба́вителю вопiѧ́ше: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Просвѣще́ни ꙗ҆́звами и҆ кра́сными добро́тами добротво́рнагѡ и҆ чꙋ́днагѡ страда́нiѧ, гдⷭ҇ꙋ предстоитѐ вѣнцено́сцы всѝ, свѣ́та та́мѡ сꙋ́щагѡ и҆спꙋща́ема бога́тнѡ и҆сполнѧ́еми, и҆ любо́вiю пою́ще непреста́ннѡ: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Въ себѣ̀ неи́стовѧсѧ пребезꙋ́мный мꙋчи́тель, ꙗ҆́кѡ побѣжде́нъ ва́шими противлє́нiи, вско́рѣ повелѣва́етъ ѹ҆мори́ти мече́мъ ва́съ, содѣ́телю и҆ и҆зба́вителю пою́щыѧ: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Трⷪ҇цы побѡ́рницы, добропобѣ́днiи мꙋ́чєницы, и҆̀же безбо́жiѧ зи́мꙋ разо́рше теплото́ю вѣ́ры, вѣ́рныхъ предсто́лпiе, цвѣ́ти кра́снiи ѹ҆́мнагѡ раѧ̀, приста̑нища  сꙋ́щымъ въ бꙋ́ри, непрекло́ннiи столпѝ, а҆ндронíкъ, и҆ про́въ, и҆ тара́хъ почита́ютсѧ.

Бг҃оро́диченъ:

Со безпло́тными чи́нми, съ мч҃никъ во́инствы, со а҆пⷭ҇лы и҆ прⷪ҇рѡ́ки, всѝ всѣ́ми влады́чествꙋющꙋю тва́рьми влⷣчцꙋ, ꙗ҆́кѡ херꙋвȋмъ ст҃ѣ́йшꙋ, и҆ є҆ди́нꙋ бж҃iю чⷭ҇тꙋю мт҃рь благоче́стнѡ пое́мъ, хрⷭ҇та̀ превозносѧ́ще во всѧ̑ вѣ́ки.

И҆́нъ. I҆рмо́съ:

Рꙋ́цѣ распросте́ръ данiи́лъ, львѡ́въ зiѧ̑нiѧ въ ро́вѣ затчѐ ѻ҆́гненнꙋю же си́лꙋ ѹ҆гаси́ша, добродѣ́телiю препоѧ́савшесѧ, благоче́стiѧ рачи́тели ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Жезло́мъ ѹ҆крѣплѧ́еми твои́хъ догма́тѡвъ, сла́вне, тѧ̀ хва́лѧщiи, ѿвраща́емсѧ всѧ́кихъ є҆ретíческихъ sло́бъ, и҆ пѣснопое́мъ благоче́стнѡ хрⷭ҇тꙋ̀, зовꙋ́ще: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Всѣ́хъ ꙗ҆́кѡ вы́ше ѹ҆мо́мъ, космо̀, бы́въ, ве́черю написа́лъ є҆сѝ, въ не́йже пре́далъ є҆́сть гдⷭ҇и живонѡ́сныѧ та̑йны, и҆ преда́нiе стра́шное, безчеловѣ́чiе же i҆ꙋ́дино, є҆гѡ́же и҆ бѣжа́ти на́мъ наꙋчи́лъ є҆сѝ.

Свѣ́та невеще́ственнагѡ зарѧ́ми ѡ҆сiѧ́емь, космо̀ всепрпⷣбне, стрⷭ҇ти пречⷭ҇тыѧ написа́лъ є҆сѝ, и҆ погребе́нiе и҆ воста́нiе, и҆ преѡбраже́нiе хрⷭ҇то́во, наꙋчи́въ всѧ̑ воспѣва́ти: благослови́те, всѧ̑ дѣла̀ гдⷭ҇нѧ, гдⷭ҇а.

Бг҃оро́диченъ:

Же́злъ и҆зъ ко́рене i҆ессе́ева ты̀ и҆зрасти́ла є҆сѝ, дв҃о пречⷭ҇таѧ, цвѣ́тъ гдⷭ҇а ро́ждшаѧ, на́съ благоꙋха́вшаго мѷродыха́тельными вонѧ́ми стрⷭ҇те́й є҆гѡ̀: тѣ́мъ вси́ тѧ бл҃гослови́мъ, марíе бг҃оневѣ́сто.

Пѣ́снь ѳ҃. I҆рмо́съ:

Ѹ҆страши́сѧ всѧ́къ слꙋ́хъ неизрече́нна бж҃iѧ снизхожде́нiѧ, ꙗ҆́кѡ вы́шнiй во́лею сни́де да́же и҆ до пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже пречⷭ҇тꙋю бцⷣꙋ, вѣ́рнiи, велича́емъ.

Возмого́ша тѣлесы̀ тлѣ́нными, нетлѣ̑нныѧ по́двиги  пристѧжа́ти до́блественнiи, и҆ а҆́гг҃лѡмъ ѹ҆подо́бишасѧ, црⷭ҇тво бж҃iе прiе́мше недви́жимое, про́въ, и҆ тара́хъ, а҆ндронíкъ, хрⷭ҇то́вы ѹ҆гѡ́дницы.

Ꙗ҆ви́стесѧ ѹ҆́глiе, ѻ҆гне́мъ невеще́ственнымъ та́инственнѣ вжига́еми, и҆ пожго́сте веще́ственнꙋю ле́сть великомꙋ́чєницы: и҆ возсiѧ́вше ꙗ҆́кѡ свѣ́тъ, тва́рь ѡ҆зарѧ́ете, и҆ спаса́ете ѿ страсте́й и҆ бѣ́дъ дꙋ́шы на́шѧ.

Дне́сь прино́ситъ пра́зднство лѣ́тнее свѣ́тлѡ и҆ ра́достнѡ це́рковь хрⷭ҇то́ва, бжⷭ҇твенное сiѐ ва́ше торжество̀: и҆ веселѧ́тсѧ съ ва́ми проро́цы, а҆пⷭ҇ли, и҆ всѝ мч҃ницы, страстоно́сцы, побѣди́тели великоимени́тiи.

Взѧ́стесѧ въ свѣтови̑днаѧ ра̑йскаѧ, страстоно́сцы, селє́нiѧ, ѡ҆дѣ́ѧвшесѧ свѣ́тлою ри́зою, ю҆́же и҆стка́сте многови́дными мꙋ́ками, и҆ престо́лꙋ предстоитѐ вседержи́телѧ, ѡ҆ всѣ́хъ прилѣ́жнѡ молѧ́щесѧ.

Бг҃оро́диченъ:

Пощади́ мѧ, сп҃се, рожде́йсѧ, и҆ сохрани́вый ро́ждшꙋю тѧ̀ нетлѣ́ннꙋ по рождествѣ̀: є҆гда̀ сѧ́деши сꙋди́ти всѧ̑ дѣла̀ моѧ̑, беззакѡ́нiѧ и҆ грѣхѝ моѧ̑ пре́зри, ꙗ҆́кѡ безгрѣ́шенъ, ми́лостивъ ꙗ҆́кѡ бг҃ъ и҆ чл҃вѣколю́бецъ.

И҆́нъ. I҆рмо́съ:

Ка́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀: тѣ́мъ веселѧ́щесѧ, тѧ̀, бцⷣе, велича́емъ.

Бога́тъ, благоро́денъ бы́въ, всебл҃же́нне, добродѣ́тельными зарѧ́ми сiѧ́ѧ, и҆ просвѣща́ѧ вѣ̑рныѧ, космо̀, тѧ̀ хвала́ми почита́ющыѧ, и҆ правосла́внѡ пою́щыѧ, тѧ̀ велича́емъ, трисвѧ́те.

Закѡ́ны сiѧ́ѧ бжⷭ҇твенными, и҆ тѣ́ми, бл҃же́нне, твоѐ ста́до ꙗ҆́коже на па́жить живоно́снꙋю наста́вивъ, ꙗ҆́кѡ подоба́ше, прпⷣбне, къ небесє́мъ преста́вилсѧ є҆сѝ, плоды̀ болѣ́зней твои́хъ пожина́ѧ. 

Показа́сѧ тебѣ̀ незаходѧ́й свѣ́тъ, ны́нѣ преста́вльшꙋсѧ тебѣ̀ ѿ привре́менныхъ, ꙗ҆́кѡ ѡ҆чище́нномꙋ пра́ведно, ꙗ҆́снѣе же и҆ чⷭ҇тѣ́е є҆гѡ́же наслажда́ѧсѧ, помѧнѝ тебѐ почита́ющыѧ, достосла́вне.

Бг҃оро́диченъ:

Тѧ̀ прест҃ꙋ́ю дв҃ꙋ и҆ серафȋмъ сла́внѣйшꙋ, ро́ждшꙋю хрⷭ҇та̀, бцⷣе, пребезнача́льнѡ возсiѧ́вшаго ѿ ѻ҆ц҃а̀, ꙗ҆́коже пи́сано є҆́сть, славосло́вѧще ѹ҆блажа́емъ.

Свѣти́ленъ ѻ҆ктѡ́иха. И҆ ст҃ы́хъ. Поⷣ: Ѹ҆ченикѡ́мъ зрѧ́щымъ:

Триплете́нный ли́къ страстоте́рпєцъ, тара́ха и҆ про́ва всѝ со а҆ндронíкомъ пѣ́сньми хва́льными ѹ҆вѣнча́емъ: строга̑нiѧ бо претерпѣ́ша и҆ лю̑тыѧ ра̑ны и҆ болѣ̑зни и҆ со хрⷭ҇то́мъ црⷭ҇твꙋютъ.

Бг҃оро́диченъ:

Херꙋвȋмъ ꙗ҆ви́ласѧ є҆сѝ сла́внѣйши, и҆ серафȋмъ показа́ласѧ є҆сѝ вы́шши, ꙗ҆́кѡ бг҃а ро́ждшаѧ воплоще́нна, земны̑мъ же показа́вшаго стєзѝ пра̑выѧ ше́ствовати ко спасе́нiю водѧ́щыѧ.

На лiтꙋргíи, прокíменъ, гла́съ д҃: Ст҃ы̑мъ, и҆̀же сꙋ́ть на землѝ є҆гѡ̀ ѹ҆дивѝ гдⷭ҇ь всѧ̑ хотѣ̑нiѧ своѧ̑ въ ни́хъ. Стíхъ: Предзрѣ́хъ гдⷭ҇а предо мно́ю вы́нꙋ: А҆пⷭ҇лъ ко є҆фесе́ѡмъ, зача́ло сл҃г. А҆ллилꙋ́iа, гла́съ д҃: Воззва́ша првⷣнiи, и҆ гдⷭ҇ь ѹ҆слы́ша и҆̀хъ. Е҆ѵⷢ҇лiе лꙋкѝ, зача́ло р҃s. Прича́стенъ: Ра́дꙋйтесѧ:


