    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ к҃ѳ-й де́нь.

Ст҃ы́ѧ прпⷣбномꙋ́ченицы а҆настасíи ри́млѧныни:

И҆ прпⷣбнагѡ ѻ҆тца̀ на́шегѡ а҆вра́мiа затво́рника:

И҆ прпⷣбнагѡ ѻ҆тца̀ на́шегѡ а҆вра́мiа а҆рхiмандрíта, росто́вскагѡ чꙋдотво́рца.

Слꙋ́жба є҆гѡ̀ пи́сана по се́й слꙋ́жбѣ.

На Гдⷭ҇и, воззва́хъ, стiхи̑ры мч҃ницы, гла́съ и҃.

Подо́бенъ: Что̀ ва́съ нарече́мъ:

Мч҃нице страстоте́рпице всехва́льнаѧ, * воздержа́нiемъ стра̑сти низложи́вши плотскȋѧ, * страда́нiемъ sмíѧ ѹ҆мертви́ла є҆сѝ врага̀, * а҆́гг҃лы ѹ҆диви́вши болѣ́зньми твои́ми, * человѣ́ки ѡ҆бвесели́вши страда̑нiи твои́ми, * мона́шествꙋющихъ ѹ҆добре́нiе, * дѣ́вства сосꙋ́дъ. * молѝ спастѝ * и҆ просвѣти́ти дꙋ́шы на́шѧ.

Что́ тѧ возꙿименꙋ́емъ, сла́внаѧ; * дѣ́вства добро́тами невѣ́стꙋ просiѧ́вшꙋ хрⷭ҇то́вꙋ, * дще́рь и҆збра́ннꙋ вы́шнѧгѡ i҆ерⷭ҇ли́ма, * сожи́тельницꙋ а҆́гг҃лѡвъ и҆ собесѣ́дницꙋ, * черто́га мы́сленнагѡ наслажда́ющꙋсѧ, * а҆настасíе многострада́льнаѧ, * мона́шествꙋющихъ ѹ҆добре́нiе. * молѝ спастѝ * и҆ просвѣти́ти дꙋ́шы на́шѧ.

Терпѣ́ла є҆сѝ зꙋбѡ́въ и҆скорене́нiе, * рꙋ́къ ѿсѣче́нiе, и҆ но́гъ и҆ сосцє́въ, * ссѣка́ема на ѹ҆́ды ѿ беззако́нныхъ мꙋчи́телей, * къ добро́тѣ жениха̀ взира́ющи, * и҆ болѣ̑зни па́че є҆стества̀ терпѧ́щи: * а҆настасíе многострада́льнаѧ, * невѣ́сто хрⷭ҇то́ва нетлѣ́ннаѧ, * молѝ спастѝ * и҆ просвѣти́ти дꙋ́шы на́шѧ. 

И҆́ны стiхи̑ры прпⷣбнагѡ, гла́съ то́йже. Поⷣ: Ѽ пресла́внагѡ чꙋдесѐ!

Ѻ҆́ч҃е бг҃омꙋ́дре а҆вра́мiе, * а҆враа́мꙋ подо́бникъ бы́въ дꙋ́хомъ, * пресе́льникъ бы́лъ є҆сѝ * землѝ ѻ҆те́ческiѧ, бл҃же́нне. * пло́ти пожела̑нiѧ ѿве́ргъ * и҆ въ хи́жинѣ ма́лѣй * заключи́въ ра́дꙋѧсѧ тѣ́ло твоѐ, * дꙋ́шꙋ же впери́лъ є҆сѝ. къ нб҃сѝ, * и҆дѣ́же житiѐ ꙗ҆́вѣ стѧжа́лъ є҆сѝ.

Прпⷣбне ѻ҆́ч҃е а҆вра́мiе, * а҆враа́мскꙋю дꙋ́шꙋ тезоиме́ннѡ стѧжа́въ, * напа̑сти претерпѣ́лъ є҆сѝ * вѣ́рою бжⷭ҇твенною ѹ҆крѣплѧ́емь * и҆ любо́вiю бг҃ꙋ соединѧ́емь, * ѡ҆бѣтова́нiѧ зе́млю наслѣ́довалъ є҆сѝ, * ѹ҆краша́емь добродѣ́телей свѣтлостьмѝ. * тѣ́мже веселѧ́щесѧ, * твою̀ па́мѧть торжествꙋ́емъ.

Прпⷣбне ѻ҆́ч҃е а҆вра́мiе, * пре́лестьми лю́тѣ * поглоще́ннꙋю sмíемъ * и҆ попо́лзшꙋюсѧ поги́бели въ ро́въ, * про́мысломъ бжⷭ҇твеннымъ возвле́клъ є҆сѝ * и҆ спаса́емꙋ бг҃ꙋ предста́вилъ є҆сѝ. * є҆ѧ́же покаѧ́нiю * всѝ ѹ҆диви́шасѧ, * бл҃гоче́стнѡ гдⷭ҇а сла́вѧщiи пребл҃га́го.

Сла́ва, и҆ ны́нѣ, бг҃оро́диченъ:

Ра́дꙋйсѧ, свѣ́та бж҃е́ственнагѡ носи́ло, * пресвѣ́тлый свѣ́щниче, * прест҃а́ѧ бг҃оневѣ́сто: * свѣ́тъ на́мъ возсiѧ́ла є҆сѝ ѿ пречⷭ҇тѡю бокꙋ̀ твоє́ю, * просвѣща́ѧ мíра концы̀ * и҆ ѡ҆свѧща́ѧ свое́ю бл҃гостiю. * ра́дꙋйсѧ, нача́ло на́шегѡ спасе́нiѧ, чⷭ҇таѧ. * ра́дꙋйсѧ, стра́шное слы́шанiе и҆ глаго́ланiе * надѣ́ющихсѧ на тѧ̀.

Крⷭ҇тобг҃оро́диченъ:

Что̀ зри́мое видѣ́нiе, * є҆́же мои́ма ѻ҆чи́ма ви́дитсѧ, ѽ влⷣко! * содержа́й всю̀ тва́рь, * на дре́во воздви́женъ бы́въ, * и҆ ѹ҆мира́еши, всѣ̑мъ даѧ́й жи́знь; * бцⷣа пла́чꙋщи глаго́лаше, * є҆гда̀ ѹ҆зрѣ̀ на крⷭ҇тѣ̀ возноси́ма, * и҆зъ неѧ̀ неизрече́ннѡ возсiѧ́вшаго * бг҃а и҆ чл҃вѣ́ка.

Тропа́рь ст҃ы́ѧ, гла́съ д҃:

А҆́гница твоѧ̀, i҆и҃се, а҆настасíа, зове́тъ ве́лiимъ гла́сомъ:  тебѐ, женишѐ мо́й, люблю̀, и҆ тебѐ и҆́щꙋщи страда́льчествꙋю, и҆ сраспина́юсѧ, и҆ спогреба́юсѧ креще́нiю твоемꙋ̀, и҆ страждꙋ̀ тебє̀ ра́ди, ꙗ҆́кѡ да црⷭ҇твꙋю въ тебѣ̀, и҆ ѹ҆мира́ю за тѧ̀, да и҆ живꙋ̀ съ тобо́ю: но, ꙗ҆́кѡ же́ртвꙋ непоро́чнꙋю, прiими́ мѧ съ любо́вiю поже́ршꙋюсѧ тебѣ̀. тоѧ̀ моли́твами, ꙗ҆́кѡ ми́лостивъ, спасѝ дꙋ́шы на́шѧ.

Сла́ва, прпⷣбнагѡ, гла́съ и҃:

Въ тебѣ̀, ѻ҆́ч҃е, и҆звѣ́стнѡ спасе́сѧ є҆́же по ѻ҆́бразꙋ: прiи́мъ бо крⷭ҇тъ, послѣ́довалъ є҆сѝ хрⷭ҇тꙋ̀, и҆ дѣ́ѧ ѹ҆чи́лъ є҆сѝ презира́ти ѹ҆́бѡ пло́ть, прехо́дитъ бо, прилѣжа́ти же ѡ҆ дꙋшѝ, ве́щи безсме́ртнѣй. тѣ́мже и҆ со а҆́гг҃лы сра́дꙋетсѧ, прпⷣбне а҆вра́мiе, дх҃ъ тво́й.



На ѹ҆́трени, канѡ́нъ прпⷣбныѧ, є҆гѡ́же краегране́сiе:

Мꙋ́жєскiѧ твоѧ̑, мꙋ́ченице, восхвалю̀ болѣ̑зни.

Творе́нiе i҆ѡ́сифово.

Гла́съ и҃. Пѣ́снь а҃. I҆рмо́съ:

Пои́мъ гдⷭ҇еви, прове́дшемꙋ лю́ди своѧ̑ сквозѣ̀ чермно́е мо́ре, ꙗ҆́кѡ є҆ди́нъ сла́внѡ просла́висѧ.

Сiю̀ свѣтоно́снꙋю па́мѧть твою̀ почита́ющемꙋ, бг҃омꙋ́драѧ, просвѣще́нiе мѝ пода́ждь, дꙋшѝ моеѧ̀ тмꙋ̀ ѿгонѧ́щи.

Всю̀ ѿ пеле́нъ тебѐ самꙋ́ю возложи́ла є҆сѝ зижди́телю твоемꙋ̀, и҆ ѻ҆гне́мъ воздержа́нiѧ тѣлє́сныѧ стра̑сти попали́ла є҆сѝ.

Къ высотѣ̀ мꙋче́нiѧ, мч҃нице, возшла̀ є҆сѝ, непощадѣ́вши пло́ти, и҆ черто́гѡвъ мы́сленныхъ, ꙗ҆́кѡ дѣ́ва, сподо́биласѧ є҆сѝ.

Бг҃оро́диченъ:

Тѧ̀, нб҃омѣ́рнꙋю лѣ́ствицꙋ, на не́йже бг҃ъ ѹ҆тверди́сѧ, человѣ́ки нбⷭ҇ны содѣ́лавъ, ѻ҆трокови́це, почита́емъ. 

И҆́нъ канѡ́нъ прпⷣбнагѡ.

Е҆гѡ́же краегране́сiе: Твоѐ чествꙋ́ю всесвѣ́тлое житiѐ, бл҃же́нне.

I҆ѡ́сифъ.

Гла́съ то́йже. Пѣ́снь а҃. I҆рмо́съ:

Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ sла̀ и҆збѣжа́въ, i҆и҃льтѧнинъ вопiѧ́ше: и҆зба́вителю и҆ бг҃ꙋ на́шемꙋ пои́мъ.

Бжⷭ҇твенными сiѧ́ѧ блиста̑нiи, свѣтоно́сный тво́й соверша́ющыѧ пра́здникъ, страсте́й ѡ҆мраче́нiѧ, всебл҃же́нне, моли́твами твои́ми, а҆вра́мiе, и҆зба́ви.

Бжⷭ҇твенное разжжѐ твою̀ дꙋ́шꙋ, бл҃же́нне, жела́нiе, ѹ҆гасѝ плотска̑ѧ разжжє́нiѧ, ѻ҆́ч҃е, и҆ невеще́ственнѡ на земли́ тѧ жи́ти сотворѝ.

Ѹ҆мертви́въ ѹ҆́ды, ꙗ҆̀же на землѝ, поще́нiемъ и҆ всѧ́кими sлострада̑нiи, ѻ҆́ч҃е мꙋ́дре, жи́зни сподо́билсѧ є҆сѝ лꙋ́чшiѧ на нб҃сѣ́хъ, бг҃оно́се а҆вра́мiе.

Бг҃оро́диченъ:

Ѿ крове́й твои́хъ свѧще́нныхъ, бг҃а ѻ҆ц҃а̀ сло́во воплоти́сѧ преесте́ственнѡ, дв҃о марíе: є҆го́же молѝ, плотска̑ѧ моѧ̑ ѹ҆мертви́ти взыгра̑нiѧ.

Пѣ́снь г҃. I҆рмо́съ:

Ты̀ є҆сѝ ѹ҆твержде́нiе притека́ющихъ къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.

Стоѧ́ла є҆сѝ предъ сꙋди́щемъ мꙋчи́телѧ, хрⷭ҇та̀, сла́внаѧ, творца̀ всѣ́хъ и҆ влⷣкꙋ, бг҃а сло́ва проповѣ́дающи.

Добро́та серде́чнаѧ ви́димымъ зра́комъ, сла́внаѧ, и҆зда́вшисѧ, тѧ̀ краснѣ́йшꙋю зрѧ́щымъ ꙗ҆ви́ла є҆́сть.

Бога́тство неистощи́мо и҆сцѣле́нiй тебѣ̀ подадѐ, ѻ҆трокови́це, хрⷭ҇то́съ, є҆гѡ́же нищетꙋ̀ во́льнѡ возлюби́ла є҆сѝ.

Бг҃оро́диченъ:

Ве́щь грѣхѡ́въ мои́хъ твои́хъ моли́твъ ѻ҆гне́мъ попалѝ, мт҃и свѣ́та, ро́сꙋ мѝ бжⷭ҇твеннꙋю ѡ҆ставле́нiѧ носѧ́щи. 

И҆́нъ. I҆рмо́съ:

Нбⷭ҇нагѡ крꙋ́га верхотво́рче, гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нiй кра́ю, вѣ́рныхъ ѹ҆твержде́нiе, є҆ди́не чл҃вѣколю́бче.

Всеѻбра́знѡ возжелѣ́въ жела́нiй коне́чное, мíра и҆ пло́ти, бг҃оно́се, внѣ̀ бы́лъ є҆сѝ. тѣ́мъ воспрiѧ́лъ є҆сѝ премíрнꙋю сла́вꙋ и҆ вѣ́чнꙋющее, ѻ҆́ч҃е, наслажде́нiе.

Хра́мъ жи́въ ꙗ҆ви́лсѧ є҆сѝ вседѣ́тельнагѡ дх҃а, ѻ҆́ч҃е, въ хи́жинѣ тѣ́ло заключи́въ, прпⷣбне. тѣ́мже ѡ҆блиста́лъ є҆сѝ добродѣ́телей лꙋча́ми, свѧще́ннѡ ѡ҆божа́емь, бл҃же́нне а҆вра́мiе.

Дѣ́ланiемъ болѣ́зней, добродѣ́телей зрѣ́лъ, прпⷣбне, и҆зрасти́лъ є҆сѝ кла́съ стори́чествꙋющь, и҆́мже пита́ютсѧ че́стнѡ честно́е твоѐ ѹ҆спе́нiе торжествꙋ́ющiи.

Бг҃оро́диченъ:

Въ тебѣ̀, всест҃а́ѧ, всегѡ̀ вино́вный, за премно́гое милосе́рдiе, хотѧ̀ всели́сѧ и҆ ѡ҆свѧтѝ человѣ́ческое сꙋщество̀, престꙋпле́нiемъ пе́рвѣе попо́лзшеесѧ.

По г҃-й пѣ́сни конда́къ а҆настасíи, гла́съ г҃. Поⷣ: Дв҃а дне́сь:

Дѣ́вства вода́ми ѡ҆чище́нна, прпⷣбнаѧ, мч҃ничества кровьмѝ, а҆настасíе, вѣнча́вшисѧ, подае́ши сꙋ́щымъ въ нꙋ́ждахъ недꙋ́гѡвъ и҆сцѣле́нiе и҆ спасе́нiе, пристꙋпа́ющымъ ѿ се́рдца: крѣ́пость бо тебѣ̀ подае́тъ хрⷭ҇то́съ, и҆сточа́ѧ бл҃года́ть приснотекꙋ́щꙋю.

Сѣда́ленъ, гла́съ и҃. Подо́бенъ: Премꙋ́дрости:

Воздержа́нiѧ росо́ю страсте́й погаси́ла є҆сѝ пла́мень ю҆́ношески, ѻ҆гне́мъ же крове́й твои́хъ всю̀ пре́лесть попали́ла є҆сѝ: и҆ женихꙋ̀ сло́вꙋ, ꙗ҆́кѡ да́ръ, принесла̀ є҆сѝ честно́е дѣ́вство и҆ до́блественное страда́нiе. тѣ́мже въ черто́гъ введе́ тѧ сла́вы, свѣ́тлѣ до́бльствовавшꙋю, и҆ sмíѧ попра́вшꙋю, а҆настасíе многострада́льнаѧ: молѝ хрⷭ҇та̀  бг҃а, грѣхѡ́въ ѡ҆ставле́нiе пода́ти чтꙋ́щымъ любо́вiю свѧтꙋ́ю па́мѧть твою̀.

Сла́ва, прпⷣбнагѡ, гла́съ а҃. Подо́бенъ: Гро́бъ тво́й:

И҆́же дре́внемꙋ а҆враа́мꙋ подо́бѧсѧ, ѻ҆́ч҃е, ѹ҆дали́лсѧ є҆сѝ сро́дникѡвъ по пло́ти, повинꙋ́ѧсѧ, а҆вра́мiе, глаго́лꙋ бг҃а на́шегѡ. тѣ́мже, пости́всѧ, и҆ дꙋ́шꙋ свѣтлѣ́йшꙋ показа́лъ є҆сѝ со́лнечныхъ лꙋ̑чь, бг҃омꙋ́дре всебл҃же́нне.

И҆ ны́нѣ, бг҃оро́диченъ:

Наста́ви ны̀ на пꙋ́ть покаѧ́нiѧ, ѹ҆кло́ншыѧсѧ при́снѡ къ безпꙋ́тiемъ sѡ́лъ, и҆ пребл҃га́го прогнѣ́вавшыѧ гдⷭ҇а, неискꙋсобра́чнаѧ, бл҃гослове́ннаѧ марíе, прибѣ́жище ѿча́ѧнныхъ человѣ́кѡвъ, бж҃iе ѻ҆бита́лище.

Крⷭ҇тобг҃оро́диченъ:

Нескве́рнаѧ а҆́гница а҆́гнца и҆ па́стырѧ повѣ́шена на дре́вѣ ме́ртва зрѧ́щи, пла́чꙋщи вѣща́ше, мт҃рски восклица́ющи: ка́кѡ претерплю̀ твоѐ, є҆́же па́че сло́ва, сн҃е мо́й, сни́тiе, и҆ вѡ́льныѧ стрⷭ҇ти, бж҃е пребл҃гíй;

Пѣ́снь д҃. I҆рмо́съ:

Ѹ҆слы́шахъ, гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.

Тѧ̀, и҆́го легча́йшее хрⷭ҇то́во, мч҃нице, поне́сшꙋю ѿ ю҆́ности, желѣ́зное ѹ҆́же носи́ти пребеззако́ннꙋющiи ѡ҆сꙋди́ша.

Ка̑пли крове́й твои́хъ, многобо́жiѧ ѹ҆гаси́ша ѹ҆́глiе: лꙋчи́ же чꙋде́съ твои́хъ страсте́й ве́щь попали́ша.

Не ѡ҆бнажѝ благода́ти, тѣ́ло твоѐ ѡ҆бнажи́въ лꙋка́внѣйшiй: и҆стка́нꙋ же па́че свы́ше нераздра́нꙋ ри́зꙋ и҆схода́таи тебѣ̀.

Бг҃оро́диченъ:

По ржⷭ҇твѣ̀ пребыла̀ є҆сѝ нетлѣ́нна дв҃а, ꙗ҆́коже пре́жде ржⷭ҇тва̀, ю҆́на бо млⷣнца родила̀ є҆сѝ, пре́жде вѣ̑къ познава́ема.

И҆́нъ. I҆рмо́съ то́йже:

Стрꙋѧ́ми, ѻ҆́ч҃е, сле́зъ твои́хъ дꙋшє́вныѧ сквє́рны  ѡ҆мы́въ, бжⷭ҇твенное бы́лъ є҆сѝ дх҃а и҆ честно́е, всебл҃же́нне, жили́ще.

Бдѣ́нiе всено́щно, моли́твꙋ непреста́ннꙋ, безпристра́стiе и҆ любо́вь нелицемѣ́рнꙋ, и҆ соверше́ннꙋ вѣ́рꙋ ѹ҆держа́лъ є҆сѝ.

И҆сцѣлѧ́ти стра̑сти и҆ ѿгони́ти, прпⷣбне, дꙋ́хи, бл҃года́ть прiѧ́лъ є҆сѝ, а҆вра́мiе, ꙗ҆́кѡ бж҃iй ѹ҆го́дникъ и҆́стиннѣйшiй.

Бг҃оро́диченъ:

Ѹ҆ны́нiемъ ѡ҆держи́ма и҆ грѣхо́мъ ны́нѣ погрꙋже́на, мольбо́ю твое́ю и҆зба́ви мѧ̀, бцⷣе мт҃и приснодв҃о.

Пѣ́снь є҃. I҆рмо́съ:

Ѹ҆́тренююще, вопiе́мъ тѝ: гдⷭ҇и, спаси́ ны: ты̀ ко є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы.

Не и҆знꙋре́на ѻ҆гне́мъ веще́ственнымъ ꙗ҆ви́ласѧ є҆сѝ, мч҃нице а҆настасíе: ѻ҆́гнь бо тѧ̀ серде́чный бжⷭ҇твенныѧ любвѐ ѡ҆роша́ше.

Ѹ҆даре́ньми лица̀, мч҃нице а҆настасíе, ѹ҆краси́вшисѧ, врагѡ́въ ѿрази́ла є҆сѝ ме́рзское неразꙋ́мiе.

Протѧже́на на дре́вѣ, бг҃омꙋ́драѧ а҆настасíе, любо́вiю жениха̀ твоегѡ̀, бжⷭ҇твеннꙋю стрⷭ҇ть ѡ҆бразова́ла є҆сѝ.

Бг҃оро́диченъ:

Пое́мъ тѧ̀, всепѣ́таѧ влⷣчце, бцⷣе: бг҃а бо препѣ́таго пло́тiю родила̀ є҆сѝ, пречⷭ҇таѧ.

И҆́нъ. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго. но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.

Ꙗ҆́кѡ плодови́таѧ розга̀, гро́зды и҆зрасти́лъ є҆сѝ, ѻ҆́ч҃е а҆вра́мiе, добродѣ́телей бжⷭ҇твенныхъ, ѹ҆миле́нiѧ вiно̀ точа́щыѧ, и҆ страсте́й пiѧ́нство ѿ дꙋ́шъ ѿгонѧ́щыѧ, и҆ сердца̀ вѣ́рныхъ веселѧ́щыѧ. 

Напа̑сти тебѣ̀ разли̑чны sмíй вселꙋка́вый, ѻ҆́ч҃е, воздви́же, но того̀ ѻ҆рꙋ́жiемъ креста̀, бг҃оно́се, ѹ҆мертви́лъ є҆сѝ: и҆ побѣ́ды вѣне́цъ ѿ бг҃а пра́веднымъ сꙋдо́мъ прiѧ́лъ є҆сѝ, бг҃омꙋ́дре а҆вра́мiе.

Ст҃ы́ни до́мъ, ѻ҆́ч҃е, бжⷭ҇твеннагѡ дх҃а вѣ́рою бы́въ, созда́лъ є҆сѝ до́мъ свѧще́нный, и҆ несвѧще́нный собо́ръ несвѧще́нныѧ ле́сти преложи́въ наказа́ньми, всѣ́хъ бг҃ꙋ ѡ҆свѧти́лъ є҆сѝ.

Бг҃оро́диченъ:

Мт҃рь, дв҃ꙋ ѻ҆трокови́цꙋ, бжⷭ҇твеннымъ просвѣща́еми дх҃омъ, пречⷭ҇таѧ, свѧще́ннiи прⷪ҇ро́цы свѧще́нными тѧ̀ гла́сы провозвѣсти́ша, и҆зъ неѧ́же бг҃ъ сло́во, па́че вины́ же и҆ сло́ва, воплоти́сѧ за милосе́рдiе безчи́сленное.

Пѣ́снь s҃. I҆рмо́съ:

Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ, ꙗ҆́кѡ ри́зою, многоми́лостиве хрⷭ҇тѐ, бж҃е на́шъ.

Сокрꙋша́емо тѣ́ло ра́нами ꙗ҆влѧ́ше пра́вость твоеѧ̀ со́вѣсти, страстоте́рпице, ко хрⷭ҇тꙋ̀ бг҃ꙋ на́шемꙋ.

Ви́сѧщи высокѡ̀, ра̑ны, мч҃нице, терпѧ́щи, и҆ не ѹ҆ѧ́звлено хранѧ́щи дꙋшѝ благоро́дiе, достохва́льнаѧ.

Претерпѣ́ла є҆сѝ зꙋбѡ́въ и҆ рꙋ́къ и҆ но́гъ ѿѧ́тiе, мч҃нице многострада́льнаѧ, взира́ющи ко хрⷭ҇тꙋ̀ женихꙋ̀ твоемꙋ̀.

Бг҃оро́диченъ:

Чл҃вѣколю́бца ро́ждши бг҃а, бл҃голюби́ваѧ влⷣчце: того̀ молѝ, гее́нны ѻ҆гнѧ̀ и҆зба́витисѧ на́мъ.

И҆́нъ. I҆рмо́съ:

Моли́твꙋ пролiю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ sѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ i҆ѡ́на: ѿ тлѝ, бж҃е, возведи́ мѧ.

Свѣти́льника тѧ̀ сꙋ́щiи во тмѣ̀ пре́лести, неле́стнѡ наставлѧ́юща, ѡ҆брѣ́тше къ пꙋтє́мъ жи́зни, бг҃оно́се, невѣ́дѣнiѧ тмꙋ̀ ѿложи́ша, и҆ ꙗ҆ви́шасѧ свѣтови́дни вѣ́рою бжⷭ҇твенною, а҆вра́мiе. 

Бо́дреннѡ, ѹ҆моли́въ бг҃а, посыла́еши просвѣще́нiе спасе́нiѧ сꙋ́щымъ въ нощѝ i҆дѡлонеи́стовства ѡ҆держи̑мымъ, бг҃омꙋ́дре а҆вра́мiе: и҆ показа́лъ є҆сѝ всѧ̑ сы́ны свѣ́та и҆ днѐ бл҃года́тiю.

Безмо́лвнѡ твою̀ жи́знь соверши́въ, ꙗ҆̀же въ житiѝ треволнє́нiѧ, всебл҃же́нне, бж҃iими наде́ждами преше́лъ є҆сѝ, и҆ къ ти̑химъ приста́нищємъ дости́глъ є҆сѝ, а҆вра́мiе, нбⷭ҇нагѡ црⷭ҇тва и҆ бжⷭ҇твенныѧ свѣ́тлости.

Бг҃оро́диченъ:

Ѡ҆тѧгче́на мѧ̀ дрема́нiемъ ѹ҆ны́нiѧ, возста́ви твои́мъ хода́тайствомъ, мт҃и бж҃iѧ, и҆ не да́ждь ѹ҆снꙋ́ти въ сме́рть грѣха̀, дв҃о, предста́тельницꙋ бо и҆ пꙋтевожда̀ моеѧ̀ жи́зни написꙋ́ю тѧ̀.

Конда́къ а҆вра́мiа, гла́съ г҃. Подо́бенъ: Дв҃а дне́сь:

Во пло́ти, ꙗ҆́кѡ а҆́гг҃лъ, на землѝ ꙗ҆ви́лсѧ є҆сѝ, и҆ поще́нiемъ бы́лъ є҆сѝ ꙗ҆́кѡ дре́во насажде́нное, водо́ю воздержа́нiѧ до́брѣ возврати́всѧ, и҆ тече́ньми твои́хъ сле́зъ скве́рнꙋ ѡ҆мы́въ: сегѡ̀ ра́ди ꙗ҆ви́лсѧ є҆сѝ прiѧ́телище бжⷭ҇твенное, а҆вра́мiе, дх҃а.

I҆́косъ:

Тлѣ̑ннаѧ презрѣ́въ, нетлѣ̑нныѧ воспрiѧ́лъ є҆сѝ красѡты̀: сла̑сти плотскȋѧ возненави́дѣлъ є҆сѝ, мꙋ́дре, и҆змла́да возлюби́въ чистотꙋ̀. тѣ́мъ, черто́га мiрска́гѡ ѿбѣжа́въ, сопрꙋ́жницы же благосла́вныѧ и҆ роди́телей ѹ҆клони́всѧ, є҆ди́наго бг҃а ꙗ҆́снѡ рачи́телѧ возжела́въ и҆ возлюби́въ ѿ всеѧ̀, ѻ҆́ч҃е, дꙋшѝ и҆ се́рдца и҆́стиннѡ: сегѡ̀ ра́ди показа́лсѧ є҆сѝ дѣ́вства и҆ чистоты̀ прiѧ́телище бжⷭ҇твенное, а҆вра́мiе, дх҃а.

Пѣ́снь з҃. I҆рмо́съ:

Ѻ҆́троцы є҆вре́йстiи въ пещѝ попра́ша пла́мень дерзнове́ннѡ, и҆ на ро́сꙋ ѻ҆́гнь преложи́ша, вопiю́ще: бл҃гослове́нъ є҆сѝ, гдⷭ҇и бж҃е, во вѣ́ки.

Шꙋ́мъ гла́са пра́зднꙋющихъ и҆дѣ́же є҆́сть ликꙋ́еши,  страстоте́рпице съ дѣ́вами бг҃ꙋ зижди́телю пѣснопою́щи: бл҃гослове́нъ є҆сѝ, гдⷭ҇и бж҃е, во вѣ́ки.

Ѹ҆́ды сокрꙋша́емы зрѧ́щи и҆ ногте́й и҆стерза́нiе терпѧ́щи, принесла́сѧ є҆сѝ бг҃ꙋ же́ртва, пѣснопою́щи: бл҃гослове́нъ є҆сѝ, гдⷭ҇и бж҃е, во вѣ́ки.

Ꙗ҆ви́ласѧ є҆сѝ, ꙗ҆́кѡ лоза̀, бг҃омꙋ́драѧ, рꙋ́цѣ и҆ но́зѣ, ꙗ҆́кѡ вѣ̑тви, рѣ́жемы, и҆ на́мъ мы́сленно вiно̀ и҆сточа́ющее, сердца̀ ѹ҆тѣша́ющее, и҆ страсте́й ѿрѣва́ющее пiѧ́нство.

Бг҃оро́диченъ:

Во всего̀ человѣ́ка ѡ҆бле́ксѧ нескве́рный кромѣ̀ грѣха̀, и҆зъ ѹ҆тро́бы твоеѧ̀, чⷭ҇таѧ, про́йде плотоно́сецъ: є҆го́же ѹ҆молѝ, вѣ́рою тѧ̀ чествꙋ́ющыѧ спастѝ.

И҆́нъ. I҆рмо́съ то́йже.

Да вы́шнее црⷭ҇тво полꙋчи́ши и҆ сла́вꙋ неизрече́ннꙋю, сла́вꙋ же попира́емꙋю, мꙋ́дре, и҆ тлѣ́ннꙋю, ꙗ҆́кѡ смы́сленъ и҆ разꙋ́менъ преѡби́дѣлъ є҆сѝ мꙋ́дреннѡ.

Е҆гда̀ во́лкъ лꙋка́вый а҆́гницꙋ твою̀ расто́ргне льсти́внѣ, тогда̀ сегѡ̀, мꙋ́дре, чє́люсти сокрꙋши́лъ є҆сѝ: сiю́ же, ꙗ҆́кѡ па́стырь и҆зрѧ́днѣйшiй, къ жи́зни приве́лъ є҆сѝ.

Зако́нѡмъ повинꙋ́ѧсѧ влⷣчнимъ, заблꙋ́ждшее взыска́лъ є҆сѝ и҆ ѡ҆брѣ́лъ є҆сѝ, и҆ на ра́мена твоѧ̑ взе́мъ, всебл҃же́нне, ꙗ҆́кѡ па́стырь, вве́лъ є҆сѝ во ѡ҆гра́дꙋ покаѧ́нiѧ.

Бг҃оро́диченъ:

Е҆ди́на є҆ди́нагѡ ѿ трⷪ҇цы родила̀ є҆сѝ во двꙋ̀ сꙋществꙋ̑, ѵ҆поста́си же є҆ди́нѣй ви́димаго, дв҃о. є҆мꙋ́же пѣснопое́мъ: бл҃гослове́нъ є҆сѝ, гдⷭ҇и бж҃е, во вѣ́ки.

Пѣ́снь и҃. I҆рмо́съ:

Седмери́цею пе́щь халде́йскiй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сiѧ̑ ви́дѣвъ, творцꙋ̀ и҆ и҆зба́вителю вопiѧ́ше: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки. 

Ю҆́ношски до́бльствовавши, страстоно́сице всехва́льнаѧ, и҆ на пре́лесть воздви́гла є҆сѝ побѣ̑ды: рꙋ́къ бо лише́нiѧ и҆ но́гъ терпѣ́ла є҆сѝ, сосцє́въ же и҆ зꙋбѡ́въ твои́хъ и҆скорене́нiе, мч҃нице, претерпѣ́ла є҆сѝ, въ ра́дости пѣснопою́щи: лю́дiе, превозноси́те хрⷭ҇та̀ во вѣ́ки.

Всесвѣтла̀, ꙗ҆́кѡ со́лнце, дѣ́вства свѣ́тлостьми, и҆ мꙋче́нiѧ добро́тами ѡ҆блиста́ла є҆сѝ, и҆ мíръ просвѣти́ла є҆сѝ свѣтолꙋ́чными сiѧ̑нiи твоегѡ̀ терпѣ́нiѧ, страстоте́рпице, вопiю́щи: ѻ҆́троцы, благослови́те, свѧще́нницы, воспо́йте, лю́дiе, превозноси́те хрⷭ҇та̀ во вѣ́ки.

Ѡ҆скверне́ннꙋю страстьмѝ дꙋ́шꙋ мою̀, бг҃оневѣ́сто, и҆ ѡ҆черне́ннꙋю прилѡ́ги sмíѧ, твои́ми мольба́ми ѿ лю́тыхъ ѡ҆чи́сти, и҆ свѣ́тлымъ ѡ҆сѣне́нiемъ твои́мъ, мꙋ́ченице а҆настасíе, ѡ҆зарѝ вопи́ти: свѧще́нницы по́йте, лю́дiе превозноси́те хрⷭ҇та̀ во вѣ́ки.

Бг҃оро́диченъ:

Тѧ̀ чи́стꙋю и҆ непоро́чнꙋю дѣ́ва жела́ющи, непоро́чно и҆ тѣ́ло и҆ дꙋ́шꙋ соблюдѐ, страсте́й подпалє́нiѧ терпѣ́нiемъ и҆спепели́вши, и҆скꙋше́нiе же мно́гихъ претерпѣ́вши мꙋ́къ, и҆ ны́нѣ въ нбⷭ҇ныхъ черто́зѣхъ ликꙋ́етъ съ тобо́ю, веселѧ́щисѧ во всѧ̑ вѣ́ки.

И҆́нъ. I҆рмо́съ:

Побѣди́тели мꙋчи́телѧ и҆ пла́мене, благода́тiю твое́ю бы́вше, за́повѣдемъ твои̑мъ sѣлѡ̀ прилѣжа́ще, ѻ҆́троцы вопiѧ́хꙋ: благослови́те, всѧ̑ дѣла̀ гдⷭ҇нѧ, гдⷭ҇а.

Въ поги́бели ро́въ чи́стꙋю све́рже голꙋби́цꙋ твою̀ sлодѣ́йственный sмíй, но сiю̀ и҆зве́лъ є҆сѝ, ѻ҆́ч҃е, всемꙋ́дреннѡ, благослови́те, поѧ̀, дѣла̀ гдⷭ҇а, и҆ превозноси́те є҆го̀ во вѣ́ки.

И҆ въ житiѝ ѡ҆бходѧ̀, ѻ҆́ч҃е а҆вра́мiе, и҆ по кончи́нѣ вра́чь болѧ́щихъ ꙗ҆ви́лсѧ є҆сѝ, дх҃а бл҃года́тiю бжⷭ҇твенною, благослови́те, поѧ̀, дѣла̀ гдⷭ҇а, и҆ превозноси́те є҆го̀ во вѣ́ки. 

Неsло́бiемъ, бл҃же́нне, пра́вдою же и҆ цѣломꙋ́дрiемъ и҆ вѣ́рою просiѧ́въ, а҆́гг҃лѡмъ, прпⷣбне, счи́слилсѧ є҆сѝ, благослови́те, поѧ̀, дѣла̀ гдⷭ҇а, и҆ превозноси́те є҆го̀ во вѣ́ки.

Бг҃оро́диченъ:

Стрꙋѝ живы́ѧ ꙗ҆ви́ласѧ є҆сѝ всест҃о́е селе́нiе, ѿ неѧ́же пiю́ще, ѹ҆мертви́вшiисѧ, жи́знь наслѣ́дꙋемъ, вопiю́ще: благослови́те дѣла̀ всѧ̑ гдⷭ҇а, и҆ превозноси́те є҆го̀ во вѣ́ки.

Пѣ́снь ѳ҃. I҆рмо́съ:

Ѹ҆жасе́сѧ ѡ҆ се́мъ нб҃о, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее небе́съ. тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ чинонача̑лiѧ велича́ютъ.

На дре́вѣ повѣ́шена была̀ є҆сѝ, сло́ва бж҃iѧ ѡ҆бразꙋ́ющи стрⷭ҇ть бл҃же́ннꙋю, и҆ ѿсѣче́нiе терпѣ́ла є҆сѝ рꙋ́къ твои́хъ и҆ но́гъ, зꙋбѡ́въ и҆скорене́нiе, ѧ҆зы́ка же ѿрѣ́занiе и҆ сосцє́въ, чи́стаѧ а҆настасíе, мона́шествꙋющихъ сла́во и҆ мч҃никѡвъ ѹ҆краше́нiе.

Ꙗ҆́кѡ невѣ́ста ѹ҆краси́ласѧ є҆сѝ добро́тою, ѡ҆брꙋчи́вшисѧ женихꙋ̀ страда́ньми добротво́рными, внꙋ́трь же черто́гѡвъ свѣтови́дныхъ, ꙗ҆́кѡ и҆збра́ннаѧ, всели́ласѧ є҆сѝ, носѧ́щи свѣщꙋ̀ дѣ́вственнꙋю. и҆ ны́нѣ црⷭ҇твꙋеши съ живꙋ́щимъ во вѣ́ки, а҆настасíе, сiѧ́ющи.

И҆ска́паютъ болѣ̑зни твоѧ̑ сла́дость, грѣха̀ го́ресть ѿе́млющꙋ: ра́ка же то́читъ и҆сцѣле́нiй рѣ́ки, и҆ потоплѧ́етъ всѧ̑ стра̑сти и҆ недꙋ́ги лю̑тыѧ, въ сла́вꙋ сп҃совꙋ, честна́ѧ а҆настасíе, и҆̀же по достоѧ́нiю тѧ̀ сла́вѧтъ.

До́блествоваша жєны̀ твои́мъ крⷭ҇то́мъ ѹ҆крѣ́пльшесѧ, хрⷭ҇тѐ всеси́льне, и҆ вра́жiю главꙋ̀ многоко́зненнꙋю мꙋ́жески, сло́ве бж҃iй, сокрꙋши́ша, и҆ раѧ̀ ра́достно селе́нiе полꙋчи́вше, ѡ҆боже́нiе прiѧ́ша ди́вное, воспѣва́юще тѧ̀.

Бг҃оро́диченъ: Поне́сшаго тѧ̀ пло́ть ѿ жены̀ ꙗ҆́кѡ позна̀ мч҃ница  твоѧ̀, гдⷭ҇и, дѣ́вственными ѹ҆кра́шена лꙋча́ми, и҆ мꙋче́нiѧ кро́вiю ѡ҆багрена̀, тебѣ̀ бг҃ꙋ, во слѣ́дъ мт҃ре твоеѧ̀, сла́внѡ приведе́сѧ, ꙗ҆́кѡ црⷭ҇твꙋющемꙋ тва́рiю.

И҆́нъ. I҆рмо́съ:

Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннiи тобо́ю, дв҃о чи́стаѧ, съ безпло́тными ли́ки тѧ̀ велича́юще.

Ви́дѣти сподо́билсѧ є҆сѝ, ѻ҆́ч҃е бг҃оно́се, чрезъ наде́ждꙋ тебѣ̀ дре́вле жела́ємаѧ, и҆́хже ѻ҆́ко не ви́дѣ, и҆ ѹ҆́хо не слы́ша.

Красе́нъ ꙗ҆ви́лсѧ є҆сѝ бжⷭ҇твенными добродѣ́телей лꙋча́ми сiѧ́ѧ, а҆вра́мiе, и҆ кра́сномꙋ влⷣцѣ ра́дꙋѧсѧ предстои́ши.

Совокꙋпи́лсѧ є҆сѝ ликѡ́мъ всѣ́хъ преподо́бныхъ, и҆ съ ни́ми ѡ҆боже́нiѧ, прпⷣбне, полꙋчи́въ, молѝ є҆́же спасти́сѧ всѣ̑мъ на́мъ.

Де́нь весе́лiѧ приво́дитъ ра́достнѡ, свѧще́нное твоѐ, а҆вра́мiе, ѹ҆спе́нiе, цр҃ковь чествꙋ́ющи житiѐ твоѐ.

Бг҃оро́диченъ:

Благолюби́ваѧ дв҃о, ѡ҆sло́бленнꙋю грѣхо́мъ дꙋ́шꙋ мою̀ ѹ҆блажѝ, и҆ бла̑гъ нбⷭ҇ныхъ прича́стника сотворѝ.

На лiтꙋргíи прокíменъ, гла́съ з҃: Честна̀ предъ гдⷭ҇емъ сме́рть прпⷣбныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇лъ къ гала́тѡмъ, зача́ло сг҃_i. А҆ллилꙋ́iа, гла́съ s҃: Блаже́нъ мꙋ́жъ: Стíхъ: Си́льно на землѝ бꙋ́детъ сѣ́мѧ є҆гѡ̀. Е҆ѵⷢ҇лiе матѳе́а, зача́ло м҃г. Прича́стенъ: Въ па́мѧть вѣ́чнꙋю. 



Слꙋ́жба прпⷣбнагѡ а҆вра́мiа, росто́вскагѡ чꙋдотво́рца.

На ма́лѣй вече́рни стiхи̑ры на д҃, самогла́сны, гла́съ д҃:

Вѣ́рою и҆ любо́вiю, празднолю́бцы, соше́дшесѧ, ѱалмы̑ и҆ пѣ́сньми восхва́лимъ дне́сь нбⷭ҇наго человѣ́ка и҆ земна́го а҆́гг҃ла, къ немꙋ́же возопiи́мъ: ѽ всебл҃же́нне и҆ прпⷣбне, по́стникѡвъ похвало̀! ѡ҆ на́съ моли́сѧ ко гдⷭ҇ꙋ, а҆вра́мiе, ѻ҆́ч҃е на́шъ, поми́ловатисѧ дꙋша́мъ на́шымъ.

Честны́й и҆ свѣтоно́сный, прпⷣбне, тво́й пра́здникъ, и҆спо́лненъ ра́дости и҆ весе́лiѧ дꙋхо́внагѡ: тѣ́мже соше́дшесѧ мона́хѡвъ мно́жєства и҆ хрⷭ҇тоимени́тiи лю́дiе, любо́вiю восхвалѧ́юще, блажи́мъ бжⷭ҇твєннаѧ дѣѧ̑нiѧ твоѧ̑: ꙗ҆́кѡ бо крíнъ во ѹ҆до́лiи процвѣ́лъ є҆сѝ, и҆ благово́ниши дꙋшє́внаѧ на̑ша чꙋ̑вства. а҆вра́мiе, ѻ҆́ч҃е на́шъ, молѝ спасти́сѧ дꙋша́мъ на́шымъ.

Ꙗ҆́кѡ ѹ҆ѧзви́лсѧ є҆сѝ жела́нiемъ бжⷭ҇твеннымъ, преподо́бне ѻ҆́ч҃е на́шъ а҆вра́мiе, взе́мъ бо крⷭ҇тъ тво́й, послѣ́довалъ є҆сѝ влⷣцѣ хрⷭ҇тꙋ̀, тогда̀ всѧ̑ плотска̑ѧ мꙋдрова̑нiѧ ѹ҆мертви́лъ є҆сѝ и҆ наслѣ́довалъ є҆сѝ вои́стиннꙋ кро́ткихъ зе́млю, прича́стiемъ ѡ҆божа́емь, неизрече́ннагѡ ѻ҆́нагѡ весе́лiѧ наслажда́ѧсѧ, помина́й на́съ, творѧ́щихъ всесвѧтꙋ́ю и҆ пречестнꙋ́ю твою̀ па́мѧть.

Сла́ва, гла́съ и҃.

Прпⷣбне и҆ бг҃обл҃же́нне ѻ҆́ч҃е на́шъ а҆вра́мiе, вои́стиннꙋ сподо́билсѧ є҆сѝ бжⷭ҇твенныѧ жи́зни, посто́мъ бо и҆ бдѣ́нiемъ и҆знꙋри́лъ є҆сѝ тѣ́ло твоѐ, тѣ́мже и҆ ѻ҆́бразъ бы́лъ є҆сѝ мона́хѡвъ. а҆́ще бо и҆ тѣле́сный ѧ҆зы́къ ѹ҆молчѐ, но  чꙋдеса̀ свидѣ́тельствꙋютъ. гра́дъ же росто́въ, проповѣ́дꙋѧ, хва́литсѧ: и҆мѣ́ю въ себѣ̀, глаго́лѧ, неистощи́мое сокро́вище: са́ми бо зрѧ́ще честнꙋ́ю ра́кꙋ моще́й твои́хъ, и҆ чꙋдеса̀ быва́єма, прославлѧ́ютъ просла́вльшаго тѧ̀ гдⷭ҇а, є҆мꙋ́же моли́сѧ дарова́ти вселе́ннѣй ми́ръ и҆ ве́лiю ми́лость.

И҆ ны́нѣ, бг҃оро́диченъ: На стiхо́внѣ стiхи̑ры, гла́съ в҃.

Дх҃а ст҃а́гѡ теплото́ю, мꙋ́дре, жела́нiе се́рдца твоегѡ̀, є҆́же къ бг҃ꙋ, согрѣ́ѧвъ, и҆ зи́мꙋ страсте́й ѹ҆мертви́въ, многоко́зненнꙋю же си́лꙋ i҆́дѡла веле́са низложи́лъ є҆сѝ, въ коне́цъ не́мощна сего̀ показа́въ. нбⷭ҇наѧ же вѡ́инства ѹ҆диви́лъ є҆сѝ терпѣ́нiемъ твои́мъ, ꙗ҆́кѡ по́стникѡвъ подража́тель и҆ преподо́бныхъ сожи́тель, молѝ спасти́сѧ дꙋша́мъ на́шымъ.

Стíхъ: Честна̀ предъ гдⷭ҇емъ сме́рть прпⷣбныхъ є҆гѡ̀.

Крⷭ҇тъ тво́й взе́мъ, прпⷣбне а҆вра́мiе, крѣ́пкѡ послѣ́довалъ є҆сѝ хрⷭ҇тꙋ̀, на́съ ра́ди на крⷭ҇тѣ̀ распе́ншемꙋсѧ: и҆ тогѡ̀ ра́ди любвѐ всѧ̑ ѡ҆ста́вилъ є҆сѝ, и҆ того̀ є҆ди́наго возлюби́лъ є҆сѝ: є҆мꙋ́же и҆ со а҆́гг҃лы предстоѧ̀, молѝ ѹ҆ще́дрити мíръ и҆ спастѝ дꙋ́шы на́шѧ.

Стíхъ: Блаже́нъ мꙋ́жъ, боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀.

Ꙗ҆́кѡ прiе́мъ, ѻ҆́ч҃е, нбⷭ҇ное сѣ́мѧ, пло́дъ стори́чествꙋющь добродѣ́тели прине́слъ є҆сѝ, а҆вра́мiе, ѻ҆́ч҃е на́шъ, пита́ѧ благоче́стнѡ гла́домъ та́ющыѧ добродѣ́тели, ѿѻнꙋ́дꙋже и҆сцѣлє́нiѧ вѣ́рою приходѧ́щымъ подае́ши. тѣ́мже, ꙗ҆́кѡ и҆мѣ́ѧ дерзнове́нiе ко хрⷭ҇тꙋ̀, молѝ, прпⷣбне ѻ҆́ч҃е на́шъ а҆вра́мiе, спасти́сѧ вѣ́рою и҆ любо́вiю чествꙋ́ющымъ па́мѧть твою̀.

Сла́ва, гла́съ и҃:

Прiиди́те мона́хѡвъ мно́жєства дне́сь, ѱалѡ́мскаѧ пѣ̑нiѧ и҆ цвѣ́ты дꙋхѡ́вныѧ принесе́мъ, ꙗ҆́кѡ вои́стиннꙋ мона́шескомꙋ ѹ҆добре́нiю и҆ прпⷣбныхъ сожи́телю. є҆го́же  хва́лѧще, си́це рце́мъ: ра́дꙋйсѧ, свѣти́льниче многосвѣ́тлый, приведы́й ко хрⷭ҇тꙋ̀ мона́хѡвъ мно́жєства. ра́дꙋйсѧ, гра́да росто́ва похвала̀ и҆ ѹ҆твержде́нiе, и҆ всѣ́хъ вѣ́рныхъ благоꙋти́шное приста́нище, и҆ ѡ҆чище́нiе болѧ́щихъ во грѣсѣ́хъ, на бжⷭ҇твєнныѧ ты́ѧ возвыша́ѧ рачє́нiѧ. тѣ́мъ, въ пречестнꙋ́ю твою̀ па́мѧть, свѧтꙋ́ю и҆ а҆гг҃логовѣ́йнꙋю, ѡ҆бстоѧ́ще, ра́кꙋ любе́знѡ ѡ҆блобыза́емъ, прпⷣбне ѻ҆́ч҃е на́шъ а҆вра́мiе, и҆ бжⷭ҇твеннагѡ чл҃вѣколю́бiѧ про́симъ полꙋчи́ти твои́ми моли́твами, мíрꙋ ми́ръ дарова́ти и҆ дꙋша́мъ на́шымъ ве́лiю ми́лость.

И҆ ны́нѣ, бг҃оро́диченъ:

Тропа́рь, гла́съ а҃:

Просвѣти́всѧ бжⷭ҇твенною благода́тiю, невѣ̑рныѧ лю́ди наста́вилъ є҆сѝ къ свѣ́тꙋ бг҃оразꙋ́мiѧ: и҆ по сме́рти сiѧ́ѧ свѣ́тлостiю житiѧ̀ твоегѡ̀, и҆сточа́еши и҆сцѣлє́нiѧ притека́ющымъ съ вѣ́рою къ ра́цѣ моще́й твои́хъ, а҆вра́мiе ѻ҆́ч҃е на́шъ, хрⷭ҇та̀ бг҃а молѝ, дарова́ти на́мъ ве́лiю ми́лость.

Сла́ва, и҆ ны́нѣ, бг҃оро́диченъ воскрⷭ҇нъ.



На вели́цѣй вече́рни. На Гдⷭ҇и, воззва́хъ, стiхи̑ры, на и҃, гла́съ а҃. Подо́бенъ: Ѽ ди́внагѡ чꙋдесѐ:

Ѽ пресла́внагѡ чꙋдесѐ! и҆сто́чникъ благоче́стiѧ въ росто́вѣ ꙗ҆влѧ́етсѧ, и҆ лѣ́ствица къ нб҃сѝ а҆вра́мiй быва́етъ на́мъ: весели́тсѧ гра́дъ росто́въ, и҆мѣ́ѧ въ себѣ̀ мо́щи тогѡ̀. ра́дꙋетсѧ правосла́вныхъ мно́жество, а҆вра́мiа и҆мꙋ́ще въ бѣда́хъ застꙋ́пника, и҆ къ немꙋ̀ вопiю́ще: прпⷣбне, ра́дꙋйсѧ, и҆ гдⷭ҇ꙋ моли́сѧ, дарова́ти дꙋша́мъ на́шымъ ми́ръ и҆ ве́лiю ми́лость.

Ѽ ди́внагѡ чꙋдесѐ! вѣ́твь благода́ти въ рѡссíи воспитова́етсѧ, и҆ кѷпарíсъ доброво́нный въ росто́вѣ возраста́етъ, и҆ сто́лпъ непоколе́блемь правосла̑внымъ ѹ҆твержда́етсѧ, и҆ крѣ́пкiй а҆дама́нтъ дꙋше́ю быва́етъ  а҆вра́мiй бг҃облаже́нный: тѣ́мъ бг҃омꙋ́дрыхъ собо́ри на высотꙋ̀ дх҃омъ вознеси́тесѧ, прпⷣбномꙋ вопiю́ще: ѻ҆́ч҃е а҆вра́мiе, ра́дꙋйсѧ, и҆ гдⷭ҇ꙋ помоли́сѧ, дарова́ти дꙋша́мъ на́шымъ ми́ръ и҆ ве́лiю ми́лость.

Ди̑вны твоѧ̑ та̑йны, хрⷭ҇тѐ бж҃е, ꙗ҆́кѡ дарова́лъ є҆сѝ на́мъ такова́го свѣти́льника а҆вра́мiа предо́блѧго, правосла́вномꙋ ѻ҆те́чествꙋ на́шемꙋ на сопроти̑вныѧ побо́рника, веле́са погꙋби́вшаго и҆ хра́мъ и҆́мени твоемꙋ̀ ст҃о́мꙋ воздви́гшаго, въ не́мже и҆́мѧ твоѐ прославлѧ́етсѧ, и҆ вѣ́рнiи ѹ҆крѣплѧ́емсѧ, припа́дающе къ тебѣ̀, всѣ́хъ влⷣцѣ, просѧ́ще, чл҃вѣколю́бче, дарова́ти дꙋша́мъ на́шымъ ми́ръ и҆ ве́лiю ми́лость.

Сла́ва, гла́съ є҃:

Добродѣ́тели подража́телѧ похва́лимъ дне́сь, а҆вра́мiа, похвалꙋ̀ рѡссíйскꙋю, и҆ па́мѧть є҆гѡ̀ свѣ́тлѡ торжествꙋ́имъ, вѣ́рныхъ собо́ри соше́дшесѧ въ це́рковь гдⷭ҇ню, мо́щи тогѡ̀ ѡ҆блобыза́юще, и҆ къ немꙋ̀ си́це вопiю́ще: прiидѝ ны́нѣ, прпⷣбне, и҆ ѡ҆ на́съ непреста́ннѡ моли́сѧ, пра́зднꙋющихъ твоѐ торжество̀, да твои́ми моли́твами да́рꙋетъ на́мъ хрⷭ҇то́съ ве́лiю и҆ бога́тꙋю ми́лость.

И҆ ны́нѣ, бг҃оро́диченъ: Въ чермнѣ́мъ мо́ри:

Вхо́дъ, Прокíменъ днѐ. Чтє́нiѧ г҃.

Пи́саны сегѡ̀ мцⷭ҇а въ а҃ де́нь, прпⷣбномꙋ са́ввѣ ви́шерскомꙋ.

На лiтíи стiхи̑ры, гла́съ s҃:

Прiиди́те празднолю́бцы и҆ пѡ́стникъ сосло́вiе, вѣ́рою соше́дшесѧ, ꙗ҆́кѡ и҆́стиннаго по́стника почти́мъ а҆вра́мiа дне́сь, ше́ствовавшаго по стопа́мъ влⷣки своегѡ̀, ѹ҆́зкiй пꙋ́ть, и҆ безстра́стнꙋю жи́знь, и҆ вѣ́рою возопiи́мъ: ѽ всеблаже́нне сожи́телю прпⷣбныхъ и҆ по́стникѡвъ похвало̀! ѡ҆ на́съ моли́сѧ ко гдⷭ҇ꙋ, поми́ловатисѧ дꙋша́мъ на́шымъ.

Прпⷣбне ѻ҆́ч҃е бг҃оно́се а҆вра́мiе, ѿ ма́тернихъ пеле́нъ бг҃ꙋ возложе́нъ є҆сѝ, и҆ любвѐ ра́ди тогѡ̀ всѧ̑ ѡ҆ста́вилъ є҆сѝ,  и҆ i҆́дѡла веле́са сокрꙋши́въ, кова̑рства є҆гѡ̀ всѧ̑ сте́рлъ є҆сѝ, и҆ ѻ҆би́тель соста́вивъ, мно́жество мона́хѡвъ собра́лъ є҆сѝ, сла́вити многопѣ́тꙋю трⷪ҇цꙋ, ю҆́же молѝ, бл҃же́нне, спасти́сѧ дꙋша́мъ на́шымъ.

И҆́же на землѝ а҆́гг҃ла и҆ на нб҃сѣ́хъ человѣ́ка бж҃iѧ, мíра благо́е ѹ҆краше́нiе, пи́щꙋ благи́хъ добродѣ́телей, по́стникѡвъ похвалꙋ̀ а҆вра́мiа почти́мъ: насажде́нъ бо въ домꙋ̀ бж҃iи, процвѣтѐ пра́веднѡ, ꙗ҆́кѡ ке́дръ въ пꙋсты́ни, въ преподо́бствѣ и҆ пра́вдѣ.

Сла́ва, гла́съ и҃:

Мона́хѡвъ мно́жества наста́вника тѧ̀ почита́емъ, ѻ҆́ч҃е на́шъ а҆вра́мiе: твое́ю бо стезе́ю вои́стиннꙋ пра́вѡ ходи́ти позна́хомъ. блаже́нъ є҆сѝ хрⷭ҇тꙋ̀ рабо́тавъ, и҆ вра́жiю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче, прпⷣбныхъ соприча́стниче и҆ пра́ведныхъ: съ ни́миже моли́сѧ гдⷭ҇еви, поми́ловатисѧ дꙋша́мъ на́шымъ.

И҆ ны́нѣ, бг҃оро́диченъ: Безневѣ́стнаѧ дв҃о:

На стiхо́внѣ стiхи̑ры, гла́съ а҃. Подо́бенъ: Нбⷭ҇ныхъ чинѡ́въ:

Нбⷭ҇ныхъ чинѡ́въ ревни́тель, тѣ́хъ житiѐ пожи́въ, * въ ме́ртвеннѣмъ тѣлесѝ, ꙗ҆́кѡ а҆́гг҃лъ, показа́лсѧ є҆сѝ. * сегѡ̀ ра́ди ѿ хрⷭ҇та̀ бг҃а да́ръ чꙋде́съ прiе́мъ, * и҆ на́мъ ѡ҆би́льнѡ и҆сцѣлє́нiѧ подава́еши, * и҆ ѿ всѧ́кихъ скорбе́й спаса́еши къ тебѣ̀ притека́ющыѧ, ꙗ҆́кѡ на тѧ̀ ѹ҆пова́нiе возлага́емъ, * и҆ твои́ми моли́твами ѿ бѣ́дъ и҆збавлѧ́емсѧ, ѻ҆́ч҃е а҆вра́мiе.

Стíхъ: Блаже́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀:

Нбⷭ҇ныхъ чинѡ́въ ра́дованiе, * твоѐ житiѐ, свѧ́те а҆вра́мiе, * и҆ на землѝ человѣ́кѡмъ ско́рый въ бѣда́хъ застꙋ́пниче, * моли́сѧ ѡ҆ на́съ, къ тебѣ̀ притека́ющихъ и҆ твоѐ преставле́нiе пра́зднꙋющихъ, * ꙗ҆́кѡ на тѧ̀ ѹ҆пова́нiе  возлага́емъ, * и҆ твои́ми моли́твами ѿ бѣ́дъ спаса́емсѧ.

Стíхъ: Пра́ведникъ ꙗ҆́кѡ фíнiѯъ процвѣте́тъ, ꙗ҆́кѡ ке́дръ, и҆́же въ лiва́нѣ, ѹ҆мно́житсѧ.

Нбⷭ҇ный человѣ́къ ꙗ҆ви́сѧ на́мъ, и҆ земны́й а҆́гг҃лъ * провѣ́дꙋетсѧ дне́сь а҆вра́мiй ѡ҆свѧще́нный, * є҆гѡ́же житiю̀ ѹ҆диви́шасѧ а҆́гг҃ли, и҆ вострепета́ша дꙋ́си лꙋка́вiи, * то́й на́ми пра́зднꙋетсѧ дне́сь. * и҆ тогѡ̀ торжество̀ ликовствꙋ́юще, вопiе́мъ: * молѝ, прпⷣбне, хрⷭ҇та̀ бг҃а, да твои́ми моли́твами ѿ вра̑гъ свободи́мсѧ.

Сла́ва, гла́съ s҃:

Дне́сь вѣ́рныхъ собо́ри соше́дшесѧ, восхва́лимъ ѻ҆тца̀ на́шего, дꙋхо́внѡ веселѧ́щесѧ и҆ па́мѧть є҆гѡ̀ свѣ́тлѡ пра́зднꙋюще, ꙗ҆́кѡ вра̑жiѧ полкѝ прогна́вшаго и҆ де́мѡна посрами́вшаго, и҆ sла́го i҆́дѡла веле́са и҆скорени́вшаго, и҆ гра́дъ росто́въ кꙋпѣ́лiю ст҃а́гѡ дх҃а ѡ҆бно́вльшаго, и҆ ны́нѣ сiѧ́юща чꙋдесы̀, а҆вра́мiа предо́блѧго: ꙗ҆́кѡ да тогѡ̀ моли́твами да́рꙋетъ на́мъ хрⷭ҇то́съ ве́лiю и҆ бога́тꙋю ми́лость.

И҆ ны́нѣ, бг҃оро́диченъ: Тропа́рь, гла́съ а҃: Просвѣти́всѧ бжⷭ҇твенною благода́тiю: Пи́санъ на ма́лѣй вече́рни.



На ѹ҆́трени тропа́рь ст҃а́гѡ, два́жды. Сла́ва, и҆ ны́нѣ, бг҃оро́диченъ:

По а҃-мъ стiхосло́вiи сѣда́ленъ, гла́съ д҃:

Крѣ́пкiй дꙋше́ю а҆дама́нтъ ꙗ҆ви́лсѧ є҆сѝ, прпⷣбне, непоколе́блемо ѡ҆снова́нiе въ вѣ́рѣ и҆мѣ́ѧй, ѻ҆́ч҃е а҆вра́мiе. сегѡ̀ ра́ди гнꙋ́снаго i҆́дѡла разори́лъ є҆сѝ и҆ въ не́мъ де́мѡнскiѧ полкѝ побѣди́лъ є҆сѝ, ꙗ҆́кѡ до́бръ во́инъ хрⷭ҇то́въ. є҆мꙋ́же моли́сѧ, да спасе́тъ тебє̀ ра́ди дꙋ́шы на́шѧ.

Два́жды.

Сла́ва, и҆ ны́нѣ, бг҃оро́диченъ:

Ра́дꙋйсѧ, влⷣчце, нбⷭ҇наѧ цр҃и́це, бг҃а пло́тiю на́мъ  ро́ждшаѧ, є҆ди́наго а҆́гнца, за на́съ во́лею поже́ршагосѧ. того̀ молѝ, всеблаже́ннаѧ, да твои́ми моли́твами спасе́тъ дꙋ́шы на́шѧ.

По в҃-мъ стiхосло́вiи сѣда́ленъ, гла́съ в҃:

Моли́твъ твои́хъ тре́бꙋемъ, грѣ́шнiи, и҆ ты́ѧ на́мъ пода́ждь, ѻ҆́ч҃е а҆вра́мiе, ꙗ҆́кѡ да, наставлѧ́еми и҆́ми, пре́йдемъ къ небꙋ́рномꙋ приста́нищꙋ и҆ вѣнцы̀ небє́сныѧ ѹ҆лꙋчи́мъ, и҆ тебѣ̀ воспѣва́емъ: ра́дꙋйсѧ, ѻ҆́ч҃е ѻ҆ц҃є́въ, похвала̀ на́ша и҆ ѹ҆твержде́нiе.

Два́жды.

Сла́ва, и҆ ны́нѣ, бг҃оро́диченъ:

Моли̑твы твои́хъ ра̑бъ прiимѝ, бцⷣе, застꙋ́пнице на́ша и҆ прибѣ́жище: къ комꙋ́ бо прибѣ́гнемъ ра́звѣ тебє̀, влⷣчце; ты̀ покро́въ на́шъ и҆ застꙋпле́нiе. и҆ ны́нѣ не ѡ҆ста́ви на́съ до конца̀ поги́бнꙋти, да твои́ми моли́твами ѿ бѣ́дъ сохранѧ́емсѧ: на тѧ́ бо ѹ҆пова́нiе, съ бг҃омъ, бцⷣе, возложи́хомъ.

По полѷеле́и сѣда́ленъ, гла́съ є҃:

А҆пⷭ҇лѡвъ ревни́тель бы́въ, прпⷣбне, сегѡ̀ ра́ди и҆ бг҃осло́вꙋ бесѣ́довати сподо́билсѧ є҆сѝ, и҆ сегѡ̀ же́злъ прiи́мъ, веле́са разрꙋши́лъ є҆сѝ, и҆ тогѡ̀ кѡ́зни до конца̀ и҆скорени́лъ є҆сѝ, и҆ невѣ̑рныѧ ко хрⷭ҇то́вѣ вѣ́рѣ приве́лъ є҆сѝ. ны́нѣ же хрⷭ҇та̀ бг҃а молѝ ѡ҆ чтꙋ́щихъ па́мѧть твою̀, дарова́ти на́мъ ми́ръ и҆ ве́лiю ми́лость.

Два́жды.

Сла́ва, и҆ ны́нѣ, бг҃оро́диченъ:

Храни́телище нело́жное содѣ́телѧ на́шегѡ, влⷣчце бцⷣе, сохранѝ гра́дъ и҆ лю́ди, и҆́мѧ твоѐ ст҃о́е сла́вѧщыѧ, и҆ покры́й покро́вомъ ми́лости твоеѧ̀: тѧ́ бо те́плꙋ предста́тельницꙋ и҆́мамы ко и҆зъ тебє̀ ро́ждшемꙋсѧ хрⷭ҇тꙋ̀, бг҃ꙋ на́шемꙋ, да твои́ми моли́твами спасе́тъ дꙋ́шы на́шѧ.

Степє́нна а҃-й а҆нтiфѡ́нъ д҃-гѡ гла́са. Прокíменъ: Честна̀ предъ гдⷭ҇емъ сме́рть прпⷣбныхъ є҆гѡ̀. Стíхъ: Что̀ возда́мъ гдⷭ҇еви ѡ҆  всѣ́хъ, ꙗ҆̀же воздаде́ ми; Всѧ́кое дыха́нiе: Е҆ѵⷢ҇лiе матѳе́а, зача́ло м҃г.

По н҃-мъ ѱалмѣ̀ стiхи́ра, гла́съ д҃:

Прiиди́те мона́хѡвъ мно́жєства, прiиди́те пꙋсты́нное воспита́нiе, прiиди́те, и҆ ли́къ соста́вимъ, дне́сь бо трапе́за поставлѧ́етсѧ, и҆ па́че бл҃гово́нныхъ а҆рѡма̑тъ ѡ҆благоꙋха́етъ на́съ па́мѧть преблаже́ннагѡ а҆вра́мiа, прiиди́те, стеце́мсѧ къ ра́цѣ є҆гѡ̀, и҆ любе́знѡ цѣлꙋ́емъ пречестно́е ѻ҆́но тѣ́ло, нетлѣ́нно во гро́бѣ лежа́що, и҆ на́мъ ѻ҆би́льнѡ и҆сто́чникъ чꙋде́съ и҆сточа́ющо, и҆ къ немꙋ̀ возопiе́мъ: ѻ҆́ч҃е а҆вра́мiе, твои́ми моли́твами просѝ на́мъ ѹ҆ хрⷭ҇та̀ ми́ра и҆ ве́лiѧ ми́лости.

Канѡ́нъ бцⷣы на s҃: и҆ прпⷣбнагѡ на и҃:

Гла́съ а҃. Пѣ́снь а҃. I҆рмо́съ:

Го́рькiѧ рабо́ты и҆зба́вльсѧ i҆и҃ль, непроходи́мое про́йде, ꙗ҆́кѡ сꙋ́шꙋ, врага̀ зрѧ̀ потоплѧ́ема, пѣ́снь, ꙗ҆́кѡ бл҃годѣ́телю, пое́тъ бг҃ꙋ, чꙋдодѣ́ющемꙋ мы́шцею высо́кою, ꙗ҆́кѡ просла́висѧ.

Лю́тыми страстьмѝ побѣжда́емь є҆́смь, ѻ҆каѧ́нный, и҆ сегѡ̀ ра́ди молю́ тѧ, хрⷭ҇тѐ бж҃е, ѿ си́хъ и҆зба́вити мѧ̀, ꙗ҆́кѡ да по достоѧ́нiю возмогꙋ̀ воспѣ́ти твоего̀ ѹ҆го́дника, а҆вра́мiа прпⷣбнаго.

Лю́тыхъ смꙋще́нiй свободи́ мѧ, ѻ҆́ч҃е, да, наставлѧ́емь твои́ми моли́твами, свѣ́тлѡ воспою̀ твоѐ торжество̀, бг҃оно́се а҆вра́мiе.

Лю́таго i҆́дѡла и҆скорени́лъ є҆сѝ, ѻ҆́ч҃е пребл҃же́нне, и҆ ко хрⷭ҇тꙋ̀ приве́лъ є҆сѝ невѣ́рныхъ собѡ́рища, и҆ ты́ѧ, ꙗ҆́кѡ ке́дръ, и҆́же въ лiва́нѣ, ѹ҆мно́жилъ є҆сѝ твои́ми моли́твами, во сто̀ плодоносѧ́щыѧ и҆ врага̀ попира́ющыѧ.

Бг҃оро́диченъ:

Лю́тыхъ напа́стей и҆ мно́гихъ прегрѣше́нiй свободи́ мѧ, влⷣчце, и҆ проще́нiе пода́ждь мѝ, ꙗ҆́кѡ дерзнꙋ́хъ написа́ти мое́ю скве́рною десни́цею ст҃о́е твоѐ и҆́мѧ. 

Катава́сiа: Ѿве́рзꙋ ѹ҆ста̀ моѧ̑:

Пѣ́снь г҃. I҆рмо́съ:

Да ѹ҆тверди́тсѧ се́рдце моѐ въ во́ли твое́й, хрⷭ҇тѐ бж҃е, и҆́же надъ вода́ми не́бо ѹ҆твержде́й второ́е, и҆ ѡ҆снова́вый на вода́хъ зе́млю, всеси́льне.

Да ѹ҆тверди́тсѧ се́рдце моѐ моли́твами твои́ми, ст҃е, и҆ наꙋчи́ мѧ недосто́йнаго, похвали́ти по досто́инствꙋ пресла́внꙋю па́мѧть твою̀, бг҃оно́се ѻ҆́ч҃е на́шъ а҆вра́мiе.

Да ѹ҆тверди́ши ны̀, бг҃омꙋ́дре, на безплѡ́тныѧ врагѝ, є҆́же прогони́ти ты́ѧ, твою́ же па́мѧть велича́ти и҆ хрⷭ҇та̀ прославлѧ́ти тебѐ просла́вльшаго, ѻ҆́ч҃е а҆вра́мiе.

Да ѹ҆тверди́мсѧ на ка́мени непоколеби́мѣмъ твои́хъ мл҃твъ, да не поколе́блютъ на́съ прило́зи льсти́вагѡ, и҆ ѹ҆́мъ на́шъ просвѣтѝ свѣ́томъ за́повѣдей хрⷭ҇то́выхъ, ꙗ҆́кѡ да вѣ́рою воспѣва́емъ тѧ̀, преблаже́нне а҆вра́мiе.

Бг҃оро́диченъ:

Да ѹ҆твержде́нъ бꙋ́дꙋ ми́лостiю твое́ю, влⷣчце, и҆ покрове́нъ кро́вомъ кри́лъ твои́хъ, бцⷣе, и҆ и҆збѣ́гнꙋ сѣте́й лꙋка́вагѡ, воспѣва́ѧ пресла́вное твоѐ торжество̀.

По г҃-й пѣ́сни сѣда́ленъ, гла́съ є҃.

А҆пⷭ҇лѡвъ ревни́тель, бы́въ, прпⷣбне, сегѡ̀ ра́ди и҆ бг҃осло́вꙋ бесѣ́довати сподо́билсѧ є҆сѝ, и҆ сегѡ̀ же́злъ прiи́мъ, веле́са разрꙋши́лъ є҆сѝ, и҆ тогѡ̀ кѡ́зни до конца̀ и҆скорени́лъ є҆сѝ, и҆ невѣ̑рныѧ ко хрⷭ҇то́вѣ вѣ́рѣ приве́лъ є҆сѝ. ны́нѣ же хрⷭ҇та̀ бг҃а молѝ ѡ҆ чтꙋ́щихъ па́мѧть твою̀, дарова́ти на́мъ ми́ръ и҆ ве́лiю ми́лость.

Два́жды.

Сла́ва, и҆ ны́нѣ, бг҃оро́диченъ:

Побѣ́дꙋ и҆мꙋ́ще крѣ́пкiѧ си́лы на тѧ̀ любо́вiю вѣ́рнѡ надѣ́ющiисѧ, чⷭ҇таѧ цр҃и́це дв҃о бцⷣе, врагѝ покарѧ́юще, побо́рницꙋ и҆мꙋ́щи тѧ̀, весели́мсѧ. 

Пѣ́снь д҃. I҆рмо́съ:

Разꙋмѣ́хъ, всеси́льне, твоѐ смотре́нiе, и҆ со стра́хомъ просла́вихъ тѧ̀, сп҃се.

Разꙋмѣ́хъ, прпⷣбне, моѐ недосто́инство, и҆ со стра́хомъ коснꙋ́хсѧ къ твоемꙋ̀ хвале́нiю: но ты̀, свѧ́те, прiимѝ, ꙗ҆́кѡ ѹ҆бо́гiѧ двѣ̀ ца̑тѣ, съ вѣ́рою тебѣ̀ приноси́мое хвале́нiе, всехва́льне ѻ҆́ч҃е а҆вра́мiе.

Разꙋмѣ́лъ є҆сѝ, ѻ҆́ч҃е пребл҃же́нне, кова̑рствiѧ лꙋка́вагѡ веле́са, и҆ сего̀ до конца̀ низложи́лъ є҆сѝ: на́съ на моли́твꙋ воздви́гни дне́сь, да вѣ́рнѡ ликовствꙋ́емъ, пребл҃же́нне, въ па́мѧти твое́й, ѻ҆́ч҃е а҆вра́мiе.

Разꙋмѣ́лъ є҆сѝ, свѧ́те, де́мѡна во ѹ҆мыва́льницꙋ твою̀ вше́дша и҆ па́кость тебѣ̀ сотвори́ти хотѧ́ща, сосꙋ́дъ крⷭ҇то́мъ покры́въ, того̀ ѡ҆пали́лъ є҆сѝ: ны́нѣ же на́съ спасѝ ѿ є҆гѡ̀ ловле́нiѧ твои́ми моли́твами, ѻ҆́ч҃е а҆вра́мiе.

Бг҃оро́диченъ:

Разꙋмѣ́ла є҆сѝ, влⷣчце, воплоти́вшагосѧ и҆зъ тебє̀ хрⷭ҇та̀ бг҃а на́шего, того̀ молѝ, бг҃облаже́ннаѧ, да твои́ми моли́твами сохрани́тъ на́съ ѿ всѧ́кагѡ навѣ́та льсти́вагѡ.

Пѣ́снь є҃. I҆рмо́съ:

Ѿ но́щи ѹ҆́тренююще, воспѣва́емъ тѧ̀, хрⷭ҇тѐ бж҃е, ѡ҆бнища́вшаго на́съ ра́ди, и҆ крⷭ҇тъ и҆ сме́рть пло́тiю претерпѣ́вшаго.

И҆зъ но́щи тмы̀ глꙋбо́кiѧ возве́лъ є҆сѝ лю́ди твоѧ̑, и҆ покаѧ́нiѧ свѣ́томъ просвѣти́въ, ко хрⷭ҇тꙋ̀ приве́лъ є҆сѝ, бг҃оно́се а҆вра́мiе: и҆ на́съ просвѣтѝ, блаже́нне, сiѧ́нiемъ твоеѧ̀ бл҃года́ти, ꙗ҆́кѡ да при́снѡ тѧ̀ ѹ҆блажа́емъ.

И҆зъ но́щи i҆дѡлонеи́стовства и҆звле́клъ є҆сѝ, ѻ҆́ч҃е, мно́жество люде́й, и҆ си́хъ погрꙋже́нiемъ благода́ти ѡ҆зари́лъ є҆сѝ дꙋхо́вныѧ: и҆ ны́нѣ на́съ ѡ҆зарѝ свѣ́томъ невеще́ственнымъ, и҆ моли́твами твои́ми просвѣтѝ, ꙗ҆́кѡ да по до́лгꙋ велича́емъ тѧ̀. 

И҆зъ но́щи страсте́й мои́хъ возведи́ мѧ, свѧ́те, и҆ да́рꙋй мѝ свѣ́тъ мы́сленный, да возмогꙋ̀ недосто́йный, ѿ грꙋ́багѡ ѹ҆ма̀ моегѡ̀ хꙋдо́е сiѐ плете́нiе принестѝ къ похвале́нiю чꙋде́съ, пресла́внагѡ твоегѡ̀ торжества̀, бг҃оно́се а҆вра́мiе.

Бг҃оро́диченъ:

И҆зъ но́щи а҆́да преиспо́днѧгѡ и҆зведе́ ны сн҃ъ тво́й, пречⷭ҇таѧ, и҆ раѧ̀ жи́тели па́ки содѣ́лавъ: сегѡ̀ ра́ди, покланѧ́ющесѧ є҆мꙋ̀, тебѐ, дв҃о, ѹ҆блажа́емъ.

Пѣ́снь s҃. I҆рмо́съ:

Ѿве́рглъ мѧ̀ є҆сѝ во глꙋбины̑ се́рдца морска́гѡ, и҆ спа́слъ є҆сѝ мѧ̀, сп҃се, ѿ рабо́ты сме́ртныѧ, и҆ разрѣши́лъ є҆сѝ ѹ҆́зы беззако́нiй мои́хъ.

Ѿверго́шасѧ неразꙋ́мнiи твоегѡ̀ ѹ҆че́нiѧ, бл҃же́нне, и҆ къ веле́сꙋ, глꙋ́хꙋ i҆́дѡлꙋ, нижѐ глаго́лющꙋ, нижѐ ѡ҆сѧза́ющꙋ притека́хꙋ. и҆ є҆гда̀ сего̀ пробо́лъ є҆сѝ тро́стiю бг҃осло́вовою, тогда̀ и҆ си́хъ къ ра́зꙋмꙋ благоче́стiѧ наста́вилъ є҆сѝ, ѻ҆́ч҃е а҆вра́мiе.

Ѿве́рженъ є҆́смь въ ро́въ неча́ѧнiѧ многостра́стный, но ты̀ возведи́ мѧ, свѧ́те, на стезю̀ покаѧ́нiѧ, ꙗ҆́кѡ да ѿве́ргꙋ всѧ̑ моѧ̑ sла̑ѧ дѣѧ̑нiѧ, и҆ ѡ҆блекꙋ́сѧ свѣ́томъ моли́твъ твои́хъ, ѻ҆́ч҃е а҆вра́мiе бл҃же́нне.

Ѿве́рженъ бы́въ ѻ҆каѧ́нный де́мѡнъ, восхотѣ̀ спо́нꙋ тебѣ̀ сотвори́ти, преѡбразꙋ́етсѧ въ во́ина лꙋка́вый: и҆ предстае́тъ тогда̀ владꙋ́щемꙋ благовѣ́рномꙋ кнѧ́зю влади́мiрꙋ, и҆ того̀ на тѧ̀ воѡрꙋжа́етъ: ты́ же, сего̀ прогна́въ, вѧ́щше прославлѧ́ешисѧ, и҆ кнѧ́зѧ въ вѣ́рѣ ѹ҆твержда́еши.

Бг҃оро́диченъ:

Ѿве́рзи мнѣ̀, влⷣчце, двє́ри ми́лости твоеѧ̀, ꙗ҆́коже сн҃ъ тво́й ѿве́рзе разбо́йникꙋ и҆ блꙋдни́цѣ и҆ блꙋ́дномꙋ двє́ри милосе́рдiѧ: ꙗ҆́кѡ да и҆ а҆́зъ твои́ми моли́твами ѹ҆лꙋчꙋ̀ жи́знь вѣ́чнꙋю, воспѣва́ѧ твою̀ бл҃гость. 

Конда́къ, гла́съ в҃:

И҆́го хрⷭ҇то́во прiе́мъ, а҆вра́мiе, и҆ тогѡ̀ крⷭ҇тъ на ра́мо взе́мъ, послѣ́довалъ є҆сѝ є҆мꙋ̀: насажде́нъ бы́въ въ домꙋ̀ гдⷭ҇ни, и҆ процвѣ́лъ є҆сѝ, ꙗ҆́кѡ фíнiѯъ, и҆ ꙗ҆́кѡ ке́дръ, и҆́же въ лiва́нѣ, ѹ҆мно́жилъ є҆сѝ ча̑да твоѧ̑, мꙋ́жъ жела́нiй дꙋхо́вныхъ: ѿ возлю́бленнагѡ же а҆пⷭ҇ла i҆ѡа́нна бг҃осло́ва бл҃года́ть воспрiи́мъ, жезло́мъ сокрꙋши́лъ є҆сѝ i҆́дѡла, и҆ разсы́палъ є҆сѝ є҆го̀, ꙗ҆́кѡ пра́хъ, и҆ чꙋдотво́рецъ ѹ҆́бѡ ве́лiй ꙗ҆ви́лсѧ є҆сѝ, прпⷣбне: тѣ́мже хрⷭ҇та̀ бг҃а молѝ непреста́ннѡ ѡ҆ всѣ́хъ на́съ.

I҆́косъ:

А҆вра́мiе бг҃омꙋ́дре, житiѐ непоро́чно стѧжа́лъ є҆сѝ. и҆ кíй ѧ҆зы́къ человѣ́чь довлѣ́етъ когда̀ къ похвалѣ̀ повѣ́дати ꙗ҆̀же ѡ҆ тебѣ̀; ѻ҆ба́че воспое́мъ бж҃iю мꙋ́дрость и҆ твоѧ̑, прпⷣбне, стра̑сти и҆ по́двиги, ꙗ҆̀же на землѝ, ꙗ҆́кѡ свѣти́льника тѧ̀, ꙗ҆́вльшасѧ всѣ̑мъ человѣ́кѡмъ, и҆ мно́гимъ терпѣ́нiемъ въ ли́цѣ а҆́гг҃льстѣмъ возсiѧ́вша. тѣ́мъ въ пѣ́снехъ вопiе́мъ тѝ си́це: ра́дꙋйсѧ, а҆вра́мiе прпⷣбне и҆ бг҃оно́се, нбⷭ҇ный человѣ́че и҆ земны́й а҆́гг҃ле. ра́дꙋйсѧ, дх҃а ст҃а́гѡ ѻ҆би́телище. ра́дꙋйсѧ, ꙗ҆́кѡ и҆зъ мла́да послѣ́довалъ є҆сѝ ст҃ѣ́й трⷪ҇цѣ. ра́дꙋйсѧ, цѣломꙋ́дрiѧ сто́лпе, низложи́вый де́мѡна многокова́рственнаго. ра́дꙋйсѧ, ꙗ҆́кѡ ѿ млады́хъ ногте́й послѣ́довалъ є҆сѝ хрⷭ҇тꙋ̀. ра́дꙋйсѧ, свѣти́льниче многосвѣ́тлый, приведы́й ко хрⷭ҇тꙋ̀ мона́хѡвъ мно́жєства. ра́дꙋйсѧ, разори́вый i҆́дѡла и҆ воздви́гнꙋвый хрⷭ҇то́вꙋ це́рковь. ра́дꙋйсѧ, и҆́же i҆дѡлопокло́нники сотвори́лъ є҆сѝ прест҃ѣ́й трⷪ҇цѣ покло́нники. ра́дꙋйсѧ, ꙗ҆́кѡ моли́твами твои́ми де́мѡни побѣжда́ютсѧ. ра́дꙋйсѧ гра́дꙋ росто́вꙋ похвала̀, ꙗ҆́кѡ пе́рвꙋю ѻ҆́бщꙋю ѻ҆би́тель воздви́глъ є҆сѝ, и҆ въ не́й мнѡ́гiѧ мона́хи, ꙗ҆́кѡ вiногра́дъ хрⷭ҇то́въ, насади́лъ є҆сѝ, и҆ трⷪ҇цꙋ сла́вити наꙋчи́лъ є҆сѝ. ра́дꙋйсѧ, правосла́вномꙋ ѻ҆те́чествꙋ на́шемꙋ похвала̀ и҆  ѹ҆твержде́нiе, є҆го́же соблюдѝ моли́твами твои́ми ѿ вра̑гъ ненавѣ́тно, да зове́мъ тѝ: ра́дꙋйсѧ, ѻ҆́ч҃е а҆вра́мiе бл҃же́нне, и҆ хрⷭ҇та̀ бг҃а молѝ непреста́ннѡ ѡ҆ всѣ́хъ на́съ.

Пѣ́снь з҃. I҆рмо́съ:

Ꙗ҆вле́йсѧ въ кꙋпинѣ̀ законополо́жникꙋ ѻ҆гне́мъ, и҆ ржⷭ҇тво̀ дв҃ы проѡбраже́й въ не́й, бл҃гослове́нъ є҆сѝ гдⷭ҇и, бж҃е ѻ҆ц҃ъ на́шихъ.

Ꙗ҆ви́лсѧ є҆сѝ въ рѡссíи свѣти́льникъ пресвѣ́тлый, ѻ҆́ч҃е а҆вра́мiе, трисо́лнечными свѣтосiѧ̑нiи къ бг҃озна́нiю на́съ приводѧ̀ и҆ пѣ́ти наꙋча́ѧ: бл҃гослове́нъ бг҃ъ ѻ҆тє́цъ на́шихъ.

Ꙗ҆ви́лсѧ є҆сѝ рѣка̀ медото́чныхъ ѹ҆че́нiй, бг҃оно́се, вѣ̑рныѧ напаѧ́ѧ, грѣхи́ же потоплѧ́ѧ, и҆ къ позна́нiю благоче́стiѧ всѣ́хъ возводѧ̀, и҆ наꙋча́ѧ пѣ́ти: бл҃гослове́нъ бг҃ъ ѻ҆тє́цъ на́шихъ.

Ꙗ҆́вльсѧ тебѣ̀ ѹ҆чени́къ хрⷭ҇то́въ бг҃ослове́снѣйшiй, и҆ дѣ́вственникъ возлю́бленный, тро́сть тебѣ̀, блаже́нне, дарова̀, є҆́юже дiа́вола пробо́лъ є҆сѝ, и҆ ктомꙋ̀ неви́дима сего̀ сотвори́лъ є҆сѝ, и҆ человѣ́ки наꙋчи́лъ є҆сѝ вопи́ти. бл҃гослове́нъ бг҃ъ ѻ҆тє́цъ на́шихъ.

Бг҃оро́диченъ:

Ꙗ҆вле́йсѧ, ꙗ҆́кѡ чл҃вѣ́къ, сн҃ъ, тво́й, бг҃оневѣ́сто, на́съ ѡ҆божѝ и҆ къ ра́зꙋмꙋ ми́лости возведѐ, и҆ во свѣ́тѣ непристꙋ́пнѣмъ ликова́ти ѹ҆стро́и воспѣва́ющыѧ и҆ глаго́лющыѧ: бл҃гослове́нъ бг҃ъ ѻ҆тє́цъ на́шихъ.

Пѣ́снь и҃. I҆рмо́съ:

Пѣ́снь тебѣ̀ прино́симъ безпло́тныхъ, ꙗ҆́коже ѻ҆́троцы въ пещѝ, и҆, пою́ще, глаго́лемъ: бл҃гослови́те всѧ̑ дѣла̀ гдⷭ҇нѧ гдⷭ҇а.

Пѣ́снь тебѣ̀ приношꙋ̀, ѻ҆́ч҃е бг҃оно́се а҆вра́мiе, є҆́юже проповѣ́даю твоѧ̑ по́двиги и҆ чꙋдеса̀, и҆ прославлѧ́ю твоѐ вели́чество, вопiѧ̀: благослови́те, всѧ̑ дѣла̀ гдⷭ҇нѧ, гдⷭ҇а.

Пѣ́снь прино́сиши хрⷭ҇тꙋ̀, ликꙋ́ѧ со а҆́гг҃лы, ѻ҆́ч҃е а҆вра́мiе: тѣ́хъ бо житiю̀ поревнова́лъ є҆сѝ, и҆ на́съ въ  па́мѧть твою̀ ликова́ти ѹ҆стро́илъ є҆сѝ, пою́щихъ: благослови́те, всѧ̑ дѣла̀ гдⷭ҇нѧ, гдⷭ҇а.

Пѣ́снь пое́ши херꙋвíмскꙋю, и҆̀мже и҆ подо́бникъ бы́лъ є҆сѝ, кри́ла ѻ҆́гнєннаѧ воспрiе́мъ, и҆́миже го́рнѧгѡ i҆ерⷭ҇ли́ма дости́гъ, ѡ҆ на́съ моли́сѧ, ѻ҆́ч҃е а҆вра́мiе, пою́щихъ вѣ́рнѡ: благослови́те, всѧ̑ дѣла̀ гдⷭ҇нѧ, гдⷭ҇а.

Бг҃оро́диченъ:

Пѣ́снь прiимѝ, влⷣчце, ѿ несоверше́ннагѡ ѹ҆ма̀ на́шегѡ, и҆ моли́сѧ сн҃ꙋ твоемꙋ̀ и҆ бг҃ꙋ на́шемꙋ, пода́ти на́мъ ѡ҆ставле́нiе грѣхѡ́въ, ꙗ҆́кѡ да воспѣва́емъ тѧ̀ во всѧ̑ вѣ́ки.

Пѣ́снь ѳ҃. I҆рмо́съ:

Живопрiе́мный и҆сто́чникъ приснотекꙋ́щiи, свѣтоно́сный свѣти́льникъ бл҃года́ти, хра́мъ ѡ҆дꙋшевле́нный, сѣ́нь пречⷭ҇тꙋю, нб҃сѐ и҆ землѝ простра́ннѣйшꙋю, бцⷣꙋ, вѣ́рнiи велича́емъ.

Живоно́сный и҆сто́чникъ бл҃года́тныхъ во́дъ ꙗ҆ви́лсѧ є҆сѝ, а҆вра́мiе бг҃облаже́нне: пода́ждь мѝ и҆сто́чникъ сле́зъ, да ѡ҆мы́ю дꙋшє́вныѧ моѧ̑ стра̑сти, и҆ ѹ҆бѣлю̀ свѣ́томъ покаѧ́нiѧ ѡ҆чернѣ́вшꙋю дꙋ́шꙋ мою̀.

Живоно́сный крⷭ҇тъ на ра́мо взе́мъ, прпⷣбне, распе́ншемꙋсѧ на не́мъ хрⷭ҇тꙋ̀ послѣ́довалъ є҆сѝ, ѻ҆́ч҃е а҆вра́мiе, и҆ вра̑жiѧ полкѝ прогна́лъ є҆сѝ, и҆ на́мъ просѝ ми́лости, торжествꙋ́ющымъ твоѐ пра́зднество, бг҃оно́се.

Живоно́снымъ крⷭ҇то́мъ врага̀ ѡ҆пали́лъ є҆сѝ, и҆ сего̀ въ сосꙋ́дѣ запеча́тавъ, ѹ҆ченикѡ́мъ рабо́тати ѿше́лъ є҆сѝ, показꙋ́ѧ смире́нiѧ ѻ҆́бразъ, и҆ си́хъ наꙋча́ѧ любомꙋ́дреннѡ послѣ́довати тебѣ̀.

Бг҃оро́диченъ:

И҆сто́чникъ ро́ждши на́мъ, влⷣчце, житiѐ ми́рно рабѡ́мъ твои̑мъ и҆спросѝ, и҆ правосла́вномꙋ во́инствꙋ на́шемꙋ на и҆ноплеме́нники посо́бствꙋй, ꙗ҆́кѡ ты̀ є҆сѝ спасе́нiе на́ше, бг҃оневѣ́стнаѧ. 

Свѣти́ленъ. Подо́бенъ: Жєны̀ ѹ҆слы́шите:

По́стнически пожи́въ, ѻ҆́ч҃е а҆вра́мiе, и҆ на врагѝ вла́сть прiи́мъ, ꙗ҆́кѡ и҆ въ сосꙋ́дѣ ты́ѧ затворѧ́ти и҆ крⷭ҇то́мъ ѡ҆палѧ́ти: и҆ человѣ́ки ѿ недꙋ̑гъ и҆сцѣлева́еши, притека́ющыѧ съ вѣ́рою къ ра́цѣ моще́й твои́хъ и҆ почита́ющыѧ, бг҃оно́се, всечⷭ҇тнꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Зачала̀ є҆сѝ во ѹ҆тро́бѣ бг҃а, є҆гѡ́же трепе́щꙋтъ всѧ̑ нбⷭ҇ныѧ си̑лы: сего̀, дв҃о, родила̀ є҆сѝ пло́тiю, на́ше є҆стество̀ ѡ҆божи́вшаго. є҆го́же молѝ, бг҃облаже́ннаѧ, съ прпⷣбнымъ а҆вра́мiемъ, да спасе́тъ тебє̀ ра́ди дꙋ́шы на́шѧ.

На хвали́техъ стiхи̑ры, на д҃. гла́съ в҃. Подо́бенъ: Е҆гда̀ ѿ дре́ва:

Терпѣ́лъ є҆сѝ гонє́нiѧ ѿ невѣ́рныхъ, ра́довалсѧ є҆сѝ надѣ́емыми, ꙗ҆̀же ѹ҆гото́ва бг҃ъ лю́бѧщымъ є҆го̀. сегѡ̀ ра́ди, преподо́бне, ве́тхагѡ совле́клсѧ є҆сѝ человѣ́ка, и҆ ве́тхаго и҆скорени́въ i҆́дѡла, благода́тiю же креще́нiѧ просвѣти́лъ є҆сѝ гра́дъ росто́въ, и҆ въ не́мъ, ꙗ҆́кѡ сл҃нце, сiѧ́ѧ чꙋдесы̀, рѡссíйскꙋю странꙋ̀ ѿ бѣ́дъ спаса́еши, и҆ ѿ ва́рварскагѡ нахожде́нiѧ. сегѡ̀ ра́ди мо́лимъ тѧ̀, ѻ҆́ч҃е а҆вра́мiе, молѝ хрⷭ҇та̀ бг҃а, спасти́сѧ дꙋша́мъ на́шымъ.

Два́жды.

Терпѣ́лъ є҆сѝ ѿ i҆дѡлопокло́нникѡвъ гонє́нiѧ, и҆ ра́довалсѧ є҆сѝ ѿ влⷣки хрⷭ҇та̀ воздаѧ́нiємъ, и҆ къ невѣ̑рнымъ вопiѧ́лъ є҆сѝ: нꙋ́ждно страда́нiе, но ра́достно возме́здiе: мнѡ́ги скѡ́рби, но сла́докъ ра́й. и҆ сегѡ̀ ра́ди ѻ҆нѝ, ѡ҆ста́вльше ѻ҆каѧ́ннаго веле́са, къ тебѣ̀ притека́хꙋ, глаго́люще: молѝ хрⷭ҇та̀ бг҃а, ѻ҆́ч҃е а҆вра́мiе, да твои́ми моли́твами спасе́тъ дꙋ́шы на́шѧ.

Терпѣ́лъ є҆сѝ ѿ врага̀ скѡ́рби, и҆ ра́дꙋѧсѧ, вѣне́цъ ѿ хрⷭ҇та̀ прiе́млеши, престо́лꙋ сла́вы предстоѧ̀, со а҆́гг҃лы ликꙋ́еши. ѡ҆ на́съ непреста́ннѡ моли́сѧ, прпⷣбне, да твои́ми  моли́твами ѿ бѣ́дъ и҆ скорбе́й и҆зба́вимсѧ. тѧ́ бо те́пла предста́телѧ къ бг҃ꙋ и҆́мамы. ꙗ҆́кѡ да тебє̀ ра́ди, ѻ҆́ч҃е а҆вра́мiе, спасе́тъ дꙋ́шы на́шѧ.

Сла́ва, гла́съ и҃:

Прiиди́те, празднолю́бныхъ собо́ри, прiиди́те правосла́вныхъ торжество̀, прiиди́те мона́хѡвъ бг҃осочета́нный ли́че: прiиди́те, насы́титесѧ ны́нѣшнѧгѡ пра́зднства. прiиди́те ѻ҆вча́та гдⷭ҇нѧ дꙋхо́вныѧ ѡ҆гра́ды. прiиди́те, да ликꙋ́имъ свѣ́тлѡ въ па́мѧть ѻ҆тца̀ на́шегѡ: дне́сь бо бг҃оно́сный а҆вра́мiй ликꙋ́етъ со безпло́тными си́лами, предстоѧ̀ прⷭ҇то́лꙋ всѣ́хъ цр҃ѧ̀ хрⷭ҇та̀ бг҃а, и҆ мо́литсѧ ѡ҆ дꙋша́хъ на́шихъ.

И҆ ны́нѣ, бг҃оро́диченъ:

Влⷣчце, прiимѝ моли̑твы ра̑бъ твои́хъ, и҆ и҆зба́ви на́съ ѿ всѧ́кiѧ нꙋ́жды и҆ печа́ли.

Славосло́вiе вели́кое. И҆ ѿпꙋ́стъ.

На лiтꙋргíи: бл҃жє́нна ст҃а́гѡ ѿ канѡ́на, пѣ́снь г҃-ѧ и҆ s҃-ѧ. Прокíменъ, гла́съ з҃: Честна̀ предъ гдⷭ҇емъ сме́рть прпⷣбныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇лъ къ гала́тѡмъ, зача́ло сг҃_i. А҆ллилꙋ́iа: Бл҃же́нъ мꙋ́жъ, боѧ́йсѧ гдⷭ҇а. Стíхъ: Си́льно на землѝ бꙋ́детъ сѣ́мѧ є҆гѡ̀. Е҆ѵⷢ҇лiе матѳе́а, зача́ло _i҃. Прича́стенъ: Въ па́мѧть вѣ́чнꙋю:


