    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ г҃-й де́нь.

Ст҃а́гѡ свѧщенномꙋ́ченика дiонѵ́сiа а҆реопагíта.

На Гдⷭ҇и, воззва́хъ, стiхи̑ры на s҃, гла́съ а҃. Поⷣ: Нбⷭ҇ныхъ чинѡ́въ:

Во внꙋ́треннѣйшiй мра́къ, * непристꙋ́пнагѡ свѣ́та ты̀ разꙋ́мнѡ вше́дъ, * навы́клъ є҆сѝ бжⷭ҇твєннаѧ недоꙋмѣ̑ннаѧ сло́ва, * ѹ҆ченичѐ хрⷭ҇то́въ свѧще́нне дiонѵ́сiе, * и҆ а҆́гг҃льскiѧ чи́ны на землѝ * ꙗ҆́вственнѡ и҆зꙿѧсни́лъ є҆сѝ.

Трисiѧ́нною заре́ю просвѣти́въ твою̀ дꙋ́шꙋ, * и҆ ѻ҆гне́мъ веще́ственнымъ и҆знꙋрѧ́ющимъ тѣ́ло, * къ невеще́ственнѣй преста́вилсѧ є҆сѝ, ѻ҆́ч҃е, свѣ́тлости, * со а҆́гг҃лы совокꙋпи́лсѧ є҆сѝ: * съ ни́миже моли́сѧ непреста́ннѡ за на́съ, * спастѝ дꙋ́шы на́шѧ.

Па́стырски преизѧ́ществовавъ въ цр҃кви бж҃iей, * се́рдце твоѐ, ѻ҆́ч҃е, * прiѧ́тельно бл҃года́ти дх҃а содѣ́лалъ є҆сѝ. * тѣ́мже и҆ на́мъ и҆сточа́еши, ꙗ҆́кѡ во́ды, * ѿ честны́ѧ твоеѧ̀ ра́ки, * всегда̀ дiонѵ́сiе и҆сцѣлє́нiѧ.

И҆́ны стiхи̑ры. гла́съ то́йже. Подо́бенъ: Всехва́льнiи:

Ѹ҆́дицею бл҃года́ти мꙋ́дре, * па́ѵелъ бжⷭ҇твенный, * народовѣща́въ ѹ҆ловѝ, * сщ҃енноѧвле́нна, * и҆ неизрече́нныхъ зри́телѧ содѣ́ла, * тѧ̀ сосꙋ́дъ и҆збра́нный ви́дѣвъ. * съ ни́мже молѝ, * благоглаго́ливе дiонѵ́сiе, * спастѝ любо́вiю пою́щыѧ тѧ̀. 

А҆́гг҃лѡмъ равноче́стенъ ѹ҆́мъ, ѻ҆́ч҃е дiонѵ́сiе, * добродѣ́тели ра́ди содѣ́лавъ, * премíрное свѧщеннонача́льства * благочи́нiе, всемꙋ́дре, си́хъ свѧщенноповѣствова́лъ є҆сѝ, * и҆́миже ѹ҆чини́лъ є҆сѝ * цр҃кѡ́внаѧ составлє́нiѧ, * нбⷭ҇нымъ чинѡ́мъ подо́бѧсѧ.

Любомꙋдрѣ́йше бг҃ꙋ, * бл҃же́нне дiонѵ́сiе, * ꙗ҆́кѡ мо́щно сподо́бѧсѧ, * и҆менова́нiй твоѐ та́инственнѡ бжⷭ҇твенныхъ, * благоче́стнѡ распросте́рлъ є҆сѝ, * бжⷭ҇твенное, бг҃омꙋ́дре, сказа́нiе, є҆дине́нiе, є҆дине́нiемъ лꙋ́чшимъ, * навы́къ ꙗ҆̀же па́че мы́сли, * и҆ наꙋчи́лъ є҆сѝ мíра концы̀.

Сла́ва, гла́съ в҃. А҆ндре́а i҆ерꙋсали́мскагѡ.

Прiиди́те, вѣ́рнiи, согла́снѡ лѣ́тнюю па́мѧть i҆ера́рхѡвъ похва́лимъ, дiонѵ́сiа же и҆ кѷпрiа́на: ѻ҆́въ бо ѡ҆плева́въ сто́iкѡвъ фiлосо́фѡвъ, и҆ сосꙋ́домъ и҆збра́ннымъ наꙋчи́всѧ, неизрече́нныхъ та̑инъ зна́тель бы́сть. ѻ҆́въ же до́брыѧ ра́ди дѣ́вы i҆ꙋстíны, по́мыслъ просвѣти́въ, де́мѡнскiѧ пре́лести и҆збѣжѐ, и҆ волшє́бныѧ кни̑ги ѻ҆гне́мъ и҆зже́гъ, є҆ѵⷢ҇льскiй проповѣ́дникъ бы́сть. тѣ́мъ и҆ мы̀ грѣ́шнiи просла́вльшемꙋ сiѧ̑ сп҃сꙋ славосло́вѧще, возопiи́мъ: и҆́же твоѧ̑ страстоте́рпцы сла́вою вѣнча́вый, хрⷭ҇тѐ бж҃е, тѣ́хъ моли́твами спасѝ дꙋ́шы на́шѧ.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Поⷣ: Е҆гда̀ ѿ дре́ва:

Е҆гда̀ нескве́рнаѧ а҆́гница ви́дѣ своего̀ а҆́гнца, на заколе́нiе ꙗ҆́кѡ чл҃вѣ́ка во́лею влеко́ма, пла́чꙋщи глаго́лаше: безча́дствовати мѧ̀ ны́нѣ тщи́шисѧ, хрⷭ҇тѐ, ро́ждшꙋю тѧ̀. что̀ сiѐ сотвори́лъ є҆сѝ, и҆зба́вителю всѧ́ческихъ; ѻ҆ба́че воспѣва́ю и҆ сла́влю твою̀ ю҆́же па́че ѹ҆ма̀ и҆ слова̀ кра́йнюю бла́гость, чл҃вѣколю́бче.

На стiхо́внѣ ѻ҆ктѡ́иха. Сла́ва, гла́съ д҃:

Нбⷭ҇нагѡ зна́нiѧ неви́димꙋю глꙋбинꙋ̀ тебѐ нарече́мъ, свѣтлѣ́йшiй мч҃ниче хрⷭ҇то́въ: ꙗ҆́кѡ бо ѻ҆рꙋ́жника и҆ тве́рда  побо́рника цр҃кве воспѣва́емъ тѧ̀, мꙋ́дре: ѻ҆гне́мъ бо чистѣ́йшимъ просiѧ́лъ є҆сѝ, сподо́бивсѧ вкꙋ́пѣ съ вы́шними воинствослѡ́вiи, свѣ́тлою ѻ҆де́ждею ѡ҆блещи́сѧ хрⷭ҇та̀, и҆ ѡ҆зари́въ ѹ҆́мъ свѣ́тлостiю дх҃а ст҃а́гѡ, дiонѵ́сiе. тѣ́мъ твою̀ всемíрнꙋю па́мѧть торжествꙋ́имъ вѣ́рнѡ, сла́вѧще просла́вльшаго тѧ̀ гдⷭ҇а.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Поⷣ: Ꙗ҆́кѡ до́блѧ:

А҆́гнца и҆ па́стырѧ тѧ̀ * на дре́вѣ ꙗ҆́кѡ ви́дѣ * а҆́гница ро́ждшаѧ рыда́ше, * и҆ мт҃рски тѝ вѣща́ше: сн҃е возжелѣ́нне, * ка́кѡ на дре́вѣ крⷭ҇тнѣмъ повѣ́шенъ є҆сѝ, долготерпѣли́ве; * ка́кѡ рꙋ́цѣ и҆ но́зѣ твоѝ, сло́ве, * пригвозди́шасѧ ѿ беззако́нныхъ, * и҆ кро́вь твою̀ и҆злiѧ́лъ є҆сѝ, влⷣко;

Тропа́рь, гла́съ д҃:

Бла́гости наꙋчи́всѧ, и҆ трезвѧ́сѧ во всѣ́хъ благо́ю со́вѣстiю свѧщеннолѣ́пнѡ ѡ҆бо́лксѧ, поче́рплъ є҆сѝ ѿ сосꙋ́да и҆збра́ннагѡ неизречє́ннаѧ, и҆ вѣ́рꙋ соблю́дъ, ра́вное тече́нiе соверши́лъ є҆сѝ, свѧщенномꙋ́чениче дiонѵ́сiе: молѝ хрⷭ҇та̀ бг҃а, спасти́сѧ дꙋша́мъ на́шымъ.

Сла́ва, и҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.



На ѹ҆́трени, на Бг҃ъ гдⷭ҇ь, тропа́рь ст҃а́гѡ, два́жды. Сла́ва, и҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Ѻ҆́ба канѡ́на ѻ҆ктѡ́иха со i҆рмосо́мъ на и҃, безъ мꙋ́ченичнѡвъ, и҆ ст҃а́гѡ на s҃. Е҆гѡ́же краегране́сiе: Ѹ҆́мъ хвалю̀ мꙋ́дрыхъ ѹ҆че́нiй. Ѳеофа́нъ.

Гла́съ и҃. Пѣ́снь а҃. I҆рмо́съ:

Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ sла̀ и҆збѣжа́въ, i҆и҃льтѧнинъ вопiѧ́ше: и҆зба́вителю и҆ бг҃ꙋ на́шемꙋ пои́мъ.

Па́ѵломъ бжⷭ҇твеннымъ наꙋче́нъ, нбⷭ҇ныхъ, дiонѵ́сiе, ви́дцемъ, нбⷭ҇ный таи́нникъ а҆́бiе и҆ бг҃овѣща́тель бы́лъ є҆сѝ.

И҆́же бл҃года́тiю бж҃iею ѡ҆зари́всѧ, просвѣтѝ, бл҃же́нне,  пою́щихъ тѧ̀ дꙋ́шы, твоѧ̑ разꙋмѣ́ти бг҃одохновє́ннаѧ ѹ҆чє́нiѧ, дiонѵ́сiе.

Ѹ҆мо́мъ преѡчище́ннымъ и҆ дꙋше́ю, нбⷭ҇ныхъ ѹ҆добре́нiй сiѧ̑нiѧ ѹ҆вѣ́дѣти сподо́билсѧ є҆сѝ, и҆ тѣ́хъ ликостоѧ̑нiѧ, дiонѵ́сiе.

Бг҃оро́диченъ:

Черто́гъ свѣтоно́сный, па́че ѹ҆ма̀ воплоще́нiѧ ꙗ҆ви́ласѧ є҆сѝ всѣ́хъ содѣ́телѧ: и҆зъ тебє́ бо пло́ть, бг҃ома́ти, на́шꙋ ѡ҆дѣ́ѧлъ є҆́сть.

Пѣ́снь г҃. I҆рмо́съ:

Нбⷭ҇нагѡ крꙋ́га верхотво́рче, гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нiй кра́ю, вѣ́рныхъ ѹ҆твержде́нiе, є҆ди́не чл҃вѣколю́бче.

Нбⷭ҇ныхъ крꙋгѡ́въ превозше́дъ, ѻ҆́ч҃е, премíрныхъ чи́ны, и҆ вѡ́инства и҆ свѣ́тлѡсти, высоковѣща́ньми слове́съ и҆ всемꙋ́дрыми ѹ҆чє́нiи всѣ̑мъ и҆зꙿѧсни́лъ є҆сѝ.

Высо́кагѡ видѣ́нiѧ насы́щсѧ, прпⷣбне, и҆ме́нъ бжⷭ҇твенныхъ, бжⷭ҇твенное разꙋмѣ́нiе бг҃осло́вилъ є҆сѝ, трⷪ҇чный бг҃осло́въ бы́въ бл҃года́тiю, бг҃облаже́нне дiонѵ́сiе.

Ѹ҆мертви́всѧ ны́нѣшнимъ жела́нiемъ, є҆́же къ бг҃ꙋ, и҆ любомꙋ́дрiю крѣ́пкѡ наꙋчи́всѧ, сꙋ́щымъ па́че ѹ҆ма̀ животвѡ́рнымъ дарова́нiємъ, бг҃оно́сный ѻ҆рга́нъ, ѻ҆́ч҃е, бы́лъ є҆сѝ.

Бг҃оро́диченъ:

Дѣѧ́нiемъ дв҃о, вседѣ́тельнагѡ дх҃а, тѣ́ло влⷣцѣ всѣ́хъ плодоноси́ла є҆сѝ, въ не́мже ѡ҆сꙋди́сѧ мíра грѣ́хъ и҆ жи́знь и҆сточи́сѧ вѣ́чнꙋющаѧ.

Сѣда́ленъ, гла́съ и҃. Подо́бенъ: Премꙋ́дрости:

Въ пꙋчи́нѣ премꙋ́дрости ѹ҆чѧ̀, дх҃а глꙋбины̀, трⷪ҇цы є҆ди́но бж҃ество̀ проповѣ́далъ є҆сѝ, прпⷣбне, списа́въ всѧ̑ а҆́гг҃льскiѧ чи́ны, и҆ та̑йнаѧ тѣ́хъ сiѧ̑нiѧ, бг҃омꙋ́дре. тѣ́мъ и҆ ни́жнюю i҆ера́рхiю счинѧ́ѧ, ко є҆ди́номꙋ всѧ̑ возве́лъ є҆сѝ є҆ди́нствꙋ, i҆ера́рше дiонѵ́сiе. молѝ хрⷭ҇та̀ бг҃а,  прегрѣше́нiй ѡ҆ставле́нiе дарова́ти чествꙋ́ющымъ любо́вiю свѧтꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Сл҃нца ѻ҆́блаче разꙋ́мнагѡ, бжⷭ҇твеннагѡ свѣ́та свѣти́льниче златокова́нный, нескве́рнаѧ, небла́знаѧ, всенепоро́чнаѧ влⷣчце, ѡ҆мраче́ннꙋю дꙋ́шꙋ мою̀ ѡ҆слѣпле́нiемъ страсте́й, безстра́стiѧ заре́ю просвѣтѝ, молю́сѧ. и҆ ѡ҆скверне́нное моѐ се́рдце ѡ҆мы́й потѡ́ки ѹ҆миле́нiѧ, покаѧ́нiѧ же слеза́ми, и҆ ѿ тимѣ́нiѧ мѧ̀ ѡ҆чи́сти дѣ́лъ мои́хъ, да любо́вiю зовꙋ́ ти: бцⷣе приснодв҃о, молѝ хрⷭ҇та̀ бг҃а, прегрѣше́нiй ѡ҆ставле́нiе пода́ти мѝ: тебе́ бо и҆мѣ́ю наде́ждꙋ ра́бъ тво́й.

Крⷭ҇тобг҃оро́диченъ:

А҆́гнца и҆ па́стырѧ и҆ и҆зба́вителѧ а҆́гница зрѧ́щи на крⷭ҇тѣ̀, восклица́ше пла́чꙋщи, и҆ го́рькѡ рыда́ющи вопiѧ́ше: мíръ ѹ҆́бѡ ра́дꙋетсѧ, прiе́млѧй тобо́ю и҆збавле́нiе, ѹ҆тро́ба же моѧ̀ гори́тъ, зрѧ́щи твоѐ распѧ́тiе, є҆́же терпи́ши за милосе́рдiе ми́лости, долготерпѣли́ве гдⷭ҇и, ми́лости бе́здно и҆ и҆сто́чниче неисчерпа́емый, ѹ҆милосе́рдисѧ и҆ да́рꙋй согрѣше́нiй ѡ҆ставле́нiе вѣ́рою пою́щымъ бжⷭ҇твєнныѧ стра̑сти твоѧ̑.

Пѣ́снь д҃. I҆рмо́съ:

Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованiе, не ѡ҆ста́вль нѣ́дра ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.

Церко́вное благочи́нiе ѹ҆краси́лъ є҆сѝ: въ ни́хъ бо, ѻ҆́ч҃е, живописа́лъ є҆сѝ зра̑чныѧ ѻ҆́бразы ꙗ҆́вственнѡ свѧщеннописа́нiемъ безꙿѻбра́зныхъ си́лъ: и҆́миже тайново́дѧтсѧ, и҆ просвѣща́ютсѧ всѧ̑ вѣ́рныхъ, бг҃омꙋ́дре, собо́ры.

Стрꙋи̑ твоегѡ̀ бг҃осло́вiѧ, бг҃опрiѧ́тне, цвѣтникѝ напаѧ́ютъ словє́сныѧ, присноцвѣтꙋ́щыѧ sѣлѡ̀, и҆ насаждє́нныѧ на пра́вости бг҃осло́вiѧ: є҆ди́нство бо сꙋщества̀ въ  трiе́хъ ли́цѣхъ, честно́е є҆динонача́лiе проповѣ́далъ є҆сѝ.

А҆́гг҃льскагѡ свѧщеннонача́льства си́льное, ст҃и́телю, жела́нiе и҆ раче́нiе, є҆́же къ бг҃ꙋ, и҆ неꙋкло́нное ма́нiе къ высотѣ̀ бжⷭ҇твеннѣй и҆ непостижи́мѣй, наꙋчи́лъ є҆сѝ бг҃омꙋ́дреннѡ вѣ́рою вопiю́щыѧ: си́лѣ твое́й сла́ва, чл҃вѣколю́бче.

Бг҃оро́диченъ:

Сщ҃еннодѣ́йствитель спасе́нiѧ бы́сть сн҃ъ тво́й всѣ̑мъ пою́щымъ тѧ̀, и҆ наста́вникъ и҆ просвѣти́тель, и҆ пра́вда, дв҃о, и҆ и҆збавле́нiе. тѣ́мъ тѧ̀ бцⷣꙋ и҆́стиннѡ и҆ гдⷭ҇ьственнѡ вѣ́рнiи є҆диномꙋ́дреннѡ сла́вимъ.

Пѣ́снь є҃. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.

Глагѡ́лъ твои́хъ вѣща́нiе, ꙗ҆́кѡ нѣ́кiй небе́сный шꙋ́мъ носи́мь, безбѡ́жныѧ ра́зꙋмы ѡ҆громѝ сло́вомъ бл҃года́ти, и҆ велѣ́нiй бжⷭ҇твенныхъ зарѧ́ми свѣтлѣ́йшими вѣ́рныхъ сердца̀ просвѣтѝ.

Ѹ҆подо́билсѧ є҆сѝ кꙋпцꙋ̀, и҆́щꙋщемꙋ дѡ́брыѧ би́серы, всебога́те, и҆ ѡ҆брѣ́лъ є҆сѝ є҆ди́нъ би́серъ и҆́стиннѡ многоцѣ́ненъ: и҆ ѹ҆ди́вльсѧ є҆гѡ̀ бг҃отво́рнꙋ свѣтоверже́нiю, ст҃и́телю, бг҃а и҆сповѣ́далъ є҆сѝ.

И҆сто́чникъ мꙋ́дрости, любомꙋ́дрѣйше ѻ҆́ч҃е, возлюби́лъ є҆сѝ, и҆ тоѧ̀ раче́нiемъ и҆ любо́вiю ѡ҆держи́мь, вели́къ бы́лъ є҆сѝ, и҆ рѣ̑ки бжⷭ҇твенныхъ велѣ́нiй всегда̀ то́чиши, бг҃огла́се.

Бг҃оро́диченъ:

Ꙗ҆́кѡ ѡ҆бра́дованнаѧ, добротворѧ́щее прiѧ́ла є҆сѝ бл҃голѣ́пiе, всѧ̑ є҆ди́нѣмъ хотѣ́нiемъ сотво́ршагѡ, и҆ бжⷭ҇твенною добро́тою, и҆ просвѣще́нiемъ благовѣ́рiѧ, бг҃ома́ти, на́съ ѹ҆добри́вшагѡ.

Пѣ́снь s҃. I҆рмо́съ:

Ѡ҆чи́сти мѧ̀, сп҃се, мнѡ́га бо беззакѡ́нiѧ моѧ̑, и҆ и҆зъ  глꙋбины̀ sѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нiѧ моегѡ̀.

Зако́ннѡ любомꙋ́дрствꙋѧ, мꙋ́дрости да́ръ полꙋчи́лъ є҆сѝ. бжⷭ҇твеннѣ бг҃осло́вѧ, правосла̑вныѧ догма́ты, всебл҃же́нне, ѡ҆ста́вилъ є҆сѝ, и҆́хже наслажда́ющесѧ вѣ́рнiи тѧ̀ блажи́мъ.

Ра́зꙋмомъ бг҃олѣ́пнымъ, бг҃омꙋ́дре, ѹ҆добрѧ́емь, бжⷭ҇твенномꙋ ѹ҆чи́телю слꙋ́хъ тво́й приклони́лъ є҆сѝ, и҆ премíрнꙋю ѿ негѡ̀ мꙋ́дрость навы́клъ є҆сѝ, дiонѵ́сiе.

Житiѐ твоѐ чꙋ́дно, сло́во же ди́внѣйше, ѧ҆зы́къ тво́й свѣтоза́ренъ, ѹ҆ста̀ ѻ҆гнедохновє́нна и҆ дꙋходви̑жима, ѹ҆́мъ же тво́й и҆спы́тенъ ѻ҆́ч҃е, бг҃облаже́нне.

Бг҃оро́диченъ:

Гла́съ тѝ гаврiи́ловъ ра́достнѡ, дв҃о, взыва́емъ вѣ́рнiи: и҆зъ тебе́ бо неизрече́ннѡ на́мъ живонача́льный творе́цъ и҆зше́лъ є҆́сть, и҆ примѣси́сѧ человѣ́кѡмъ, чл҃вѣколю́бецъ.

Конда́къ, гла́съ и҃. Подо́бенъ: Взбра́нной:

Нбⷭ҇наѧ врата̀ проше́дъ дꙋ́хомъ, ꙗ҆́кѡ ѹ҆чени́къ, до тре́тiѧгѡ нб҃сѐ дости́гшагѡ а҆пⷭ҇ла, дiонѵ́сiе, неизрече́нныхъ ѡ҆богати́лсѧ є҆сѝ всѧ́кимъ ра́зꙋмомъ, и҆ ѡ҆зари́лъ є҆сѝ во тмѣ̀ невѣ́дѣнiѧ сѣдѧ́щыѧ. тѣ́мже зове́мъ: ра́дꙋйсѧ, ѻ҆́ч҃е всемíрный.

I҆́косъ:

А҆́гг҃лъ ѿ человѣ́кѡвъ, добродѣ́тельми бы́въ вели́кiй, дiонѵ́сiй, ве́сь ꙗ҆́кѡ крила́тъ навы́че ѹ҆мо́мъ нбⷭ҇ныѧ ра́зꙋмы. тѣ́мъ пѣ́сньми ꙗ҆́кѡ а҆́гг҃ла почти́мъ, вопiю́ще къ немꙋ̀ такѡва́ѧ: ра́дꙋйсѧ, ѹ҆вѣ́дѣвый хрⷭ҇та̀ па́ѵломъ. ра́дꙋйсѧ, мнѡ́гiѧ ко хрⷭ҇тꙋ̀ ѡ҆брати́вый. ра́дꙋйсѧ, многобо́жiѧ храмѡ́въ гꙋби́телю. ра́дꙋйсѧ, бг҃оразꙋ́мнагѡ совѣ́та смотре́нiе. ра́дꙋйсѧ, кни́го бг҃оначерта́ннаѧ та́йныхъ сокро́вищъ. ра́дꙋйсѧ, скрижа́ль бг҃озра́чнаѧ, и҆ зерца́ло нбⷭ҇ное. ра́дꙋйсѧ, ꙗ҆́кѡ стрⷭ҇ть гдⷭ҇ню ви́дѣлъ є҆сѝ. ра́дꙋйсѧ,  ꙗ҆́кѡ ѹ҆се́рднѡ тогѡ̀ ра́ди закала́ешисѧ. ра́дꙋйсѧ, и҆сто́чниче, и҆сточа́ѧ ра́зꙋмъ. ра́дꙋйсѧ, ка́пле, ѹ҆гаша́ющи безꙋ́мiе. ра́дꙋйсѧ, стезѐ неле́стнаѧ спасе́нiѧ. ра́дꙋйсѧ, прегра́до нечести́выхъ прехо́да. ра́дꙋйсѧ, ѻ҆́ч҃е всемíрный.

Пѣ́снь з҃. I҆рмо́съ:

Бж҃iѧ снисхожде́нiѧ ѻ҆́гнь ѹ҆стыдѣ́сѧ въ вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ.

Ꙗ҆́кѡ тꙋ́ча нбⷭ҇наѧ, зе́млю жа́ждꙋщꙋю, твоѧ̑ ѹ҆чє́нiѧ вѣ́рныхъ сердца̀ при́снѡ жела́ющаѧ ѹ҆маща́ютъ, и҆ несы́тнѡ вопи́ти наꙋча́тъ: ѻ҆тє́цъ на́шихъ бж҃е, бл҃гослове́нъ є҆сѝ.

Ра́зꙋмомъ бг҃омꙋ́дреннымъ безплѡ́тныѧ ѹ҆мы̀ расписа́лъ є҆сѝ, и҆ тѣ́хъ, пребл҃же́нне, пѣсносло́вiѧ, бжⷭ҇твенъ бы́въ, цр҃ковь пѣ́ти наказа́лъ є҆сѝ: бл҃гослове́нъ бг҃ъ ѻ҆тє́цъ на́шихъ.

Прiѧ́телище дх҃а всест҃а́гѡ ꙗ҆ви́лсѧ є҆сѝ бл҃гоключи́мое, и҆ тогѡ̀ вдохновє́нiѧ и҆ ꙗ҆влє́нiѧ проро́чески провозглаша́ѧ, мꙋ́дре дiонѵ́сiе, вопiѧ́ше ве́селѡ: бл҃гослове́нъ бг҃ъ ѻ҆тє́цъ на́шихъ.

Бг҃оро́диченъ:

Сѐ ны́нѣ и҆спо́лнисѧ и҆са́iи бг҃оглаго́ливагѡ прорече́нiе: дв҃а бо во чре́вѣ бг҃а сло́ва и҆мѣ̀, и҆ породила̀ є҆́сть жизнода́вца, є҆мꙋ́же всѝ зове́мъ: бл҃гослове́нъ бг҃ъ ѻ҆тє́цъ на́шихъ.

Пѣ́снь и҃. I҆рмо́съ:

Седмери́цею пе́щь халде́йскiй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сiѧ̑ ви́дѣвъ, творцꙋ̀ и҆ и҆зба́вителю вопiѧ́ше: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Свѣ́телъ ꙗ҆́кѡ зерца́ло бы́въ, дiонѵ́сiе, и҆ вмѣсти́теленъ чи́стыхъ ꙗ҆вле́нiй ѹ҆́мъ содѣ́лавъ, добродѣ́телiю, всебога́те, лꙋчы̀ па́че ѹ҆ма̀ сiѧ́нiѧ прiе́млѧ, вопiѧ́лъ є҆сѝ: свѧще́нницы, благослови́те, лю́дiе, превозноси́те во всѧ̑ вѣ́ки. 

Ѻ҆би́льнѣйшаѧ бл҃года́ть и҆злiѧ́сѧ во ѹ҆стна́хъ твои́хъ, тѣ́мъ бжⷭ҇твєннаѧ ѹ҆чє́нiѧ предложи́лъ є҆сѝ, и҆ тѣ́хъ ра́зꙋмы па́че смы́сла на́мъ простира́ѧ, и҆ ꙗ҆снѣ́е и҆ свѣ́тлѡ ѿверза́ѧ, вѣ́рою пою́щымъ: свѧще́нницы, благослови́те, лю́дiе, превозноси́те во всѧ̑ вѣ́ки.

Зна́емѣйша бы́сть тобо́ю, дiонѵ́сiе, а҆ѳи́нскаѧ всесла́внаѧ митропо́лiа, хрⷭ҇тꙋ̀ прине́сшаѧ тѧ̀ нача́токъ всесщ҃е́нный всецр҃ю̀, всегда̀ пою́щи: ѻ҆́троцы, благослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Бг҃оро́диченъ:

Мт҃и бж҃iѧ всенепоро́чнаѧ, дꙋшѝ моеѧ̀ стрꙋ́пы, и҆ грѣхѡ́вныѧ ꙗ҆́звы потребѝ: сн҃а бо родила̀ є҆сѝ, вла́сть и҆мꙋ́щаго, свѧ̑занныѧ плени́цами грѣхо́вными, ѹ҆до́бь ѡ҆сла́бити ѿ ѹ҆́зъ нерѣши́мыхъ, є҆ди́наго бл҃годѣ́телѧ и҆ є҆ди́наго жизнода́вца.

Пѣ́снь ѳ҃. I҆рмо́съ:

Ѹ҆жасе́сѧ ѡ҆ се́мъ нб҃о, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее небе́съ. тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ чинонача̑лiѧ велича́ютъ.

Ст҃ы́хъ а҆пⷭ҇лъ сподо́билсѧ є҆сѝ ви́дитель бы́ти, и҆ сострада́лецъ, и҆ соѻ́бщникъ бы́лъ є҆сѝ сла́вы: и҆ съ тѣ́ми на видѣ́нiе потща́лсѧ є҆сѝ тѣлесѐ и҆́стиннѡ живонача́льныѧ є҆ди́ныѧ бцⷣы, и҆ чⷭ҇тнѣ́йшiѧ, ю҆́же досто́йнѡ велича́емъ.

Бжⷭ҇твеннагѡ црⷭ҇твiѧ на нб҃сѣ́хъ наслѣ́дникъ бы́лъ є҆сѝ, ꙗ҆́кѡ зако́ненъ а҆рхiере́й ѻ҆́ч҃е, ꙗ҆́кѡ непобѣди́мь страда́лецъ, свѧще́нства ма́стiю кро́вь сраствори́лъ є҆сѝ мч҃ническꙋю: тѣ́мъ сꙋгꙋ̑бымъ вѣнцє́мъ сподо́билсѧ є҆сѝ досто́йнѡ, свѧщеннотаи́нниче дiонѵ́сiе.

Ꙗ҆́кѡ и҆мѣ́ѧ дерзнове́нiе ко хрⷭ҇тꙋ̀, i҆ера́рше мꙋ́дре дiонѵ́сiе, всегда̀ молѝ и҆зба́витисѧ ѿ и҆скꙋше́нiѧ благоче́стнѡ пою́щымъ тѧ̀, ѹ҆ч҃ничѐ неизрече́нныхъ видѣ́нiй, ꙗ҆́кѡ тайноꙋче́нныѧ и҆ бг҃онача́льныѧ свѧщенноѧвле́нникъ бла́гости. 

Бг҃оро́диченъ:

Побѣди́вшꙋ є҆́рєси хра́брски, честнꙋ́ю це́рковь ꙗ҆вѝ, ю҆́же хрⷭ҇то́съ чⷭ҇тно́ю свое́ю кро́вiю ꙗ҆́кѡ бл҃гъ стѧжа̀, ѡ҆бра́дованнаѧ, сн҃ъ тво́й и҆́стиннѡ: и҆ спасѝ ѿ бѣ́дъ и҆ ѿ ѡ҆бстоѧ́нiѧ ѡ҆держа́щагѡ на́съ, влⷣчце.

Свѣти́ленъ. Подо́бенъ: Ѹ҆ченикѡ́мъ зрѧ́щымъ:

Добродѣ́тельми восходѧ̀, возвы́сивсѧ на небеса̀, бг҃опрiѧ́тне, и҆ позна́лъ є҆сѝ а҆́гг҃лѡвъ чи́ны, и҆ всѣ́хъ вы́шнихъ стоѧ̑нiѧ, и҆ трисо́лнечнꙋю зарю̀ навы́къ ѿ па́ѵла.

Бг҃оро́диченъ:

И҆́же жи́зни бжⷭ҇твеннѣй и҆ блаже́ннѣй позави́дѣвъ мѝ дре́вле въ раѝ вра́гъ прелꙋка́вый и҆ sлоко́зненный, и҆ ѿ є҆де́ма и҆згна́въ мѧ̀, ѹ҆мерщвлѧ́етсѧ ржⷭ҇тво́мъ твои́мъ, бцⷣе.

На стiхо́внѣ ѻ҆ктѡ́иха. Сла́ва, ст҃а́гѡ, гла́съ и҃. Ге́рманово:

Во ст҃и́телехъ и҆ мꙋ́ченицѣхъ преизѧ́ществовавъ, преподо́бне, вѣ́ренъ ꙗ҆ви́лсѧ є҆сѝ па́стырь, и҆ хрⷭ҇то́вꙋ и҆спи́въ ча́шꙋ: тѣ́мъ во ѻ҆бои́хъ благоꙋгоди́въ томꙋ̀, моли́сѧ ѡ҆ всѣ́хъ на́съ, съ го́рними слꙋжи́тельми во свѣ́тѣ ны́нѣ водворѧ́емый.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Поⷣ: Мч҃ницы:

Ю҆́ница нескве́рнаѧ ю҆нца̀ ви́дѧщи на дре́вѣ пригвожда́ема во́лею, рыда́ющи жа́лостнѣ, ѹ҆вы̀ мнѣ̀, вопiѧ́ше, люби́мѣйшее ча́до! что̀ тѝ со́нмъ воздадѐ безблагода́тный є҆вре́йскiй, хотѧ̀ мѧ̀ ѡ҆безча́дствовати ѿ тебє̀, вселюбе́зне;

На лiтꙋргíи, бл҃жє́нна ѻ҆ктѡ́иха, на д҃: и҆ ст҃а́гѡ, пѣ́снь г҃, на д҃. Прокíменъ, гла́съ и҃: Восхва́лѧтсѧ прпⷣбнiи во сла́вѣ, и҆ возра́дꙋютсѧ на ло́жахъ свои́хъ. Стíхъ. Воспо́йте гдⷭ҇еви пѣ́снь но́вꙋ. А҆пⷭ҇толъ дѣѧ́нiй, зача́ло м҃, ѿ полꙋ̀. А҆ллилꙋ́iа, гла́съ в҃. Стíхъ: Свѧще́нницы твоѝ ѡ҆блекꙋ́тсѧ пра́вдою. Е҆ѵⷢ҇лiе матѳе́а, зача́ло н҃є ѿ полꙋ̀. Прича́стенъ: Въ па́мѧть вѣ́чнꙋю бꙋ́детъ пра́ведникъ:




