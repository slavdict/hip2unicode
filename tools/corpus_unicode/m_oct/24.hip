    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ к҃д-й де́нь.

Ст҃а́гѡ мч҃ника а҆ре́ѳы, и҆ и҆̀же съ ни́мъ.

И҆ пра́зднованiе прест҃ѣ́й бцⷣѣ, въ че́сть i҆кѡ́ны є҆ѧ̀ всѣ́хъ скорбѧ́щихъ ра́дости.

Слꙋ́жба сiѧ̀ пи́сана въ приложе́нiи.

На Гдⷭ҇и, воззва́хъ, стiхи̑ры, гла́съ а҃. Поⷣ: Всехва́льнiи мч҃ницы:

Е҆вре́йскомꙋ свирѣ́пствꙋ * твоѐ мꙋ́жество противоположи́лъ є҆сѝ, * мч҃ниче а҆ре́ѳо всехва́льне, * и҆ бжⷭ҇твенною бл҃года́тiю * побѣдоно́сецъ ꙗ҆ви́лсѧ є҆сѝ, * и҆ ли́къ приве́лъ є҆сѝ мч҃никѡвъ, * хрⷭ҇тꙋ̀ во́инствꙋющiй, ѿ всѧ́кагѡ, сла́вне, во́зраста совокꙋплѧ́емь, * и҆ ѿ ро́да всѧ́кагѡ составлѧ́емь.

А҆ре́ѳо всесла́вне, * кра́сный ли́къ соста́вивъ, * свѧще́нныхъ сомꙋ́ченикѡвъ твои́хъ, * съ ни́миже подвиза́лсѧ є҆сѝ, * до́брый по́двигъ * и҆ тече́нiе соверши́въ, * твоегѡ̀ мꙋ́жественнѣйшагѡ страда́нiѧ. * тѣ́мъ хрⷭ҇та̀ молѝ, * дарова́ти дꙋша́мъ на́шымъ * ми́ръ и҆ ве́лiю ми́лость.

Дѣ̑вы, бг҃омꙋ̑дрыѧ мч҃ницы, * хрⷭ҇то́вымъ раче́нiемъ распалѧ́еми, * не́мѡщи є҆сте́ствєнныѧ забы́вше, * и҆ си́лою бжⷭ҇твенною * ꙗ҆́вѣ ѹ҆крѣплѧ́еми, * льще́нiе вра́жiе попра́ша, * не ѹ҆страши́вшесѧ мꙋче́нiѧ болѣ́зней, * и҆ пе́щи ѻ҆́гненныѧ не ѹ҆боѧ́шасѧ.

Сла́ва, гла́съ д҃. А҆нато́лiа:

Пѣ́сненнѡ пастыренача́льника дне́сь, вѣ́рнiи, є҆диномы́сленнѡ почти́мъ, а҆ре́ѳꙋ сла́внѣйшаго съ сꙋ́щими є҆гѡ̀: ꙗ҆́кѡ ѡ҆бличѝ царѧ̀ пребеззако́нновавша и҆ кро́вь и҆злiѧ̀ за хрⷭ҇то́во и҆сповѣ́данiе, ѿѻнꙋ́дꙋже и҆ ѻ҆́гненный ѻ҆́блакъ попалѧ́ше на лицы̀ землѝ, ѡ҆блича́ѧ пребеззако́нныхъ нече́стiе. тѣ́мъ, хрⷭ҇тѐ бж҃е, твоѧ̑ страстоте́рпцы ѹ҆крѣпи́въ къ твоемꙋ̀ славосло́вiю, и҆ на́съ соблюдѝ, ꙗ҆́кѡ всѣ́хъ влⷣка, ѿ и҆скꙋше́нiй и҆ скорбе́й, моли́твами ст҃ы́хъ твои́хъ. 

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Поⷣ: Ꙗ҆́кѡ до́блѧ.

А҆́гнца и҆ па́стырѧ тѧ̀ * на дре́вѣ ꙗ҆́кѡ ви́дѣ, * а҆́гница ро́ждшаѧ рыда́ше, * и҆ мт҃рски тѝ вѣща́ше. * сн҃е возжелѣ́нне, * ка́кѡ на дре́вѣ крⷭ҇тнѣмъ повѣ́шенъ є҆сѝ, долготерпѣли́ве; * ка́кѡ рꙋ́цѣ и҆ но́зѣ твоѝ, сло́ве, * пригвозди́шасѧ ѿ беззако́нныхъ, * и҆ кро́вь твою̀ и҆злiѧ́лъ є҆сѝ, влⷣко;

На стiхо́внѣ ѻ҆ктѡ́иха. Сла́ва, гла́съ и҃:

Лꙋка́вое и҆ невѣ́рное sлосовѣ́тiе є҆вре́йское проразꙋмѣ́вше, де́рзостiю дꙋ́ха за хрⷭ҇та̀ пострада́ти подвиза́стесѧ. ꙗ҆́кѡ бо дре́вле въ зако́нѣ, и҆̀же ѿ є҆гѵ́пта спа́сшаго въ пꙋсты́ни прогнѣ́ваша, и҆ того̀ крⷭ҇тꙋ̀ ѡ҆сꙋди́ша: та́кѡ ны́нѣ и҆ въ ва́съ дѣ́ломъ сло́во преидо́ша, невѣ́рствiемъ недꙋ́говавше, ва́съ ѻ҆гню̀ ѡ҆сꙋди́ша. вы́ же кꙋпномꙋ́дреннѣ мꙋ́жески терпѣ́нiемъ пострада́вше, стра́шни въ мч҃ницѣхъ показа́стесѧ. дерзнове́нiе и҆мꙋ́ще къ бг҃ꙋ, моли́те ѿ прегрѣше́нiй лю́тыхъ и҆зба́витисѧ дꙋша́мъ на́шымъ.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.

Подо́бенъ: Ѽ пресла́внагѡ чꙋдесѐ!

Что̀ зри́мое видѣ́нiе, * є҆́же мои́ма ѻ҆чи́ма ви́дитсѧ, ѽ влⷣко! * содержа́й всю̀ тва́рь, * на дре́во воздви́женъ бы́въ, * и҆ ѹ҆мира́еши всѣ̑мъ даѧ́й жи́знь, * бцⷣа, пла́чꙋщи, * гл҃го́лаше, * є҆гда̀ ѹ҆зрѣ̀ на крⷭ҇тѣ̀ возноси́ма, и҆зъ неѧ̀ неизрече́ннѡ возсiѧ́вшаго * бг҃а и҆ чл҃вѣ́ка.

Тропа́рь, гла́съ а҃.

Болѣ́зньми ст҃ы́хъ, и҆́миже ѡ҆ тебѣ̀ пострада́ша, ѹ҆моле́нъ бꙋ́ди, гдⷭ҇и, и҆ всѧ̑ на́шѧ болѣ̑зни и҆сцѣлѝ, чл҃вѣколю́бче, мо́лимсѧ.

Сла́ва, и҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 



На ѹ҆́трени ѻ҆́ба канѡ́на ѻ҆ктѡ́иха, и҆ мч҃никѡвъ, на д҃, є҆гѡ́же краегране́сiе:

Мч҃ническiй собо́ръ бг҃окра́снѣ воспое́мъ пѣ́сньми.

Творе́нiе ѳеофа́ново.

Гла́съ и҃. Пѣ́снь а҃. I҆рмо́съ:

Пѣ́снь возсле́мъ, лю́дiе, чꙋ́дномꙋ бг҃ꙋ на́шемꙋ, свободи́вшемꙋ i҆и҃лѧ ѿ рабо́ты, пѣ́снь побѣ́днꙋю пою́ще и҆ вопiю́ще, пои́мъ тебѣ̀ є҆ди́номꙋ влⷣцѣ.

Мч҃ниче, страстоте́рпче хрⷭ҇то́въ а҆ре́ѳо, всебл҃же́нне, моли́твами твои́ми и҆ сꙋ́щихъ съ тобо́ю мч҃никѡвъ ѹ҆́мъ мо́й просвѣтѝ: ꙗ҆́кѡ да воспою̀ ва́шꙋ свѣтоно́снꙋю и҆ бжⷭ҇твеннꙋю па́мѧть.

Вы́спрь житiѐ ꙗ҆́вѣ на нб҃сѣ́хъ стѧжа́въ, бг҃облаже́нне, хрⷭ҇то́вымъ подо́бiемъ, себѐ пре́далъ є҆сѝ жела́нiемъ мꙋче́нiѧ беззакѡ́ннымъ є҆вре́ємъ, бг҃омꙋ́дре.

Глаго́лъ престꙋпи́въ бж҃iй, є҆вре́инъ пребеззако́нный и҆ непра́веднѣйшiй, бг҃оизбра́нное ста́до хрⷭ҇то́во погꙋбѝ, ѻ҆ба́че воспрiѧ́ше сꙋ́дъ пра́веднымъ и҆ бжⷭ҇твеннымъ про́мысломъ.

Стезю̀ ше́ствовалъ неꙋкло́ннѡ, къ нб҃сѝ ведꙋ́щꙋю, хрⷭ҇тꙋ̀ приве́лъ є҆сѝ мч҃ническiй собо́ръ, а҆ре́ѳо всехва́льне, всѧ́кагѡ во́зраста и҆ ро́да всѧ́кагѡ со́бранный.

Бг҃оро́диченъ:

Пѣ́сньми прест҃ꙋ́ю, вѣ́рнiи, марíю похва́лимъ, бг҃ома́терь, ѡ҆бра́дованнꙋю, покро́въ бжⷭ҇твенный, ти́хое приста́нище, всѣ́хъ вѣ́рныхъ предста́тельницꙋ.

Пѣ́снь г҃. I҆рмо́съ:

Нбⷭ҇нагѡ крꙋ́га верхотво́рче, гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нiй кра́ю, вѣ́рныхъ ѹ҆твержде́нiе є҆ди́не чл҃вѣколю́бче.

Ѹ҆твержде́ннꙋ зрѧ́ще крⷭ҇та̀ бл҃года́тiю твою̀ цр҃ковь,  є҆вре́йстiи ѻ҆́троцы пребеззако́ннiи, за́вистiю та́юще, и҆ ра́нами многоѻбра́зными неща́днѡ мꙋ́чахꙋ, є҆ди́не человѣколю́бче.

Ꙗ҆доме́тный ѧ҆зы́къ sловѣ́рнiи и҆мꙋ́ще, и҆ тѧ̀ хꙋ́лѧще, си́хъ прароди́тели и҆зба́вльшаго дре́внѧгѡ мꙋчи́тельства, въ тѧ̀ вѣ́рꙋющыѧ, сп҃се, закла́ша.

Созда́вый наединѣ̀ бг҃одѣ́йственнымъ ма́нiемъ человѣ́чєскаѧ сердца̀, кто̀ про́мысла твоегѡ̀ глꙋбинꙋ̀ возмо́жетъ пости́гнꙋти; ꙗ҆́кѡ ста́до, є҆́же, хрⷭ҇тѐ, собра́лъ є҆сѝ, волкѡ́мъ пре́далъ є҆сѝ.

Бг҃омꙋ́дрое твоѐ ста́до, ва́рварскими мечи̑ ссѣка́емо, ѹ҆се́рднѡ призыва́ше тѧ̀: прiимѝ дꙋ́хи и҆ дꙋ́шы на́шѧ, сп҃се, и҆ къ свѣ́тꙋ наста́ви црⷭ҇твiѧ твоегѡ̀.

Бг҃оро́диченъ:

Ѹ҆мерщвле́на мѧ̀ дре́вле, къ жи́зни, пречⷭ҇таѧ, па́ки возвела̀ є҆сѝ, є҆ди́на ѵ҆поста́снꙋю жи́знь ро́ждшаѧ: є҆́йже прирази́вшисѧ, расто́ржесѧ ꙗ҆́вѣ вражде́бнѣйшаѧ сме́рть.

Сѣда́ленъ, гла́съ и҃. Подо́бенъ: Премꙋ́дрости:

Крⷭ҇та̀ си́лою воѡрꙋжи́всѧ, и҆ вѣ́рою ѡ҆гради́въ гра́дъ тво́й, дѣ́лы посрами́лъ є҆сѝ мꙋчи́телево свирѣ́пство, терпѣ́нiѧ же ѻ҆́бразъ бжⷭ҇твеннагѡ бы́въ, приве́лъ є҆сѝ хрⷭ҇тꙋ̀ мч҃ники. тѣ́мъ соше́дшесѧ по до́лгꙋ почти́мъ, а҆ре́ѳо прехва́льне, всепра́зднственнꙋю па́мѧть твою̀: страстоно́сче всесла́вне, молѝ хрⷭ҇та̀ бг҃а, грѣхѡ́въ ѡ҆ставле́нiе пода́ти чествꙋ́ющымъ любо́вiю свѧтꙋ́ю па́мѧть твою̀.

Сла́ва, и҆ ны́нѣ, бг҃оро́диченъ:

Въ напа̑сти многоплетє́нныѧ впа́дъ ѿ вра̑гъ ви́димыхъ и҆ неви́димыхъ, бꙋ́рею ѡ҆держи́мь безчи́сленныхъ согрѣше́нiй мои́хъ, и҆ ꙗ҆́кѡ къ те́пломꙋ застꙋпле́нiю и҆ покро́вꙋ моемꙋ̀, чⷭ҇таѧ, ко приста́нищꙋ притека́ю твоеѧ̀ бла́гости. тѣ́мже, пречⷭ҇таѧ, и҆зъ тебє̀ воплоще́нномꙋ  безсѣ́меннѡ, моли́сѧ прилѣ́жнѡ, ѡ҆ всѣ́хъ рабѣ́хъ твои́хъ, непреста́ннѡ молѧ́щихтисѧ, бцⷣе пречⷭ҇таѧ, молѧ́щи є҆го̀ при́снѡ, согрѣше́нiй ѡ҆ставле́нiе дарова́ти, воспѣва́ющымъ досто́йнѡ сла́вꙋ твою̀.

Крⷭ҇тобг҃оро́диченъ:

А҆́гнца и҆ па́стырѧ и҆ и҆зба́вителѧ, а҆́гница зрѧ́щи на крⷭ҇тѣ̀, восклица́ше пла́чꙋщи, и҆ го́рькѡ рыда́ющи, вопiѧ́ше: мíръ ѹ҆́бѡ ра́дꙋетсѧ, прiе́млѧ тобо́ю и҆збавле́нiе, ѹ҆тро́ба же моѧ̀ гори́тъ, зрѧ́щи твоѐ распѧ́тiе, є҆́же терпи́ши за милосе́рдiе ми́лости. долготерпѣли́ве гдⷭ҇и, ми́лости бе́здно, и҆ и҆сто́чниче неисчерпа́емый, ѹ҆милосе́рдисѧ, и҆ да́рꙋй согрѣше́нiй ѡ҆ставле́нiе, вѣ́рою пою́щымъ бжⷭ҇твєнныѧ стра̑сти твоѧ̑.

Пѣ́снь д҃. I҆рмо́съ:

Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованiе, не ѡ҆ста́вль нѣ́дра ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.

Собо́ръ ѹ҆крѣплѧ́емь бл҃года́тiю, и҆ ли́къ бжⷭ҇твенный и҆ пресвѣ́тлый, мч҃нически мно́жество стражда̀, во́инство побѣдоно́сное, а҆ре́ѳꙋ и҆мꙋ́ще чинонача́льника, да пое́тсѧ любо́вiю че́стнѡ пѣснопою́щими: си́лѣ твое́й сла́ва, человѣколю́бче.

Твои́мъ содержа́щсѧ ра́зꙋмомъ бг҃омꙋ́дрый гра́дъ тво́й, пребога́те, є҆ди́ною свѣтѧ́щасѧ честно́ю, къ пребеззакѡ́ннымъ мꙋ́жески подвиза́сѧ, и҆ побѣ́дꙋ взе́мъ, пѣснопое́тъ сп҃сꙋ: си́лѣ твое́й сла́ва, чл҃вѣколю́бче.

Зако́номъ но́вымъ животворѧ́щагѡ дх҃а ѡ҆гражда́емь, зако́нъ пи́смене попира́ѧ, благоче́стный гра́дъ, преѡдолѣ̀ дꙋше́вною чистото́ю, и҆ нра́вомъ бл҃горо́дiѧ, хрⷭ҇тꙋ̀ пѣснопоѧ̀: си́лѣ твое́й сла́ва, чл҃вѣколю́бче.

Вои́стиннꙋ гра́дъ бж҃iй ꙗ҆ви́лсѧ є҆сѝ, пречестны́й, и҆ мч҃никѡвъ бжⷭ҇твенное жили́ще, и҆ ѡ҆ тебѣ̀ пою́тсѧ свѣ́тлѡ  ны́нѣ пресла̑внаѧ, вє́лiѧ же и҆ ди̑внаѧ: ли́къ бо пою́щихъ влⷣцѣ приво́диши: си́лѣ твое́й сла́ва, чл҃вѣколю́бче.

Бг҃оро́диченъ:

И҆зъ дв҃дова ца́рскагѡ прозѧ́бши сро́дства, всецрⷭ҇твꙋющаго пре́жде вѣ̑къ и҆зъ ѻ҆ц҃а̀ сло́ва неизрече́ннѡ, и҆ па́че ѹ҆ма̀ возсiѧ́вшаго родила̀ є҆сѝ, дв҃о. тѣ́мъ тѧ̀, бцⷣꙋ, бг҃омꙋ́дреннѡ вѣ́рнiи ѹ҆блажа́емъ.

Пѣ́снь є҃. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго, но ѡ҆брати́ мѧ и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.

Бг҃озва́нный собо́ръ и҆ бг҃облаже́нный подвиза́ѧсѧ, и҆ те́плѣ дрꙋ́гъ дрꙋ́га ѹ҆крѣплѧ́юще, и҆ спосо́бствꙋюще, ѿ беззако́нныхъ хрⷭ҇та̀ ра́ди закла́тисѧ, благосла́внѡ, добропобѣ́днiи и҆зво́лиша.

Ѹ҆крѣ́пльшесѧ вѣ́рою, и҆ благоче́стiѧ ре́вностiю распалѧ́еми, ѹ҆гѡ́дницы твоѝ, хрⷭ҇тѐ, пребеззако́нныхъ стра́ха не ѹ҆боѧ́шасѧ, и҆ твое́ю любо́вiю цѣломꙋ́дреннѡ свѧ́зани, са́ми во́лею преда́шасѧ.

Бг҃а бжⷭ҇твєннымъ промышле́нiємъ и҆ неизбѣ̑жнымъ про́мысла сꙋдьба́мъ всю̀ жи́знь свою̀ возложи́вше, собо́ръ бжⷭ҇твенный, къ пребеззакѡ́ннымъ є҆врє́йскимъ скверноꙋбíйствѡмъ благоде́рзостнѡ, до́блiи, ѹ҆стреми́шасѧ.

На тѧ̀ надѣ́ющесѧ, и҆ вѣ́ровавше ны́нѣ воскрⷭ҇нiю твоемꙋ̀, твоѝ, сп҃се, мч҃ницы, не ретѧ́щесѧ, нижѐ во́плѧще, беззако́нными за твоѐ и҆сповѣ́данiе ѹ҆бiе́ни бы́ша, до́блественнѣйшiи.

Бг҃оро́диченъ:

Бж҃iе бг҃ъ сло́во, пре́жде вѣ̑къ ѻ҆ц҃ꙋ̀ соприсносꙋ́щный, бл҃гоꙋтро́бiѧ бога́тствомъ, во ѹ҆тро́бꙋ твою̀ всели́всѧ, ѡ҆бнища̀ и҆ чл҃вѣ́къ ꙗ҆ви́сѧ на землѝ, пло́ть бы́въ, дв҃о бцⷣе всепѣ́таѧ. 

Пѣ́снь s҃. I҆рмо́съ:

Ѡ҆чи́сти мѧ̀, сп҃се, мнѡ́га бо беззакѡ́нiѧ моѧ̑, и҆ и҆зъ глꙋбины̀ sѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нiѧ моегѡ̀.

Кро́вiю хрⷭ҇то́вою зна́менавшесѧ, ст҃íи, крѡ́ви своѧ̑ ѹ҆се́рднѡ и҆злiѧ́ша, сла́внiи мч҃ницы, и҆ ны́нѣ црⷭ҇твовати съ ни́мъ сподо́бишасѧ.

Ми́ръ прⷪ҇ро́чески глаго́лахꙋ ѧ҆зы́цы нѣмотствꙋ́ющiи, проповѣ́дахꙋ хрⷭ҇та̀ младе́нцєвъ нѣмова̑нiѧ, дѣ̑вы бг҃омꙋ̑дрыѧ, за бл҃гоче́стiе, са́ми себѐ бг҃ꙋ принесо́ша.

Ѿдѣли́сѧ тебѣ̀ свѣ́тъ, возсiѧ́ющь и҆сцѣлє́нiѧ бога́тнѡ ѿ хрⷭ҇та̀, а҆ре́ѳо бг҃оглаго́ливе, къ немꙋ́же и҆зше́лъ є҆сѝ, є҆щѐ и҆ска́паѧ по́ты страда́нiѧ.

Мно́жество тебѣ̀ мч҃ническое, бжⷭ҇твеннѡ, сп҃се, приведе́сѧ: ѻ҆́крестъ тебє̀ ли́цы ст҃ы́хъ ликꙋ́юще, про́сѧтъ ѡ҆ставле́нiѧ грѣхѡ́въ, тѣ́хъ при́снѡ прославлѧ́ющымъ.

Бг҃оро́диченъ:

Возсiѧ̀ ѿ сiѡ́на высоча́йшагѡ благолѣ́пiе, прiѧ́тiемъ пло́ти, по соедине́нiю неизрече́ннѡ, и҆зъ тебє̀, неискꙋсобра́чнаѧ, ѡ҆дѣ́ѧнъ, и҆ мíръ просвѣтѝ.

Конда́къ, гла́съ д҃. Подо́бенъ: Ꙗ҆ви́лсѧ є҆сѝ дне́сь.

Весе́лiѧ хода́тай на́мъ наста̀ свѣтоно́сный дне́сь страстоте́рпєцъ пра́здникъ, є҆го́же соверша́юще, сла́вимъ въ вы́шнихъ сꙋ́щаго гдⷭ҇а.

I҆́косъ:

Ѹ҆́мъ мо́й просвѣтѝ, хрⷭ҇тѐ, заре́ю по́двигѡвъ а҆ре́ѳы до́блѧгѡ, и҆ всѣ́хъ ст҃ы́хъ, съ ни́мъ пострада́вшихъ: пе́рвый бо всѣ́хъ ꙗ҆ви́сѧ вѣ́рный, мꙋ́жески ѡ҆полчи́всѧ на ѿме́щꙋщихъ воплоще́нiе, тебє̀, па́че є҆стества̀ вопло́щшагѡсѧ и҆ ро́ждшагѡсѧ, да на́съ и҆зба́виши ѿ ле́сти, и҆ пока́жеши небла́зненнѡ хотѧ́щымъ ше́ствовати пꙋ́ть  свидѣ́тельства, и҆́мже страда́льцы ходи́ша, тѧ̀ пою́ще въ вы́шнихъ сꙋ́щаго гдⷭ҇а.

Пѣ́снь з҃. I҆рмо́съ:

Бж҃iѧ снизхожде́нiѧ: ѻ҆́гнь ѹ҆стыдѣ́сѧ въ вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ.

Крове́й пото́цы страда́лєцъ твои́хъ и҆сточа́ютъ и҆сцѣлє́нiѧ, вѣ́рою тѣ́хъ па́мѧть похвалѧ́ющымъ, и҆ тебѣ̀, творцꙋ̀, ѹ҆се́рднѡ зовꙋ́щымъ: бл҃гослове́нъ є҆сѝ, бж҃е ѻ҆тє́цъ на́шихъ.

Посрами́ша ве́сь, побѣдоно́сцы, беззако́нныхъ совѣ́тъ, ꙗ҆́кѡ бжⷭ҇твеннымъ ра́зꙋмомъ и҆ ѻ҆строꙋ́мiемъ ѹ҆краша́еми, и҆, веселѧ́щесѧ, закала́еми поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ.

Ма́тєри щє́дрыѧ, ꙗ҆́кѡ ѹ҆ѧ́звлени твое́ю любо́вiю, хрⷭ҇тѐ, не пощадѣ́ша дѣте́й, но въ пещѝ попалѧ́ємыѧ, тебѣ̀, влⷣцѣ, взыва́юще поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ.

Свѣщы̀ страда́нiѧ, дѣ́вства свѣ́тлѡ вше́гше, въ бж҃iи черто́зѣ, бг҃оно́снiи, веселѧ́щесѧ съ мꙋ́дрыми дѣ́вами, зовꙋ́тъ: бл҃гослове́нъ є҆сѝ, бж҃е ѻ҆тє́цъ на́шихъ.

Бг҃оро́диченъ:

Дꙋ́шъ ѡ҆чище́нiе и҆ спасе́нiѧ хода́таица є҆сѝ, вѣ́рою тѧ̀ и҆ любо́вiю бж҃iю мт҃рь возвѣща́ющымъ, и҆ сн҃ꙋ твоемꙋ̀ согла́снѡ зовꙋ́щымъ: бл҃гослове́нъ є҆сѝ, бж҃е ѻ҆тє́цъ на́шихъ.

Пѣ́снь и҃. I҆рмо́съ:

Седмери́цею пе́щь халде́йскiй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сiѧ̑ ви́дѣвъ, творцꙋ̀ и҆ и҆зба́вителю вопiѧ́ше: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Не въ зако́нѣ бы́сть ꙗ҆́вѣ соверше́нiе, но въ хрⷭ҇тѣ̀ спасе́нiе даде́сѧ, вопiѧ́хꙋ мч҃ницы, бг҃оꙋбíйцамъ глаго́люще.  тѣ́мъ ра́дꙋющесѧ закала́емсѧ всѝ, и҆ ѹ҆мира́емъ ѹ҆се́рднѡ, томꙋ̀ пѣснопою́ще: лю́дiе, превозноси́те хрⷭ҇та̀ во вѣ́ки.

Тайнонаꙋча́етъ младе́нецъ и҆ ѹ҆чи́тъ безꙋ́мныѧ къ твоемꙋ̀ ѻ҆́бразꙋ зрѣ́ти пречⷭ҇томꙋ, хрⷭ҇тѐ, и҆ вѣ́рꙋ прiѧ́ти прише́ствiѧ твоегѡ̀ на землѝ, и҆̀, ѹ҆таи́всѧ пребеззако́нныхъ рꙋ́къ, въ пла́мень вни́де съ ро́ждшею, поѧ̀: лю́дiе, превозноси́те є҆го̀ во вѣ́ки.

На землѝ, мч҃ницы, благоче́стнѡ подвиза́вшесѧ, на нб҃сѣ́хъ ѿ хрⷭ҇та̀ вѣнцы̀ досто́йнѡ прiѧ́ша, ра́достнѡ ѿше́дше, и҆дѣ́же веселѧ́щихсѧ жили́ще, вѣ́рою пѣснопою́щихъ и҆ вопiю́щихъ непреста́ннѡ: лю́дiе, превозноси́те є҆го̀ во вѣ́ки.

Побѣди́вше, ст҃íи, лю́таго мiроде́ржца, и҆ слꙋжа́щыѧ тогѡ̀ хотѣ́нiємъ, ко вседержи́телю и҆ всѣ́хъ гдⷭ҇ꙋ, со дерзнове́нiемъ и҆ ра́достiю неизрече́нною, преидо́сте, вопiю́ще: свѧще́нницы, воспо́йте, лю́дiе, превозноси́те є҆го̀ во вѣ́ки.

Бг҃оро́диченъ:

За ны̀ моли́сѧ сн҃ꙋ твоемꙋ̀ и҆ гдⷭ҇ꙋ, чи́стѡ и҆ и҆́стиннѡ пою́щыѧ тѧ̀, и҆ тѧ̀ бг҃ома́терь и҆сповѣ́дающыѧ, пречⷭ҇таѧ, грѣхѡ́въ просѧ́щи разрѣше́нiѧ, полꙋчи́ти же спасе́нiѧ вѣ́рнѡ пою́щымъ: свѧще́нницы, благослови́те, лю́дiе, превозноси́те є҆го̀ во вѣ́ки.

Пѣ́снь ѳ҃. I҆рмо́съ:

Ѹ҆страши́сѧ всѧ́къ слꙋ́хъ неизрече́нна бж҃iѧ снизхожде́нiѧ, ꙗ҆́кѡ вы́шнiй во́лею сни́де да́же и҆ до пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже пречⷭ҇тꙋю бцⷣꙋ, вѣ́рнiи, велича́емъ.

Прича̑стницы сла́вы хрⷭ҇то́вы, ѡ҆бщева́вшесѧ сме́рти бы́сте, ст҃íи мч҃ницы, и҆ црⷭ҇твiѧ дiади́мою ѹ҆краси́стесѧ свѣ́тлѡ: бг҃ꙋ же предстоитѐ, на́мъ просѧ́ще спасе́нiѧ дꙋше́внагѡ, достосла́внiи.

Зако́ннiи ꙗ҆ви́стесѧ хрⷭ҇то́ви во́ини и҆ непобѣди́мiи мч҃ницы, а҆ре́ѳо всемꙋ́дре, и҆ со страда́вшими съ тобо́ю ѹ҆се́рднѡ,  со страстоте́рпицами жена́ми, дѣ̑вы ѻ҆трокови̑цы. тѣ́мже. мо́лимъ прилѣ́жнѡ, ѡ҆ на́съ моли́тесѧ.

Ѹ҆пра́ви, сло́ве бж҃iй, жи́знь мою̀, и҆ ѡ҆кормѝ, влⷣко, ѹ҆го́дникѡвъ твои́хъ моле́ньми лю́бѧщихъ тѧ̀, и҆ сподо́би тѣ́хъ соприча́стникꙋ бы́ти, грѣхи̑ моѧ̑ презира́ѧ, ꙗ҆́кѡ бл҃гъ и҆ чл҃вѣколю́бецъ.

Бг҃оро́диченъ:

Селе́нiе была̀ є҆сѝ бж҃iе, невмѣсти́маго во чре́вѣ вмѣ́щшаѧ, и҆ пре́жде безпло́тнаго, воплоще́нна на́мъ поро́ждшаѧ: є҆го́же ны́нѣ ѹ҆молѝ, чⷭ҇таѧ, прегрѣше́нiй ѡ҆ставле́нiе всѣ̑мъ дарова́ти, вѣ́рою тѧ̀ при́снѡ велича́ющымъ.

Свѣти́ленъ. Подо́бенъ: Жєны̀ ѹ҆слы́шите:

А҆ре́ѳина прⷪ҇ро́чества бг҃ъ и҆спо́лнитель бы́сть, возста́вивъ на паде́нiе нечести́вагѡ ѻ҆мирíта, є҆лесвана̀ мꙋ́жественнаго, гонѧ́ща и҆ ѹ҆бива́юща нечести́выхъ полкѝ, негра́нъ же возносѧ́ща и҆ весе́лiѧ и҆сполнѧ́юща.

Сла́ва, и҆ ны́нѣ, бг҃оро́диченъ:

Сꙋ́щꙋю бцⷣꙋ тѧ̀ и҆сповѣ́даемъ, влⷣчце, спа́сшiисѧ тобо́ю: бг҃а бо неизрече́ннѡ родила̀ є҆сѝ, разрꙋши́вшаго крⷭ҇то́мъ сме́рть, въ себѣ́ же привле́кша мч҃никѡвъ мно́жєства: съ ни́миже тѧ̀ восхвалѧ́емъ, дв҃о.

На лiтꙋргíи прокíменъ, гла́съ д҃: Ст҃ы̑мъ, и҆̀же сꙋ́ть на землѝ є҆гѡ̀: Стíхъ: Предзрѣ́хъ гдⷭ҇а предо мно́ю вы́нꙋ: А҆пⷭ҇лъ ко є҆вре́ємъ, зача́ло т҃л. А҆ллилꙋ́iа, гла́съ д҃: Воззва́ша пра́веднiи, и҆ гдⷭ҇ь ѹ҆слы́ша и҆́хъ. Е҆ѵⷢ҇лiе матѳе́а, зача́ло л҃и. Прича́стенъ: Ра́дꙋйтесѧ, пра́веднiи ѡ҆ гдⷭ҇ѣ:


