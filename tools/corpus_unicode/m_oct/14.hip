    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ д҃_i-й де́нь.

Ст҃ы́хъ мꙋ́чєникъ, наза́рiа, герва́сiа, прота́сiа и҆ келсíа:

И҆ прпⷣбныѧ мт҃ре на́шеѧ параске́ѵи.

Слꙋ́жба є҆ѧ̀ пи́сана по се́й слꙋ́жбѣ.

На Гдⷭ҇и, воззва́хъ, стiхи̑ры ст҃ы́хъ, гла́съ д҃. Поⷣ: Ꙗ҆́кѡ до́блѧ:

И҆̀же вѣ́ры свидѣ́телє по́двигъ соверши́вше, * побѣ́ды вѣне́цъ прiѧ́ша, * доблемꙋ́дренный наза́рiй, * и҆ вели́кiй прота́сiй, * съ келсíемъ мꙋ́дрымъ, * бг҃омꙋ́дрый герва́сiй. * и҆̀хже воспои́мъ ꙗ҆́кѡ дѡ́блiѧ ѡ҆рꙋ́жники, * ꙗ҆́кѡ вы́шнѧгѡ црⷭ҇твiѧ наслѣ́дники, * и҆ ꙗ҆́кѡ самовѡ́льнаѧ заколє́нiѧ.

Просвѣти́всѧ смы́сломъ свѣтозаре́нiѧ дх҃а, * свѧще́нный наза́рiе, * па́че со́лнца во тмѣ̀ сꙋ́щымъ возсiѧ́лъ є҆сѝ дꙋша́мъ, * бжⷭ҇твенною бл҃года́тiю * поꙋча́ѧ, просвѣща́ѧ, * наставлѧ́ѧ свѣтлѣ́йше, * є҆ди́наго гдⷭ҇а и҆ вѣ́ровати и҆ чти́ти, * воплоще́нна ѿ дв҃ы пресла́внѡ, * и҆ земны̑ѧ ѡ҆сiѧ́вшаго.

Съ наза́рiемъ возсiѧ̀ * приснопа́мѧтный келсíй, * и҆ сла́вный прота́сiй, и҆ герва́сiй, * доблемꙋ́дреннѡ пострада́вше, * и҆ всѧ̑ полкѝ де́мѡнскiѧ * мꙋ́жески на землѝ побѣди́вше. * тѣ́мъ то́чатъ и҆сцѣле́нiй стрꙋи̑, * и҆ сердца̀ напаѧ́ютъ бога́тнѡ благочести́выхъ * бжⷭ҇твенною бл҃года́тiю.

Да восхва́литсѧ наза́рiй, * и҆ да почти́тсѧ прота́сiй, * и҆ бжⷭ҇твенный келсíй, и҆ герва́сiй, * и҆̀же благосла́внѡ пострада́вше, * и҆ ле́сть ѹ҆ма́ливше, * и҆ а҆́гг҃льскимъ ликѡ́мъ свѧще́ннѡ причита́еми, * и҆ ѡ҆божа́еми по прича́стiю бжⷭ҇твенномꙋ, * и҆ побѣ́ды вѣнцы̀ * ѿ дла́ни живонача́льныѧ прiе́мше. 

Ꙗ҆́кѡ тече́нiе соверши́вше, * и҆ вѣ́рꙋ соблю́дше, * страда́нiѧ вѣнцы̀ ѹ҆вѧзо́стесѧ, * и҆ а҆́гг҃лѡмъ сочета́стесѧ, * свѣ́тлѡ хра́брствовавше, * и҆ льсти́ваго врага̀ ѡ҆ хрⷭ҇тѣ̀ попра́вше, * бжⷭ҇твеннiи мꙋ́чєницы. * сегѡ̀ ра́ди согла́снѡ соше́дшесѧ, свѣтоно́снꙋю ва́шꙋ па́мѧть * соверша́емъ веселѧ́щесѧ.

Бг҃омꙋ́дрый наза́рiй, * бжⷭ҇твеннымъ проповѣ́данiемъ * гра́ды проходѧ̀ просвѣтѝ: * є҆го́же подража́въ келсíй, * сла́вꙋ стѧжа̀ бжⷭ҇твенныхъ страда́лєцъ, * попра́въ льсти́ваго. * сiѧ̑ всѝ похвала́ми почти́мъ, * ꙗ҆́кѡ sвѣ́зды и҆ свѣти̑ла сꙋ́щымъ во тмѣ̀, * и҆ врачѝ дꙋ́шъ на́шихъ.

Сла́ва, гла́съ и҃:

Жє́ртвы словє́сныѧ, наза́рiа, и҆ герва́сiа, прота́сiа и҆ келсíа похва́лимъ, ꙗ҆́кѡ всѐ мꙋчи́телей неи́стовство со i҆́дѡлы ѹ҆праздни́ша. тѣ́мъ моли́твами и҆́хъ, хрⷭ҇тѐ бж҃е, ми́ръ мíрꙋ да́рꙋй, и҆ дꙋша́мъ на́шымъ ве́лiю ми́лость.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.

Подо́бенъ: Мꙋ́чєницы гдⷭ҇ни:

Не терплю̀, ча́до, ви́дѧщи тѧ̀ на дре́вѣ ѹ҆снꙋ́вша, бо́дрость всѣ̑мъ подаю́щаго. ꙗ҆́кѡ да дре́вле престꙋпле́нiѧ плодо́мъ, сно́мъ поги́бельнымъ ѹ҆снꙋ́вшымъ, бжⷭ҇твеннꙋю и҆ спаси́тельнꙋю бо́дрость пода́си, дв҃а гл҃го́лаше пла́чꙋщи, ю҆́же велича́емъ.

На стiхо́внѣ ѻ҆ктѡ́иха. Тропа́рь, гла́съ д҃:

Мꙋ́чєницы твоѝ, гдⷭ҇и, во страда́нiихъ свои́хъ вѣнцы̀ прiѧ́ша нетлѣ̑нныѧ ѿ тебє̀ бг҃а на́шегѡ: и҆мꙋ́ще бо крѣ́пость твою̀, мꙋчи́телей низложи́ша, сокрꙋши́ша и҆ де́мѡнѡвъ немѡщны́ѧ де́рзѡсти. тѣ́хъ моли́твами спасѝ дꙋ́шы на́шѧ.

Сла́ва, и҆ ны́нѣ, бг҃оро́диченъ: а҆́ще среда̀, и҆лѝ пѧто́къ, крⷭ҇тобг҃оро́диченъ. 



На ѹ҆́трени, ѻ҆́ба канѡ́на ѻ҆ктѡ́иха: и҆ ст҃ы́хъ, канѡ́нъ на д҃, є҆гѡ́же краегране́сiе:

Вѣ́рнѡ воспою̀ мꙋ́ченики вѣнценѡ́сныѧ. I҆ѡ́сифово.

Гла́съ д҃. Пѣ́снь а҃. I҆рмо́съ:

Ѿве́рзꙋ ѹ҆ста̀ моѧ̑, и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ, свѣ́тлѡ торжествꙋ́ѧ, и҆ воспою̀, ра́дꙋѧсѧ тоѧ̀ чꙋдеса̀.

Вѣ́рнѡ пострада́вше, и҆ по́двигъ сконча́вше, побѣ́ды вѣнце́мъ ѹ҆вѧзо́стесѧ, бжⷭ҇твеннiи мꙋ́чєницы: бжⷭ҇твеннꙋю ва́шꙋ па́мѧть тѣ́мъ пра́зднꙋемъ веселѧ́щесѧ.

Вѣ́триломъ вперѧ́еми дх҃а бжⷭ҇твеннагѡ, пꙋчи́нꙋ немо́креннѡ преидо́сте, мꙋ́ченицы сла́внiи, мꙋче́нiй, и҆ ны́нѣ къ бжⷭ҇твенномꙋ приста́нищꙋ вы́шнiѧ свѣ́тлости всели́стесѧ.

Крⷭ҇то́мъ ꙗ҆́коже бронѧ́ми ѡ҆дѣ́ѧни, блаже́ннiи, врага̀ безпло́тнаго пора́товасте въ тѣ́лѣ, томлє́нiѧ многоплетє́ннаѧ и҆ сме́рть непра́веднꙋю претерпѣ́вше.

Бг҃оро́диченъ:

Е҆ди́нꙋ вмѣсти́вшꙋю превѣ́чнаго гдⷭ҇а во ѹ҆тро́бѣ, всенепоро́чнꙋю ѻ҆трокови́цꙋ воспои́мъ, ꙗ҆́кѡ бы́сть нб҃съ простра́ннѣйши, бг҃а воплоти́вши бл҃гости ра́ди.

Пѣ́снь г҃. I҆рмо́съ:

Твоѧ̑ пѣсносло́вцы, бцⷣе, живы́й и҆ незави́стный и҆сто́чниче, ли́къ себѣ̀ совокꙋ́пльшыѧ, дꙋхо́внѡ ѹ҆твердѝ, въ бжⷭ҇твеннѣй твое́й сла́вѣ, вѣнцє́въ сла́вы сподо́би.

Ꙗ҆́кѡ гро́здiе бжⷭ҇твеннiи бы́сте вiногра́да бжⷭ҇твеннагѡ и҆́стиннѡ, страда́нiѧ и҆злива́юще вiно̀ на́мъ, мꙋ́чєницы, дꙋхо́внѡ веселѧ́щее всѣ́хъ сердца̀ бл҃года́тiю.

Крѣ́пкѡ проти́вилсѧ є҆сѝ гони́телю, наза́рiе мꙋ́чениче хрⷭ҇то́въ, повелѣва́ющꙋ мє́рзскимъ тебѣ̀ богѡ́мъ жре́ти, пребога́те, ꙗ҆́кѡ а҆́гнѧ заколе́нiю гото́въ бы́лъ є҆сѝ, сла́вне. 

Хвале́нiѧ всѝ согла́сiе воспои́мъ дне́сь вѣ́рнѡ, наза́рiю, герва́сiю, прота́сiю и҆ келсíю, и҆́стины свидѣ́телємъ бы́вшымъ въ дс҃ѣ.

Бг҃оро́диченъ:

Зако́на проѡбразова́ше ски́нiѧ тѧ̀ бы́ти хотѧ́щꙋю, чⷭ҇таѧ, бж҃iе свѧще́нное жили́ще: и҆зъ негѡ́же ѡ҆чище́нiе на́ше, ст҃ы́ню да́рꙋѧй всѣ̑мъ на́мъ, прiи́детъ.

Сѣда́ленъ, гла́съ и҃. Подо́бенъ: Премꙋ́дрости.

Наза́рiевы стра̑сти и҆ гонє́нiѧ, прота́сiевы болѣ̑зни и҆ ра̑ны чтꙋ́ще, герва́сiа хва́лимъ, и҆ келсíа, ст҃ы́ѧ трⷪ҇цы сосꙋ́ды честны̑ѧ, свѣ̑тлыѧ sвѣ́зды, вѣ́рныхъ предстѡ́лпiѧ, нече́стiѧ и҆́стиннiи потреби́телє, и҆ столпѝ вѣ́ры, и҆ ѹ҆твержде́нiе непоколеби́мо, и҆̀мже вѣ́рою возопiи́мъ: моли́те хрⷭ҇та̀ бг҃а, грѣхѡ́въ ѡ҆ставле́нiе дарова́ти чтꙋ́щымъ любо́вiю свѧтꙋ́ю па́мѧть ва́шꙋ.

Сла́ва, и҆ ны́нѣ, бг҃оро́диченъ:

Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ сѣ́мене ро́ждшꙋю бг҃а пло́тiю, всѝ ѹ҆блажа́емъ ро́ди человѣ́честiи: ѻ҆́гнь бо всели́сѧ въ тѧ̀ бжⷭ҇тва̀, и҆ ꙗ҆́кѡ млⷣнца дои́ши зижди́телѧ и҆ гдⷭ҇а. тѣ́мъ а҆́гг҃льскiй и҆ человѣ́ческiй ро́дъ досто́йнѡ сла́вимъ прест҃о́е ржⷭ҇тво̀ твоѐ, и҆ согла́снѡ вопiе́мъ тѝ: молѝ хрⷭ҇та̀ бг҃а, согрѣше́нiй ѡ҆ставле́нiе дарова́ти, покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀.

Крⷭ҇тобг҃оро́диченъ:

А҆́гнца и҆ па́стырѧ и҆ и҆зба́вителѧ, а҆́гница зрѧ́щи на крⷭ҇тѣ̀, восклица́ше пла́чꙋщи, и҆ го́рькѡ рыда́ющи, вопiѧ́ше: мíръ ѹ҆́бѡ ра́дꙋетсѧ, прiе́млѧ и҆збавле́нiе, ѹ҆тро́ба же моѧ̀ гори́тъ, зрѧ́щи твоѐ распѧ́тiе, є҆́же терпи́ши за милосе́рдiе ми́лости. долготерпѣли́ве гдⷭ҇и, ми́лости бе́здно, и҆ и҆сто́чниче неисчерпа́емый, ѹ҆милосе́рдисѧ, и҆ да́рꙋй согрѣше́нiй ѡ҆ставле́нiе, вѣ́рою пою́щымъ бжⷭ҇твєнныѧ стра̑сти твоѧ̑. 

Пѣ́снь д҃. I҆рмо́съ:

Сѣдѧ́й въ сла́вѣ на прⷭ҇то́лѣ бж҃ества̀, во ѻ҆́блацѣ ле́гцѣ прiи́де i҆и҃съ пребжⷭ҇твенный, нетлѣ́нною дла́нiю, и҆ спасѐ зовꙋ́щыѧ: сла́ва, хрⷭ҇тѐ, си́лѣ твое́й.

Па́че смы́сла ст҃ы́хъ мꙋ́чєникъ твои́хъ любо́вь превосхо́дитъ всѧ̑ помышлє́нiѧ, сло́ве, борє́нiѧ и҆ мꙋ́жествєнныѧ по́двиги, и҆ натрижнє́нiѧ, ꙗ҆̀же пода́лъ є҆сѝ зако́ннѡ и҆̀мъ пострада́вшымъ.

Е҆ди́нъ ра́зꙋмъ, въ ра́зныхъ ѹ҆ранѧ́еми тѣлесѣ́хъ, хрⷭ҇тѡ́вы ѻ҆рꙋ̑жницы преизли́шнѡ показа́ша, є҆ди́наго бг҃а въ три́знищи и҆сповѣ́даша, и҆ многобо́жiѧ ле́сть ꙗ҆́вѣ погꙋби́ша.

Наза́рiа, прота́сiа, герва́сiа и҆ келсíа, честны́хъ мꙋ́ченикѡвъ, а҆́гг҃ли боре́нiю подиви́шасѧ, ка́кѡ въ пло́ти безпло́тномꙋ сплета́ющесѧ, низложи́ша сего̀ на зе́млю мꙋ́жественнѣйше.

Ꙗ҆́кѡ до́блiи во́ини, ꙗ҆́кѡ непобѣди́мiи мꙋ́чєницы, ꙗ҆́кѡ хрⷭ҇тѡ́вы ѻ҆рꙋ̑жницы, и҆ ꙗ҆́кѡ благоче́стiѧ побѡ́рницы, нбⷭ҇наѧ селє́нiѧ наслѣ́довасте, и҆ ликѡ́мъ а҆́гг҃льскимъ всегда̀ свеселѧ́щесѧ.

Бг҃оро́диченъ:

Не и҆стощи́въ ѻ҆ч҃ескихъ пребжⷭ҇твенный, пречⷭ҇таѧ бцⷣе, нѣ́дръ, въ нѣ́дрѣхъ твои́хъ пречи́стыхъ сѣди́тъ, бжⷭ҇твенное сѣда́лище всѣ̑мъ бл҃госты́нею готовлѧ́ѧ, и҆ сла́вꙋ при́снѡ пребыва́ющꙋю.

Пѣ́снь є҃. I҆рмо́съ:

Ѹ҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ твое́й: ты́ бо неискꙋсобра́чнаѧ дв҃о, и҆мѣ́ла є҆сѝ во ѹ҆тро́бѣ надъ всѣ́ми бг҃а, и҆ родила̀ є҆сѝ безлѣ́тнаго сн҃а, всѣ̑мъ воспѣва́ющымъ тѧ̀, ми́ръ подава́ющаѧ.

Ра́намъ тѣ́ло твоѐ, наза́рiе, приѡбщи́сѧ, ѹ҆́замъ многоѻбра́зныхъ мꙋ́къ: мѵ́ро благово́нное тѣ́мъ и҆сточа́етъ  на́мъ, ѡ҆благово́нствꙋющее дꙋ́шы, вѣ́рою несомнѣ́нною тѧ̀ почита́ющихъ, всехва́льне.

Кропле́ньми крове́й твои́хъ погаси́лъ є҆сѝ ѹ҆́глiе многобо́жiѧ, страстоте́рпче: бжⷭ҇твенныхъ чꙋде́съ ѻ҆гне́мъ же, всемꙋ́дре, ти́нꙋ страсте́й лю́тыхъ пожига́еши, бж҃iею бл҃года́тiю сп҃совою, наза́рiе.

Цвѣ́ты дыха́ющiи, воню̀ бж҃iѧ зна́нiѧ, бг҃озна́нiѧ sла́чники, ра̑йскаѧ древеса̀ благоплѡ́днаѧ, предѡ́брыѧ и҆ свѣтоза̑рныѧ почти́мъ мч҃ники, и҆ вѣ́рнѡ ѹ҆блажи́мъ.

Да пое́тсѧ наза́рiй, да велича́етсѧ келсíй, кꙋ́пнѡ съ прота́сiемъ, до́блiй да похва́литсѧ вѣ́рою герва́сiй, цр҃кве непрекло́ннiи столпѝ, и҆ ѡ҆снова̑нiѧ нерꙋши̑маѧ бы́вшiи.

Бг҃оро́диченъ:

Ѻ҆рꙋ́жiе, дре́вле є҆де́мъ стрегꙋ́щее, плещы̀ вѣ̑рнымъ подае́тъ, чⷭ҇таѧ, зна́мєнаннымъ честно́ю кро́вiю, пре́жде и҆сточи́вшеюсѧ ѿ ре́бръ, копiѧ̀ прободе́нiемъ, и҆зъ тебє̀ возсiѧ́вшаго.

Пѣ́снь s҃. I҆рмо́съ:

Бж҃е́ственное сiѐ и҆ всечестно́е соверша́юще пра́зднество, бг҃омꙋ́дрiи, бг҃ома́тере, прiиди́те, рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ.

Твоѧ̑ шє́ствiѧ на вода́хъ бы́ша, всебл҃же́нне наза́рiе, и҆ не позна́шасѧ си̑мъ слѣды̀ твоѧ̑ въ дꙋ́сѣ, є҆гѡ́же си́лою всѧ̑ врагѝ посрами́лъ є҆сѝ.

Тѣле́съ стра̑сти неисцѣ̑льныѧ, бж҃iею бл҃года́тiю и҆сцѣли́лъ є҆сѝ, мч҃ниче наза́рiе, мѵ́ро благово́нное и҆сточа́еши же, твои̑мъ честны̑мъ моще́мъ приближа́ющымсѧ.

Ꙗ҆́вѣ бжⷭ҇твенный прота́сiй, вели́кiй же съ ни́мъ герва́сiй, бога́тство привре́менное и҆ могꙋ́тство попра́вше, вѣ́чныѧ сла́вы сподо́бишисѧ.

Бг҃оро́диченъ:

Зако́ны є҆ди́на ѡ҆бнови́ла є҆сѝ є҆стества̀, дв҃о, ро́ждши  бг҃а безсме́ртнаго, въ пло́ть ме́ртвеннꙋю ѡ҆дѣ́ѧвшасѧ, да мє́ртвыѧ ѡ҆живи́тъ бла́гостiю.

Конда́къ, гла́съ в҃. Подо́бенъ: Вы́шнихъ и҆щѧ̀:

Свѣти́льницы свѣ́тлiи ꙗ҆́вльшесѧ бжⷭ҇твеннiи мꙋ́чєницы, тва́рь свѣ́томъ чꙋде́съ ѡ҆зарѧ́ете, недꙋ́гѡвъ разрѣша́юще глꙋбо́кꙋю но́щь всегда̀, и҆ хрⷭ҇тꙋ̀ є҆ди́номꙋ бг҃ꙋ молѧ́щесѧ непреста́ннѡ ѡ҆ всѣ́хъ на́съ.

I҆́косъ:

Ꙗ҆́кѡ свѣтоза́рнiи и҆ бжⷭ҇твеннiи свѣти́льницы, свѣ́тꙋ вели́комꙋ предстоѧ́ще при́снѡ, бг҃облаже́ннiи мꙋ́чєницы, и҆ ѿтꙋ́дꙋ и҆спꙋща́емыми невече́рнѧгѡ бж҃ества̀ сiѧ̑нiи, всегда̀ просвѣща́еми и҆ ѡ҆божа́еми, вѣ́рою па́мѧть ва́шꙋ соверша́ющыѧ бжⷭ҇твеннꙋю просвѣти́те, и҆ ѡ҆мраче́нiѧ и҆ страсте́й и҆ бѣ́дъ и҆ sло́бы и҆зба́вите, молѧ́щесѧ непреста́ннѡ ѡ҆ всѣ́хъ на́съ.

Пѣ́снь з҃. I҆рмо́съ:

Не послꙋжи́ша тва́ри бг҃омꙋ́дрiи па́че созда́вшагѡ, но ѻ҆́гненное преще́нiе мꙋ́жески попра́вше, ра́довахꙋсѧ пою́ще: препѣ́тый ѻ҆ц҃є́въ гдⷭ҇ь и҆ бг҃ъ, благослове́нъ є҆сѝ.

На ка́мени бжⷭ҇твеннагѡ зна́нiѧ ѹ҆тверди́вше стѡпы̀, сла́внiи, серде́цъ ва́шихъ вра́жiими ѹ҆хищре́ньми не преврати́сте, воспѣва́юще: препѣ́тый ѻ҆тцє́въ гдⷭ҇и и҆ бг҃ъ, бл҃гослове́нъ є҆сѝ.

Свѣ́тъ невече́рнiй страда́вшымъ кро́вiю ва́мъ возсiѧ̀, и҆ весе́лiе ꙗ҆́вѣ ва́съ прiѧ́тъ великомч҃ницы, воспѣва́ющихъ: препѣ́тый ѻ҆тє́цъ гдⷭ҇ь и҆ бг҃ъ, бл҃гослове́нъ є҆сѝ.

Ѡ҆свѧти́сте преꙋсе́рднѡ проходѧ́ще гра́ды, блаже́ннiи, и҆сповѣ́дающе хрⷭ҇та̀ предъ мꙋчи́тели, и҆ всѣ̑мъ и҆сцѣлє́нiѧ подаю́ще тре́бꙋющымъ, благода́тiю дх҃а всест҃а́гѡ.

Бг҃оро́диченъ:

Свѣтлѣ́йшꙋю пала́тꙋ ѡ҆брѣ́тъ бг҃ъ ѹ҆тро́бꙋ твою̀,  въ сiю̀ всели́сѧ, сы́ны содѣ́ловаѧ свѣ́та, всенепоро́чнаѧ, зовꙋ́щыѧ: ѻ҆тє́цъ на́шихъ бж҃е, бл҃гослове́нъ є҆сѝ.

Пѣ́снь и҃. I҆рмо́съ:

Ѻ҆́троки благочести̑выѧ въ пещѝ ржⷭ҇тво̀ бг҃оро́дичо спасло̀ є҆́сть: тогда̀ ѹ҆́бѡ ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑ вѣ́ки.

Ѹ҆́тренююще къ возсiѧ́вшемꙋ и҆зъ дв҃ы пресла́внѡ вели́комꙋ сл҃нцꙋ мꙋ́чєницы непобѣди́мiи, свѣ́тъ бы́сте, и҆ пре́лести тмꙋ̀ бл҃года́тiю разори́сте: гдⷭ҇а по́йте, вопiю́ще, дѣла̀, и҆ превозноси́те є҆го̀ во всѧ̑ вѣ́ки.

Ри́мъ дре́вле по́двиги твоѧ̑ проповѣ́даетъ, наза́рiе многострада́льне: кѡнстантiногра́дъ пое́тъ чꙋдеса̀, свѧщє́нныѧ твоѧ̑ мо́щи вѣ́рою содержа́ѧ, гдⷭ҇а по́йте, вопiю́щiй, дѣла̀, и҆ превозноси́те є҆го̀ во всѧ̑ вѣ́ки.

Бжⷭ҇твенный наза́рiй и҆сточа́ѧ мѵ́ра благода́ти, повелѣва́етъ всѣ̑мъ притека́ющымъ вѣ́рою почерпа́ти, на просвѣще́нiе и҆ ѡ҆чище́нiе, взыва́ющымъ: гдⷭ҇а по́йте дѣла̀, и҆ превозноси́те є҆го̀ во всѧ̑ вѣ́ки.

Ва́съ, дѡ́блiѧ страстоте́рпцы, наза́рiа, келсíа, прота́сiа, па́ки же герва́сiа, моле́бники ко гдⷭ҇ꙋ крѣпча́йшыѧ и҆мꙋ́ще, любо́вiю зове́мъ: гдⷭ҇а по́йте дѣла̀, и҆ превозноси́те є҆го̀ во всѧ̑ вѣ́ки.

Бг҃оро́диченъ:

Пло́тiю соедини́всѧ тебѣ̀ по сꙋществꙋ̀, всѣ̑мъ є҆́же бы́ти подаѧ́й, всего́ мѧ ѡ҆бновѝ, всего̀ назда̀ ѡ҆бветша́вшаго, пречⷭ҇таѧ, престꙋпле́ньми. тѣ́мъ тѧ̀ дв҃ꙋ пое́мъ, и҆ превозно́симъ во всѧ̑ вѣ́ки.

Пѣ́снь ѳ҃. I҆рмо́съ:

Е҆́ѵа ѹ҆́бѡ недꙋ́гомъ преслꙋша́нiѧ клѧ́твꙋ всели́ла є҆́сть: ты́ же, дв҃о бцⷣе, прозѧбе́нiемъ чревоноше́нiѧ, мíрови благослове́нiе процвѣла̀ є҆сѝ. тѣ́мъ тѧ̀ всѝ велича́емъ. 

Крѣ́постiю вжилѧ́еми хрⷭ҇та̀, разо́ршагѡ sло́бꙋ гꙋби́телѧ, преклони́вше семꙋ̀ вы́ю, коне́цъ мече́мъ прiѧ́сте, разрѣ́шшесѧ ѿ пло́ти, великоимени́тiи: тѣ́мъ досто́йнѡ блажи́ми є҆стѐ.

Краснѝ ꙗ҆́звами плотски́ми бы́сте, и҆ а҆́гг҃лѡмъ ѹ҆подо́бистесѧ: ны́нѣ же предстоитѐ всѣ́хъ ра́дꙋющесѧ при́снѡ красотѣ̀, прича́стiемъ ꙗ҆́вѣ ѹ҆добрѧ́еми, краснѣ́йше, всечестнíи.

Зна́меньми и҆ чꙋдесы̀ ва́съ ѹ҆красѝ, и҆ пре́жде конца̀ всеприснопа́мѧтнiи, и҆ по концѣ̀ влⷣка, наза́рiе, прота́сiе, келсíе, герва́сiе, непобѣди́мiи мч҃ницы, тѣ́мъ досто́йнѡ ѹ҆блажа́етесѧ.

Ѡ҆свѧти́шасѧ любо́вiю ва́шею всѧ́чєскаѧ, соверша́ющи па́мѧть дне́сь: ра́дꙋютсѧ мч҃ницы, и҆ всѝ прⷪ҇ро́цы съ на́ми пра́зднꙋютъ, съ ни́миже ѡ҆ на́съ моли́тесѧ бл҃годѣ́телю, всебл҃же́ннiи.

Бг҃оро́диченъ:

Гла́съ тѝ бжⷭ҇твеннагѡ гаврiи́ла прино́симъ веселѧ́щесѧ, ѻ҆трокови́це пречⷭ҇таѧ: ра́дꙋйсѧ ѡ҆бра́дованнаѧ, мꙋ́ченикѡвъ, а҆пⷭ҇лѡвъ похвало̀, и҆ всѣ́хъ вѣ́рныхъ спасе́нiе, дв҃о мт҃и, неискꙋсобра́чнаѧ.

Свѣти́ленъ. Подо́бенъ: Дх҃омъ во ст҃и́лищи:

Претерпѣ́лъ є҆сѝ ꙗ҆́кѡ безпло́тенъ нестерпи̑мыѧ мꙋ̑ки, наза́рiе бл҃же́нне, мч҃никѡвъ сла́ва, съ герва́сiемъ мꙋ́дрымъ, прота́сiемъ же кꙋ́пнѡ и҆ бжⷭ҇твеннымъ келсíемъ. тѣ́мъ вѣ́рою чти́мъ всепра́зднственнꙋю ва́шꙋ и҆ честнꙋ́ю па́мѧть.

Бг҃оро́диченъ:

Па́че ѹ҆ма̀ ржⷭ҇тва̀ твоегѡ̀ пресла́вное чꙋ́до, ѹ҆дивлѧ́етъ всѧ́къ смы́слъ, и҆ земны́хъ и҆ а҆́гг҃лъ: дв҃а бо сꙋ́щи родила̀ є҆сѝ, и҆ дв҃а пребыла̀ є҆сѝ, ꙗ҆́кѡ пре́жде ржⷭ҇тва̀ дв҃о. ѽ стра́шнагѡ та́инства! ѽ ржⷭ҇тва̀ ди́внагѡ! ѽ чревоноше́нiѧ пресла́внагѡ! 



Слꙋ́жба прпⷣбныѧ параске́ѵи.

Ве́черъ, каѳíсма ѻ҆бы́чнаѧ. На Гдⷭ҇и, воззва́хъ, стiхи̑ры на s҃. И҆ на ѹ҆́трени канѡ́нъ на s҃. А҆́ще ли настоѧ́тель и҆зво́литъ, и҆лѝ гдѣ̀ прилꙋчи́тсѧ хра́мъ прпⷣбныѧ параске́ѵи, тогда̀ пое́мъ: Блаже́нъ мꙋ́жъ: и҆ стiхи̑ры, на и҃: и҆ стiхо́внꙋ. И҆ на ѹ҆́трени пое́мъ ꙗ҆́коже и҆ про́чымъ ст҃ы̑мъ, и҆мꙋ́щымъ полѷеле́й.

Стiхи̑ры, гла́съ s҃. Подо́бенъ: Всѐ ѿло́жше:

Возсiѧ́ла є҆сѝ параске́ѵо, * добродѣ́тельми и҆ видѣ́нiемъ * на тве́рди ꙗ҆́кѡ по́стница вѣ́рна, * всесвѣ́тлыми и҆ сла́вными зарѧ́ми, * всѧ̑ ѿгонѧ́еши ѡ҆мрачє́нiѧ є҆ретíчєскаѧ, * и҆ просвѣща́еши вѣ́рою и҆ любо́вiю * прилѣжа́щыѧ твои̑мъ ѹ҆че́нiємъ. * тѣ́мже свѣтоно́сный тво́й пра́здникъ * соверша́емъ любо́вiю, * хрⷭ҇тꙋ̀ со дерзнове́нiемъ моли́сѧ * ѡ҆ дꙋша́хъ на́шихъ.

Трꙋды̑ по́стническими * твою̀ дꙋ́шꙋ воѡрꙋжи́ла є҆сѝ, * и҆ плотска̑ѧ ѹ҆вѧди́ла є҆сѝ взыгра̑нiѧ, * и҆ ѹ҆́мъ, сла́внаѧ, содѣ́лала є҆сѝ * бжⷭ҇твенныѧ трⷪ҇цы жили́ще: * и҆ возвы́силасѧ є҆сѝ, ѽ параске́ѵо, * и҆дѣ́же нетлѣ́нiе, * и҆ поко́й првⷣныхъ: * съ ни́миже ны́нѣ ра́дꙋешисѧ, * и҆ во сла́вѣ предстои́ши хрⷭ҇тꙋ̀, * со дерзнове́нiемъ молѧ́сѧ * ѡ҆ дꙋша́хъ на́шихъ.

Бжⷭ҇твенныхъ сле́зъ твои́хъ течє́нiи, параске́ѵо, * всѐ потопи́ла є҆сѝ * де́мѡнское ѡ҆полче́нiе, * ꙗ҆́кѡ не́мощно сꙋ́що, * твои́ми всегда̀ къ бг҃ꙋ мановє́нiи, * и҆ си́льными восхождє́нiи: * и҆ го́рдое возноше́нiе на зе́млю низве́ргла є҆сѝ, * и҆ возвы́силасѧ є҆сѝ въ нбⷭ҇ныѧ и҆ благолѣ̑пныѧ ѻ҆би́тєли: * въ ни́хже со а҆́гг҃лы водворѧ́ешисѧ, * предстоѧ́щи хрⷭ҇тꙋ̀, * со дерзнове́нiемъ моли́сѧ * ѡ҆ дꙋша́хъ на́шихъ. 

И҆́ны стiхи̑ры, гла́съ и҃ подо́бенъ то́йже:

Живꙋ́щи по сме́рти, * параске́ѵо блаже́ннаѧ, * посѣща́еши всѧ̑ * съ вѣ́рою притека́ющыѧ къ ра́цѣ твое́й: * ѿ лю́тыхъ страсте́й * покрыва́еши всегда̀, и҆ ѿ бѣ́дъ и҆збавлѧ́еши, * подава́еши же и҆сцѣлє́нiѧ моли́твами твои́ми, * и҆ спаса́еши ѿ де́мѡнскагѡ нахожде́нiѧ * чтꙋ́щыѧ свѧтꙋ́ю па́мѧть твою̀, * просѧ́щи ѿ бг҃а * дарова́ти проще́нiе прегрѣше́нiй.

А҆́гг҃лъ земны́й * на землѝ ꙗ҆ви́ласѧ є҆сѝ, * житiѐ безпло́тное въ земнѣ́мъ тѣ́лѣ показа́ла є҆сѝ: * ѻ҆тца́ бо и҆ ма́тере дале́че ѿбѣ́гши, * причта́ласѧ є҆сѝ ко хрⷭ҇тꙋ̀ женихꙋ̀ твоемꙋ̀, * въ черто́зѣ нбⷭ҇нѣмъ * бг҃оневѣ́сто живꙋ́щи, * въ каллiкра́тiи и҆́маши селе́нiе крѣ́пко, * и҆дѣ́же и҆сцѣлє́нiѧ подае́ши * съ вѣ́рою притека́ющымъ тѝ, * и҆ чꙋде́съ бл҃года́ть * всѣ̑мъ и҆сточа́еши.

Дре́вле ѹ҆́бѡ ѡ҆дождѧ́ше бг҃ъ * i҆и҃льтѧнѡмъ ма́ннꙋ съ нб҃сѐ: * дне́сь же и҆мꙋ́щымъ и҆́мѧ твоѐ честно́е * сꙋгꙋ́ба быва́ше пшени́ца, * въ раздаѧ́нiе тре́бꙋющымъ. * и҆ на́съ ны́нѣ въ твое́й па́мѧти, * прпⷣбнаѧ параске́ѵо, * хлѣ́ба нбⷭ҇нагѡ сподо́би * прiѧ́ти бл҃года́ть, * въ благодаре́нiе чꙋде́съ твои́хъ: * да ра́дость дꙋша́мъ и҆ спасе́нiе полꙋчи́мъ * во свѧтѣ́й па́мѧти твое́й.

Сла́ва, гла́съ а҃:

Ты̀ сле́зными и҆злiѧ̑нiи плотски́хъ страсте́й ражжє́нiѧ ѹ҆гаси́вши, и҆ бжⷭ҇твеннагѡ раче́нiѧ ѻ҆́гнь возгнѣ́щши, ѡ҆зари́ласѧ є҆сѝ цр҃ѧ̀ хрⷭ҇та̀ безсме́ртiемъ: и҆ томꙋ̀ сочта́ласѧ є҆сѝ до́браѧ дѣ́во, и҆ съ ни́мъ въ черто́гъ разꙋ́мный ны́нѣ возшла̀ є҆сѝ, параске́ѵо, моли́сѧ ѡ҆ дꙋша́хъ на́шихъ.

И҆ ны́нѣ, бг҃оро́диченъ по гла́сꙋ, и҆лѝ крⷭ҇тобг҃оро́диченъ.

Подо́бенъ: Прехва́льнiи мꙋ́чєницы:

Заколе́нiе твоѐ непра́ведное, хрⷭ҇тѐ, * дв҃а зрѧ́щи, * и҆ пла́чꙋщи вопiѧ́ше тѝ: * ча́до сладча́йшее, * ка́кѡ безъ  пра́вды ѹ҆мира́еши; * ка́кѡ на дре́вѣ ви́сиши, * и҆́же всю̀ зе́млю повѣ́шей на вода́хъ; * не ѡ҆ста́ви менѐ є҆ди́нꙋ, * бл҃годѣ́телю многоми́лостиве, * мт҃рь и҆ рабꙋ̀ твою̀, молю́сѧ.

А҆́ще же пое́ши полѷеле́й. И҆ ны́нѣ, бг҃оро́диченъ: Всемíрнꙋю сла́вꙋ: Вхо́дъ. Прокíменъ днѐ. Чтє́нiѧ трѝ, прпⷣбничєскаѧ. Пи́саны сегѡ̀ мѣ́сѧца въ пе́рвый де́нь, са́ввѣ ви́шерскомꙋ.

На стiхо́внѣ стiхи̑ры, гла́съ д҃. Подо́бенъ: Зва́нный свы́ше:

Ѹ҆ѧзви́вшисѧ жела́нiемъ бжⷭ҇твеннымъ * прпⷣбнаѧ ма́ти параске́ѵо, * всѧ̑ сꙋ́єтнаѧ преле́стнагѡ житiѧ̀ возненави́дѣвши, * хрⷭ҇тꙋ̀ послѣ́довала є҆сѝ * горѧ́щимъ дꙋ́ха жела́нiемъ, * мꙋдрова́нiе плотско́е * ѹ҆мертви́вши воздержа́нiемъ, * и҆ и҆́стиннымъ ѹ҆миле́нiемъ, * и҆ соверше́ннымъ смире́нiемъ, * и҆ прiѧ́ла є҆сѝ ѿ бг҃а да́ръ чꙋдотворе́нiй неизрече́нныхъ: * є҆го́же молѝ, * спастѝ и҆ просвѣти́ти дꙋ́шы на́шѧ.

Стíхъ: Честна̀ предъ гдⷭ҇емъ сме́рть прпⷣбныхъ є҆гѡ̀.

А҆́гг҃льское возжелѣ́вши житiѐ, * прпⷣбнаѧ мт҃и параске́ѵо, * мимотекꙋ́щее сiѐ житiѐ * ꙗ҆́кѡ со́нъ вмѣни́ла є҆сѝ, подвиза́ющисѧ воздержа́нiемъ, * и҆ прилѣ́жными моли́твами, * и҆ поще́нiемъ и҆ бдѣ́нiемъ, * и҆ низꙋлега́нiемъ и҆ чистото́ю, * сосꙋ́дъ пречⷭ҇тъ ꙗ҆ви́ласѧ є҆сѝ дх҃а бжⷭ҇твеннагѡ, * и҆ свѣ́тлыхъ и҆ неизрече́нныхъ чꙋде́съ да́ръ ѿ бг҃а прiѧ́ла є҆сѝ: * є҆го́же, всебл҃же́ннаѧ ма́ти, молѝ, * спастѝ и҆ просвѣти́ти дꙋ́шы на́шѧ.

Стíхъ: Бл҃же́ни всѝ боѧ́щiисѧ гдⷭ҇а, ходѧ́щiи въ пꙋте́хъ є҆гѡ̀.

Настоѧ́щагѡ житiѧ̀ сегѡ̀ * преле́стнагѡ и҆ маловре́меннагѡ, * и҆ ско́рѡ мимотекꙋ́щагѡ * всѧ̑ ѿве́ргла є҆сѝ, * и҆ пла́мень ѻ҆гнѧ̀ стра́стнагѡ ѹ҆гаси́ла є҆сѝ, * непреста́ннымъ ѹ҆миле́нiемъ, * и҆ соверше́ннымъ смире́нiемъ, * и҆ прилѣ́жнымъ моле́нiемъ, * безпло́тныхъ чи́ны дости́гла є҆сѝ, * и҆ зри́ши ѿкрове́ннымъ лице́мъ сла́вꙋ бж҃iю: * є҆го́же, прпⷣбнаѧ параске́ѵо, молѝ, * спастѝ и҆ просвѣти́ти дꙋ́шы на́шѧ. 

Сла́ва, гла́съ в҃:

Ѿ ко́рене блага́гѡ и҆зрастѐ ши́покъ, и҆́же ѿ младе́нчества твоегѡ̀ возлюби́ла є҆сѝ хрⷭ҇та̀, параске́ѵо, бл҃года́тiю па́че не́же млеко́мъ воспита́на бы́вши, и҆ на ка́мени стоѧ́щи пло́ть твою̀ и҆знꙋри́ла є҆сѝ, и҆ къ бг҃ꙋ возвы́сившисѧ ра́зꙋмомъ, и҆ гдⷭ҇не созда́ласѧ є҆сѝ добротѣ́тельми жили́ще, и҆ съ нбⷭ҇ными ликовствꙋ́еши, хрⷭ҇то́ва бы́вши ѻ҆би́тель, молѝ спасти́сѧ дꙋша́мъ на́шымъ.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Поⷣ: Е҆гда̀ ѿ дре́ва:

Е҆гда̀ нескве́рнаѧ а҆́гница ви́дѣ своего̀ а҆́гнца, на заколе́нiе ꙗ҆́кѡ чл҃вѣ́ка во́лею влеко́ма, пла́чꙋщи глаго́лаше: безча́дствовати мѧ̀ ны́нѣ тщи́шисѧ, хрⷭ҇тѐ, ро́ждшꙋю тѧ̀. что̀ сiѐ сотвори́лъ є҆сѝ, и҆зба́вителю всѧ́ческихъ; ѻ҆ба́че воспѣва́ю и҆ сла́влю твою̀, ю҆́же па́че ѹ҆ма̀ и҆ сло́ва, кра́йнюю бл҃гость, чл҃вѣколю́бче.

Тропа́рь, гла́съ д҃:

Пꙋсты́нное и҆ безмо́лвное житiѐ возлюби́вши, и҆ во слѣ́дъ хрⷭ҇та̀ жениха̀ твоегѡ̀ ѹ҆се́рднѡ поте́кши, и҆ тогѡ̀ благо́е и҆́го во ю҆́ности твое́й взе́мши, крⷭ҇тнымъ зна́менiемъ къ мы́слєннымъ врагѡ́мъ мꙋ́жески воѡрꙋжи́вшисѧ, по́стническими пѡ́двиги, посто́мъ и҆ моли́твами и҆ сле́зными ка́плѧми, ѹ҆́глiе страсте́й ѹ҆гаси́ла є҆сѝ, достосла́внаѧ параске́ѵо: и҆ ны́нѣ въ нбⷭ҇нѣмъ черто́зѣ съ мꙋ́дрыми дѣ́вами предстоѧ́щи хрⷭ҇тꙋ̀, молѝ ѡ҆ на́съ почита́ющихъ честнꙋ́ю па́мѧть твою̀.

Сла́ва, и҆ ны́нѣ, бг҃оро́диченъ: Е҆́же ѿ вѣ́ка ѹ҆тае́ное:



На ѹ҆́трени, на Бг҃ъ гдⷭ҇ь, тропа́рь ст҃ы́ѧ, два́жды.

Сла́ва, и҆ ны́нѣ, бг҃оро́диченъ.

По а҃-мъ стiхосло́вiи сѣда́ленъ, гла́съ д҃. Поⷣ: Ско́рѡ предварѝ:

Жениха̀ возлюби́вши творца̀ и҆ бг҃а, жениха́ же  тлѣ́ннаго ѡ҆ста́вила є҆сѝ, честна́ѧ параске́ѵо, и҆̀, ра́дꙋющисѧ, претерпѣ́ла є҆сѝ пѡ́стныѧ по́двиги: тѣ́мже и҆ вѣнцы̀ носѧ́щи, къ бжⷭ҇твенномꙋ черто́гꙋ возшла̀ є҆сѝ, и҆спроша́ющи всѣ̑мъ грѣхѡ́въ ѡ҆ставле́нiе.

Два́жды.

Сла́ва, и҆ ны́нѣ, бг҃оро́диченъ:

Дв҃о всенепоро́чнаѧ, ꙗ҆́же пресꙋ́щнаго бг҃а ро́ждшаѧ, со прпⷣбною того̀ непреста́ннѡ молѝ, ѡ҆ставле́нiе прегрѣше́нiй, и҆ и҆справле́нiе житiѧ̀ да́ти на́мъ пре́жде конца̀, вѣ́рою и҆ любо́вiю пою́щымъ тѧ̀ по до́лгꙋ, є҆ди́на всепѣ́таѧ.

По в҃-мъ стiхосло́вiи сѣда́ленъ, гла́съ а҃:

Непоро́чнаѧ а҆́гница честна́ѧ, гдⷭ҇еви сочта́сѧ та́инственнѡ въ чⷭ҇тѣмъ житiѝ, добро́тою бг҃ода́нною себѐ ѹ҆краси́вши. тѣ́мже и҆ прiѧ́тъ бл҃года́ть и҆сцѣле́нiѧ, ѹ҆врачꙋ́ющи стра̑сти притека́ющихъ къ не́й, си́лою дꙋхо́вною.

Два́жды.

Сла́ва, и҆ ны́нѣ, бг҃оро́диченъ:

Мт҃рь тѧ̀ бж҃iю мо́лимъ всѝ, дв҃ꙋ вои́стиннꙋ и҆ по ржⷭ҇твѣ̀ ꙗ҆́вльшꙋюсѧ, любо́вiю прибѣга́ющiи къ твое́й бла́гости: тебе́ бо и҆́мамы грѣ́шнiи предста́тельницꙋ, тебѐ стѧжа́хомъ въ напа́стехъ спасе́нiе, є҆ди́нꙋ всенепоро́чнꙋю.

Посе́мъ, Хвали́те и҆́мѧ гдⷭ҇не.

Ѱало́мъ и҆збра́нный прпⷣбническъ. Припѣ́въ:

Ѹ҆блажа́емъ тѧ̀, прпⷣбнаѧ ма́ти параске́ѵо, и҆ чте́мъ свѧтꙋ́ю па́мѧть твою̀, ты́ бо мо́лиши за на́съ хрⷭ҇та̀ бг҃а на́шего.

По полѷеле́и сѣда́ленъ, гла́съ и҃:

Предꙿизбра́ннаѧ ѿ бг҃а, прпⷣбнаѧ ма́ти параске́ѵо, житiѧ̀ треволне́нiй, и҆ мѧте́жа мiрска́гѡ стра́стныхъ помышле́нiй и҆збѣ́гши, ко приста́нищꙋ житiѧ̀ дости́гла є҆сѝ, и҆ со а҆́гг҃лы пѣсносло́вѧщи и҆зба́вителѧ хрⷭ҇та̀ бг҃а, молѝ непреста́ннѡ ѡ҆ на́съ, да бл҃года́ть и҆ ми́лость да́рꙋетъ на́мъ, чтꙋ́щымъ любо́вiю свѧтꙋ́ю па́мѧть твою̀.

Два́жды. 

Сла́ва, и҆ ны́нѣ, бг҃оро́диченъ:

Ра́дꙋйсѧ, а҆́гг҃ломъ ра́дость мíра прiе́мшаѧ. ра́дꙋйсѧ, ро́ждшаѧ творца̀ твоегѡ̀ и҆ гдⷭ҇а. ра́дꙋйсѧ, сподо́бльшаѧсѧ бы́ти мт҃и бж҃iѧ.

Та́же степє́нна, а҃ а҆нтiфѡ́нъ, д҃-гѡ гла́са: Прокíменъ: Ди́венъ бг҃ъ во ст҃ы́хъ свои́хъ, бг҃ъ i҆и҃левъ. Стíхъ: Въ це́рквахъ бл҃гослови́те бг҃а, гдⷭ҇а ѿ и҆стѡ́чникъ i҆и҃левыхъ. Всѧ́кое дыха́нiе: Е҆ѵⷢ҇лiе матѳе́а, зача́ло р҃д. По н҃-мъ ѱалмѣ̀, стiхи́ра, гла́съ и҃:

Всѧ́къ ѧ҆зы́къ да подви́житсѧ къ похвале́нiю хрⷭ҇то́вы кра́сныѧ невѣ́сты, чи́стыѧ голꙋби́цы, позлаще́нныѧ дх҃омъ ст҃ы́мъ: та́ бо, возлюбѝ пꙋсты́нное житiѐ, бы́сть а҆́гг҃лѡмъ собесѣ́дница, дѣ́вственнаѧ похвала̀, ю҆́же а҆́гг҃ли восхвали́ша, и҆ человѣ́честiи ро́ди блажа́ще вопiе́мъ: ра́дꙋйсѧ, застꙋ́пнице сꙋ́щымъ въ бѣда́хъ, и҆ ѡ҆бꙋрева́ємымъ приста́нище, пребл҃же́ннаѧ параске́ѵо: ты́ бо послѣ́довала є҆сѝ твоемꙋ̀ женихꙋ̀ хрⷭ҇тꙋ̀, подаю́щемꙋ мíрꙋ ве́лiю ми́лость.

Канѡ́нъ бцⷣы, со i҆рмосо́мъ на s҃. И҆ прпⷣбныѧ в҃ канѡ́на, на и҃.

Гла́съ и҃. Пѣ́снь а҃. I҆рмо́съ:

Ꙗ҆́кѡ по сꙋ́хꙋ пѣшеше́ствовавъ i҆и҃ль по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь, пои́мъ, вопiѧ́ше.

Моегѡ̀ ра́зꙋма твои́ми моли́твами мра́къ ѿженѝ, параске́ѵо прпⷣбнаѧ, да воспою̀ сла́внꙋю твою̀ па́мѧть, и҆ свѣтоно́снꙋю, и҆ бл҃же́ннꙋю, пѣ́сньми.

Ꙗ҆́кѡ рѣка̀ ѹ҆стреми́сѧ ѿ сiѡ́на, сла́внаѧ параске́ѵо, напои́ла є҆сѝ sѣлѡ̀ бжⷭ҇твенными стрꙋѧ́ми вѣ́рныхъ со́нмы, вопiю́щи: гдⷭ҇еви пои́мъ пѣ́снь но́вꙋю.

Бжⷭ҇твенными сiѧ̑нiи дꙋ́шꙋ твою̀ ѡ҆зари́вши, параске́ѵо, сладостра́стiе пло́ти воздержа́нiѧ попали́ла є҆сѝ ѻ҆гне́мъ, пою́щи и҆́стиннꙋю пѣ́снь хрⷭ҇тꙋ̀.

Бг҃оро́диченъ:

Свѣ́тлыми лꙋча́ми твоегѡ̀ сн҃а, бцⷣе, просвѣтѝ  ѡ҆мраче́ннꙋю мою̀ дꙋ́шꙋ, и҆ страсте́й смꙋще́нiе твои́ми, чⷭ҇таѧ, ѹ҆кротѝ хода́тайствы.

И҆́нъ. I҆рмо́съ:

Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ sла̀ и҆збѣжа́въ, i҆и҃льтѧнинъ вопiѧ́ше: и҆зба́вителю и҆ бг҃ꙋ на́шемꙋ пои́мъ.

Ликꙋ́ющи, ма́ти, на нб҃сѣ́хъ, и҆ твоемꙋ̀ женихꙋ̀ хрⷭ҇тꙋ̀ предстоѧ́щи при́снѡ, со а҆́гг҃лы, и҆ прⷪ҇рѡ́ки, и҆ со а҆пⷭ҇лы, и҆ со жена́ми прпⷣбными ѡ҆ на́съ моли́сѧ.

По́стъ возлюби́вши и҆ чи́стое смире́нiе, дѣ́во, бг҃а и҆́стиннаго возвесели́ла є҆сѝ: томꙋ̀ непреста́ннѡ ѡ҆ на́съ моли́сѧ.

Ра́достный тѝ хрⷭ҇то́въ гла́съ прiи́де, на землѝ мольбꙋ̀ дѣ́ющей, ма́ти честна́ѧ, и҆ ра́дости напо́лниласѧ є҆сѝ, сего̀ пѣ́сньми за ны̀ молѧ́щи.

Бг҃оро́диченъ:

Чи́ни тѧ̀ а҆́гг҃льстiи и҆ человѣ́честiи, безневѣ́стнаѧ дв҃о, хва́лѧтъ непреста́ннѡ: зижди́телѧ бо и҆́хъ ꙗ҆́кѡ младе́нца, на рꙋкꙋ̀ твоє́ю понесла̀ є҆сѝ.

Катава́сiа: Ѿве́рзꙋ ѹ҆ста̀ моѧ̑:

Пѣ́снь г҃. I҆рмо́съ:

Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ѹ҆тверди́вый на́съ на ка́мени и҆сповѣ́данiѧ твоегѡ̀.

Ты̀ и҆спо́лниласѧ є҆сѝ, мꙋ́драѧ ма́ти параске́ѵо, бжⷭ҇твеннагѡ дх҃а, и҆ ꙗ҆ви́ласѧ є҆сѝ пита́ющи бога́тнѡ благоче́стiѧ сла́достiю, живо́тнымъ сло́вомъ, зрѧ́щыѧ къ тебѣ̀.

Ѿ повелѣ́нiй бжⷭ҇твеннагѡ сiѧ́нiѧ, просвѣти́ла є҆сѝ всѧ̑, бл҃же́ннаѧ параске́ѵо, ѿгна́вши всю̀ є҆ретíческꙋю sло́бꙋ, жизнода́вцꙋ хрⷭ҇тꙋ̀ воспѣва́ющи: свѧ́тъ є҆сѝ гдⷭ҇и.

На го́рꙋ бжⷭ҇твенныхъ добродѣ́телей востекла̀ є҆сѝ параске́ѵо, и҆ во ѻ҆́блакъ видѣ́нiй прини́кши, сочета́ласѧ є҆сѝ съ бг҃омъ, разꙋ̑мныѧ скрижа̑ли прiи́мши зако́на бл҃года́тнагѡ.

Бг҃оро́диченъ:

Сѐ лѣ́ствица i҆а́кѡвлѧ, ю҆́же ви́дѣ и҆ногда̀ ѹ҆твержде́нꙋ,  на не́йже ѹ҆твержда́шесѧ бг҃ъ, свѣтоно́сна, чⷭ҇таѧ, ꙗ҆ви́сѧ дѣ́вствꙋющи.

И҆́нъ. I҆рмо́съ:

Ты̀ є҆сѝ ѹ҆твержде́нiе притека́ющихъ къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.

И҆спросѝ, параске́ѵо, невѣ́сто хрⷭ҇то́ва сла́внаѧ, грѣхѡ́въ проще́нiе пода́ти, вѣ́рою хва́лѧщымъ тѧ̀.

Бѣ́гающи ѹ҆дали́ласѧ є҆сѝ, и҆ всели́ласѧ є҆сѝ въ пꙋсты́ни и҆ гора́хъ при́снѡ, и҆ верте́пѣхъ, бг҃ꙋ ѹ҆гожда́ющи.

Ѡ҆брѣла̀ є҆сѝ, є҆го́же возлюби́ла є҆сѝ ѿ дꙋшѝ, пречестна́ѧ параске́ѵо, въ широтѣ̀ пꙋсты́ни сокро́вище потае́ное.

Бг҃оро́диченъ:

Тебѐ всѝ стѧжа́хомъ прибѣ́жище, и҆ стѣ́нꙋ на́шꙋ, хрⷭ҇тiа́не, и҆ тѧ̀ сла́вимъ немо́лчнѡ, мт҃и безневѣ́стнаѧ.

Сѣда́ленъ, гла́съ д҃:

Ꙗ҆ви́ласѧ є҆сѝ прпⷣбнаѧ параске́ѵо, цр҃кви ꙗ҆́кѡ и҆но́е со́лнце, ѡ҆зарѧ́ющи сiю̀ мо́лнiѧми чꙋде́съ твои́хъ, и҆ просвѣща́ющи вѣ́рою вопiю́щыѧ тѝ: ра́дꙋйсѧ, по́стницъ похвало̀, и҆ дѣ́въ ѹ҆добре́нiе.

Два́жды.

Сла́ва, и҆ ны́нѣ, бг҃оро́диченъ:

Пречⷭ҇тѣи рꙋ́цѣ твоѝ, дв҃ома́ти, просте́рши, покры́й ѹ҆пова́ющыѧ на тѧ̀, и҆ сн҃ꙋ твоемꙋ̀ зовꙋ́щыѧ: всѣ̑мъ пода́ждь, хрⷭ҇тѐ, ми́лѡсти твоѧ̑.

Крⷭ҇тобг҃оро́диченъ:

На дре́вѣ ви́дѧщи воздви́жена сн҃а твоего̀, пречⷭ҇таѧ, ѹ҆тро́бою мт҃рнею разтерза́ема, жа́лостнѡ взыва́ла є҆сѝ: ѹ҆вы̀ мнѣ̀, ка́кѡ заше́лъ є҆сѝ, свѣ́те мо́й безлѣ́тный;

Пѣ́снь д҃. I҆рмо́съ:

Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆ гдⷭ҇ѣ пра́зднꙋющи.

Поще́нiемъ, прпⷣбнаѧ параске́ѵо, себѐ ѡ҆чи́стивши, всѧ̀  свѣ́та и҆спо́лниласѧ є҆сѝ, и҆ всѧ̀ бг҃овмѣ́стна показа́ласѧ є҆сѝ, и҆ всѧ̀ ꙗ҆ви́ласѧ є҆сѝ дх҃ꙋ соприча́стна.

Гла́домъ ѹ҆морѧ́ющи лю́тѣ, sло́е ю҆́ности и҆гра́нiе, параске́ѵо блаже́ннаѧ, и҆ по́стничєскiѧ терпи́ши болѣ̑зни, ѿ со́вѣсти чи́сты ѡ҆ гдⷭ҇ѣ веселѧ́щисѧ.

Ѡ҆блиста́вши, сла́внаѧ, житiѧ̀ и҆справлє́нiи, ѡ҆бощрена̀ ꙗ҆ви́ласѧ є҆сѝ ꙗ҆́кѡ хрⷭ҇то́въ ме́чь, ссѣца́ющи де́мѡнскаѧ ѹ҆хищрє́нiѧ бжⷭ҇твеннымъ дх҃омъ ѹ҆крѣплѧ́ема.

Бг҃оро́диченъ:

Свѣти́льникъ всесвѣ́тлый, бжⷭ҇твеннаѧ трапе́за, бж҃iе селе́нiе, кiвѡ́тъ, и҆ же́злъ процвѣ́тши въ мíрѣ хрⷭ҇та̀, ты̀ ꙗ҆ви́лсѧ є҆сѝ, мт҃и дв҃о.

И҆́нъ. I҆рмо́съ:

Ѹ҆слы́шахъ, гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.

Нескве́рно зерца́ло и҆ свѧ́то по́мысломъ себѐ сотво́рши, ꙗ҆́кѡ свѣти́ло при́снѡ сiѧ́ющи посредѣ̀ по́стницъ, сла́внаѧ.

Въ тѣле́сномъ ѡ҆бнаже́нiи, со́лнечнымъ попале́нiемъ сгара́ла є҆сѝ за любо́вь жениха̀ твоегѡ̀: и҆ мра́за стꙋде́ность претерпѣ́ла є҆сѝ.

Всено́щнымъ бдѣ́нiемъ, и҆ моли́твами крѣ́пкими и҆ стена́ньми, пло́ти ѹ҆вѧди́ла є҆сѝ движє́нiѧ, преблаже́ннаѧ ма́ти.

Бг҃оро́диченъ:

Хрⷭ҇та̀, є҆го́же родила̀ є҆сѝ, пречⷭ҇таѧ дв҃о, того̀ ѹ҆молѝ, рабѡ́мъ твои̑мъ дарова́ти прегрѣше́нiй ѡ҆ставле́нiе.

Пѣ́снь є҃. I҆рмо́съ:

Бж҃iимъ свѣ́томъ твои́мъ, бл҃же, ѹ҆́тренюющихъ тѝ дꙋ́шы любо́вiю ѡ҆зарѝ, молю́сѧ, тѧ̀ вѣ́дѣти, сло́ве бж҃iй, и҆́стиннаго бг҃а, ѿ мра́ка грѣхо́внагѡ взыва́юща.

Свѣтопода́тельными твои́ми блиста́ньми, параске́ѵо, мра́чнꙋю тмꙋ̀ потреби́ла є҆сѝ є҆ретíческꙋю: и҆ бг҃озна́нiѧ свѣ́томъ ѡ҆зари́вшисѧ, просвѣща́ещи мíра концы̀.

Тебѐ всѝ застꙋ́пницꙋ и҆мꙋ́ще, досто́йнѡ сла́вимъ,  параске́ѵо: ты́ бо ꙗ҆ви́ласѧ є҆сѝ а҆́гг҃лѡвъ собесѣ́дница, и҆ дѣ́въ ѹ҆краше́нiе, ма́ти прпⷣбнаѧ.

Ꙗ҆ви́ласѧ є҆сѝ, ма́ти параске́ѵо, свѣтоза́рна, заблꙋ́ждшихъ пꙋтеводи́тельница, вла́ющихсѧ прави́тельница, и҆ коле́блющихсѧ въ лю́тыхъ тве́рдость, и҆ стѣна̀ нерꙋши́ма.

Бг҃оро́диченъ:

Добро́та i҆а́кѡвлѧ, ю҆́же возлюбѝ бг҃ъ, и҆ всели́тисѧ и҆збра̀, земны́хъ сла́ва, и҆ прибѣ́жище грѣша́щихъ, бцⷣе, ты̀ ꙗ҆ви́ласѧ є҆сѝ.

И҆́нъ. I҆рмо́съ:

Ѹ҆́тренююще, вопiе́мъ тѝ, гдⷭ҇и, спаси́ ны: ты́ бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы.

Днѐ и҆ мíра сопроти̑внаѧ вѣ́дѧщи, жела́нiѧ люботво́рца де́мѡна люби́ти не восхотѣ́ла є҆сѝ.

Мнѧ̀ преѡдолѣ́ти твое́й любвѝ и҆ чистотѣ̀: но смѣ́хъ ꙗ҆ви́сѧ козньмѝ прелꙋка́вый.

Погребо́ша твоѐ тѣ́ло, ꙗ҆́коже нетлѣ́емо: ты́ бо ꙗ҆́кѡ безпло́тна пожила̀ є҆сѝ, бг҃оневѣ́стнаѧ.

Бг҃оро́диченъ:

Дв҃ꙋ по ржⷭ҇твѣ̀ пое́мъ тѧ̀, бцⷣе, ты́ бо бг҃а пло́тiю мíрꙋ родила̀ є҆сѝ.

Пѣ́снь s҃. I҆рмо́съ:

Жите́йское мо́ре воздвиза́емое зрѧ̀ напа́стей бꙋ́рею, въ ти́хомꙋ приста́нищꙋ твоемꙋ̀ прите́къ, вопiю́ ти: возведѝ ѿ тлѝ живо́тъ мо́й, многоми́лостиве.

Сiѧ́еши ꙗ҆́кѡ со́лнце, бг҃оза́рны лꙋчы̑, преблаже́ннаѧ параске́ѵо, чꙋде́съ и҆спꙋща́ющи, похвалѧ́ющымъ твоѧ̑ пѡ́стныѧ трꙋды̀, и҆ ди̑вныѧ по́двиги.

Пречи́стꙋю влⷣчцꙋ бцⷣꙋ похвалѧ́ющи че́стнѡ, ѧ҆зы́комъ твои́мъ, бг҃омꙋ́драѧ параске́ѵо, воспѣ́вши словеса̀ свѣтоза̑рнаѧ, вѣ́рныхъ со́нмища мꙋ́дрѣ сердца̀ ѹ҆маща́ющи.

Напи́санный всечⷭ҇тны́й и҆ ст҃ы́й ѻ҆́бразъ любе́знѡ лобыза́еши, безбо́жныхъ же писа̑нiѧ потреблѧ́еши, и҆ тѣ́хъ  бг҃омє́рзскаѧ и҆ безбѡ́жнаѧ повелѣ̑нiѧ поплева́еши, и҆ возвѣща́еши че́сть и҆ поклоне́нiе ѻ҆́браза хрⷭ҇то́ва.

Бг҃оро́диченъ:

Всѧ̑ хотѣ́нiемъ свои́мъ соста́вивый бг҃ъ, и҆ содержа́й всѧ́чєскаѧ, ѡ҆писа́нiемъ тѣлесѐ на твои́хъ рꙋка́хъ держи́тсѧ, пречⷭ҇таѧ, и҆́же бжⷭ҇твеннымъ сꙋщество́мъ неѡпи́санный.

И҆́нъ. I҆рмо́съ:

Моли́твꙋ пролiю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ sѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ i҆ѡ́на: ѿ тлѝ, бж҃е, возведи́ мѧ.

Мiрскȋѧ мѡлвы̀ попра́ла є҆сѝ, мíра содѣ́телю предстои́ши, возлетѣ́вши кри́лы златоꙋкра́шенными, мт҃и, ѿ трꙋдѡ́въ поще́нiѧ и҆ моли́твъ, бг҃облаже́ннаѧ.

Бг҃оꙋго́днагѡ твоегѡ̀ ра́ди житiѧ̀, пречестна́ѧ, ꙗ҆́кѡ да́ръ ѡ҆свѧще́нъ ѻ҆те́чествꙋ подае́шисѧ твоемꙋ̀, параске́ѵо, къ за́падꙋ прише́дши, всесла́внаѧ.

Несказа́нно житiѐ и҆змла́да возжелѣ́вши, неви́дима бо бо въ землѝ потаена̀, восходѧ́щи, прпⷣбнаѧ, на ѹ҆дивле́нiе бы́сть, бг҃ꙋ ꙗ҆́вльшꙋ тѧ̀.

Бг҃оро́диченъ:

Да и҆збꙋ́демъ ѿ лю́тыхъ прегрѣше́нiй моли́твами твои́ми, бцⷣе чⷭ҇таѧ, и҆ да ѹ҆лꙋчи́мъ бж҃iе сiѧ́нiе, и҆зъ тебє̀ неизрече́ннѡ воплоще́ннагѡ сн҃а бж҃iѧ.

Конда́къ, гла́съ s҃:

Свѧтꙋ́ю всѝ застꙋ́пницꙋ сꙋ́щымъ въ бѣда́хъ, благоче́стнѡ воспои́мъ параске́ѵꙋ всечестнꙋ́ю: та́ бо житiѐ ѡ҆ста́вльши тлѣ́нное, и҆ нетлѣ́емое прiѧ́тъ во вѣ́ки: сегѡ̀ ра́ди сла́вꙋ ѡ҆брѣ́те, чꙋде́съ бл҃года́ть, бж҃iимъ велѣ́нiемъ.

I҆́косъ:

Прiиди́те, по́стническое сосло́вiе, прiиди́те чистоты̀ рачи́телє, прiиди́те празднолю́бцы, всѧ́къ во́зрастъ,  пѣ́сньми дꙋхо́вными похва́лимъ пꙋстыннолю́бнꙋю го́рлицꙋ, по́стникѡвъ похвалꙋ̀, дѣ́въ ѹ҆краше́нiе, молча́льникѡвъ ѹ҆добре́нiе, печа́льныхъ ѹ҆тѣ́шительницꙋ, болѧ́щихъ посѣти́тельницꙋ, и҆ сꙋ́щымъ въ бѣда́хъ скоропослꙋ́шнꙋю помо́щницꙋ, бг҃омꙋ́дрꙋю параске́ѵꙋ, точа́щꙋю всѣ̑мъ и҆сцѣлє́нiѧ: ѡ҆брѣ́те бо благода́ть чꙋде́съ бж҃iимъ велѣ́нiемъ.

Пѣ́снь з҃. I҆рмо́съ:

Росода́тельнꙋ ѹ҆́бѡ пе́щь содѣ́ла а҆́гг҃лъ преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нiе бж҃iе, мꙋчи́телѧ ѹ҆вѣща̀ вопи́ти: бл҃гослове́нъ є҆сѝ, бж҃е ѻ҆тє́цъ на́шихъ.

И҆справлѧ́ющи ты̀ сло́во жениха̀ хрⷭ҇та̀, томꙋ̀ невозвра́тнымъ жела́нiемъ послѣ́довала є҆сѝ, гдⷭ҇оимени́таѧ параске́ѵо, вопiю́щи: бл҃гослове́нъ бг҃ъ ѻ҆тє́цъ на́шихъ.

Добро́ты тлѣ́ющiѧ, параске́ѵо прпⷣбнаѧ, небрегла̀ є҆сѝ, смотрѧ́ющи та́мѡ сꙋ́щагѡ воздаѧ́нiѧ, и҆ прiѧ́ла є҆сѝ сла́вꙋ нестарѣ́ющꙋюсѧ, бж҃iю красотꙋ̀ и҆ весе́лiе.

Рѣ́ки твои́хъ слове́съ медото́чныхъ, параске́ѵо, человѣ́кѡмъ дꙋ́шы весе́лiѧ бжⷭ҇твеннагѡ и҆сполнѧ́еши, хвалосло́вѧщымъ пѣ́сньми бг҃а препросла́вленнаго.

Бг҃оро́диченъ:

На тебѣ̀ содѣ́ѧсѧ вели́кое, дв҃ома́ти, та́инство: сн҃ъ бж҃iй и҆зъ чре́ва твоегѡ̀ воплоти́сѧ, и҆ всѣ̑мъ ꙗ҆ви́сѧ, є҆мꙋ́же веселѧ́щесѧ пое́мъ: ѻ҆тцє́въ бж҃е, бл҃гослове́нъ є҆сѝ.

И҆́нъ. I҆рмо́съ:

Ѻ҆́троцы є҆вре́йстiи въ пещѝ попра́ша пла́мень дерзнове́ннѡ, и҆ на ро́сꙋ ѻ҆́гнь преложи́ша, вопiю́ще: бл҃гослове́нъ є҆сѝ, гдⷭ҇и бж҃е, во вѣ́ки.

За́йде ꙗ҆́коже со́лнце, прпⷣбнаѧ ма́ти, просвѣща́еши же чꙋдесы̀, вѣ́рою те́плою и҆ любо́вiю пою́щихъ: бл҃гослове́нъ бг҃ъ ѻ҆тє́цъ на́шихъ.

И҆спо́лнишасѧ всѧ̑ страны̑ твоегѡ̀ благоꙋха́нiѧ, во  ѡ҆брѣ́тенiе моще́й твои́хъ, и҆̀мже вѣ́рою пѣ́ти повелѣва́еши, прпⷣбнаѧ: бл҃гослове́нъ бг҃ъ ѻ҆тє́цъ на́шихъ.

Ѡ҆брѣта́ешисѧ, ма́ти, хромы̑мъ и҆справле́нiе: и҆́бо ного́ю болѣ́вый, скака́ѧ вопiѧ́ше, зовы́й немо́лчнѡ: бл҃гослове́нъ бг҃ъ ѻ҆тє́цъ на́шихъ.

Бг҃оро́диченъ:

Сѐ, ю҆́же проречѐ, дв҃о, дх҃омъ ст҃ы́мъ вели́кiй и҆са́iа, во чре́вѣ бг҃а заче́нши, родила̀ є҆сѝ: и҆ бл҃гослове́нъ, пречⷭ҇таѧ, пло́дъ твоегѡ̀ чре́ва.

Пѣ́снь и҃. I҆рмо́съ:

И҆зъ пла́мене прпⷣбнымъ ро́сꙋ и҆сточи́лъ є҆сѝ, и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ во всѧ̑ вѣ́ки.

По зако́нѣ ѻ҆́ч҃и, зако́нъ ѻ҆те́ческiй, всебл҃же́ннаѧ, и҆́стиннѡ носѧ́щи, де́мѡнскаѧ ли́ца поплева́ла є҆сѝ, гдⷭ҇не воѡбраже́нiе благоче́стнѡ лобыза́ющи, є҆́же прiи́мъ въ мíрѣ ꙗ҆ви́вшасѧ ѿ дв҃ы ѻ҆трокови́цы: є҆го́же превозно́симъ во вѣ́ки.

Ѹ҆́мъ бжⷭ҇твенъ, и҆ дх҃а прест҃а́гѡ гꙋ́сль всесочета́нна, славíй добропѣ́снивый, вѣ́рныхъ похвала̀ верхо́внаѧ, правосла́вiѧ сто́лпе, и҆ ѹ҆твержде́нiе мꙋ́дрое, цр҃ко́вное пра́вило, мона́хинь сла́ва, и҆ всѣ́хъ прпⷣбныхъ ѹ҆добре́нiе ꙗ҆ви́ласѧ є҆сѝ, пою́щи хрⷭ҇та̀ во вѣ́ки.

Мѷрополо́жница дх҃а прест҃а́гѡ, ма́ти, показа́ласѧ є҆сѝ, и҆злiѧ́нiемъ мѵ́ра благово́нныхъ твои́хъ и҆ мꙋ́дрыхъ ѹ҆че́нiй, потреблѧ́ющи пре́лести sлосмра́днꙋю тлю̀, и҆ благово́нствꙋѧ нра́вомъ твои́мъ, параске́ѵо, честнꙋ́ю цр҃ковь зовꙋ́щи непреста́ннѡ: пѣ́сньми тѧ̀ превозно́симъ хрⷭ҇тѐ, во вѣ́ки.

Бг҃оро́диченъ:

Бж҃iѧ гора̀ тꙋ́чнаѧ, є҆ѧ́же пра́ѻц҃ъ дв҃дъ ѹ҆ѧсни́въ дре́вле поѧ̀ прⷪ҇ро́чески, ты̀ ꙗ҆ви́ласѧ є҆сѝ дв҃о, ѿ неѧ́же ѿсѣче́сѧ ка́мыкъ краеꙋго́льный хрⷭ҇то́съ, и҆ сокрꙋшѝ крѣ́пость i҆́дѡльскꙋю: того̀ непреста́ннѡ пое́мъ, и҆ превозно́симъ во вѣ́ки. 

И҆́нъ. I҆рмо́съ:

Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстiи, хвали́те и҆ превозноси́те во всѧ̑ вѣ́ки.

Ѹ҆крѣ́пльшисѧ ѹ҆мо́мъ, безпло́тныхъ жела́нiемъ, вдала̀ є҆сѝ тѣ́ло постꙋ̀, и҆ живе́ши во вѣ́ки.

Пребога́таѧ въ жена́хъ ꙗ҆ви́сѧ, бл҃же́ннаѧ параске́ѵо, пою́щи творцꙋ̀: тѧ̀ превозно́симъ во вѣ́ки.

Сꙋ́щꙋ разсла́бленномꙋ въ лѣ̑та мнѡ́га, честна́ѧ, и҆сцѣлє́нiѧ подадѐ недꙋ́га: тѣ́мъ тѧ̀ воспѣва́ше прпⷣбнаѧ во вѣ́ки.

Бг҃оро́диченъ:

Соше́дшаго съ нб҃съ, и҆ въ ложесна̀ дв҃и́чєскаѧ все́льшасѧ гдⷭ҇а, по́йте и҆ превозноси́те є҆го̀ во вѣ́ки.

Пѣ́снь ѳ҃. I҆рмо́съ:

Бг҃а человѣ́кѡмъ не возмо́жно ви́дѣти, на него́же не смѣ́ютъ чи́ни а҆́гг҃льстiи взира́ти: тобо́ю бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно. є҆го́же велича́юще, съ нбⷭ҇ными вѡ́и тѧ̀ ѹ҆бл҃жа́емъ.

Посо́бствꙋющꙋ тѧ̀ по хрⷭ҇то́вѣ цр҃кви, человѣкоꙋбíйца зрѣ́ти не могíй, и҆скꙋшє́нiѧ тебѣ̀ простира́етъ: ѻ҆ба́че непрекло́нна пребы́вши, мы́слєннымъ врагѡ́мъ проти́виласѧ є҆сѝ до́блественнѡ, покланѧ́ющисѧ ѻ҆́бразꙋ хрⷭ҇то́вꙋ, бг҃омꙋ́драѧ параске́ѵо.

Ѹ҆кра́шена несказа́нною, бг҃омꙋ́драѧ, до́блестiю, и҆ ѹ҆пещре́на сiѧ́ньми свѣтлѣ́йшими, ра́достнѡ, пребл҃же́ннаѧ, предстои́ши престо́лꙋ зижди́телѧ бг҃а, и҆дѣ́же пра́зднꙋющихъ гла́съ, бг҃омꙋ́драѧ параске́ѵо.

Твои́хъ по́двигѡвъ досто́йнꙋю прiѧ́ла є҆сѝ по́честь, и҆ вѣнцено́сица ны́нѣ на нб҃сѣ́хъ со а҆́гг҃лы ликовствꙋ́ющи, и҆дѣ́же прⷪ҇ро́ческiй со́нмъ, и҆ а҆пⷭ҇тѡлъ, и҆ мꙋ́чєникъ вои́стиннꙋ вѡ́инства мнѡ́га, и҆дѣ́же патрiа́рхѡвъ ликостоѧ̑нiѧ, помина́й на́съ, прпⷣбнаѧ ма́ти параске́ѵо. 

Бг҃оро́диченъ:

Побо́рствꙋющи лю́демъ вѣ̑рнымъ бо бранѣ́хъ, во́инствꙋ на́шемꙋ на сопроти̑вныѧ да́ждь побѣ̑ды, бг҃ороди́тельнице, покрыва́ющи ѿ всѧ́кагѡ навѣ́та врагѡ́въ, мт҃и бг҃а сло́ва неискꙋсобра́чнаѧ чⷭ҇таѧ, да твоего̀ сн҃а пою́ще, тѧ̀ велича́емъ.

И҆́нъ. I҆рмо́съ:

Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннiи тобо́ю, дв҃о чⷭ҇таѧ, съ безпло́тными ли̑ки тѧ̀ велича́юще.

Не преста́й молѧ́щи хрⷭ҇та̀, ма́ти прпⷣбнаѧ, и҆зба́вити ны̀ ѿ бѣ́дъ рабы̑ твоѧ̑, и҆̀же ѿ дꙋшѝ пою́щыѧ тѧ̀ и҆ велича́ющыѧ.

Красота̀ дѣ́въ ꙗ҆ви́ласѧ є҆сѝ, прпⷣбнаѧ, ꙗ҆́кѡ а҆́гг҃льскомꙋ житiю̀ поревнова́ла є҆сѝ: не преста́й молѧ́щи ѡ҆ ѻ҆те́чествѣ твое́мъ.

Сочета́ласѧ є҆сѝ со безпло́тными ликостоѧ̑нiи, и҆ влⷣцѣ предстои́ши ра́дꙋющисѧ, съ мꙋ́дрыми дѣ́вами, семꙋ̀ молѧ́щисѧ ѡ҆ мíрѣ.

Бг҃оро́диченъ:

Ра́дости и҆спо́лни мѧ̀ и҆ весе́лiѧ, дв҃о, ꙗ҆́кѡ прiи́мши винꙋ̀ ра́дости: ты́ бо и҆сточи́ла є҆сѝ всѣ̑мъ ра́дованiе.

Свѣти́ленъ. Подо́бенъ: Жєны̀ ѹ҆слы́шите:

Ꙗ҆́кѡ бжⷭ҇твенный свѣ́тъ, параске́ѵо, пѣ́сненнѡ цр҃кви ꙗ҆ви́ласѧ є҆сѝ, красото́ю сiю̀ ѡ҆зари́вши свѣ́томъ лица̀ твоегѡ̀, предо́браѧ невѣ́сто хрⷭ҇то́ва: къ немꙋ́же непреста́ннѡ моли́сѧ ѡ҆ всѣ́хъ на́съ.

Два́жды.

Сла́ва, и҆ ны́нѣ, бг҃оро́диченъ:

Дре́вле дарова́ннꙋю мѝ ри́зꙋ ба́нею креще́нiѧ ѡ҆скверни́въ стра́стнымъ блꙋже́нiемъ, ѹ҆жаса́юсѧ ѻ҆каѧ́нный, ча́съ помышлѧ́ѧ вои́стиннꙋ бжⷭ҇твеннагѡ сꙋда̀, дв҃о всенепоро́чнаѧ, предста́ни тогда̀, и҆ и҆зба́ви мѧ̀ стра́шнагѡ преще́нiѧ.

На хвали́техъ стiхи̑ры на д҃, гла́съ и҃. Поⷣ: Ѽ пресла́внагѡ чꙋдесѐ!

Грѧди́те всѝ, бг҃омꙋ́дрiи, * ѿ землѝ да́льнiѧ, * ра́цѣ  прикоснꙋ́вшесѧ преподо́бныѧ, * и҆ прошє́нiѧ своѧ̑ ѿ дꙋшѝ приносѧ́ще, * прiими́те и҆збавле́нiе * ѿ страсте́й разли́чныхъ: * и҆нíи же грѣхѡ́въ разрѣше́нiе, * и҆ къ бг҃ꙋ присвое́нiе, * и҆ всѧ́кꙋ по́льзꙋ на́мъ ко спасе́нiю.

Два́жды.

Поще́нiѧ пꙋ́ть воспрiе́мши, * жите́йскiѧ бꙋ́ри и҆збѣ́гши, * параске́ѵо сла́внаѧ, * ѻ҆́во ѹ҆́бѡ съ мꙋ́дрыми дѣ́вами, * свѣтоно́сна вошла̀ є҆сѝ во дворы̀ гдⷭ҇а твоегѡ̀: * ѻ҆́во же ѹ҆невѣ́стившисѧ є҆мꙋ̀, * и҆сточа́еши и҆сцѣлє́нiѧ притека́ющымъ къ тебѣ̀, * и҆ ѿ дꙋше́вныхъ недꙋ̑гъ и҆збавлѧ́еши, * и҆̀же къ бг҃ꙋ твои́ми моли́твами.

Наде́ждею хрⷭ҇то́вою и҆ вѣ́рою возмо́гши, * стѧжа́нiѧ роди́телей ѿбѣ́гши, * и҆ со безпло́тными ликꙋ́еши, * прпⷣбнаѧ ма́ти параске́ѵо сла́внаѧ. * тѣ́мже и҆сцѣле́нiе то́чиши по сме́рти: * твоѧ̑ бо мо́щи показа́шасѧ всѧ́кимъ благоꙋха́нiемъ и҆спо́лнены, * є҆́же хрⷭ҇то́съ тебѣ̀ дарова̀, є҆го́же возлюби́ла є҆сѝ, * є҆го́же возжелѣ́ла є҆сѝ, * и҆ то́й тѧ̀ просла́ви, прпⷣбнаѧ.

Сла́ва, гла́съ и҃:

Ѻ҆те́чество и҆ сро́дство и҆ и҆мѣ́нiе ѡ҆ста́вльши, параске́ѵо, и҆ нечє́стiѧ всѧ̑ мiрска̑ѧ возненави́дѣвши, бг҃а є҆ди́наго возлюби́ла є҆сѝ, є҆мꙋ́же и҆ поще́нiемъ ѹ҆невѣ́стиласѧ є҆сѝ, и҆ была̀ є҆сѝ ст҃а́гѡ дх҃а жили́ще, ѿ негѡ́же свѣтоли́тiемъ просвѣти́вшисѧ, того̀ молѝ спастѝ дꙋ́шы на́шѧ.

И҆ ны́нѣ, бг҃оро́диченъ: Влⷣчце, прiимѝ мл҃твꙋ ра̑бъ твои́хъ:

Славосло́вiе вели́кое. И҆ ѿпꙋ́стъ. А҆́ще ли не пое́мъ полѷеле́а, тогда̀ пое́мъ стiхо́внꙋ во ѻ҆ктѡ́ихѣ.

Сла́ва, прпⷣбнѣй, гла́съ в҃:

Прпⷣбнаѧ ма́ти параске́ѵо, и҆змла́да себѐ самꙋ́ю возложи́вши хрⷭ҇тꙋ̀ бг҃ꙋ, и҆ ѿ негѡ̀ ѹ҆крѣплѧ́ема, плотскȋѧ стра̑сти покори́ла є҆сѝ, и҆ хꙋ́ждшее порабо́тила є҆сѝ лꙋ́чшемꙋ: тѣ́мже и҆ вѣне́цъ триплете́нный прiѧ́ла є҆сѝ, молѝ спастѝ дꙋ́шы на́шѧ. 

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.

Подо́бенъ: Е҆гда̀ ѿ дре́ва:

Е҆гда̀ нескве́рнаѧ а҆́гница ви́дѣ своего̀ а҆́гнца, на заколе́нiе ꙗ҆́кѡ чл҃вѣ́ка во́лею влеко́ма, пла́чꙋщи глаго́лаше: безча́дствовати мѧ̀ ны́нѣ тщи́шисѧ, хрⷭ҇тѐ, ро́ждшꙋю тѧ̀: что̀ сiѐ сотвори́лъ є҆сѝ, и҆зба́вителю всѧ́ческихъ; ѻ҆ба́че воспѣва́ю и҆ сла́влю твою̀ па́че ѹ҆ма̀ и҆ сло́ва кра́йнюю бла́гость, чл҃вѣколю́бче.

На лiтꙋргíи, бл҃жє́нна, ѿ пе́рвагѡ канѡ́на пѣ́снь г҃: и҆ ѿ втора́гѡ пѣ́снь s҃. Прокíменъ, гла́съ д҃: Ди́венъ бг҃ъ во ст҃ы́хъ свои́хъ, бг҃ъ i҆и҃левъ. А҆пⷭ҇лъ къ гала́тѡмъ, зача́ло с҃и: Бра́тiе, пре́жде прише́ствiѧ вѣ́ры: А҆ллилꙋ́iа. Терпѧ̀ потерпѣ́хъ гдⷭ҇а и҆ внѧ́тъ мѝ. Е҆ѵⷢ҇лiе матѳе́а зача́ло р҃д: Речѐ гдⷭ҇ь при́тчꙋ сiю̀: ѹ҆подо́бисѧ црⷭ҇твiе нбⷭ҇ное десѧти́мъ дѣ́вамъ: Прича́стенъ: Ра́дꙋйтесѧ првⷣнiи ѡ҆ гдⷭ҇ѣ.


