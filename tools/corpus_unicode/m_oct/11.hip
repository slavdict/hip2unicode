    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ а҃_i-й де́нь.

Ст҃а́гѡ а҆пⷭ҇ла фiлíппа, є҆ди́нагѡ ѿ седмѝ дiа́конѡвъ:

И҆ прпⷣбнагѡ ѻ҆тца̀ на́шегѡ ѳеофа́на и҆сповѣ́дника, є҆пíскопа нiкíйскагѡ.

На Гдⷭ҇и, воззва́хъ, стiхи̑ры а҆пⷭ҇ла, гла́съ д҃.

Подо́бенъ: Зва́нный свы́ше:

И҆́же седмѝ дiа́конѡмъ причте́нъ, * ꙗ҆́кѡ по́лнъ мꙋ́дрости же * и҆ бжⷭ҇твенныѧ бл҃года́ти, * слꙋжи́ти, бл҃же́нне фiлíппе ст҃ы́хъ, * кꙋ́пнѡ со стефа́номъ, потре́бамъ и҆збра́лсѧ є҆сѝ. * тѣ́мъ и҆ ѹ҆бива́ема сего̀ ви́дѣвъ, * къ самарíи восте́клъ є҆сѝ, * повелѣ́нiемъ бжⷭ҇твеннымъ, * бж҃iе сло́во проповѣ́даѧ, сла́вне, * и҆ просвѣща́ѧ сꙋ́щыѧ во тмѣ̀ пре́жде, * ꙗ҆̀же соверши́лъ є҆сѝ дх҃омъ бжⷭ҇твеннымъ, * днѐ сы́ны, всемꙋ́дре.

Бг҃озна́мєнiѧ рꙋко́ю твое́ю соверша́ємаѧ, * лю́дiе ви́дѧще, * слѣпы́хъ прозрѣ́нiе, * и҆ разсла́бленныхъ и҆справле́нiе, * и҆ нечи́стыхъ дꙋхѡ́въ, и҆дѣ́же живѧ́хꙋ, ѿгна́нiе, * дивлѧ́хꙋсѧ, фiлíппе, * и҆ прихожда́хꙋ къ спаси́тельномꙋ ѡ҆чище́нiю, * ѿ невѣ́рiѧ къ вѣ́рѣ внеза́пꙋ направлѧ́еми. * тѣ́мъ бж҃е́ственный ꙗ҆́кѡ ѹ҆слы́ша, а҆пⷭ҇льскiй ли́къ веселѧ́шесѧ, ꙗ҆́кѡ и҆ самарíи мно́жество * бг҃ꙋ приведе́сѧ.

Колесни́ца сло́ва сы́й, * бг҃оглаго́ливе, * на колесни́цѣ ѹ҆зрѣ́въ ѣ҆́здѧща, * и҆ вопрошє́нiѧ творѧ́щаго, * и҆ недомы́слѧщасѧ пости́глъ є҆сѝ канда́кина досточꙋ́днаго, * и҆ томꙋ̀ сказа́нiе и҆ ꙗ҆вле́нiе * жела́емыхъ, бл҃же́нне, показа́лъ є҆сѝ: * вѣ́ровавъ бо про́ситъ бжⷭ҇твеннагѡ ѡ҆чище́нiѧ: *  є҆гѡ́же прiе́мша, * бжⷭ҇твеннаго проповѣ́дника вседѣ́тель, * содѣ́ла всеѧ̀ є҆ѳiо́пiи, * и҆ мꙋ́ченикѡвъ нача́льника.

И҆́ны стiхи̑ры прпⷣбнагѡ, гла́съ s҃. Подо́бенъ: Всѐ ѿло́жше:

Возсiѧ́лъ, є҆сѝ ѳеофа́не, * добродѣ́телей ви́ды, * ꙗ҆́кѡ sвѣзда̀ свѣтлѣ́йша, * на тве́рди * вѣ́ры, * свѣ́тлѡ сла́вне. * зарѧ́ми всѧ̑ ѿгонѧ́ѧ * ѡ҆мрачє́нiѧ є҆ретíчєскаѧ, * и҆ просвѣща́ѧ вѣ́рою тебѣ̀ и҆ любо́вiю прилѣжа́щыѧ, * и҆ твои̑мъ бжⷭ҇твєннымъ ѹ҆че́нiємъ. * тѣ́мъ свѣтоно́сный соверша́емъ * тво́й пра́здникъ любо́вiю: со дерзнове́нiемъ моли́сѧ * ѡ҆ дꙋша́хъ на́шихъ.

Трꙋды̑ по́стническими * твою̀ дꙋ́шꙋ воѡрꙋжи́въ, плотска̑ѧ ѹ҆вѧди́лъ є҆сѝ, * ѻ҆́ч҃е свѧще́ннѣйше, и҆гра̑нiѧ, * и҆ ѹ҆́мъ, сла́вне, содѣ́ла * бжⷭ҇твенныѧ трⷪ҇цы жили́ще: и҆ возвы́силсѧ є҆сѝ, * и҆дѣ́же мꙋ́ченичєскаѧ вѡ́инства, * и҆ добро́та недомы́сленнаѧ, * и҆ i҆ера́рхѡвъ собо́ръ. * съ ни́миже ны́нѣ ра́дꙋешисѧ, * во сла́вѣ предстоѧ̀ хрⷭ҇тꙋ̀, * со дерзнове́нiемъ молѧ́сѧ ѡ҆ дꙋша́хъ на́шихъ.

Бжⷭ҇твенными сле́зъ твои́хъ тече́ньми, i҆ера́рше, * всѐ потопи́лъ є҆сѝ * де́мѡнское ѡ҆полче́нiе * ꙗ҆́кѡ не́мощно: * твои́ми же всегда̀ къ бг҃ꙋ мановє́нiи * и҆ си́льными восхождє́нiи * го́рдое возвыше́нiе на зе́млю низве́рглъ є҆сѝ, * и҆ возне́слсѧ є҆сѝ на нбⷭ҇наѧ * и҆ бг҃олѣ̑пнаѧ селє́нiѧ: * въ ни́хже со а҆́гг҃лы водворѧ́ешисѧ, * предстоѧ̀ хрⷭ҇тꙋ̀, * со дерзнове́нiемъ молѧ́сѧ * ѡ҆ дꙋша́хъ на́шихъ.

Сла́ва, и҆ ны́нѣ, бг҃оро́диченъ, гла́съ и҆ подо́бенъ то́йже:

Нра́вомъ sлы́мъ поползо́хсѧ, * и҆ порабоще́нъ ле́стiю лꙋка́вною, бг҃оневѣ́стнаѧ, * къ пречꙋ́дномꙋ твоемꙋ̀ милосе́рдiю, * и҆ те́пломꙋ застꙋпле́нiю, * пресвѧта́ѧ ѻ҆трокови́це, * прибѣга́ю ѻ҆каѧ́нный, * сою̑зъ мѧ̀ и҆зба́ви напа́стей и҆ печа́лей, и҆ спаси́ мѧ, пренепоро́чнаѧ, де́мѡнскихъ  прило́гѡвъ: * да прославлѧ́ю тѧ̀ и҆ любо́вiю пою̀, * и҆ покланѧ́юсѧ, * и҆ велича́ю тѧ̀, влⷣчце, * приснобл҃же́ннꙋю.

Крⷭ҇тобг҃оро́диченъ, подо́бенъ то́йже:

А҆́гнца своего̀, * а҆́гница нескве́рнаѧ дре́вле, * и҆ непоро́чнаѧ влⷣчца, * на дре́вѣ крⷭ҇тнѣмъ ꙗ҆́кѡ ѹ҆зрѣ̀, * мт҃рски восклица́ше, * и҆ дивѧ́щисѧ вопiѧ́ше: * ча́до сладча́йшее, * что̀ зрѣ́нiе сiѐ но́вое и҆ пресла́вное; * ка́кѡ со́нмъ безблагода́тный * сꙋди́щꙋ пiла́товꙋ предаде́ тѧ, * и҆ ѡ҆сꙋжда́етъ на сме́рть жи́знь всѧ́ческихъ; * но воспѣва́ю твоѐ неизрече́нное сло́ве, снизхожде́нiе.

Тропа́рь, а҆по́стола, гла́съ г҃:

А҆пⷭ҇ле, ст҃ы́й фiлíппе, молѝ ми́лостиваго бг҃а, да прегрѣше́нiй ѡ҆ставле́нiе пода́стъ дꙋша́мъ на́шымъ.

Сла́ва, прпⷣбнагѡ, гла́съ и҃:

Правосла́вiѧ наста́вниче, благоче́стiѧ ѹ҆чи́телю и҆ чистоты̀, вселе́нныѧ свѣти́льниче, а҆рхiере́ѡвъ бг҃одꙋхнове́нное ѹ҆добре́нiе, ѳеофа́не премꙋ́дре, ѹ҆че́ньми твои́ми всѧ̑ просвѣти́лъ є҆сѝ: цѣвни́це дꙋхо́внаѧ, молѝ хрⷭ҇та̀ бг҃а, спасти́сѧ дꙋша́мъ на́шымъ.

И҆ ны́нѣ, бг҃оро́диченъ.



На ѹ҆́трени канѡ́нъ ѻ҆ктѡ́иха є҆ди́нъ, и҆ ст҃ы́хъ два̀.

А҆пⷭ҇ла канѡ́нъ, є҆гѡ́же краегране́сiе:

Фiлíпповꙋ бжⷭ҇твеннꙋю воспою̀ сла́вꙋ. I҆ѡ́сифъ.

Гла́съ s҃. Пѣ́снь а҃. I҆рмо́съ:

Ꙗ҆́кѡ по сꙋ́хꙋ пѣшеше́ствовавъ i҆и҃ль, по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь, пои́мъ, вопiѧ́ше.

Пресвѣ́тлыми сiѧ̑нiи хрⷭ҇то́выми ѡ҆зари́всѧ, по прича́стiю бжⷭ҇тва̀, мꙋ́дре, свѣ́тъ ꙗ҆ви́лсѧ є҆сѝ вторы́й, вѣ̑рныѧ свѧще́ннѡ свѣтоводѧ̀, сла́вне фiлíппе. 

Пресꙋ́щественное сло́во, всѐ на́ше ѡ҆сꙋществова́въ, свѧще́нна тѧ̀ ѹ҆ч҃ника̀ свѧще́ннѡ предлага́етъ, мꙋ́дре, несвѧще́ннагѡ ѡ҆мраче́нiѧ ꙗ҆зы́ки и҆збавлѧ́юща.

Рꙋ́къ возложе́нiемъ свѧще́нныхъ ѹ҆ч҃никѡ́въ, и҆збра́нъ бы́лъ є҆сѝ со стефа́номъ и҆ про́чими, свѧще́нный дiа́конъ, ꙗ҆́кѡ сы́й по́лнъ дх҃а бж҃iѧ, всемꙋ́дре фiлíппе.

Бг҃оро́диченъ:

И҆́же и҆зъ не сꙋ́щихъ всѧ̑ содѣ́тельствꙋѧ, ꙗ҆́кѡ винꙋ́ тѧ и҆мѣ́ѧше воплоще́нiѧ своегѡ̀, бг҃ома́ти чⷭ҇таѧ: тѣ́мъ по до́лгꙋ вѣ́рнiи тѧ̀ ѹ҆блажа́емъ.

И҆́нъ канѡ́нъ прпⷣбнагѡ, гла́съ и҆ i҆рмо́съ то́йже.

Моегѡ̀ ра́зꙋма твои́ми моли́твами мра́къ ѿженѝ, i҆ера́рше хрⷭ҇то́въ: ꙗ҆́кѡ да воспою̀ сла́вне, твою̀ свѧще́ннꙋю и҆ свѣтоза́рнꙋю па́мѧть пѣ́сньми.

Ꙗ҆́кѡ рѣка̀ ѹ҆стреми́лсѧ є҆сѝ ѿ сiѡ́на, i҆ера́рше сла́вне, и҆ напои́лъ є҆сѝ sѣлѡ̀ бжⷭ҇твенными стрꙋѧ́ми вѣ́рныхъ собо́ры, бг҃ꙋ побѣ́днꙋю пѣ́снь, пои́мъ, вопiѧ́ше.

Бжⷭ҇твенными сiѧ̑нiи твою̀ дꙋ́шꙋ ѡ҆зари́въ, ѳеофа́не, сла̑сти страсте́й воздержа́нiѧ попали́лъ є҆сѝ ѻ҆гне́мъ, пѣснопоѧ̀ и҆́стиннѡ: воспои́мъ пѣ́снь хрⷭ҇тꙋ̀.

Бг҃оро́диченъ:

Свѣтлѣ́йшими лꙋча́ми твоегѡ̀ сн҃а, бцⷣе, просвѣтѝ ѡ҆мраче́ннꙋю мою̀ дꙋ́шꙋ, и҆ страсте́й смꙋще́нiе твои́мъ, чⷭ҇таѧ, ѹ҆кротѝ хода́тайствомъ.

Пѣ́снь г҃. I҆рмо́съ:

Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ѹ҆тверди́вый на́съ на ка́мени и҆сповѣ́данiѧ твоегѡ̀.

Сы́ны соверши́лъ є҆сѝ свѣ́та, во тмѣ̀ невѣ́дѣнiѧ сꙋ́щыѧ, блаже́нне, въ зна́менiихъ стра́шныхъ, ꙗ҆́кѡ нб҃о высо́кое, сло́ва сла́вꙋ повѣ́даѧ. 

Ѿ пле́мене i҆ꙋ́дова хрⷭ҇та̀ возсiѧ́вша, бл҃же́нне, свѧще́ннѡ возвѣща́ѧ, бл҃года́ти свѣ́томъ показа́лъ є҆сѝ, є҆го́же мѡѷсе́й дре́вле и҆ проро́цы провозвѣсти́ша.

Ꙗ҆́да дꙋшетлѣ́ннагѡ ѿбѣжа́ти, и҆ спаси́тельнꙋю бл҃года́ть воспрiѧ́ти, покарѧ́еши медото́чными глаго́лы, ѿриновє́нныѧ дале́че неразꙋ́мiемъ, фiлíппе бг҃одохнове́нне.

Бг҃оро́диченъ:

Свѣти́льникъ ꙗ҆ви́ласѧ є҆сѝ та́инственный, свѣщꙋ̀, ѻ҆трокови́це, носѧ́щи и҆́стиннѡ, просвѣ́щшꙋю въ нощѝ невѣ́дѣнiѧ пре́жде ѡ҆держи̑мыѧ, кра́йнею бла́гостiю.

И҆́нъ. I҆рмо́съ то́йже.

Сы́й и҆спо́лненъ, мꙋ́дре, бжⷭ҇твеннагѡ дх҃а ꙗ҆ви́лсѧ є҆сѝ. пита́ѧ бога́тнѡ благоче́стiѧ сла́достiю сло́вомъ живи́тельнымъ, сердца̀ зрѧ́щихъ къ тебѣ̀.

Повелѣ̑нiи бжⷭ҇твеннагѡ сiѧ́нiѧ и҆зблиста́ѧ, всеблаже́нне, ѿгна́лъ є҆сѝ всю̀ є҆ретíческꙋю мглꙋ̀, жизнода́вцꙋ хрⷭ҇тꙋ̀ воспѣва́ѧ: свѧ́тъ є҆сѝ, гдⷭ҇и.

На го́рꙋ бжⷭ҇твенныхъ добродѣ́телей возше́дъ, i҆ера́рше, и҆ во мра́къ вше́дъ сочта́лсѧ є҆сѝ съ бг҃омъ, и҆ ра́зꙋма скрижа́ль прiѧ́лъ є҆сѝ, зако́нъ бл҃года́ти.

Бг҃оро́диченъ:

Сѐ лѣ́ствица i҆а́кѡвлѧ, ю҆́же ви́дѣ и҆ногда̀ ѹ҆твержде́нꙋ, на не́йже ѹ҆твержда́шесѧ бг҃ъ, свѣтоно́снаѧ чⷭ҇таѧ ꙗ҆ви́сѧ дѣ́вствꙋющи бцⷣа.

Конда́къ ѳеофа́на, гла́съ в҃. Подо́бенъ: Вы́шнихъ и҆щѧ̀:

Возгремѣ́въ хрⷭ҇то́во бжⷭ҇твенное воплоще́нiе, безплѡ́тныѧ врагѝ до конца̀ ѡ҆бличи́лъ є҆сѝ, чꙋ́дне ѳеофа́не. сегѡ̀ ра́ди всѝ вѣ́рнѡ и҆ благоче́стнѡ вопiе́мъ тѝ: молѝ непреста́ннѡ ѡ҆ всѣ́хъ на́съ.

Сѣда́ленъ а҆пⷭ҇ла, гла́съ и҃. Подо́бенъ: Премꙋ́дрости:

Прогони́тель де́мѡнѡвъ ꙗ҆ви́всѧ, и҆ ꙗ҆́кѡ свѣти́льникъ  сꙋ́щыѧ во тмѣ̀ просвѣти́въ, ꙗ҆ви́лъ є҆сѝ сл҃нца ѿ дв҃ы возсiѧ́вшаго, и҆ хра́мы i҆́дѡльскiѧ сокрꙋши́въ, возста́вилъ є҆сѝ цє́ркви блаже́нне, въ сла́вꙋ бг҃а на́шегѡ. тѣ́мъ тѧ̀ почита́емъ, и҆ бжⷭ҇твеннꙋю твою̀ па́мѧть свѣ́тлѡ пра́зднꙋемъ, и҆ согла́снѡ вопiе́мъ тѝ: а҆пⷭ҇ле фiлíппе, молѝ хрⷭ҇та̀ бг҃а, грѣхѡ́въ ѡ҆ставле́нiе пода́ти чтꙋ́щымъ любо́вiю свѧтꙋ́ю па́мѧть твою̀.

Сла́ва, прпⷣбнагѡ, гла́съ д҃. Подо́бенъ: Ꙗ҆ви́лсѧ є҆сѝ дне́сь:

Ꙗ҆ви́лсѧ є҆сѝ, прпⷣбне, цр҃кви ꙗ҆́коже дрꙋго́е со́лнце, ѡ҆зарѧ́ѧ сiю̀ мо́лнiѧми бжⷭ҇твенныхъ слове́съ твои́хъ, ꙗ҆́кѡ ѹ҆чени́къ гдⷭ҇ень, ѳеофа́не.

И҆ ны́нѣ, бг҃оро́диченъ:

Пречⷭ҇тыѧ рꙋ́ки твоѧ̑ дв҃о мт҃и, просте́рши, покры́й ѹ҆пова́ющыѧ на тѧ̀, и҆ сн҃ꙋ твоемꙋ̀ зовꙋ́щыѧ: всѣ̑мъ пода́ждь хрⷭ҇тѐ, ми́лѡсти твоѧ̑.

Крⷭ҇тобг҃оро́диченъ:

На дре́вѣ ви́дѧщи воздви́жена сн҃а твоего̀, пречⷭ҇таѧ, ѹ҆тро́бою мт҃рнею растерза́ема, жа́лостнѡ взыва́ше: ѹ҆вы̀ мнѣ̀, ка́кѡ за́йде, свѣ́те мо́й безлѣ́тный;

Пѣ́снь д҃. I҆рмо́съ:

Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆ гдⷭ҇ѣ пра́зднꙋющи.

Ви́дѣвъ тѧ̀ сíмѡнъ содѣва́юща чꙋдеса̀ и҆ зна́мєнiѧ вє́лiѧ, лицемѣ́рствовавъ, фiлíппе, креща́етсѧ, не sло́бы бѣжа́въ: но поги́бели предае́тсѧ.

Мнѡ́ги тѧ̀ си̑лы содѣва́юща ви́дѧще живꙋ́щiи во гра́дѣ самарíйстѣмъ, проповѣ́дниче хрⷭ҇то́въ фiлíппе, позна́нiѧ свѣ́тъ веселѧ́щесѧ прiима́хꙋ.

И҆дѝ, глаго́ла тебѣ̀ гдⷭ҇ень а҆́гг҃лъ, пꙋ́ть направлѧ́ѧ свѧще́ннагѡ, фiлíппе, мꙋ́рiна, є҆́же позна́ти томꙋ̀ стезю̀ сло́ва воплоще́нiѧ.

Свѧще́ннѣйшiй канда́кiй ви́дѣвъ тѧ̀, вразꙋмлѧ́юща  того̀, твое́ю рꙋко́ю, фiлíппе, креща́етсѧ, и҆ по́лнъ дх҃а ст҃а́гѡ ꙗ҆́вльсѧ, проповѣ́дникъ бжⷭ҇твенный бы́сть.

Бг҃оро́диченъ:

Сн҃ы совершѝ бж҃iѧ, всенепоро́чнаѧ, сы́ны человѣ́чєскiѧ тво́й сн҃ъ, ѿ чⷭ҇тыхъ крове́й твои́хъ вопло́щсѧ и҆ ро́ждсѧ: сегѡ̀ ра́ди сла́вимъ тѧ̀.

И҆́нъ. I҆рмо́съ то́йже.

Поще́нiемъ, всемꙋ́дре ѻ҆́ч҃е ѳеофа́не, себѐ ѡ҆чи́стивъ, ве́сь свѣ́та и҆спо́лненъ бы́лъ є҆сѝ, ве́сь бг҃а вмѣсти́теленъ, ве́сь дх҃а ст҃а́гѡ соприча́стенъ.

Гла́домъ та́емь, въ лю̑таѧ влага́емь заточє́нiѧ, стражда̀, всеблаже́нне, мꙋ́ченически терпѣ́лъ є҆сѝ, ѿ со́вѣсти чи́сты въ гдⷭ҇ѣ веселѧ́сѧ.

Ѡ҆блиста́въ, сла́вне, и҆справлє́нiи ѡ҆бощре́нъ ꙗ҆ви́лсѧ є҆сѝ, ꙗ҆́кѡ хрⷭ҇то́въ ме́чь, ссѣца́ющь є҆ретíчєскаѧ ѹ҆хищрє́нiѧ, бжⷭ҇твеннымъ дх҃омъ ѹ҆крѣплѧ́емь.

Бг҃оро́диченъ:

Свѣти́льникъ всесвѣ́тлый ты̀ ꙗ҆ви́ласѧ є҆сѝ, бжⷭ҇твеннаѧ трапе́за, бж҃iе селе́нiе, кiвѡ́тъ и҆ же́злъ, процвѣ́тши цвѣ́тъ въ мíрѣ хрⷭ҇та̀, мт҃и дв҃о.

Пѣ́снь є҃. I҆рмо́съ:

Бж҃iимъ свѣ́томъ твои́мъ, бл҃же, ѹ҆́тренюющихъ тѝ дꙋ́шы любо́вiю ѡ҆зарѝ, молю́сѧ, тѧ̀ вѣ́дѣти, сло́ве бж҃iй, и҆́стиннаго бг҃а, ѿ мра́ка грѣхо́внагѡ взыва́юща.

Ꙗ҆́рости беззако́нныхъ не ѹ҆боѧ́всѧ, средѝ волкѡ́въ ꙗ҆́кѡ а҆́гнецъ, и҆́стиннѡ фiлíппе, ходи́лъ є҆сѝ, ты̑ѧ претворѧ́ѧ къ благоче́стiю бл҃года́ти сло́вомъ, бл҃же́ннѣйше.

На заколє́нiѧ веде́сѧ ꙗ҆́кѡ а҆́гнецъ є҆мманꙋ́илъ, ꙗ҆́коже глаго́летъ и҆са́iа сла́вный, є҆гѡ́же разꙋмѣ́ти не могíй, фiлíппе, свѧще́нный канда́кiй ѿ тебє̀ наꙋча́етсѧ.

Свѧщенносло́вна тѧ̀ ѹ҆ч҃ника̀, є҆ди́наго дiа́конѡвъ седмѝ и҆збра́нна ѹ҆вѣ́дѣхомъ, и҆ цр҃кве бжⷭ҇твенное ѡ҆снова́нiе, и҆ всѣ́хъ сꙋ́щихъ во тмѣ̀ свѣти́льника, фiлíппе. 

Бг҃оро́диченъ:

Бцⷣꙋ тѧ̀ и҆́стиннѡ ѿ дꙋшѝ и҆сповѣ́дающе, и҆скꙋше́нiй и҆ неꙋдо́бствъ и҆збавлѧ́емсѧ твои́ми ко всѣ́хъ бг҃ꙋ и҆ гдⷭ҇ꙋ дв҃о, хода́тайствы, бг҃облагода́тнаѧ.

И҆́нъ. I҆рмо́съ то́йже.

Свѣтода́тельными твои́ми блиста̑нiи, ѻ҆́ч҃е свѧще́ннѣйше, мра́чнꙋю тмꙋ̀ потреби́лъ є҆сѝ є҆ретíчествꙋющихъ, бг҃озна́нiѧ свѣ́томъ ѡ҆зарѧ́ѧ, и҆ просвѣща́ѧ мíра концы̀.

Sлочести́выхъ защи̑тницы, тебѐ досточꙋ́дна сꙋ́щаго лю́тыми ра́нами ѹ҆ѧзви́ша, є҆го́же а҆́гг҃льстiи чи́ни ѡ҆бꙿима́хꙋ ꙗ҆́кѡ хрⷭ҇то́ва i҆ера́рха и҆ бжⷭ҇твеннаго мч҃ника.

Бы́лъ є҆сѝ ѻ҆́ч҃е, свѣтови́дный заблꙋ́ждшымъ пꙋтево́ждь, пла́вающымъ ко́рмчiй, коле́блємымъ приложе́ньми лю́тыхъ тве́рдость, и҆ стѣна̀ недви́жима.

Бг҃оро́диченъ:

Добро́та i҆а́кѡвлѧ, ю҆́же бг҃ъ возлюбѝ, и҆ всели́тисѧ и҆збра̀: земны́хъ сла́ва, и҆ прибѣ́жище согрѣша́ющихъ, бцⷣе, ты̀ ꙗ҆ви́ласѧ є҆сѝ.

Пѣ́снь s҃. I҆рмо́съ:

Жите́йское мо́ре воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ, вопiю́ ти: возведѝ ѿ тлѝ живо́тъ мо́й, многоми́лостиве.

Во́дъ дꙋхо́вныхъ и҆спо́лнивсѧ, ꙗ҆́кѡ рѣка̀ бжⷭ҇твеннагѡ є҆де́ма и҆зше́лъ є҆сѝ, наводнѧ́ѧ волно́ю ти́хою земны̑ѧ концы̀, и҆ напаѧ́ѧ сердца̀ вѣ́рныхъ, досточꙋ́дне.

Ѿве́рзъ и҆спо́лнилъ є҆сѝ твоѧ̑ ѹ҆ста̀, ѹ҆ч҃ничѐ, дꙋхо́внагѡ ра́зꙋма, и҆ разве́рзъ горта́нь лꙋка́вагѡ, поглоще́нныхъ и҆сто́рглъ є҆сѝ безчи́слєннаѧ мно́жєства, и҆ спа́слъ є҆сѝ, а҆пⷭ҇ле.

Крѣ́пость низве́ржесѧ неви́димагѡ врага̀, и҆ ѿню́дъ поги́бе, тебѣ̀ крѣ́постiю дх҃а, хрⷭ҇та̀ проповѣ́дающꙋ, фiлíппе, распе́ншагосѧ и҆ ꙗ҆зы́ки призыва́ющаго. 

Бг҃оро́диченъ:

Зако́нѡвъ тѧ̀ є҆сте́ственныхъ кромѣ̀ родѝ, хрⷭ҇тѐ, содѣ́телѧ тва́ри, и҆ па́че є҆стества̀ пребы́сть и҆́стиннѡ дв҃а нескве́рна, ст҃а́ѧ мт҃и твоѧ̀, прест҃ы́й.

И҆́нъ. I҆рмо́съ то́йже.

Сы́й ꙗ҆́кѡ со́лнце, бг҃оза̑рныѧ лꙋчы̀, преблаже́нне, и҆спꙋсти́лъ є҆сѝ, похвалѧ́ѧ мꙋ́ченичєскiѧ стра̑сти, вѧза̑нiѧ и҆ ра̑ны, и҆ ди̑вныѧ по́двиги, i҆ера́рше хрⷭ҇то́въ.

Пречⷭ҇тꙋю влⷣчцꙋ похвалѧ́ѧ чи́стѣ, ѧ҆зы́комъ твои́мъ, бг҃омꙋ́дре, воспѣ́лъ є҆сѝ словеса̀ свѣтоза̑рнаѧ, вѣ́рныхъ собо́ры, и҆ мꙋ́дрыхъ сердца̀ ѹ҆маща̑ющаѧ.

Писа́нiемъ твоегѡ̀ всечестна́гѡ и҆ чи́стагѡ, мꙋ́дре, лица̀, безбо́жныхъ писа̑нiѧ и҆змазꙋ́еши, и҆ тѣ́хъ бг҃омє́рзскаѧ и҆ безбѡ́жнаѧ повелѣ̑нiѧ, возвѣща́ѧ чествова́ти i҆кѡ́нꙋ хрⷭ҇то́вꙋ.

Бг҃оро́диченъ:

Всѧ̑ хотѣ́нiемъ соста́вивый бг҃ъ и҆ содержа́й, пречⷭ҇таѧ, ѡ҆писа́нiемъ тѣлесѐ на твои́хъ ѡ҆бꙿѧ́тiихъ но́ситсѧ, бжⷭ҇твеннымъ сꙋщество́мъ неѡпи́санный.

Конда́къ а҆пⷭ҇ла, гла́съ д҃. Подо́бенъ: Вознесы́йсѧ:

Ꙗ҆зы́кѡвъ лове́цъ пречꙋ́дный, и҆ ѹ҆ч҃никѡ́въ хрⷭ҇то́выхъ собесѣ́дникъ, а҆пⷭ҇лѡвъ предꙿизбра́нный фiлíппъ, дне́сь мíрꙋ и҆сцѣле́нiй подае́тъ бога́тство, покрыва́етъ ѿ ѡ҆бстоѧ́нiй того̀ хва́лѧщыѧ. тѣ́мъ согла́снѡ зове́мъ є҆мꙋ̀: спаса́й всѧ̑ моли́твами твои́ми, а҆пⷭ҇ле.

I҆́косъ:

Ꙗ҆́кѡ нб҃о сла́вꙋ бж҃iю, самови́дче, и҆сповѣ́давъ, ꙗ҆зы́ки да́льнiѧ привлечѐ къ вѣ́рѣ бли́зъ бы́ти бг҃а. тѣ́мъ ꙗ҆́коже мѡѷсе́й законополо́жникъ ѡ҆богаща́еши, прехва́льне, ста́до твоѐ. ѻ҆́нъ дре́вле мо́ре пресѣчѐ, и҆ преве́дъ лю́ди, пото́мъ въ пꙋсты́ни препита̀ хлѣ́бомъ нбⷭ҇нымъ: ты́ же сла́внагѡ лю́тагѡ невѣ́рствiѧ и҆зба́вивъ во хрⷭ҇тѣ̀ всю̀ тва́рь, горѣ̀ къ пребыва́нiємъ нбⷭ҇нымъ возве́лъ є҆сѝ вопiю́щыѧ: спаса́й всѧ̑ моли́твами твои́ми, а҆пⷭ҇ле. 

Пѣ́снь з҃. I҆рмо́съ:

Росода́тельнꙋ ѹ҆́бѡ пе́щь содѣ́ла а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нiе бж҃iе мꙋчи́телѧ ѹ҆вѣща̀ вопи́ти: бл҃гослове́нъ є҆сѝ, бж҃е ѻ҆тє́цъ на́шихъ.

Наведе́ тѧ ꙗ҆́кѡ конѧ̀ пребжⷭ҇твенный, возмꙋща́юща ꙗ҆зы́ческое мо́ре, фiлíппе, главы̑ сокрꙋша́юща вра̑жiѧ, и҆ пою́ща є҆мꙋ̀ пѣ́сненнѡ: бл҃гослове́нъ є҆сѝ бж҃е ѻ҆тє́цъ на́шихъ.

Сказꙋ́ѧ пре́жде всѣ́хъ вѣкѡ́въ сокрове́ннꙋю та́йнꙋ: тайноглаго́льникъ же бы́въ, фiлíппе мꙋ́дре, наꙋчи́лъ є҆сѝ страны̑ и҆ лю́ди, и҆ ѿ та̑инъ ме́рзскихъ ѡ҆чи́стилъ є҆сѝ.

Ꙗ҆ви́лсѧ є҆сѝ велича́йшаѧ sвѣзда̀, фiлíппе сла́вный, и҆ траллíи ѹ҆добре́нiе, въ не́йже тѣ́ло твоѐ честно́е лежи́тъ, содѣва́ѧ чꙋде́съ пресла̑внаѧ, мꙋ́дре, на просвѣще́нiе благочести́внѡ блажа́щихъ тѧ̀.

Бг҃оро́диченъ:

Бг҃ороди́тельницꙋ тѧ̀ дв҃о, и҆менꙋ́емъ марíе пречⷭ҇таѧ, спаса́емiи тобо́ю де́нь и҆ но́щь, ѿ вра́жiихъ приложе́нiй вре́дныхъ, и҆ и҆скꙋше́нiй всѧ́ческихъ, и҆ дꙋше́вныхъ скве́рнъ.

И҆́нъ. I҆рмо́съ:

Ѻ҆́троцы въ вавѷлѡ́нѣ, пе́щнагѡ пла́мене не ѹ҆боѧ́шасѧ, но посредѣ̀ пла́мене вве́ржени, ѡ҆роша́еми поѧ́хꙋ: бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ.

И҆справлѧ́ѧ ты̀ и҆́стины сло́во, ра́нъ и҆скꙋшє́нiѧ претерпѣ́лъ є҆сѝ, и҆ во и҆згна́нiе вложе́нъ, i҆ера́рше ѳеофа́не, пѣ́лъ є҆сѝ: бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ.

Твои́хъ догма́тѡвъ стрꙋи̑, нечести́выхъ потопи́ша морѧ̀, мꙋ́дре, не вопiю́щихъ хрⷭ҇тꙋ̀ бг҃ꙋ на́шемꙋ: бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ.

Рѣ́ки твои́хъ слове́съ медото́чныхъ, ѳеофа́не, человѣ́кѡвъ дꙋ́шы весе́лiѧ бжⷭ҇твеннагѡ и҆спо́лниша, пѣсносло́вѧщихъ пѣ́сньми бг҃а препросла́вленнаго. 

Бг҃оро́диченъ:

На тебѣ̀ вели́кое содѣ́ѧсѧ, дв҃ома́ти, та́инство, сн҃ъ бж҃iй и҆зъ чре́ва твоегѡ̀ вопло́щсѧ ны́нѣ ꙗ҆ви́сѧ, є҆мꙋ́же веселѧ́щесѧ пое́мъ: ѻ҆тцє́въ бж҃е, бл҃гослове́нъ є҆сѝ.

Пѣ́снь и҃. I҆рмо́съ:

И҆зъ пла́мене преподѡ́бнымъ ро́сꙋ и҆сточи́лъ є҆сѝ, и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ во всѧ̑ вѣ́ки.

Сло́вомъ бжⷭ҇твеннымъ, всеблаже́нне, ꙗ҆́коже со́лiю раствори́въ, пре́лести ѡ҆чи́стилъ є҆сѝ смра́дъ лю́тый, и҆ человѣ́чєскаѧ сердца̀ и҆сцѣли́лъ є҆сѝ, честѝ и҆ сла́вити трⷪ҇цꙋ во вѣ́ки.

Ѹ҆тверди́шасѧ но́ги хромы́хъ сло́вомъ твои́мъ, мꙋ́дре, дꙋ́си же ме́рзцыи и҆ нечи́стiи рыда́хꙋ, терпѣ́ти не могꙋ́ще да́нныѧ тебѣ̀ благода́ти.

Въ самарíи дре́вле живꙋ́щiи, фiлíппе, бл҃года́ти зарю̀ ѿ тебє̀ прiе́млютъ, ви́дѧще мнѡ́гаѧ содѣва́юща тѧ̀ чꙋдеса̀, си́лою дх҃а и҆сто́чника бл҃года́тнагѡ.

Бг҃оро́диченъ:

Коле́блющꙋюсѧ sло́бою ратобо́рца дꙋ́шꙋ мою̀, дв҃о чⷭ҇таѧ, ѹ҆крѣпѝ, бжⷭ҇твеннымъ призира́нiемъ дви́жꙋщаго всѧ́чєскаѧ прiе́мши, и҆ неподви́жꙋщисѧ.

И҆́нъ. I҆рмо́съ:

За зако́ны ѻ҆ч҃єскiѧ бл҃же́ннiи въ вавѷлѡ́нѣ ю҆́ношы предбѣ́дствꙋюще, царю́ющагѡ ѡ҆плева́ша повелѣ́нiе безꙋ́мное, и҆ совокꙋ́плени, и҆́мже не свари́шасѧ, ѻ҆гне́мъ, держа́вствꙋющемꙋ досто́йнꙋю воспѣва́хꙋ пѣ́снь: гдⷭ҇а по́йте дѣла̀, и҆ превозноси́те во всѧ̑ вѣ́ки.

Зако́нъ ѻ҆те́ческiй всебл҃же́нне, и҆́стиннѡ носѧ̀, пребеззако́ннѣйшагѡ црⷭ҇твꙋющагѡ поплева́лъ є҆сѝ повелѣ́нiе несмы́сленное, погꙋблѧ́юща, ѻ҆́ч҃е, гдⷭ҇не воѡбраже́нiе благоче́стнѡ лобза́ющихъ, є҆́же прiе́мъ, въ мíрѣ ꙗ҆ви́сѧ ѿ дв҃ы ѻ҆трокови́цы: є҆го́же превозно́симъ во вѣ́ки. 

Ѹ҆́мъ бжⷭ҇твенъ, дх҃а прест҃а́гѡ гꙋ́сль всесли́чнаѧ, славíй добропѣ́снивый, вѣ́рныхъ ве́рхъ, правосла́вiѧ сто́лпъ и҆ ѹ҆твержде́нiе, мꙋ́дре, цр҃кве тве́рдь, мона́хѡвъ хвала̀, ѳеофа́не, ѻ҆тцє́въ сла́ва и҆ крѣ́пость ꙗ҆ви́лсѧ є҆сѝ, воспѣва́ѧ хрⷭ҇та̀ во вѣ́ки.

Мѷрополо́жница дх҃а прест҃а́гѡ, ѻ҆́ч҃е, ты̀ показа́лсѧ є҆сѝ, и҆злива́нiемъ мѷродохнове́нныхъ твои́хъ и҆ мꙋ́дрыхъ ѹ҆че́нiй потреблѧ́ѧ пре́лести sлосмра́днѣйшꙋю тлю̀, и҆ благово́нствꙋеши нра́вомъ твои́мъ честнꙋ́ю цр҃ковь, зовѧ̀ непреста́ннѡ: пѣ́сньми тѧ̀ превозно́симъ хрⷭ҇тѐ, во вѣ́ки.

Бг҃оро́диченъ:

Бж҃iѧ гора̀ тꙋ́чнѣйшаѧ, ю҆́же пра́ѻц҃ъ дв҃дъ предписа̀ дре́вле пѣснопоѧ̀ прⷪ҇ро́чески, ты̀ ꙗ҆ви́ласѧ є҆сѝ дв҃о: ѿ неѧ́же ѿсѣче́сѧ ка́мень краеꙋго́льный хрⷭ҇то́съ, и҆ сокрꙋшѝ крѣ́пость всю̀ i҆́дѡльскꙋю. тогѡ̀ непреста́ннѡ пое́мъ, и҆ превозно́симъ во вѣ́ки.

Пѣ́снь ѳ҃. I҆рмо́съ:

Бг҃а человѣ́кѡмъ невозмо́жнѡ ви́дѣти, на него́же не смѣ́ютъ чи́ни а҆́гг҃льстiи взира́ти: тобо́ю бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно, є҆го́же велича́юще, съ нбⷭ҇ными вѡ́и тѧ̀ ѹ҆блажа́емъ.

Ви́дѣвъ дре́вле тебѣ̀ ча́ємаѧ, и҆ бжⷭ҇твеннꙋю прiе́мъ вла́сть непоколеби́мꙋ, ѡ҆ не́йже человѣ́ки наꙋчи́лъ є҆сѝ, фiлíппе бг҃оглаго́ливе. красꙋ́йсѧ и҆ ликꙋ́й, бжⷭ҇твеннагѡ наслажда́ѧсѧ просвѣще́нiѧ и҆ ѹ҆тѣше́нiѧ.

Ꙗ҆́кѡ свѣ́тъ, ꙗ҆́кѡ sвѣзда̀, ꙗ҆́кѡ вели́кое сл҃нце, свѣща́тельными зарѧ́ми ѡ҆бте́клъ є҆сѝ вселе́ннꙋю, возвѣща́ѧ бжⷭ҇твенное проповѣ́данiе: во траллíю же а҆сíйскiй гра́дъ прише́дъ, є҆мꙋ́же во́ждь бы́въ, бл҃же́нне, въ не́мъ ѹ҆снꙋ́лъ є҆сѝ.

Крⷭ҇тъ и҆ сме́рть и҆ воскрⷭ҇нiе и҆зба́вителѧ, бли̑жнимъ и҆ да̑льнимъ возвѣсти́лъ є҆сѝ, не́бо ѡ҆sвѣзде́нное бы́въ, бжⷭ҇твенными свѣтлостьмѝ блиста́ющесѧ, фiлíппе а҆пⷭ҇ле хрⷭ҇то́въ досточꙋ́дне. 

Землѧ̀ тѣ́ло твоѐ многострада́льное, сiѧ́нiе и҆спꙋща́ющее и҆сцѣле́нiй, покры̀, не́бо же дꙋ́хъ тво́й ст҃ы́й со а҆пⷭ҇лы и҆́мать веселѧ́щейсѧ: съ ни́миже и҆ на́съ помѧнѝ мꙋ́дре, хва́лѧщихъ тѧ̀.

Бг҃оро́диченъ:

Гла́съ прино́ситъ тѝ благода́рственный всѧ́кое дыха́нiе, вопiю́щiй ве́селѡ и҆ глаго́лющiй: ра́дꙋйсѧ, прⷭ҇то́ле вы́шнѧгѡ ѻ҆гнеѻбра́зный: ра́дꙋйсѧ, бж҃iе село̀ простра́ннѣйшее: ра́дꙋйсѧ, а҆пⷭ҇лѡвъ благолѣ́пное, чⷭ҇таѧ, вѣнча́нiе.

И҆́нъ. I҆рмо́съ:

Безсѣ́меннагѡ зача́тiѧ ржⷭ҇тво̀ несказа́нное, мт҃ре безмꙋ́жныѧ нетлѣ́ненъ пло́дъ: бж҃iе бо рожде́нiе ѡ҆бновлѧ́етъ є҆стєства̀. тѣ́мже тѧ̀ всѝ ро́ди, ꙗ҆́кѡ бг҃оневѣ́стнꙋю мт҃рь правосла́внѡ велича́емъ.

Побо́рствꙋюща тѧ̀ по хрⷭ҇то́вѣ цр҃кви, человѣкоꙋбíйца зрѣ́ти не могíй, и҆скꙋшє́нiѧ тебѣ̀ простира́етъ: ѻ҆ба́че непрекло́ненъ пребы́лъ є҆сѝ, мꙋжемꙋ́дреннѡ къ царє́мъ нечести̑вымъ противлѧ́ѧсѧ до́блественнѡ, ѹ҆вѣща́ѧ ты̑ѧ покланѧ́тисѧ ѻ҆́бразꙋ хрⷭ҇то́вꙋ, ѳеофа́не.

Ѹ҆кра́шенъ несказа́нною, бг҃омꙋ́дре, добро́тою трⷪ҇цы, и҆ ѹ҆пещре́нъ сiѧ̑нiи, свѣ́тиши, и҆ ра́достнѡ, пребога́те, ѡ҆бстои́ши прⷭ҇то́лъ и҆́стиннѡ зижди́телѧ и҆ бг҃а, и҆дѣ́же пра́зднꙋющихъ гла́съ, ѻ҆́ч҃е бг҃оно́се ѳеофа́не.

Твои́хъ подвигѡ́въ досто́йнѡ прiѧ́лъ є҆сѝ чє́сти, и҆ вѣнцено́сецъ ны́нѣ на нб҃сѣ́хъ со а҆́гг҃лы свесели́шисѧ, и҆дѣ́же прⷪ҇ро́кѡвъ собо́ръ и҆ а҆пⷭ҇лѡвъ, и҆ мꙋ́ченикѡвъ и҆́стиннѡ вѡ́инства мнѡ́гаѧ, и҆дѣ́же патрiа́рхѡвъ ли́ки: помина́й на́съ ѻ҆́ч҃е ѳеофа́не.

Бг҃оро́диченъ:

Побо́рствꙋющи лю́демъ вѣ̑рнымъ во бранѣ́хъ на ва́рвары, да́ждь побѣди́тєльнаѧ, дв҃о бг҃ороди́тельнице, бл҃гослове́ннаѧ и҆ препросла́вленнаѧ, мт҃и неискꙋсобра́чнаѧ чⷭ҇таѧ, покрыва́ющи ѿ всѧ́кагѡ вре́да вра́жiѧ: да твоего̀ сн҃а пою́ще, тѧ̀ велича́емъ. 

Свѣти́ленъ. Подо́бенъ: Не́бо sвѣзда́ми:

А҆пⷭ҇ле хрⷭ҇то́въ, во всю̀ вселе́ннꙋю протечѐ твоѐ вѣща́нiе, бг҃а проповѣ́далъ є҆сѝ на́мъ: є҆го́же ѡ҆ на́съ молѝ, свѣ́тъ ѹ҆́мный на́мъ возсiѧ́ти.

Сла́ва, прпⷣбнагѡ. Подо́бенъ: Жєны̀ ѹ҆слы́шите:

Ꙗ҆́кѡ бжⷭ҇твенный свѣ́тъ, ѳеофа́не, цр҃кви ꙗ҆ви́лсѧ є҆сѝ, пѣ́сней твои́хъ сiѧ́нiемъ сiю̀ ѡ҆зари́въ, и҆ свѣ́томъ лица̀ твоегѡ̀, на не́мже хрⷭ҇то́вы ꙗ҆́звы носи́въ ѹ҆добрѧ́емь: къ немꙋ́же не преста́й молѧ́сѧ ѡ҆ ста́дѣ твое́мъ, ѻ҆́ч҃е.

И҆ ны́нѣ, бг҃оро́диченъ:

Дре́вле дарова́ннꙋю мнѣ̀ ри́зꙋ кꙋпѣ́лiю креще́нiѧ, ѡ҆скверни́хъ стра́стными блꙋды̀, и҆ ѹ҆жаса́юсѧ ѻ҆каѧ́нный, ча́съ помышлѧ́ѧ бжⷭ҇твеннагѡ и҆́стиннѡ стра́шнагѡ сꙋда̀: дв҃о всенепоро́чнаѧ, предста́ни тогда̀, и҆ и҆зба́ви мѧ̀ стра́шнагѡ преще́нiѧ.

На лiтꙋргíи, прокíменъ а҆пⷭ҇ла: Во всю̀ зе́млю и҆зы́де вѣща́нiе и҆́хъ, и҆ въ концы̀ вселе́нныѧ глаго́лы и҆́хъ. Стíхъ: Небеса̀ повѣ́даютъ сла́вꙋ бж҃iю: А҆пⷭ҇лъ, дѣѧ́нiй зача́ло к҃. А҆ллилꙋ́iа, гла́съ а҃. И҆сповѣ́дѧтъ небеса̀ чꙋдеса̀ твоѧ̑ гдⷭ҇и. Е҆ѵⷢ҇лiе лꙋкѝ, зача́ло и҃. Прича́стенъ: Во всю̀ зе́млю:

[зрѝ] Подоба́етъ вѣ́дати, ꙗ҆́кѡ по а҃_i-мъ днѝ сегѡ̀ мѣ́сѧца, въ прiидꙋ́щꙋю недѣ́лю па́мѧть соверша́емъ ст҃ы́хъ ѻ҆тє́цъ, и҆̀же на седмо́мъ вселе́нскомъ собо́рѣ, въ нiке́и собра́вшихсѧ второ́е, свѧты́хъ ѻ҆тє́цъ тѯ҃є, на и҆зверже́нiе и҆ потребле́нiе безбо́жныхъ ѹ҆че́нiй хрⷭ҇тоненави́стныхъ, и҆ хрⷭ҇тiаноѡглаго́льникѡвъ, i҆кѡнобо́рцєвъ, копрѡнѵ́ма, и҆ є҆мꙋ̀ смꙋ́дрствꙋющихъ, ѻ҆каѧ́нныхъ є҆пíскопѡвъ, и҆ несвѧще́нныхъ а҆рхiере́євъ, и҆ тѣ́хъ безбо́жнагѡ и҆ скве́рнагѡ собо́рища.

И҆ а҆́ще слꙋчи́тсѧ а҃_i де́нь настоѧ́щiй въ недѣ́лю, пое́тсѧ въ то́йже де́нь слꙋ́жба ст҃ы́хъ ѻ҆тє́цъ седма́гѡ собо́ра. А҆́ще же въ  сре́дꙋ, пое́тсѧ слꙋ́жба и҆́хъ въ мимоше́дшꙋю недѣ́лю: а҆́ще же въ четверто́къ, пое́тсѧ слꙋ́жба и҆́хъ въ прiидꙋ́щꙋю недѣ́лю.

Рѧдова́гѡ же ст҃а́гѡ слꙋ́жба ѡ҆ставлѧ́етсѧ, и҆ пое́тсѧ, є҆гда̀ разсꙋ́дитъ є҆кклисiа́рхъ.



Въ сꙋббѡ́тꙋ на ма́лѣй вече́рни, стiхи̑ры воскрⷭ҇ны, и҆ бцⷣы, по ѻ҆бы́чаю.

На вели́цѣй вече́рни, на Гдⷭ҇и, воззва́хъ, стiхи̑ры ѻ҆ктѡ́иха, воскрⷭ҇ны г҃, и҆ @восто́ченъ@{@А҆нато́лiевъ@} є҆ди́нъ: И҆ ст҃ы́хъ ѻ҆тцє́въ на s҃, гла́съ s҃.

Подо́бенъ: Ѿча́ѧннаѧ:

Честны̑ѧ собо́ры ѻ҆тцє́въ, въ ра̑знаѧ времена̀ соста́вивъ, во є҆ди́но собра̀ є҆ди́нѣмъ и҆ тѣ́мже пра́виломъ, sѣлѡ̀ до́брѣ патрiа́рхъ ге́рманъ но́вый, пиша̀ кꙋ́пнѡ же и҆ держа̀ догма́ты си́хъ, и҆́же и҆ моли́твенники бо́дрствєнныѧ сiѧ̑ спасе́нiѧ, гдⷭ҇ꙋ предлага́етъ, и҆ па́ствѣ съ па̑стыри.

Два́жды.

Зако́на писа́нiе дѣ́тємъ є҆врє́йскимъ положѝ честнꙋ́ю седми́цꙋ, сѣ́ни придержа́щымсѧ, и҆ слꙋжа́щымъ се́й, ю҆́же ѻ҆тцы̀ сте́кшесѧ на седмо́мъ собо́рѣ ма́нiемъ бж҃iимъ, въ шестѝ дне́хъ всѐ сiѐ соверши́вшагѡ, и҆ седмы́й благослови́вшагѡ, честнѣ́йшꙋю содѣ́лаша, предѣ́лъ вѣ́ры и҆зложи́вше.

Трⷪ҇цꙋ всѣ̑мъ ѿ веще́й, мiробы́тiѧ сꙋ́щꙋю винꙋ̀, ꙗ҆́снѡ преда́сте треблаже́ннiи ѻ҆тцы̀: три́ бо и҆ четы́ре  собо́ры, та́инственнѣйшимъ сло́вомъ положи́вше, и҆ ѿмсти́телiе ꙗ҆́вльшесѧ правосла́внагѡ сло́ва, стiхíа четы́ре сꙋ́щѧ, и҆ трⷪ҇цꙋ и҆зꙿѧсни́сте, созда́вшꙋю сiѧ̑, и҆ мíръ сотво́ршꙋю.

Довлѧ́ше и҆ є҆ди́ною жи́знь вдохнꙋ́ти, лежа́щемꙋ сы́нꙋ слꙋжа́щiѧ, прⷪ҇ро́ка є҆лiссе́а слѧче́нiе sѣ́льно: ѻ҆ба́че ѡ҆брати́сѧ седми́жды, и҆ прикланѧ́шесѧ семꙋ̀, провозвѣща́ѧ ꙗ҆́кѡ прови́децъ ва́шѧ собо́ры, и҆́миже ѹ҆мерщвле́нiе бжⷭ҇твеннагѡ сло́ва водꙋши́сте, а҆́рiа ѹ҆мертви́вше, и҆ є҆гѡ̀ све́рстники.

Кто̀ твою̀, сп҃се, ри́зꙋ раздра̀; а҆́рiй, ты̀ ре́клъ є҆сѝ: и҆́же трⷪ҇цы пресѣчѐ є҆диноче́стное нача́ло въ раздѣлє́нiѧ: се́й ѿве́рже тѧ̀ бы́ти є҆ди́наго ѿ трⷪ҇цы: се́й и҆ несто́рiа ѹ҆чи́тъ бцⷣꙋ не глаго́лати. но собо́ръ и҆́же въ нiке́и, сн҃а бж҃iѧ тѧ̀ проповѣ́да, гдⷭ҇и, ѻ҆ц҃ꙋ̀ и҆ дх҃ꙋ сопресто́льна.

Сла́ва, гла́съ s҃. Самогла́сенъ:

Та́инствєннаѧ дне́сь дх҃а трꙋбы̑ бг҃онѡ́сныѧ ѻ҆тцы̀ восхва́лимъ, пѣснопѣ́вшыѧ посредѣ̀ цр҃кве, пѣ́снь сли́чнꙋю бг҃осло́вiѧ: трⷪ҇цꙋ є҆ди́нꙋ непремѣ́ннꙋю, сꙋщество́ же и҆ бж҃ество̀: низложи́тели а҆́рiевы, и҆ правосла́вныхъ побо́рники, молѧ́щыѧсѧ всегда̀ гдⷭ҇ꙋ, поми́ловатисѧ дꙋша́мъ на́шымъ.

И҆ ны́нѣ, бг҃оро́диченъ пе́рвый гла́са.

По вхо́дѣ прокíменъ днѐ, и҆ чтє́нiѧ г҃.

Бытiѧ̀ чте́нiе.

[Глава̀ д҃_i] Слы́шавъ а҆вра́мъ, ꙗ҆́кѡ плѣне́нъ бы́сть лѡ́тъ брата́ничь є҆гѡ̀, сочтѐ своѧ̑ домоча́дцы, три́ста и҆ ѻ҆смьна́десѧть, и҆ погна̀ во слѣ́дъ и҆́хъ да́же до да́на. И҆ нападѐ на нѧ̀ но́щiю са́мъ, и҆ ѻ҆́троцы є҆гѡ̀ съ ни́мъ: и҆ поразѝ и҆̀хъ, и҆ гонѝ и҆̀хъ до хѡва́ла, є҆́же є҆́сть ѡ҆шꙋ́юю дама́ска. И҆ возвратѝ всѧ́каго конѧ̀ содо́мскаго, и҆ лѡ́та брата́нича своего̀ возвратѝ, и҆ всѧ̑ и҆мѣ̑нiѧ є҆гѡ̀, и҆ жєны̀, и҆ лю́ди. И҆зы́де же ца́рь содо́мскiй въ срѣ́тенiе є҆мꙋ̀, повнегда̀ возврати́тисѧ є҆мꙋ̀ ѿ сѣ́ча ходоллогомо́рскагѡ, и҆ съ царьмѝ  и҆̀же съ ни́мъ, во ѹ҆до́ль сави́нꙋ: сiе́ же бѧ́ше по́ле царе́во. и҆ мелхiседе́къ ца́рь сали́мскiй и҆знесѐ хлѣ́бы и҆ вiно̀: бѧ́ше же свѧще́нникъ бг҃а вы́шнѧгѡ. И҆ благословѝ а҆вра́ма, и҆ речѐ: бл҃гослове́нъ а҆вра́мъ бг҃омъ вы́шнимъ, и҆́же созда̀ нб҃о и҆ зе́млю: и҆ бл҃гослове́нъ бг҃ъ вы́шнiй, и҆́же предадѐ врагѝ твоѧ̑ подъ рꙋ́ки тебѣ̀.

Втора́гѡ зако́на чте́нiе.

[Глава̀ а҃] Во дне́хъ ѻ҆́нѣхъ, речѐ мѡѷсе́й къ сынѡ́мъ i҆и҃лєвымъ: ви́дите, преда́хъ предъ лице́мъ ва́шимъ зе́млю, вше́дше наслѣ́дꙋйте зе́млю, ю҆́же клѧ́тсѧ гдⷭ҇ь ѻ҆тцє́мъ ва́шымъ: а҆враа́мꙋ и҆ i҆саа́кꙋ и҆ i҆а́кѡвꙋ, да́ти и҆̀мъ и҆ сѣ́мени и҆́хъ по ни́хъ. И҆ реко́хъ къ ва́мъ во вре́мѧ ѻ҆́но, глаго́лѧ: не возмогꙋ̀ є҆ди́нъ води́ти ва́съ. гдⷭ҇ь бг҃ъ на́шъ ѹ҆мно́жилъ вы̀ є҆́сть, и҆ сѐ є҆стѐ дне́сь ꙗ҆́кѡ sвѣ́зды нбⷭ҇ныѧ мно́жествомъ. гдⷭ҇ь бг҃ъ ѻ҆тє́цъ на́шихъ да приложи́тъ ва́мъ, ꙗ҆́кѡ да бꙋ́дете ты́сѧщами сꙋгꙋ́бѡ, и҆ да благослови́тъ ва́съ, ꙗ҆́коже гл҃го́ла ва́мъ. и҆ взѧ́хъ ѿ ва́съ мꙋ́жы мꙋ́дры, и҆ свѣ́домы, и҆ смы́сленны, и҆ поста́вихъ и҆̀хъ владѣ́ти надъ ва́ми, тысѧщенача́льники, и҆ стонача́льники, и҆ пѧтдесѧтонача́льники, и҆ десѧтонача́льники, и҆ писмовводи́тели сꙋдiѧ́мъ ва́шымъ. И҆ заповѣ́дахъ сꙋдiѧ́мъ ва́шымъ во вре́мѧ ѻ҆́но, глаго́лѧ: разслꙋ́шайте посредѣ̀ бра́тiй ва́шихъ, и҆ сꙋди́те пра́веднѡ, посредѣ̀ мꙋ́жа, и҆ посредѣ̀ бра́та є҆гѡ̀, и҆ посредѣ̀ прише́льца є҆гѡ̀. Да не позна́ете лица̀ въ сꙋдѣ̀, ма́ломꙋ и҆ вели́комꙋ сꙋ́диши, и҆ не ѹ҆стыди́шисѧ лица̀ человѣ́ческа, ꙗ҆́кѡ сꙋ́дъ бж҃iй є҆́сть.

Втора́гѡ зако́на чте́нiе.

[Глава̀ _i҃] Во дне́хъ ѻ҆́нѣхъ, речѐ мѡѷсе́й къ сынѡ́мъ i҆и҃лєвымъ: сѐ гдⷭ҇а бг҃а твоегѡ̀ нб҃о, и҆ нб҃о нб҃сѐ, землѧ̀ и҆ всѧ̑ є҆ли̑ка сꙋ́ть на не́й. Ѻ҆ба́че ѻ҆тцы̀ ва́шѧ произво́ли гдⷭ҇ь, люби́ти ѧ҆̀: и҆ и҆збра̀ сѣ́мѧ и҆́хъ по ни́хъ, ва́съ, па́че  всѣ́хъ ꙗ҆зы̑къ, въ де́нь се́й. И҆ ѡ҆брѣ́жите жестосе́рдiе ва́ше, и҆ вы́и ва́шеѧ не ѡ҆жесточи́те ктомꙋ̀. И҆́бо гдⷭ҇ь бг҃ъ на́шъ, се́й бг҃ъ богѡ́въ, и҆ гдⷭ҇ь господе́й: бг҃ъ вели́кiй, и҆ крѣ́пкiй, и҆ стра́шный, и҆́же не диви́тсѧ лицꙋ̀, нижѐ взе́млетъ да́ръ. Творѧ́й сꙋ́дъ прише́льцꙋ, и҆ сиротѣ̀, и҆ вдовѣ̀, и҆ лю́битъ прише́льца, да́ти є҆мꙋ̀ хлѣ́бъ и҆ ри́зꙋ. И҆ возлюби́те прише́льца, прише́льцы бо бѣ́сте въ землѝ є҆гѵ́петстѣй. Гдⷭ҇а бг҃а твоегѡ̀ да ѹ҆бои́шисѧ, и҆ томꙋ̀ є҆ди́номꙋ послꙋ́жиши, и҆ къ немꙋ̀ прилѣпи́шисѧ, и҆ и҆́менемъ є҆гѡ̀ клене́шисѧ. То́й хвала̀ твоѧ̀, и҆ то́й бг҃ъ тво́й, и҆́же сотворѝ тебѣ̀ вели̑каѧ и҆ сла̑внаѧ сiѧ̑, ꙗ҆̀же ви́дѣста ѻ҆́чи твоѝ.

На лiтíи стiхи̑ры хра́ма. Сла́ва, гла́съ г҃.

А҆пⷭ҇льскихъ преда́нiй и҆звѣ́стнiи храни́телiе бы́сте ст҃íи ѻ҆тцы̀: ст҃ы́ѧ бо трⷪ҇цы є҆диносꙋ́щное, правосла́внѡ наꙋчи́вше, а҆́рiево хꙋле́нiе собо́рнѣ низложи́сте: съ ни́мже и҆ македо́нiа дꙋхобо́рца ѡ҆бличи́вше, ѡ҆сꙋди́сте несто́рiа, є҆ѵтѵ́хiа и҆ дiѻско́ра, саве́ллiа же, и҆ севи́ра безгла́внаго. и҆́хже пре́лести и҆спроси́те и҆зба́витисѧ на́мъ, нескве́рнꙋ на́шемꙋ житiю̀ въ вѣ́рѣ сохрани́тисѧ, мо́лимсѧ.

И҆ ны́нѣ, бг҃оро́диченъ: Безъ сѣ́мене ѿ бжⷭ҇твеннагѡ:

На стiхо́внѣ ѻ҆ктѡ́иха. Сла́ва, ѻ҆ц҃є́въ, гла́съ д҃.

Моле́бнꙋю па́мѧть дне́сь, бг҃оно́сныхъ ѻ҆тцє́въ, ѿ всеѧ̀ вселе́нныѧ собра́вшихсѧ, во свѣ́тлѣмъ гра́дѣ нiке́йстѣмъ, правосла́вныхъ собра̑нiѧ, благоче́ствꙋюще вѣ́рнѡ пра́зднꙋемъ: сíи бо лю́тагѡ а҆́рiа безбо́жное велѣ́нiе благочестномꙋ́дреннѣ низложи́ша, и҆ ѿ каѳолíческiѧ цр҃кве собо́рнѣ того̀ и҆згна́ша, и҆ ꙗ҆́снѡ сн҃а бж҃iѧ є҆диносꙋ́щна, и҆ соприсносꙋ́щна, пре́жде вѣ̑къ сꙋ́ща, всѣ́хъ наꙋчи́ша и҆сповѣ́дати во и҆зꙿѡбраже́нiи вѣ́ры, и҆звѣ́стнѡ и҆ благоче́стнѡ сiѐ и҆зложи́вше. тѣ́мже и҆ мы̀ бжⷭ҇твєннымъ и҆́хъ повелѣ́нiємъ послѣ́дствꙋюще, и҆звѣ́стнѡ вѣ́рꙋюще слꙋ́жимъ, со ѻ҆ц҃е́мъ  сн҃ꙋ, и҆ дх҃ꙋ всест҃о́мꙋ, во є҆ди́номъ бжⷭ҇твѣ̀, трⷪ҇цѣ є҆диносꙋ́щнѣй.

И҆ ны́нѣ, бг҃оро́диченъ: При́зри на молє́нiѧ:

На благослове́нiи хлѣ́бѡвъ, тропа́рь, Бцⷣе дв҃о: два́жды.

И҆ ѻ҆ц҃є́въ, гла́съ и҃:

Препросла́вленъ є҆сѝ, хрⷭ҇тѐ бж҃е на́шъ, свѣти̑ла на землѝ ѻ҆тцы̀ на́ши ѡ҆снова́вый, и҆ тѣ́ми ко и҆́стиннѣй вѣ́рѣ всѧ̑ ны̀ наста́вивый, многобл҃гоꙋтро́бне, сла́ва тебѣ̀.

Е҆ди́ножды.



На ѹ҆́трени, на Бг҃ъ гдⷭ҇ь, тропа́рь воскрⷭ҇нъ, два́жды. Сла́ва, ѻ҆ц҃є́въ. И҆ ны́нѣ, бг҃оро́диченъ: И҆́же на́съ ра́ди.

Канѡ́нъ воскрⷭ҇нъ со i҆рмосо́мъ на д҃: крⷭ҇товоскрⷭ҇нъ на два̀: и҆ бцⷣы на два̀: и҆ ст҃ы́хъ на s҃, є҆гѡ́же краегране́сiе:

Пою̀ бл҃же́нныхъ собра́нiе седмо́е. Ге́рманово:

Гла́съ и҃. Пѣ́снь а҃. I҆рмо́съ:

Колесницегони́телѧ фараѡ́нѧ погрꙋзѝ, чꙋдотворѧ́й и҆ногда̀ мѡѷсе́йскiй же́злъ, крⷭ҇тоѻбра́знѡ порази́въ, и҆ раздѣли́въ мо́ре, i҆и҃лѧ же бѣглеца̀, пѣшехо́дца спасѐ, пѣ́снь бг҃ови воспѣва́юща.

Пѣсносло́вити седмо́е собра́нiе жела́ющемꙋ мѝ ны́нѣ, седми́хъ дарова́нiй собо́ръ, да́ждь мѝ паракли́та, гдⷭ҇и, ѹ҆мꙋдри́вшаго се́й ѻ҆гненноѧзы́чнѣ, и҆ хꙋ́льное всѐ ѧ҆зыковре́дiе ѹ҆молча́ти сотво́ршаго.

Бо́льшее и҆зъ нача́ла чи́слъ седмо́е: и҆́бо созда́нiѧ бж҃е́ственнагѡ всегѡ̀ первоѻбра́знѡ бы́сть, всесоверше́нное преста́нiе въ седмы́й де́нь: и҆ ны́нѣ всѣ́хъ є҆ресе́й коне́цъ, въ собо́рѣ равночи́сленномъ.

Побѣди́въ бг҃обо́рнаго а҆́рiа въ нiке́и, дре́вле па́стырскимъ жезло́мъ, правосла́вными ше́ствовати цр҃ковь ѹ҆че́нiи ли́къ ѻ҆тцє́въ: и҆ ны́нѣ ѡ҆ се́мъ посрами́лъ є҆́сть ѻ҆бразобо́рцы, ꙗ҆́кѡ побо́рникъ. 

Бг҃оро́диченъ:

Ꙗ҆́коже ѻ҆тцы̀ благоче́стнѡ наꙋчи́ша, и҆сповѣ́дꙋюще вѣ́рнѡ, дв҃и́ческꙋю ѹ҆тро́бꙋ безболѣ́зненнѡ ро́ждшꙋю пло́тiю безпло́тнаго: покланѧ́емсѧ же семꙋ̀, столпопи́шꙋще и҆зꙿѡбраже́нiе, и҆ че́стнѣ ѡ҆блобыза́емъ.

Катава́сiа: Ѿве́рзꙋ ѹ҆ста̀ моѧ̑:

Пѣ́снь г҃. I҆рмо́съ:

Ѹ҆твержде́й въ нача́лѣ нб҃са̀ ра́зꙋмомъ, и҆ зе́млю на вода́хъ ѡ҆снова́вый, на ка́мени мѧ̀, хрⷭ҇тѐ, за́повѣдей твои́хъ ѹ҆твердѝ: ꙗ҆́кѡ нѣ́сть свѧ́тъ па́че тебє̀, є҆ди́не чл҃вѣколю́бче.

Не поколеба́тисѧ хрⷭ҇то́вѣ нерꙋши́мѣй цр҃кви, ѿ негѡ̀ тайнонаꙋча́еми бжⷭ҇твеннiи пастыренача́льницы, и҆̀же сiю̀ поколеба́ти хотѧ́щыѧ, ꙗ҆́коже а҆нтíхрiстовы ча́сти, ѿ благочести́выхъ ѿри́нꙋша.

Ѡ҆чища́етъ мꙋ̑тныѧ и҆ ти̑нныѧ пото́ки, ѿ и҆стѡ́чникъ спасе́нiѧ поче́рпъ, и҆ жа́ждꙋщыѧ лю́ди хрⷭ҇то́вы насыща́етъ ѹ҆че́нiй стрꙋѧ́ми, ѻ҆тцє́въ сосло́вiе.

На ненави́дѧщихъ и҆́стиннѡ, и҆ хрⷭ҇тiаноѡглаго́льникѡвъ, собра́нiе хрⷭ҇толю́бныхъ седмо́е, въ свѣ́тлѣмъ гра́дѣ нiке́йстѣмъ бы́сть, є҆гѡ́же ца́рiе i҆ри́на и҆ кѡнстантíнъ защи́тницы.

Бг҃оро́диченъ:

Всѧ́къ да ѿстꙋ́питъ нечести́вый, не почита́ѧй i҆кѡ́нꙋ честнꙋ́ю бцⷣы, и҆ сiю̀ не проповѣ́дꙋѧй хрⷭ҇та̀ бг҃омꙋ́жнѡ ро́ждшꙋю, и҆ во ѻ҆́гнь да ѿшле́тсѧ, сгара́ти несожже́ннѡ.

Конда́къ и҆ i҆́косъ воскрⷭ҇нъ.

Та́же сѣда́ленъ ѻ҆ц҃є́въ, гла́съ д҃. Подо́бенъ: Ско́рѡ предварѝ:

Свѣти́льницы пресвѣ́тлiи и҆́стины хрⷭ҇то́вы мíрꙋ ꙗ҆ви́стесѧ на землѝ, вои́стиннꙋ блаже́ннѣйшiи ѻ҆тцы̀ бг҃овѣща́ннiи, и҆зсꙋши́вше є҆́рєси хꙋ́льныхъ ѧ҆зыкобо́лiй, и҆ ѹ҆гаси́вше пламенови̑днаѧ sлосла́вныхъ смꙋщє́нiѧ. тѣ́мже ꙗ҆́кѡ i҆ера́рси хрⷭ҇то́вы моли́тесѧ спасти́сѧ на́мъ.

Два́жды. 

Сла́ва, и҆ ны́нѣ, бг҃оро́диченъ:

Ско́рѡ на́съ предварѝ, дв҃о мт҃и чⷭ҇таѧ: ѿ вра̑гъ на́съ и҆схитѝ хꙋ́лѧщихъ на тѧ̀: сокрꙋшѝ ѧ҆зыкобѡ́лiѧ є҆ресе́й всѧ̑ разрѣшѝ крѣ́постiю твое́ю стремлє́нiѧ тѣ́хъ, да разꙋмѣ́ютъ ꙗ҆́кѡ є҆ди́на бг҃ома́ти є҆сѝ, моли́твами твои́ми правосла́вныхъ совокꙋпле́нiе спаса́ющаѧ.

Пѣ́снь д҃. I҆рмо́съ:

Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованiе, не ѡ҆ста́вль нѣ́дра ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.

Глаго́лъ бж҃iй и҆мꙋ́ще, стрѣлꙋ̀ и҆ ме́чь, всѧ̑ кꙋ́пнѡ ты̑ѧ закала́ютъ sлоꙋ̑мныѧ, ѻ҆́бразомъ крⷭ҇тнымъ, не чтꙋ́щыѧ ра́внѡ и҆зꙿѡбраже́нiѧ хрⷭ҇то́ва, бцⷣы, и҆ всѣ́хъ ст҃ы́хъ, ѻ҆тцы̀ бг҃ови́днѣйшiи.

Ꙗ҆́коже седмiю̀ трꙋба́ми, i҆ерiхѡ́нскiѧ стѣ́ны въ седмо́мъ ѡ҆бхожде́нiи падо́ша: та́кѡ си́ми седмiю̀ собѡ́ры, ве́сь со́нмъ на бг҃а возносѧ́щiйсѧ, низведе́нъ въ бе́зднꙋ, въ собра́нiи седмо́мъ благогла́сныхъ трꙋ́бъ дх҃а.

Ю҆́ношеское настоѧ́нiе показꙋ́ѧ, и҆ бжⷭ҇твенною ре́вностiю распалѧ́емо, ѻ҆те́ческое мно́жество, ꙗ҆́коже и҆лiа̀, стꙋ́дныѧ свѧще́нники ѹ҆мертви́ло є҆́сть. тѣ́мъ со дерзнове́нiемъ хрⷭ҇то́вѣ i҆кѡ́нѣ любе́знѡ покланѧ́тисѧ наꙋчи́ло є҆́сть.

Бг҃оро́диченъ:

Ты̀ моѧ̀ наде́жда всечⷭ҇таѧ, ты̀ моѐ и҆ пѣ́нiе: ты̀ моѐ приста́нище, ты̀ моѐ и҆справле́нiе: ꙗ҆́же бг҃а сло́ва ѻ҆́ч҃а вопло́щшагосѧ, несочта́ннѡ родила̀ є҆сѝ. тѣ́мже твое́й несомнѣ́ннѡ покланѧ́юсѧ i҆кѡ́нѣ, крѣ́постiю твое́ю ѹ҆крѣплѧ́емь.

Пѣ́снь є҃. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ. 

Высо́кою мы́слiю сразсмотри́вше, а҆на́ѳемѣ ѻ҆бразобо́рцєвъ преда́ша, ꙗ҆́кѡ чꙋжда̑ѧ си́хъ мꙋ́дрствовавшихъ, честнíи ѻ҆тцы̀: и҆ че́сть хрⷭ҇то́вѣ i҆кѡ́нѣ, ꙗ҆́коже лѣ́по, воздаѧ́ти повелѣ́ша.

Ны́нѣ вре́мѧ весе́лiѧ, ны́нѣ де́нь спасе́нiѧ ꙗ҆ви́сѧ, возвесели́мсѧ ѹ҆̀бо, и҆ хрⷭ҇тꙋ̀ ра́достнѡ возопiи́мъ: ми́ръ да́ждь на́мъ тво́й, моли́твами ѻ҆тцє́въ седма́гѡ собо́ра, чл҃вѣколю́бче.

Бг҃оро́диченъ:

Бл҃гоꙋтро́бiѧ ра́ди ми́лости, ѿ дв҃ы роди́сѧ сн҃ъ бж҃iй невра́щнѡ, чꙋ́ждее носѧ̀ ꙗ҆́кѡ своѐ, и҆ зра́комъ си́мъ ѡ҆пи́санный зри́тсѧ во́лею, по сꙋществꙋ̀ сы́й неѡпи́санъ.

Пѣ́снь s҃. I҆рмо́съ:

Ѡ҆чи́сти мѧ̀, сп҃се, мнѡ́га бо беззакѡ́нiѧ моѧ̑, и҆ и҆зъ глꙋбины̀ sѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нiѧ моегѡ̀.

Да ка́плютъ сла́дость го́ры, и҆ ра́дость: є҆ретíческое бо мно́жество и҆згна́сѧ, го́рькiй и҆злива́ющее ꙗ҆́дъ, ст҃ы́хъ i҆кѡ́нъ ѿверже́нiе.

Не́бо и҆ землѧ̀ согла́снѡ да пра́зднꙋютъ, дще́ре бж҃iѧ вели́чiе: и҆́бо велича́етсѧ, ѿмета́ющи сiю̀ ѹ҆малѧ́ющыѧ.

Бг҃оро́диченъ:

Мт҃рнiй сн҃ъ, и҆́же ѻ҆́ч҃iй пе́рвѣе безма́теренъ, безꙿѻ́тчiй же бг҃олѣ́пнѡ роди́всѧ, и҆ возроди́въ мѧ̀: тѣ́мже ро́ждшꙋю съ рожде́ннымъ ѡ҆бразꙋ́ѧ, ѡ҆блобыза́ю.

Конда́къ, гла́съ s҃. Подо́бенъ: Рꙋкопи́саннагѡ:

И҆́же и҆зъ ѻ҆ц҃а̀ возсiѧ́въ сн҃ъ неизрече́ннѡ, и҆зъ жены̀ роди́сѧ сꙋгꙋ́бъ є҆стество́мъ, є҆го́же ви́дѧще не ѿмета́емсѧ зра́ка и҆зꙿѡбраже́нiѧ: но сiѐ благоче́стнѡ начерта́юще, почита́емъ вѣ́рнѡ. и҆ сегѡ̀ ра́ди и҆́стиннꙋю вѣ́рꙋ цр҃ковь держа́щи, лобыза́етъ i҆кѡ́нꙋ вочл҃вѣ́ченiѧ хрⷭ҇то́ва. 

I҆́косъ:

Хотѧ́й всеще́дрый бг҃ъ на́съ воздвиза́ти при́снѡ, къ па́мѧти соверше́ннѣй своегѡ̀ вочл҃вѣ́ченiѧ, подло́гъ се́й предадѐ человѣ́кѡмъ, шародѣ́ланьми i҆кѡ́нъ честны́й возꙿѡбража́ти зра́къ: ꙗ҆́кѡ да сiѧ̑ во зрѣ́нiихъ ви́дѧще, вѣ́рꙋемъ, ꙗ҆̀же сло́вомъ слы́шахомъ, разꙋмѣ́юще ꙗ҆́вѣ дѣѧ́нiе и҆ и҆́мѧ, начерта́нiе, и҆ страда̑нiѧ ст҃ы́хъ мꙋже́й: и҆ хрⷭ҇та̀ вѣнцода́вца вѣнцы̀ подаю́ща ст҃ы̑мъ, страда́льцємъ же и҆ мч҃никѡмъ. и҆́хже ра́ди ꙗ҆снѣ́йше и҆́стиннꙋю вѣ́рꙋ держа́щи цр҃ковь, лобыза́етъ i҆кѡ́нꙋ вочл҃вѣ́ченiѧ хрⷭ҇то́ва.

Пѣ́снь з҃. I҆рмо́съ:

Бж҃iѧ снисхожде́нiѧ ѻ҆́гнь ѹ҆стыдѣ́сѧ въ вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ.

Побѣжда́ютсѧ догма́тами бг҃оглаго́ливыхъ мꙋже́й є҆ресенача́льницы, ѻ҆бразѡ́въ че́сть первоѻбра́знымъ и҆зꙿѡбразꙋ́ющихъ пра́вѡ, ꙗ҆́коже речѐ вели́кiй васíлiй. бл҃гослове́нъ бг҃ъ ѻ҆тє́цъ на́шихъ.

Хра́ми ѹ҆добрѧ́ютсѧ свѣ́тлыми i҆кѡ́нами ѹ҆краша́емiи дне́сь: сегѡ̀ ра́ди мíръ въ цр҃квахъ, па́че всѣ́хъ человѣ̑къ краснѣ́йшемꙋ добро́тою, совоспѣва́етъ пою́щемꙋ: бл҃гослове́нъ бг҃ъ ѻ҆тє́цъ на́шихъ.

Свѣ́тъ ѡ҆блиста̀, дале́че тма̀, нечести́вiи ѿгна́ны. сегѡ̀ ра́ди всѧ́чєскаѧ свѣ́та и҆спо́лнишасѧ, свѣтода́телѧ хрⷭ҇та̀, съ весе́лiемъ пою́тъ, и҆ глаго́лютъ: бл҃гослове́нъ бг҃ъ ѻ҆тє́цъ на́шихъ.

Бг҃оро́диченъ:

Пречⷭ҇таѧ влⷣчца, є҆ди́на всѣ́хъ спасе́нiѧ наде́жда, ꙗ҆́же стра́шнѡ ро́ждшаѧ цр҃ѧ̀ царе́й хрⷭ҇та̀, на рꙋка́хъ свои́хъ сего̀ млⷣнца носѧ́щи, спокланѧ́ема є҆́сть ѡ҆пи́саннѣ, ꙗ҆́коже ѻ҆тцы̀ глаго́лютъ.

Пѣ́снь и҃. I҆рмо́съ:

Седмери́цею пе́щь халде́йскiй мꙋчи́тель бг҃очести̑вымъ неи́стовнѡ  разжжѐ, си́лою же лꙋ́чшею спасє́ны сiѧ̑ ви́дѣвъ, творцꙋ̀ и҆ и҆зба́вителю вопiѧ́ше: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Законополага́етъ ѹ҆́бѡ и҆зѧ́щнѣйше ѻ҆тцє́въ сосло́вiе, бг҃очести̑вымъ и҆мстви́тельное поклоне́нiе, и҆ возставле́нiе свѧще́нныѧ i҆кѡ́ны хрⷭ҇то́вы: любоблагочести́вiи же лѣ́тнюю па́мѧть, ꙗ҆́кѡ ча̑да соверша́емъ благопослꙋшли̑ваѧ ѻ҆́ныхъ, и҆ любо́вiю ѻ҆́бразъ хрⷭ҇то́въ любыза́емъ.

Седмокра́тнѡ преклонѧ́хꙋ смире́нныхъ высокомꙋ́дреннiи, и҆ любодобродѣ́тельныхъ стремлє́нiѧ пресѣца́хꙋ, и҆́миже ѡ҆глаго́ловахꙋ бжⷭ҇твєннаѧ дѣѧ̑нiѧ и҆́хъ: но и҆̀же седма́гѡ собо́ра соше́дшiисѧ ѻ҆тцы̀ въ нiке́и, горды́ню ѻ҆́ныхъ а҆́бiе и҆стерза́ша седмокра́тнѣйше.

Стрѣ́лы младе́нєцъ быва́ютъ ѱало́мски старомꙋ́дрствꙋющымъ, младомꙋ́дренныхъ ꙗ҆́звы и҆ ра̑ны: бжⷭ҇твенною же си́лою и҆знемога́ютъ ꙗ҆зы́цы мно́зи, хꙋлы̑ на высотꙋ̀ глаго́лющихъ: и҆ всѧ́къ кто̀ ѻ҆ц҃а̀, сн҃а, и҆ дх҃а, бг҃а є҆ди́наго не вѣ́сть всевино́внаго и҆ є҆ди́наго.

Бг҃оро́диченъ:

Зи́ждетсѧ младе́нецъ самово́льнѣ ми́лости ра́ди, зижди́тель ѿ чⷭ҇тыхъ крове́й твои́хъ, соблюда́ѧй тѧ̀ по ржⷭ҇твѣ̀ преѡчище́ннꙋ всю̀ чⷭ҇тꙋю, и҆ ѡ҆чища́ѧй ѡ҆скверне́нный ѻ҆́бразъ. тѣ́мже на i҆кѡ́нахъ соизꙿѡбража́етсѧ тебѣ̀, є҆стество́мъ бы́въ чл҃вѣ́къ, бг҃ъ сы́й є҆стество́мъ.

Пѣ́снь ѳ҃. I҆рмо́съ:

Ѹ҆жасе́сѧ ѡ҆ се́мъ нб҃о, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее небе́съ. тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ чинонача̑лiѧ велича́ютъ.

Ве́лiй крѣ́постiю и҆ совѣ́томъ всѧ̑ содержа́й, непостижи́ме є҆ди́не бж҃е, держа́внѣйше всенача́льниче, всецр҃ю̀, цр҃ковь ѹ҆твердѝ, въ правосла́вiи твое́мъ соблюда́ѧ, ѻ҆тцє́въ всесла́вныхъ, и҆зꙿѡблича́ющихъ sлосла́вiе, мольба́ми. 

Вели́кихъ че́стей сподо́бистесѧ на землѝ, нб҃омꙋ́дреннiи ст҃íи, ꙗ҆́кѡ хрⷭ҇то́во и҆зꙿѡбраже́нiе любе́знѡ почто́сте. и҆ ны́нѣ сѣ́нь ѿложи́вше, и҆ покрыва́ло пло́ти, самоли́чнѡ сего̀ въ лицѐ зритѐ, и҆ бо́льшихъ сподоблѧ́еми.

Да нака́жемсѧ всево́инствомъ ва́рварскагѡ безслове́сiѧ, є҆́же попꙋсти́лъ є҆сѝ на ны̀: тѣ́хъ стремле́нiе и҆ де́рзость са́мъ сокрꙋшѝ, и҆ вѣ̑рнымъ спобо́рствꙋй, надѣ́ющымсѧ на тѧ̀, вседѣ́телю, бл҃годерзнове́нными моли́твами ст҃ы́хъ ѻ҆ц҃ъ, и҆́хже соверша́емъ па́мѧть.

Бг҃оро́диченъ:

Разꙋмѣ́ти та́йнꙋ стра́шнагѡ твоегѡ̀ ржⷭ҇тва̀ ника́коже мо́жетъ ѹ҆́мъ человѣ́ческiй, но нижѐ а҆́гг҃льскiй высокоꙋ́мный: ꙗ҆́кѡ бг҃а ты̀ родила̀ є҆сѝ воплоще́ннаго па́че є҆стества̀. тѣ́мъ тѧ̀ бцⷣꙋ вѣ́дꙋще, и҆ со ѻ҆́нѣмъ написꙋ́юще, велича́емъ.

Свѣти́ленъ воскрⷭ҇нъ. Сла́ва, ѻ҆ц҃є́въ. Поⷣ: Дх҃омъ во ст҃и́лищи:

Ѻ҆ц҃ы̀ нб҃омꙋ́дреннiи, на седмо́мъ собо́рѣ собра́вшiисѧ, моли́твꙋ прилѣ́жнꙋ трⷪ҇цѣ принеси́те, є҆́же и҆зба́витисѧ ѿ всѧ́кiѧ є҆́реси и҆ сꙋда̀ вѣ́чнагѡ, црⷭ҇твiе же полꙋчи́ти на́мъ нбⷭ҇ное, ва́шъ собо́ръ бжⷭ҇твенный воспѣва́ющымъ.

И҆ ны́нѣ, бг҃оро́диченъ:

Мольба́ми, преблагíй гдⷭ҇и, мт҃ре твоеѧ̀, и҆ и҆̀же на седмѝ собо́рѣхъ собра́вшихсѧ ѻ҆ц҃є́въ, цр҃ковь ѹ҆твердѝ, и҆ вѣ́рꙋ ѹ҆крѣпѝ: и҆ црⷭ҇твiѧ нбⷭ҇нагѡ всѧ̑ покажѝ прича́стники, є҆гда̀ прiи́деши на зе́млю сꙋди́ти всю̀ тва́рь.

[Зрѝ] Воскре́снагѡ же свѣти́льна бг҃оро́диченъ не глаго́летсѧ, но ѻ҆ц҃є́въ.

На хвали́техъ стiхи̑ры воскрⷭ҇ны д҃, и҆ ѻ҆ц҃є́въ д҃.

Гла́съ s҃. Подо́бенъ: Всѐ ѿло́жше:

Всѐ собра́вше * дꙋше́вное хꙋдо́жество, * и҆ бжⷭ҇твеннымъ дх҃омъ разсмотри́вше * нбⷭ҇ный и҆ чⷭ҇тны́й * сѷмво́лъ вѣ́ры, * чⷭ҇тнíи ѻ҆ц҃ы̀ бг҃опи́саннѣ начерта́ша: * въ не́мже ꙗ҆́вственнѣйше * ро́ждшемꙋ собезнача́льнаго сло́ва наꙋча́ютъ, * и҆ всеи́стиннѡ  є҆диносꙋ́щнаго, * а҆пⷭ҇льскимъ послѣ́дꙋюще проѧвле́ннѡ ѹ҆че́нiємъ, * благосла́внiи и҆ пребога́тiи * и҆́стиннѡ и҆ бг҃омꙋ́дрiи.

Два́жды.

Стíхъ: Бл҃гослове́нъ є҆сѝ, гдⷭ҇и бж҃е ѻ҆тє́цъ на́шихъ, и҆ хва́льно и҆ просла́влено и҆́мѧ твоѐ во вѣ́ки.

Всѐ прiе́мше * ѹ҆́мное сiѧ́нiе ст҃а́гѡ дх҃а, преесте́ственнѣйшее благосло́вiе * кра́ткими глагѡ́лы, и҆ мно́гимъ ра́зꙋмомъ * бг҃одохнове́ннѡ провѣща́ша, * ꙗ҆́кѡ хрⷭ҇тѡ́вы проповѣ́дницы, * є҆ѵⷢ҇льскихъ предста́телiе * ѹ҆че́нiй блаже́ннiи: * и҆ благочести́выхъ преда́нiй, * свы́ше прiе́мше си́хъ ѿкрове́нiе ꙗ҆́вѣ, * и҆ просвѣ́щшесѧ, и҆зложи́ша * вѣ́рꙋ бг҃онаꙋче́ннꙋю.

Стíхъ: Собери́те є҆мꙋ̀ прпⷣбныѧ є҆гѡ̀.

Всѐ собра́вше * па́стырское и҆скꙋ́сство, * и҆ ꙗ҆́рость дви́гше ны́нѣ пра́веднѣйшꙋ, * ѿмсти́тельнѣ тѧ́жкiѧ ѿгна́ша и҆ па̑гꙋбныѧ во́лки, * пра́щею дх҃а и҆зве́ргше, * ѿ цр҃ко́внагѡ и҆сполне́нiѧ * па́дшыѧ ꙗ҆́кѡ къ сме́рти, * и҆ ꙗ҆́кѡ неисцѣ́льнѡ недꙋ́говавшыѧ, * бжⷭ҇твеннiи па́стырiе, * ꙗ҆́кѡ рабѝ и҆́стиннѣйшiи хрⷭ҇тѡ́вы, * и҆ бжⷭ҇твеннагѡ проповѣ́данiѧ * таи́нницы свѧще́ннѣйшiи.

Сла́ва, гла́съ и҃. Геѡ́ргiа нiкомидíйскагѡ:

Ст҃ы́хъ ѻ҆тцє́въ ли́къ, ѿ конє́цъ вселе́нныѧ сте́кшiйсѧ, ѻ҆ц҃а̀, и҆ сн҃а, и҆ дх҃а ст҃а́гѡ, є҆ди́но сꙋщество̀ наꙋчи́ша, и҆ є҆стество̀, и҆ та́йнꙋ бг҃осло́вiѧ ꙗ҆́снѡ преда́ша цр҃кви: и҆̀хже похвалѧ́юще вѣ́рою, ѹ҆блажи́мъ глаго́люще: ѽ бжⷭ҇твенный по́лче! бг҃оглаго́ливiи ѻ҆рꙋ́жницы ѡ҆полче́нiѧ гдⷭ҇нѧ, sвѣ́зды многосвѣ̑тлыѧ мы́сленныѧ тве́рди, та́инственнагѡ сiѡ́на неѡбори́мiи столпѝ, мѷродохнове́ннiи цвѣ́ти ра́йстiи, всезлата̑ѧ ѹ҆ста̀ сло́ва, нiке́йскаѧ похвало̀, вселе́нныѧ ѹ҆краше́нiе! прилѣ́жнѡ моли́тесѧ ѡ҆ дꙋша́хъ на́шихъ.

И҆ ны́нѣ, Преблгⷭ҇ве́нна є҆сѝ бцⷣе дв҃о: Славосло́вiе вели́кое. И҆ ѿпꙋ́стъ.

И҆ ѻ҆бы́чное и҆схожде́нiе въ притво́ръ. 

Сла́ва, и҆ ны́нѣ, стiхи́ра є҆ѵⷢ҇льскаѧ.

На лiтꙋргíи: Блажє́нна воскрє́сна, на s҃. И҆ ѻ҆ц҃є́въ, пѣ́снь г҃, на д҃. По вхо́дѣ тропа́рь воскрⷭ҇нъ, и҆ ѻ҆ц҃є́въ. Та́же конда́къ воскрⷭ҇нъ: Сла́ва, ѻ҆ц҃є́въ: И҆ ны́нѣ, бцⷣы. Прокíменъ пре́жде воскрⷭ҇нъ: та́же, пѣ́снь ѻ҆ц҃є́въ, гла́съ д҃: Бл҃гослове́нъ є҆сѝ, гдⷭ҇и бж҃е ѻ҆тє́цъ на́шихъ, и҆ хва́льно и҆ просла́влено и҆́мѧ твоѐ во вѣ́ки. Стíхъ: Ꙗ҆́кѡ пра́веденъ є҆сѝ ѡ҆ всѣ́хъ, ꙗ҆̀же сотвори́лъ є҆сѝ на́мъ. А҆пⷭ҇лъ днѐ, и҆ ѻ҆ц҃є́въ, къ є҆вре́ѡмъ зача́ло тл҃д. А҆ллилꙋ́iа гла́са, и҆ ѻ҆ц҃є́въ, гла́съ а҃: Бг҃ъ богѡ́въ, гдⷭ҇ь гл҃го́ла: Стíхъ: Собери́те є҆мꙋ̀ прпⷣбныѧ є҆гѡ̀. Е҆ѵⷢ҇лiе днѐ, и҆ ѻ҆ц҃є́въ, i҆ѡа́нна зача́ло н҃s. Прича́стенъ: Хвали́те гдⷭ҇а съ нб҃съ: Дрꙋгíй: Ра́дꙋйтесѧ:




