 OCR:

 Библиотека святоотеческой литературы

 http://orthlib.ru



Въ пѧто́къ в҃-ѧ седми́цы,

на ѹ҆́трени трⷪ҇чны гла́са. По а҃-мъ стiхосло́вiи сѣда́льны крⷭ҇тны ѻ҆смогла́сника, съ бг҃оро́дичнымъ. По в҃-мъ же стiхосло́вiи глаго́лемъ настоѧ́щыѧ сѣда́льны, гла́съ д҃.

Подо́бенъ: Ско́рѡ предварѝ

Поще́нiемъ возвыша́ющесѧ ѿ земноревни́тельныхъ страсте́й вознесе́мъ гдⷭ҇а возне́сшагосѧ на крⷭ҇тъ, и҆ мíръ возвы́сившаго. пiи́мъ во чꙋ́вствѣ ѹ҆миле́нiѧ питiѐ, прiи́мемъ де́нь во ѹ҆мѣ̀ и҆ ча́съ, во́ньже вѣ́чномꙋ сꙋдiѝ предста́немъ. Два́жды.

Крⷭ҇тобг҃оро́диченъ. Подо́бенъ:

Безневѣ́стнаѧ мт҃и твоѧ̀, ꙗ҆́кѡ ви́дѣ на крⷭ҇тъ тѧ̀ возвыша́ема, рыда́ющи и҆ пла́чꙋщи сицева̑ѧ глаго́лаше: что̀ но́вое и҆ стра́нное сiѐ сн҃е мо́й чꙋ́до; ка́кѡ тѧ̀ беззако́нный наро́дъ ко крⷭ҇тꙋ̀ пригвожда́етъ, всѣ́хъ тѧ̀ жи́знь, свѣ́та моего̀ сладча́йшаго; (л. рѻ҃s)

По г҃-мъ стiхосло́вiи сѣда́ленъ господи́на ѳео́дѡра, гла́съ є҃.

Подо́бенъ: Сiѧ́етъ дне́сь:

Сiѧ́етъ гдⷭ҇и, бл҃года́ть крⷭ҇та̀ твоегѡ̀, всю̀ вселе́ннꙋю ѡ҆блиста́ющаѧ, крѣ́пость бѣсо́вскꙋю потреблѧ́етъ, и҆ поще́нiѧ тече́нiе ны́нѣ бл҃гоꙋкраша́етъ: въ не́мже ѹ҆крѣплѧ́ѧ, поми́лꙋй на́съ. [Два́жды.]

Крⷭ҇тобг҃оро́диченъ, гла́съ то́йже.

Подо́бенъ: Собезнача́льное:

Вознесе́на на дре́вѣ ꙗ҆́кѡ ви́дѣ, ро́ждшаѧ тѧ̀ мт҃и кромѣ̀ болѣ́зней, и҆ рыда́ше съ пла́чемъ, и҆ взыва́ше: ѹ҆вы̀ мнѣ̀ сладча́йшiй сн҃е, ѹ҆ѧзвлѧ́юсѧ ны́нѣ дꙋше́ю, на крⷭ҇тѣ̀ зрѧ́щи тѧ̀, посредѣ̀ двою̀ sлодѣ̑ю, а҆́ки sлодѣ́ѧ пригвожда́ема.

Канѡ́нъ мине́и, и҆ настоѧ́щыѧ трипѣ́снцы по чи́нꙋ и҆́хъ, господи́на i҆ѡ́сифа. И҆ стiхосло́витсѧ пѣ́снь. Гла́съ д҃.

Пѣ́снь є҃.

I҆рмо́съ: Нечести́вiи не ѹ҆́зрѧтъ сла́вы твоеѧ̀ хрⷭ҇тѐ:

Во́лею влⷣко возне́слсѧ є҆сѝ на крⷭ҇тъ, и҆ низве́рглъ є҆сѝ врага̀: тѣ́мже во́лею низве́ржена мѧ̀ похотьмѝ въ про́пасть, бл҃гоꙋтро́бiемъ твои́мъ и҆спра́ви.

Ѡ҆мраче́на мѧ̀ страстьмѝ безмѣ́стными дꙋше́ю, просвѣтѝ i҆и҃се, ѡ҆мрачи́вый со́лнце на крⷭ҇тѣ̀ просте́рсѧ, и҆ просвѣти́вый всѧ̑ вселе́нныѧ и҆сполнє́нiѧ.

По́стнꙋю пꙋчи́нꙋ преплы́ти ти́хѡ сподо́би мѧ̀ хрⷭ҇тѐ, ѹ҆тиша́ѧ вѡ́лны мы́сли моеѧ̀, и҆ въ приста̑нища воскрⷭ҇нiѧ ѡ҆кормѝ.

Бг҃оро́диченъ: Чⷭ҇тꙋю чисто́тствꙋющимъ почти́мъ ѹ҆мо́мъ, добро́тꙋ i҆а́кѡвлю, бж҃е́ственными дѣѧ́ньми ѹ҆краша́ющесѧ, бл҃гоче́стнѡ воспои́мъ, ꙗ҆́кѡ мт҃рь бг҃а на́шегѡ. (л. рѻ҃s ѡ҆б.)

И҆́ный трипѣ́снецъ господи́на ѳео́дѡра, гла́съ є҃.

I҆рмо́съ: Ѿ но́щи покланѧ́ющыѧсѧ:

Ты̀ распе́нсѧ тлѣ́нiѧ и҆збавлѧ́еши мѧ̀, и҆ прободе́нъ бы́въ ѡ҆безсме́ртствꙋеши мѧ̀: сла́влю твою̀ неизрече́ннꙋю млⷭ҇ть, ꙗ҆́кѡ прише́лъ є҆сѝ хрⷭ҇тѐ, да сп҃се́ши мѧ̀.

На крⷭ҇тѣ̀ просте́ръ дла̑ни твоѧ̑, мы́сленнаго а҆мали́ка ѹ҆би́лъ є҆сѝ, лю́ди твоѧ̑ сп҃са́ѧй гдⷭ҇и. сегѡ̀ ра́ди пое́мъ держа́вꙋ твою̀.

Трⷪ҇ченъ: Въ тре́хъ ли́цахъ бж҃ество̀, є҆ди́но нача́ло всепресꙋ́щное, воспои́мъ ѻ҆ц҃а̀ безнача́льнаго, и҆ сн҃а, и҆ дх҃а ст҃а́го.

Бг҃оро́диченъ: Е҆го́же нб҃о вмѣсти́ти не можа́ше, ты̀ во чре́вѣ заче́нши родила̀ є҆сѝ. ѽ стра́ннагѡ и҆ неизрече́ннагѡ чꙋдесѐ! тѣ́мже тѧ̀ всѝ пое́мъ пречⷭ҇таѧ.

Сла́ва тебѣ̀ бж҃е на́шъ, сла́ва тебѣ̀.

Менѐ ра́ди претерпѣ́вый распѧ́тiе, ѻ҆́цетъ пи́вый, и҆ рекíй: соверши́шасѧ! совершѝ моѐ по́стное по́прище, ѹ҆достоѧ́ѧ мѧ̀ ви́дѣти твоѐ воста́нiе.

I҆рмо́съ: Ѿ но́щи покланѧ́ющыѧсѧ тебѣ̀ хрⷭ҇тѐ поми́лꙋй и҆ ми́ръ да́рꙋй: занѐ свѣ́тъ повелѣ̑нiѧ твоѧ̑, бы́ша и҆сцѣлє́нiѧ рабѡ́мъ твои̑мъ чл҃вѣколю́бче.

Пѣ́снь и҃.

I҆рмо́съ: Ѻ҆́троки бл҃гочести̑выѧ:

На крⷭ҇тѣ̀ пригво́ждьсѧ за бл҃гоꙋтро́бiе, разбо́йникꙋ ра́й ѿве́рзлъ є҆сѝ: ны́нѣ же разбiе́на мѧ̀ де́мѡнскою лю́тостiю, и҆ въ дꙋшѝ всепло́тнꙋю ꙗ҆́звꙋ прiи́мша ѹ҆врачꙋ́й, ѿверза́ѧ мѝ двє́ри покаѧ́нiѧ твои́мъ чл҃вѣколю́бiемъ.

Посто́мъ просвѣти́вше пло́ть, дꙋ́шꙋ добродѣ́тельми ѹ҆тꙋчни́мъ, ѹ҆бѡ́гiѧ напита́имъ, бога́тство неистощи́мое (л. рѻ҃з) на нб҃сѣ́хъ кꙋпꙋ́юще, и҆ воззове́мъ: гдⷭ҇а по́йте дѣла̀ и҆ превозноси́те є҆го̀ во вѣ́ки.

Стрⷭ҇тiю твое́ю тва́рь поколеба́сѧ, на крⷭ҇тѣ̀ тѧ̀ ви́дѣвше пригвожда́ема, сп҃се пребл҃гíй. тѣ́мже молю́ тѧ, прило́ги коле́блемый при́снѡ sмiи́ными, ѹ҆твердѝ ѹ҆́мъ мо́й ще́дре, на тве́рдѣмъ ка́мени твои́хъ хотѣ́нiй.

Бг҃оро́диченъ: Две́ре бж҃iѧ заключе́на, є҆́юже є҆ди́нъ про́йде гдⷭ҇ь, напра́ви мѧ̀ къ стезѧ́мъ бж҃е́ствєннымъ, и҆ ѿве́рзи мѝ сп҃се́нiѧ двє́ри, бг҃обл҃года́тнаѧ: къ тебѣ́ бо прибѣга́ю дв҃о, є҆ди́нѣй предста́тельницѣ ро́да человѣ́ческагѡ.

И҆́ный. I҆рмо́съ: Творца̀ тва́ри:

Дре́во всест҃о́е, на не́мже ты̀ хрⷭ҇тѐ мо́й распѧ́лсѧ є҆сѝ, поѧ̀ пребл҃гословлю̀ тѧ̀ во всѧ̑ вѣ́ки.

На голго́ѳѣ, беззако́ннiи тѧ̀ хрⷭ҇тѐ, распе́нше ѹ҆би́ша: но живе́ши, и҆ сп҃са́еши на́съ во вѣ́ки.

Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.

Трⷪ҇ченъ: Страннолѣ́пнѡ раздѣлѧ́етсѧ трⷪ҇ца, и҆ пребыва́етъ нераздѣ́льна, ꙗ҆́кѡ бг҃ъ, є҆го́же превозно́симъ во всѧ̑ вѣ́ки.

Бг҃оро́диченъ: Мл҃твꙋ сотворѝ ѡ҆ пою́щихъ тѧ̀ пречⷭ҇таѧ, и҆зба́витисѧ всѧ́кихъ и҆скꙋше́нiй и҆ бѣ́дъ.

Сла́ва тебѣ̀ бж҃е на́шъ, сла́ва тебѣ̀.

Крⷭ҇та̀ твоегѡ̀ гдⷭ҇и, си́лою вжили́въ мѧ̀, сподо́би бл҃годꙋ́шно сконча́ти поста̀ тече́нiе.

Хва́лимъ, бл҃гослови́мъ, покланѧ́емсѧ гдⷭ҇ви:

I҆рмо́съ: Творца̀ тва́ри, є҆гѡ́же ѹ҆жаса́ютсѧ а҆́гг҃ли, по́йте лю́дiе, и҆ превозноси́те во всѧ̑ вѣ́ки.

Пѣ́снь ѳ҃.

I҆рмо́съ: Ка́мень нерꙋкосѣ́чный ѿ несѣко́мыѧ горы̀: (л. рѻ҃з ѡ҆б.)

Ка́мень тѧ̀ ѿсѣче́нный прови́дѣ прⷪ҇ро́къ, ѿ горы̀ дв҃ы сп҃се, сокрꙋши́вшаго ка́менiе твои́мъ распѧ́тiемъ. тѣ́мже ѡ҆тѧгче́на мѧ̀ нечꙋ́вствiѧ ка́менiемъ, ꙗ҆́кѡ всеще́дрый, свободѝ.

Пости́сѧ ѿ sло́бы дꙋшѐ моѧ̀, бж҃е́ственною любо́вiю наслажда́ющисѧ, двє́ри ѿве́рзи всѧ́кимъ бл҃ги́мъ ви́домъ, загражда́ющи лꙋка́вства вхо́дъ, воздержа́нiемъ и҆ моле́нiемъ.

Менѐ ѡ҆сꙋжде́наго сп҃сѝ, ѡ҆сꙋди́вый крⷭ҇то́мъ твои́мъ влⷣко сп҃се мо́й враждꙋ̀, и҆ да не пока́жеши гее́ннѣ пови́нна, ѡ҆скверне́наго страстьмѝ, и҆ грѣхмѝ ѡ҆мраче́наго.

Бг҃оро́диченъ: Пощадѝ мѧ̀ хрⷭ҇тѐ, є҆гда̀ прiи́деши сꙋди́ти мíрꙋ со сла́вою, разрѣшѝ мглꙋ̀ sло́бъ мои́хъ, мольба́ми ро́ждшiѧ тѧ̀, и҆ наслѣ́дника сотворѝ нбⷭ҇нагѡ црⷭ҇твiѧ твоегѡ̀.

И҆́ный. I҆рмо́съ: И҆са́iе ликꙋ́й:

Па́ки ра́й ѿверза́еши є҆ди́ною распе́нсѧ, въ не́мже причаща́ѧсѧ жи́зни ра́дꙋюсѧ, сме́рти и҆збавлѧ́ѧсѧ вѣ́чныѧ преслꙋша́нiѧ: тѣ́мже чл҃вѣколю́бче, ꙗ҆́кѡ бг҃а моего̀ велича́ю тѧ̀.

Клѧ́твы ѻ҆рга́нъ, бл҃гослове́нiѧ показа́сѧ печа́ть, тво́й животво́рный гдⷭ҇и крⷭ҇тъ, на не́мже тѧ̀ взира́юще, ѡ҆живлѧ́емсѧ ѹ҆ме́ршiи пре́жде, и҆ воспѣва́юще тѧ̀, ꙗ҆́кѡ влⷣкꙋ велича́емъ.

Трⷪ҇ченъ: Е҆ди́нꙋ сꙋщество́мъ воспѣва́ю тѧ̀ безнача́льнаѧ трⷪ҇це честна́ѧ, живонача́льнаѧ, несѣко́маѧ є҆ди́нице, ѻ҆́ч҃е нерожде́нный, и҆ рожде́нный сло́ве и҆ сн҃е, дш҃е ст҃ы́й, сп҃сѝ ны̀ пою́щыѧ тѧ̀.

Бг҃оро́диченъ: Па́че ѹ҆ма̀ ржⷭ҇тво̀ твоѐ бг҃омт҃и, безꙿ мꙋ́жа бо зача́тiе въ тебѣ̀, и҆ двⷭ҇твенно рожде́нiе бы́сть, и҆́бо бг҃ъ є҆́сть рожде́йсѧ: є҆го́же велича́юще, тѧ̀ дв҃о ѹ҆бл҃жа́емъ. (л. рѻ҃и)

Сла́ва тебѣ̀ бж҃е на́шъ, сла́ва тебѣ̀.

Крⷭ҇те чⷭ҇тны́й, крѣ́посте моѧ̀ и҆ прибѣ́жище, бꙋ́ди мѝ просвѣще́нiе ны́нѣ воздержа́тельно, веселѧ̀ и҆ ѡ҆чища́ѧ мѧ̀, и҆збавлѧ́ѧ ѿ и҆скꙋше́нiй: да прославлѧ́ѧ тебѐ, влⷣкꙋ велича́ю хрⷭ҇та̀.

I҆рмо́съ: И҆са́iе ликꙋ́й, дв҃а и҆мѣ̀ во чре́вѣ и҆ родѝ сн҃а є҆мманꙋ́ила, бг҃а же и҆ человѣ́ка, восто́къ и҆́мѧ є҆мꙋ̀: є҆го́же велича́юще, дв҃ꙋ ѹ҆бл҃жа́емъ.

Свѣти́ленъ гла́са.

На стiхо́внѣ самогла́сенъ, два́жды, гла́съ и҃:

Страстоꙋбíйца по́стъ настоѧ́щiй, ѡ҆sло́блєнныѧ ѿ грѣха̀ ѹ҆врачева́ти ѡ҆бѣщава́етсѧ: є҆го́же ꙗ҆́кѡ бг҃ода́ннаго помо́щника почти́мъ, бг҃опи̑санныѧ скрижа̑ли мѡѷсе́омъ прiи́мше. не предꙿизбере́мъ сокрꙋши́вшагѡ и҆̀хъ невоздержа́нiемъ: не бꙋ́демъ ѻ҆́бщницы, и҆́хже тѣлеса̀ падо́ша въ пꙋсты́ни: не возсѣ́тꙋимъ i҆ꙋде́йски, но церко́внѡ просвѣти́мсѧ: не фарiсе́йски лицемѣ́рꙋимъ, но є҆ѵⷢ҇льски ѹ҆добри́мсѧ, хва́лѧщесѧ ѡ҆ крⷭ҇тѣ̀ хрⷭ҇та̀, и҆зба́вителѧ дꙋ́шъ на́шихъ.

Мꙋ́чениченъ: Что́ вы нарече́мъ ст҃íи; херꙋвíмы ли; ꙗ҆́кѡ на ва́съ почи́лъ є҆́сть хрⷭ҇то́съ. серафíмы ли; ꙗ҆́кѡ непреста́ннѡ просла́висте є҆го̀. а҆́гг҃лы ли; тѣ́ла бо ѿврати́стесѧ. си̑лы ли; дѣ́йствꙋете бо чꙋдесы̀. мнѡ́гаѧ ва̑ша и҆мена̀, и҆ бѡ́льшаѧ дарова̑нiѧ: моли́те сп҃сти́сѧ дꙋша́мъ на́шымъ.

Сла́ва и҆ ны́нѣ, крⷭ҇тобг҃оро́диченъ, гла́съ то́йже:

Что̀ чꙋ́дное и҆ и҆зѧ́щное; дв҃а гдⷭ҇ви вопiѧ́ше ма́терски: болѣ̑зни, и҆́хже не и҆мѣ́хъ внегда̀ роди́ти тѧ̀ сн҃е, ѻ҆́стрiи каса́ютсѧ се́рдца моегѡ̀. не терплю̀ на крⷭ҇тѣ̀ пригвожде́на тѧ̀ зрѧ́щи, свѣ́те ѻ҆́чiю моє́ю: потщи́сѧ ѹ҆́бѡ воста́ни, ꙗ҆́кѡ да просла́влю съ ми́ромъ ѹ҆жа́сное смотре́нiе твоѐ. (л. рѻ҃и ѡ҆б.)

На s҃-мъ часѣ̀ тропа́рь прⷪ҇ро́чества, гла́съ а҃:

Въ нощѝ и҆ во днѝ припа́даемъ тебѣ̀ гдⷭ҇и, пода́ти ѡ҆ставле́нiе грѣхѡ́въ дꙋша́мъ на́шымъ, да въ ми́рѣ поклони́мсѧ тебѣ̀, и҆ славосло́вимъ чл҃вѣколю́бче.

Прокíменъ, ѱало́мъ л҃з, гла́съ д҃: Гдⷭ҇и, да не ꙗ҆́ростiю твое́ю ѡ҆бличи́ши менѐ, нижѐ гнѣ́вомъ твои́мъ нака́жеши менѐ Стíхъ: Ꙗ҆́кѡ стрѣ́лы твоѧ̑ ѹ҆нзо́ша во мнѣ̀.

Прⷪ҇ро́чества и҆са́iина чте́нiе. [Глава̀ з҃, ст. а҃- д҃_i]

Бы́сть во дни̑ а҆ха́за сы́на i҆ѡаѳа́млѧ, сы́на ѻ҆зíи, царѧ̀ i҆ꙋ́дина, взы́де расíнъ ца́рь а҆ра́мль, и҆ факе́й сы́нъ ромелíевъ, ца́рь i҆и҃левъ на i҆ерⷭ҇ли́мъ воева́ти на него̀, и҆ не возмого́ша разори́ти є҆го̀. И҆ возвѣсти́сѧ въ домꙋ̀ дв҃довѣ, глаго́лѧ: совѣща́сѧ а҆ра́мъ со є҆фре́момъ. и҆ ѹ҆жасе́сѧ дꙋша̀ є҆гѡ̀, и҆ дꙋша̀ люде́й є҆гѡ̀: ꙗ҆́коже въ дꙋбра́вѣ дре́во вѣ́тромъ восколе́блетсѧ. И҆ речѐ гдⷭ҇ь ко и҆са́iи: и҆зы́ди во срѣ́тенiе а҆ха́зꙋ, ты̀, и҆ ѡ҆ста́вшiйсѧ i҆асꙋ́въ сы́нъ тво́й, къ кꙋпѣ́ли го́рнѧгѡ пꙋтѝ, села̀ бѣли́льнича. И҆ рече́ши є҆мꙋ̀: блюдѝ є҆́же молча́ти, и҆ не бо́йсѧ, нижѐ дꙋша̀ твоѧ̀ да и҆знемо́жетъ ѿ двою̀ дре́вꙋ главе́нь дымѧ́щихсѧ си́хъ: є҆гда́ бо гнѣ́въ ꙗ҆́рости моеѧ̀ бꙋ́детъ, па́ки и҆сцѣлю̀. Сы́нъ же а҆ра́мль, и҆ сы́нъ ромелíевъ, ꙗ҆́кѡ совѣща́ста совѣ́тъ лꙋка́вый на тѧ̀, глаго́люще: Взы́демъ во i҆ꙋде́ю, и҆ собесѣ́довавше съ ни́ми ѿврати́мъ ѧ҆̀ къ на́мъ, и҆ воцари́мъ въ не́й сы́на тавеи́лева. Сiѧ̑ же глаго́летъ гдⷭ҇ь саваѡ́ѳъ, не пребꙋ́детъ совѣ́тъ се́й, нижѐ сбꙋ́детсѧ: По глава̀ а҆ра́мꙋ дама́скъ, и҆ глава̀ дама́скꙋ расíнъ: но є҆щѐ шестьдесѧ́тъ и҆ пѧ́ть лѣ́тъ, ѡ҆скꙋдѣ́етъ ца́рство є҆фре́мово ѿ люде́й. Глава́ же є҆фре́мови соморѡ́нъ, и҆ глава̀ соморѡ́нꙋ сы́нъ ромелíевъ: и҆ а҆́ще не ѹ҆вѣ́рите, нижѐ и҆́мате разꙋмѣ́ти. И҆ приложѝ гдⷭ҇ь глаго́лати ко а҆ха́зꙋ, рекíй: Просѝ себѣ̀ (л. рѻ҃ѳ) зна́менiѧ ѿ гдⷭ҇а бг҃а твоегѡ̀ во глꙋбинꙋ̀, и҆лѝ въ высотꙋ̀. И҆ речѐ а҆ха́зъ: не и҆́мамъ проси́ти, нижѐ и҆скꙋшꙋ̀ гдⷭ҇а. И҆ речѐ [и҆са́iа] слы́шите ѹ҆́бѡ до́ме дв҃довъ, є҆да̀ ма́лѡ ва́мъ є҆́сть трꙋ́дъ даѧ́ти человѣ́кѡмъ, и҆ ка́кѡ даетѐ гдⷭ҇ви трꙋ́дъ; Сегѡ̀ ра́ди да́стъ гдⷭ҇ь са́мъ ва́мъ зна́менiе.

Прокíменъ, ѱало́мъ л҃и, Гла́съ s҃: Ѹ҆слы́ши мл҃твꙋ мою̀ гдⷭ҇и, и҆ моле́нiе моѐ внꙋшѝ. Стíхъ: Рѣ́хъ: сохраню̀ пꙋти̑ моѧ̑, є҆́же не согрѣша́ти мѝ ѧ҆зы́комъ мои́мъ.

Въ пѧто́къ ве́чера вторы́ѧ седми́цы,

На Гдⷭ҇и воззва́хъ, поста́вимъ стiхѡ́въ _i҃ и҆ пое́мъ ѻ҆смогла́сенъ два́жды, и҆ мꙋ́ченичны ѻ҆ктѡ́иха прилꙋчи́вшагѡсѧ гла́са: и҆ мине́и д҃. Сла́ва, ст҃а́гѡ, а҆́ще є҆́сть: а҆́ще ли нѝ; Сла́ва, ме́ртвенъ дамаски́новыхъ ѻ҆ктѡ́иха. И҆ ны́нѣ, бг҃оро́диченъ а҃-й гла́са.

Самогла́сенъ, гла́съ д҃:

Ны́нѣ вре́мѧ бл҃гопрiѧ́тное, ны́нѣ де́нь сп҃се́нiѧ, во мно́жествѣ млⷭ҇ти твоеѧ̀ посѣтѝ мою̀ дꙋ́шꙋ, и҆ бре́мѧ беззако́нiй мои́хъ ѡ҆сла́би, є҆ди́не чл҃вѣколю́бче.

Прокíменъ, ѱало́мъ л҃ѳ. Гла́съ д҃: Млⷭ҇ть твоѧ̀ и҆ и҆́стина твоѧ̀, вы́нꙋ да застꙋ́питѣ мѧ̀. Стíхъ: Терпѧ̀ потерпѣ́хъ гдⷭ҇а, и҆ внѧ́тъ мѝ.

Бытiѧ̀ чте́нiе. [Гл. є҃, ст. л҃в. Гл. s҃, ст. а҃- и҃]

Бѣ̀ нѡ́е лѣ́тъ пѧтѝ сѡ́тъ, и҆ родѝ сы́ны трѝ, си́ма, ха́ма, i҆а́феѳа. И҆ бы́сть є҆гда̀ нача́ша человѣ́цы мно́зи быва́ти на землѝ, и҆ дщє́ри роди́шасѧ и҆̀мъ: Ви́дѣвше же сы́нове бж҃iи дщє́ри человѣ́чи, ꙗ҆́кѡ добры̀ (л. рѻ҃ѳ ѡ҆б.) сꙋ́ть, поѧ́ша себѣ̀ жєны̀ ѿ всѣ́хъ, ꙗ҆̀же и҆збра́ша. И҆ речѐ гдⷭ҇ь бг҃ъ: не и҆́мать дх҃ъ мо́й пребыва́ти въ человѣ́цѣхъ си́хъ во вѣ́къ, занѐ сꙋ́ть пло́ть: бꙋ́дꙋтъ же днíе и҆́хъ лѣ́тъ сто̀ два́десѧть. И҆споли́ни же бѧ́хꙋ на землѝ во дни̑ ѻ҆́ны: и҆ пото́мъ, є҆гда̀ вхожда́хꙋ сы́нове бж҃iи къ дще́ремъ человѣ́чєскимъ, и҆ рожда́хꙋ себѣ̀, тíи бѧ́хꙋ и҆споли́ни, и҆̀же ѿ вѣ́ка человѣ́цы и҆мени́тiи. Ви́дѣвъ же гдⷭ҇ь бг҃ъ, ꙗ҆́кѡ ѹ҆мно́жишасѧ sлѡ́бы человѣ́кѡвъ на землѝ, и҆ всѧ́къ помышлѧ́етъ въ се́рдцѣ свое́мъ прилѣ́жнѡ на sла̑ѧ во всѧ̑ дни̑ И҆ помы́сли бг҃ъ, ꙗ҆́кѡ сотворѝ человѣ́ка на землѝ, и҆ размы́сли. И҆ речѐ бг҃ъ: потреблю̀ человѣ́ка, є҆го́же сотвори́хъ ѿ лица̀ землѝ, ѿ человѣ́ка да́же до скота̀, и҆ ѿ га̑дъ да́же до пти́цъ небе́сныхъ, занѐ размы́слихъ, ꙗ҆́кѡ сотвори́хъ ѧ҆̀. Нѡ́е же ѡ҆брѣ́те бл҃года́ть предꙿ гдⷭ҇емъ бг҃омъ.

Прокíменъ: ѱало́мъ м҃, гла́съ s҃: А҆́зъ рѣ́хъ: гдⷭ҇и, поми́лꙋй мѧ̀, и҆сцѣлѝ дꙋ́шꙋ мою̀. Стíхъ: Бл҃же́нъ разꙋмѣва́ѧй на ни́ща и҆ ѹ҆бо́га:

При́тчей чте́нiе. [Глава̀ s҃, ст. к҃-л҃є. Гл. з҃, ст. а҃.]

Сы́не, хранѝ зако́ны ѻ҆тца̀ твоегѡ̀, и҆ не ѿри́ни наказа́нiѧ ма́тере твоеѧ̀: Навѧжи́ же ѧ҆̀ на твою̀ дꙋ́шꙋ при́снѡ, и҆ ѡ҆бѧжѝ и҆̀хъ ѡ҆ твое́й вы́и. Е҆гда̀ хо́диши, водѝ ю҆̀, и҆ съ тобо́ю да бꙋ́детъ: є҆гда́ же спи́ши, да храни́тъ тѧ̀, да востаю́щꙋ тѝ глаго́летъ съ тобо́ю. занѐ свѣти́льникъ за́повѣдь зако́на, и҆ свѣ́тъ, и҆ пꙋ́ть жи́зни, и҆ ѡ҆бличе́нiе, и҆ наказа́нiе: Е҆́же сохрани́ти тѧ̀ ѿ жены̀ мꙋжа́ты, и҆ ѿ наважде́нiѧ ѧ҆зы́ка чꙋжда́гѡ. Сы́не, да не побѣди́тъ тѧ̀ добро́ты по́хоть, нижѐ ѹ҆ловле́нъ бꙋ́ди твои́ма ѻ҆чи́ма, нижѐ да совосхи́тишисѧ вѣ́ждами є҆ѧ̀: Цѣна́ бо блꙋдни́цы, (л. р҃п) є҆ли́ка є҆ди́нагѡ хлѣ́ба: жена́ же мꙋже́й честны̑ѧ дꙋ́шы ѹ҆ловлѧ́етъ. Ввѧ́жетъ ли кто̀ ѻ҆́гнь въ нѣ̑дра, ри́зъ же [свои́хъ] не сожже́тъ ли; И҆лѝ ходи́ти кто̀ бꙋ́детъ на ѹ҆́глiѧхъ ѻ҆́гненныхъ, но́гъ же не сожже́тъ ли; Та́кѡ вше́дый къ женѣ̀ мꙋжа́тѣй не безꙿ вины̀ бꙋ́детъ, нижѐ всѧ́къ прикаса́ѧйсѧ є҆́й. Не ди́вно, а҆́ще кто̀ ꙗ҆́тъ бꙋ́детъ кра́дый: кра́детъ бо, да насы́титъ дꙋ́шꙋ свою̀ а҆́лчꙋщꙋю: А҆́ще же ꙗ҆́тъ бꙋ́детъ, возда́стъ седмери́цею, и҆ всѧ̑ и҆мѣ̑нiѧ своѧ̑ да́въ и҆зба́витъ себѐ. Прелюбодѣ́й же за скꙋ́дость ѹ҆ма̀ поги́бель дꙋшѝ свое́й содѣва́етъ. Болѣ̑зни же и҆ безче́стiе понесе́тъ: поноше́нiе же є҆гѡ̀ не загла́дитсѧ во вѣ́къ. И҆спо́лнена бо ре́вности ꙗ҆́рость мꙋ́жа є҆ѧ̀: не пощади́тъ въ де́нь сꙋда̀. Не и҆змѣни́тъ ни є҆ди́ною цѣно́ю вражды̀, нижѐ разрѣши́тсѧ мно́гими дармѝ. Сы́не, хранѝ моѧ̑ словеса̀, моѧ̑ же за́пѡвѣди скры́й ѹ҆ себѐ: сы́не, чтѝ гдⷭ҇а, и҆ ѹ҆крѣпи́шисѧ: кромѣ́ же є҆гѡ̀ не бо́йсѧ и҆но́гѡ.

И҆ про́чее послѣ́дованiе преждеѡсщ҃е́нныхъ.