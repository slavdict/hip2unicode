 OCR:

 Библиотека святоотеческой литературы

 http://orthlib.ru



(л. сѻ҃s)

Въ понедѣ́льникъ пѧ́тыѧ седми́цы на ѹ҆́трени,

трⷪ҇чны слꙋчи́вшагѡсѧ гла́са. По а҃-мъ стiхосло́вiи пое́мъ сѣда́льны ѹ҆мили́тєльныѧ, ѻ҆смогла́сника два̀, съ бг҃оро́дичнымъ. По в҃-мъ же стiхосло́вiи сѣда́ленъ господи́на i҆ѡ́сифа. Гла́съ г҃. Подо́бенъ: Красотѣ̀ дѣ́вства:

Краснѣ́йшее вре́мѧ наста̀, достохва́льный де́нь возсiѧ̀ воздержа́нiѧ бра́тiе, потщи́мсѧ ѡ҆чи́ститисѧ, ꙗ҆́кѡ да ꙗ҆ви́мсѧ чи́сти сотво́ршемꙋ, и҆ красотꙋ̀ є҆гѡ̀ полꙋчи́мъ, мл҃твами того̀ роди́вшiѧ, є҆ди́ныѧ чⷭ҇тыѧ бг҃омт҃ре.

Сла́ва, то́йже.

И҆ ны́нѣ, бг҃оро́диченъ: Красотѣ̀ дв҃ства твоегѡ̀, и҆ пресвѣ́тлой чистотѣ̀ твое́й гаврiи́лъ ѹ҆диви́всѧ, вопiѧ́ше (л. сѻ҃s ѡ҆б.) тѝ бцⷣе: кꙋ́ю тѝ похвалꙋ̀ принесꙋ̀ досто́йнꙋю; что́ же возꙿименꙋ́ю тѧ̀; недоꙋмѣва́ю, и҆ ѹ҆жаса́юсѧ. тѣ́мже ꙗ҆́кѡ повелѣ́нъ бы́хъ, вопiю́ ти: ра́дꙋйсѧ бл҃года́тнаѧ.

По г҃-мъ стiхосло́вiи сѣда́ленъ господи́на ѳео́дѡра. Гла́съ з҃.

Подо́бенъ: Гдⷭ҇и, мы̀ є҆смы̀:

Гдⷭ҇и, да́вый на́мъ предвари́ти дне́шнiй де́нь, седми́цꙋ ст҃ꙋ́ю предсiѧ́ющꙋю свѣ́тлѡ, ла́зарево ѿ ме́ртвыхъ воста́нiе стра́шное, сподо́би рабы̑ твоѧ̑ стра́хомъ твои́мъ преитѝ по́прище поще́нiѧ всѐ соверша́ющыѧ. [Два́жды.]

Бг҃оро́диченъ: Чⷭ҇тнѣ́йшаѧ пресла́вныхъ херꙋвíмѡвъ є҆сѝ всечⷭ҇таѧ дв҃о: ѻ҆ни́ бо бж҃е́ственныѧ не терпѧ́ще си́лы, крила́ми покры́вше ли́ца, слꙋ́жбꙋ соверша́ютъ: ты́ же воплоще́нна сло́ва, самозри́тельнѡ ви́дѧщи но́сиши: є҆го́же непреста́ннѡ молѝ ѡ҆ дꙋша́хъ на́шихъ.

Канѡ́нъ въ мине́и, и҆ трипѣ́снецъ господи́на i҆ѡ́сифа: и҆ стiхосло́витсѧ пѣ́снь. Гла́съ г҃.

Пѣ́снь а҃.

I҆рмо́съ: Во́ды дре́вле:

На̑ша помышлє́нiѧ бж҃е́ственнымъ ра́ломъ воздѣ́лавше бж҃е́ственнагѡ поще́нiѧ, добродѣ́телей кла́съ плодопринесе́мъ, ꙗ҆́кѡ да не вза́лчемъ во вѣ́ки, наслажда́ющесѧ сла́достiю неиждива́емою ра́дꙋющесѧ.

Многолѣ̑тныѧ стра̑сти внꙋ́трь ношꙋ̀, ѡ҆мрача́ющыѧ ѻ҆каѧ́ннꙋю дꙋ́шꙋ мою̀, къ твое́й безлѣ́тне сло́ве, безнача́льнагѡ ѻ҆ц҃а̀ си́лѣ непобѣди́мѣй, сокрꙋше́ннымъ се́рдцемъ припа́даю и҆ молю́сѧ: ѹ҆ще́дри, и҆ сп҃си́ мѧ.

До́брое поще́нiе пита́етъ сердца̀, ѹ҆маща́ющее помышлє́нiѧ бг҃оꙋгѡ́днаѧ, и҆ страсте́й бе́зднꙋ и҆зсꙋша́ющее, тꙋ́чами ѹ҆миле́нiѧ ѡ҆чища́етъ, вѣ́рою хвалꙋ̀ приносѧ́щихъ вседержи́телю. (л. сѻ҃з)

Бг҃оро́диченъ: Многоимени́таѧ ѻ҆трокови́це, ра́дꙋйсѧ ст҃а́ѧ дв҃о, бг҃ороди́тельнице мр҃íе, вѣ́рныхъ похвало̀, клѧ́твы и҆збавле́нiе, лѣ́ствице нбⷭ҇наѧ, недомы́сленное чꙋ́до, кꙋпино̀ неѡпали́маѧ, землѐ недѣ́ланнаѧ.

И҆́ный господи́на ѳео́дѡра, гла́съ з҃.

I҆рмо́съ: Пои́мъ гдⷭ҇и:

Живоно́сномꙋ дре́вꙋ поклони́вшесѧ, ѿсю́дꙋ и҆́демъ пꙋте́мъ поще́нiѧ къ стрⷭ҇ти хрⷭ҇то́вой ра́дꙋющесѧ.

Хрⷭ҇тꙋ̀ послѣ́дꙋюще, ѿве́ржемсѧ мíра, и҆ во́змемъ крⷭ҇тъ на ра́мо, соѡбража́ющесѧ є҆гѡ̀ бж҃е́ствєннымъ стрⷭ҇те́мъ.

Трⷪ҇ченъ: Въ тре́хъ ли́цѣхъ, пресꙋ́щное є҆ди́но бж҃ество̀, воспои́мъ всѝ ѻ҆ц҃а̀, и҆ сн҃а, и҆ ст҃а́го дх҃а.

Бг҃оро́диченъ: Е҆го́же родила̀ є҆сѝ недомы́сленнѡ, тлѣ́нiѧ не разꙋмѣ́вши чⷭ҇таѧ, i҆и҃са сп҃са ѹ҆ми́лостиви ны́нѣ ѡ҆ рабѣ́хъ твои́хъ.

Сла́ва тебѣ̀ бж҃е на́шъ, сла́ва тебѣ̀.

Е҆гда̀ въ сла́вѣ прiи́деши со а҆́гг҃лы, сꙋди́ти всѧ́чєскимъ, до́брый ѿвѣ́тъ да́ти тебѣ̀ хрⷭ҇тѐ, на́съ сподо́би.

I҆рмо́съ: Пои́мъ гдⷭ҇ви, погрꙋзи́вшемꙋ всю̀ си́лꙋ фараѡ́новꙋ въ мо́ри, побѣ́днꙋю пѣ́снь, ꙗ҆́кѡ просла́висѧ.

Пѣ́снь и҃. Вавѷлѡ́нскаѧ пе́щь:

Вре́дными sмíѧ пре́лестьми и҆звлачи́мь, и҆ прельща́емь ѹ҆мо́мъ по всѧ̑ дни̑, ꙗ҆́звѣ мое́й прилага́ѧ ꙗ҆́звꙋ, сп҃се зовꙋ́ ти: врачꙋ̀ болѧ́щихъ, ѡ҆братѝ и҆ сп҃си́ мѧ.

Пости́всѧ воскресѝ ѻ҆троча̀ сѡманíтiды дре́вле, ѹ҆крѣплѧ́емь є҆лiссе́й ꙗ҆́вѣ дх҃омъ: мы́ же ѹ҆мертви́вшесѧ сладостра́стiемъ, живоно́снымъ посто́мъ вѣ́рнiи ѡ҆живи́мсѧ.

Нiнеѵíтѧны сп҃слъ є҆сѝ гдⷭ҇и чл҃вѣколю́бче, дре́вле пока́ѧвшыѧсѧ, въ пла́чи и҆ постѣ̀, ꙗ҆́кѡ бл҃гоꙋтро́бенъ: (л. сѻ҃з ѡ҆б.) на́съ же млⷭ҇тiю твое́ю ѹ҆ще́дри, недоꙋмѣ́ющихъ дѣ́лы и҆сповѣ́датисѧ тебѣ̀.

Бг҃оро́диченъ: По ржⷭ҇твѣ̀ нетлѣ́ннѡ пребы́вшаѧ всенепоро́чнаѧ, и҆зба́ви, мо́лимсѧ чⷭ҇таѧ, ѿ тлѝ рабы̑ твоѧ̑, вѣ́рнѡ пою́щыѧ є҆диномышле́нiемъ дꙋшѝ: бл҃гослови́те дѣла̀ гдⷭ҇нѧ гдⷭ҇а.

И҆́ный. I҆рмо́съ: Стра́шнаго херꙋвíмѡмъ:

Воздержа́нiѧ съ бг҃омъ крѣ́пость и҆мꙋ́ще вѣ́рнiи, про́чее ю҆́ношески теце́мъ ст҃о́е по́прище, и҆ вѣнцы̀ прiи́мемъ.

Безпло́дiе зрѧ̀ многоболѣ́зненныѧ моеѧ̀ дꙋшѝ, є҆щѐ потерпѝ хрⷭ҇тѐ, и҆ не посѣцы̀ менѐ, ꙗ҆́коже смоко́вницꙋ ѻ҆́нꙋю проклѧ́тꙋю.

Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.

Трⷪ҇ченъ: Е҆динонача́льнаѧ трⷪ҇це, и҆ трiѷпоста́снаѧ є҆ди́нице, ѻ҆́ч҃е, сн҃е и҆ дш҃е, ѿ всѧ́кихъ и҆зба́ви и҆скꙋше́нiй и҆ бѣ́дъ тѧ̀ воспѣва́ющыѧ.

Бг҃оро́диченъ: Ра́дꙋйсѧ, горо̀ бж҃iѧ: ра́дꙋйсѧ, присносвѣ́тлаѧ свѣщѐ: ра́дꙋйсѧ, но́вое нб҃о: ра́дꙋйсѧ, ѹ҆́ме блиста́ѧйсѧ: ра́дꙋйсѧ, хра́ме гдⷭ҇нь: ра́дꙋйсѧ всепѣ́таѧ.

Сла́ва тебѣ̀ бж҃е на́шъ, сла́ва тебѣ̀.

Стра́шное твоѐ и҆спыта́нiе помышлѧ́ѧ хрⷭ҇тѐ, ѹ҆жаса́юсѧ, трепе́щꙋ, и҆ вопiю̀: неизмѣ́рнꙋю и҆мѣ́ѧй ве́лiю млⷭ҇ть, сп҃си́ мѧ ѻ҆каѧ́ннаго.

Хва́лимъ, бл҃гослови́мъ, покланѧ́емсѧ гдⷭ҇ви, пою́ще и҆ превозносѧ́ще во всѧ̑ вѣ́ки.

I҆рмо́съ: Стра́шнаго херꙋвíмѡмъ, и҆ чꙋ́днаго серафíмѡмъ, и҆ мíрꙋ творца̀, свѧще́нницы, и҆ рабѝ, и҆ дꙋ́си пра́ведныхъ, по́йте, бл҃гослови́те, и҆ превозноси́те є҆го̀ во вѣ́ки. (л. сѻ҃и)

Пѣ́снь ѳ҃.

I҆рмо́съ: Но́вое чꙋ́до:

Ча́шꙋ бж҃е́ственнꙋю и҆спо́лнивши ны́нѣ ѹ҆миле́нiѧ, по́стнаѧ бл҃года́ть ꙗ҆́вѣ, созыва́етъ всѧ̑ вѣ̑рныѧ, вопiю́щи съ весе́лiемъ: прiиди́те, наслади́тесѧ, пiѧ́нство страсте́й ѿложи́вше, да бꙋ́дꙋщагѡ сподо́битесѧ ѹ҆тѣше́нiѧ.

Бли́зъ сꙋ́дъ, внемлѝ дꙋшѐ, со́вѣстiю попецы́сѧ, и҆ дѣ́лай до́брѣ, тебѐ неѡсꙋжде́нꙋ при́снѡ соблюда́ющаѧ: а҆́ще бо себѐ здѣ̀ разсꙋжда́емъ, ника́коже та́мѡ ѡ҆сꙋ́димсѧ безꙿ свидѣ́телей, и҆дѣ́же пови́ннiи ѡ҆сꙋжда́ютсѧ.

Нача̑ла, си̑лы, прⷭ҇то́ли, серафíми, гдⷭ҇ьства, и҆ вла̑сти, и҆ херꙋвíми, а҆́гг҃ли, а҆рха́гг҃ли, бг҃а моли́те, поще́нiѧ вре́мѧ прейтѝ на́мъ, семꙋ̀ ѹ҆гѡ́днаѧ творѧ́щымъ, да ꙗ҆́кѡ рабѝ бл҃гоꙋгоди́вшiи сла́вꙋ полꙋчи́мъ.

Бг҃оро́диченъ: Съ мч҃нки, съ прⷪ҇ро́ки, ро́ждшꙋю тѧ̀, съ преподо́бными всѣ́ми хрⷭ҇тѐ молѧ́щꙋюсѧ прiимѝ при́снѡ, ѡ҆ рабѣ́хъ прогнѣ́вавшихъ тѧ̀, є҆ди́наго чл҃вѣколю́бца влⷣкꙋ, є҆го́же нбⷭ҇нiи чи́нове трепе́щꙋтъ.

И҆́ный. I҆рмо́съ: Па́че є҆стества̀:

Ти́хое пла́ванiе поще́нiѧ, дх҃о́внымъ дыха́нiемъ преплы́вше, ко приста́нищꙋ стрⷭ҇те́й хрⷭ҇то́выхъ, дости́гнꙋти помо́лимсѧ.

Ханане́и поревнова́въ, поми́лꙋй мѧ̀ вопiю́ ти, сн҃е дв҃довъ бж҃е, и҆ и҆сцѣлѝ мою̀ и҆знемо́гшꙋю дꙋ́шꙋ, ꙗ҆́коже ѻ҆́ныѧ дще́рь.

Трⷪ҇ченъ: Бж҃ества̀ є҆стество̀, є҆ди́нствꙋющее є҆ди́ницꙋ, и҆ начерта́ньми тремѝ тро́йствꙋющее, ѻ҆ц҃а̀, и҆ сн҃а, и҆ дх҃а воспои́мъ. (л. сѻ҃и ѡ҆б.)

Бг҃оро́диченъ: Во чре́вѣ заче́ншаѧ непостижи́маго сло́ва, и҆ сего̀ безꙿ сѣ́мене пло́ти ро́ждшаѧ, молѝ прилѣ́жнѡ сп҃сти́сѧ дꙋша́мъ на́шымъ.

Сла́ва тебѣ̀ бж҃е на́шъ, сла́ва тебѣ̀.

Ѡ҆правда́вый мытарѧ̀, ѡ҆чи́сти мѧ̀ вопiю́ща: и҆ мнѣ̀ грѣ́шномꙋ млⷭ҇тивъ бꙋ́ди, всѣ́хъ сꙋдiѐ, проща́ѧ моѧ̑ согрѣшє́нiѧ.

I҆рмо́съ: Па́че є҆стества̀ мт҃рь, и҆ по є҆стествꙋ̀ дв҃ꙋ, є҆ди́нꙋ въ жена́хъ бл҃гослове́ннꙋю, пѣ́сньми вѣ́рнiи бцⷣꙋ велича́емъ.

Свѣти́ленъ гла́са.

На стiхо́внѣ самогла́сенъ, два́жды. Гла́съ и҃:

Впа́дшемꙋ въ разбо́йники ѹ҆подо́бихсѧ а҆́зъ, влⷣко всѣ́хъ прегрѣше́ньми мои́ми ѹ҆па́дъ, и҆ ѿ ни́хъ неми́лостивнѡ ѹ҆ѧзви́хсѧ: но не ѡ҆ста́ви менѐ неисцѣ́льна, не ѿ самарíи, но ѿ пречⷭ҇тыѧ дв҃ы прише́дый, i҆и҃се сп҃си́тельное и҆́мѧ, поми́лꙋй мѧ̀.

Мч҃нченъ: Что̀ вы̀ нарече́мъ ст҃íи; херꙋвíмы ли; ꙗ҆́кѡ на ва́съ почи́лъ є҆́сть хрⷭ҇то́съ. серафíмы ли; ꙗ҆́кѡ непреста́ннѡ просла́висте є҆го̀; а҆́гг҃лы ли; тѣ́ла бо ѿврати́стесѧ. си̑лы ли; дѣ́йствꙋете бо чꙋдесы̀. мнѡ́гаѧ ва̑ша и҆мена̀, и҆ бѡ́льшаѧ дарова̑нiѧ: моли́те сп҃сти́сѧ дꙋша́мъ на́шымъ.

Сла́ва, и҆ ны́нѣ, бг҃оро́диченъ: Нбⷭ҇наѧ пою́тъ тѧ̀, ѡ҆бра́дованнаѧ мт҃и безневѣ́стнаѧ, и҆ мы̀ славосло́вимъ неизслѣ́дованное твоѐ ржⷭ҇тво̀ бцⷣе, молѝ сп҃сти́сѧ дꙋша́мъ на́шымъ.

На s҃-мъ часѣ̀ тропа́рь прⷪ҇ро́чества. Гла́съ г҃:

Ꙗ҆́кѡ беззакѡ́нiѧ на̑ша воста́ша на ны̀, воскреснѝ гдⷭ҇и помозѝ на́мъ: ты́ бо є҆сѝ ѻ҆ц҃ъ на́шъ, кромѣ̀ бо тебѐ и҆но́гѡ не зна́емъ. (л. сѻ҃ѳ)

Прокíменъ, ѱало́мъ п҃г, гла́съ д҃: Ѻ҆лтарѝ твоѧ̑ гдⷭ҇и си́лъ, цр҃ю̀ мо́й, и҆ бж҃е мо́й. Стíхъ: Ко́ль возлю́блєнна селє́нiѧ твоѧ̑ гдⷭ҇и си́лъ.

Прⷪ҇ро́чества и҆са́iина чте́нiе. [Глава̀ л҃з, ст. л҃г- л҃и. глава̀ л҃и, ст. а҃-s҃]

Та́кѡ глаго́летъ гдⷭ҇ь на царѧ̀ а҆ссѷрíйска: не вни́детъ въ се́й гра́дъ, нижѐ пꙋ́ститъ на́нь стрѣлꙋ̀, нижѐ возложи́тъ на́нь щита̀, нижѐ ѡ҆гради́тъ ѻ҆́крестъ є҆гѡ̀ ѡ҆гражде́нiѧ: Но пꙋте́мъ, и҆́мже прiи́де, тѣ́мже возврати́тсѧ, и҆ въ гра́дъ се́й не вни́детъ. сiѧ̑ глаго́летъ гдⷭ҇ь: Защищꙋ̀ гра́дъ се́й, є҆́же сп҃стѝ є҆го̀ менѐ ра́ди, и҆ ра́ди дв҃да раба̀ моегѡ̀. И҆ и҆зы́де а҆́гг҃лъ гдⷭ҇нь, и҆ и҆збѝ ѿ полка̀ а҆ссѷрíйска сто̀ ѻ҆́смьдесѧтъ пѧ́ть ты́сѧщъ: и҆ воста́вше заꙋ́тра, ѡ҆брѣто́ша всѧ̑ тѣлеса̀ мє́ртва. И҆ ѿи́де возвра́щьсѧ сеннахiрíмъ ца́рь а҆ссѷрíйскiй, и҆ всели́сѧ въ нiнеѵíи: И҆ внегда̀ покланѧ́тисѧ є҆мꙋ̀ въ домꙋ̀ насара́хꙋ ѻ҆течествонача́льникꙋ своемꙋ̀, а҆драмеле́хъ и҆ сараса́ръ сы́нове є҆гѡ̀ ѹ҆би́ша є҆го̀ мечмѝ, са́ми же ѹ҆бѣжа́ша во а҆рме́нiю, и҆ воцари́сѧ а҆сорда́нъ сы́нъ є҆гѡ̀ вмѣ́стѡ є҆гѡ̀. Бы́сть же въ то̀ вре́мѧ, разболѣ́сѧ є҆зекíа до сме́рти, и҆ прiи́де къ немꙋ̀ и҆са́iа прⷪ҇ро́къ сы́нъ а҆мѡ́совъ, и҆ речѐ къ немꙋ̀: сiѧ̑ глаго́летъ гдⷭ҇ь, ѹ҆стро́й ѡ҆ домꙋ̀ твое́мъ, ѹ҆мира́еши бо ты̀, и҆ не бꙋ́деши жи́въ. И҆ ѡ҆братѝ є҆зекíа лицѐ своѐ къ стѣнѣ̀, и҆ помоли́сѧ къ гдⷭ҇ви, глаго́лѧ: Помѧнѝ гдⷭ҇и, ка́кѡ ходи́хъ предꙿ тобо́ю со и҆́стиною, и҆ се́рдцемъ и҆́стиннымъ, и҆ ѹ҆гѡ́днаѧ предꙿ тобо́ю сотвори́хъ, и҆ пла́касѧ є҆зекíа пла́чемъ вели́кимъ. И҆ бы́сть сло́во гдⷭ҇не ко и҆са́iи глаго́лѧ: И҆дѝ, и҆ рцы̀ є҆зекíи: та́кѡ глаго́летъ гдⷭ҇ь бг҃ъ дв҃да ѻ҆ц҃а̀ твоегѡ̀: ѹ҆слы́шахъ мл҃твꙋ твою̀, и҆ ви́дѣхъ сле́зы твоѧ̑, сѐ прилага́ю къ лѣ́тѡмъ твои̑мъ, лѣ́тъ пѧтьна́десѧть. И҆ ѿ рꙋкѝ царѧ̀ а҆ссѷрíйска и҆зба́влю тѧ̀, и҆ гра́дъ се́й, и҆ защищꙋ̀ ѡ҆ гра́дѣ се́мъ. (л. сѻ҃ѳ)

Прокíменъ, ѱало́мъ п҃д, гла́съ и҃: Ꙗ҆вѝ на́мъ гдⷭ҇и млⷭ҇ть твою̀, и҆ сп҃се́нiе твоѐ да́ждь на́мъ. Стíхъ: Бл҃говоли́лъ є҆сѝ гдⷭ҇и зе́млю твою̀, возврати́лъ є҆сѝ плѣ́нъ i҆а́кѡвль.

[зрѝ] Поне́же до́лжно є҆́сть вѣ́дати ѡ҆ каѳíсмахъ четвертка̀ вели́кагѡ канѡ́на, ꙗ҆̀же сꙋ́ть трѝ, ꙗ҆́кѡ да прочтꙋ́тсѧ пре́жде, и҆ не ѡ҆ста́вѧтсѧ, зрѝ напредѝ, и҆ ꙗ҆́коже расположены̀ сꙋ́ть на свои́хъ и҆̀мъ мѣ́стѣхъ, си́це чтѝ.

Въ понедѣ́льникъ є҃-ѧ седми́цы ве́чера,

стiхосло́вимъ вмѣ́стѡ, Ко гдⷭ҇ꙋ: рѧдовꙋ́ю каѳíсмꙋ ѱалти́ра, сíесть, i҃-ю. На Гдⷭ҇и воззва́хъ, поста́вимъ стiхѡ́въ s҃: и҆ пое́мъ настоѧ́щыѧ подѡ́бны г҃, и҆ мине́и г҃. Стiхи̑ры подѡ́бны трипѣ́снца, господи́на i҆ѡ́сифа, гла́съ г҃.

Подо́бенъ: Крⷭ҇тоѧвле́ннѡ:

Да́вый на́мъ поще́нiѧ вре́мѧ ѡ҆брати́тисѧ и҆ живы̑мъ бы́ти, и҆ ника́коже поги́бнꙋти, сло́ве бж҃iй, сподо́би всѣ́хъ бл҃гоꙋгоди́ти тебѣ̀ до́брѣ, и҆ те́плымъ ѹ҆миле́нiемъ послꙋжи́ти тебѣ̀ хрⷭ҇тѐ, ꙗ҆́коже блꙋдни́ца ѻ҆́наѧ цѣломꙋ́дреннаѧ и҆ честна́ѧ, и҆ногда̀ мѵ́ромъ и҆ и҆злiѧ́ньми те́плыхъ сле́зъ, прегрѣше́нiй прiи́мши ѡ҆ставле́нiе.

Ꙗ҆́коже слѣпы́й ѿ се́рдца зовꙋ́ ти: сн҃е бж҃iй, просвѣтѝ моѝ ѻ҆́чи сердє́чныѧ. ꙗ҆́коже вѣ́рнаѧ ханане́а вопiю́ ти: поми́лꙋй мѧ̀ ще́дре, и҆́бо дꙋ́шꙋ бѣснꙋ́ющꙋюсѧ и҆́мамъ въ сласте́хъ: ю҆́же премѣни́въ ѿ тьмы̀ страсте́й, про́чее жи́ти чи́стѣ сотворѝ, да сла́влю твою̀ мно́гꙋю бл҃госты́ню.

И҆́ный, господи́на ѳео́дѡра, гла́съ и҃.

Подо́бенъ: Бг҃озва́нный мꙋ́ченикъ:

Бг҃освѣ́тлаѧ бл҃года́ть воздержа́нiѧ, возсiѧ́вши на́мъ дне́сь со́лнца свѣтлѣ́е, дꙋ́шы на́шѧ просвѣща́етъ, (л. с҃п) ꙗ҆́коже ѻ҆́блаки стра̑сти грѣхѡ́вныѧ ѿгонѧ́ющи. сегѡ̀ ра́ди всѝ притеце́мъ, благодꙋ́шнѡ сiю̀ лобыза́юще: ра́дꙋющесѧ соверша́емъ бж҃е́ственное по́прище тогѡ̀, є҆гѡ́же въ весе́лiихъ ѹ҆чрежда́ющесѧ возопiи́мъ хрⷭ҇тꙋ̀: ѡ҆ст҃ѝ бл҃же, сiѐ соверша́ющыѧ вѣ́рнѡ.

И҆ мине́и г҃. Сла́ва, и҆ ны́нѣ, бг҃оро́диченъ.

Прокíменъ, ѱало́мъ п҃є, гла́съ д҃: Наста́ви мѧ̀ гдⷭ҇и на пꙋ́ть тво́й, и҆ пойдꙋ̀ во и҆́стинѣ твое́й. Стíхъ: Приклонѝ гдⷭ҇и ѹ҆́хо твоѐ.

Бытiѧ̀ чте́нiе. [Глава̀ г҃_i ст. в҃_i-и҃_i.]

А҆вра́мъ же всели́сѧ въ землѝ ханаа́нстѣй: лѡ́тъ же всели́сѧ во гра́дѣ ѻ҆кре́стныхъ стра́нъ, и҆ всели́сѧ въ содо́мѣ. Человѣ́цы же сꙋ́щiи въ содо́мѣ sлѝ, и҆ грѣ́шни предꙿ бг҃омъ sѣлѡ̀. Бг҃ъ же речѐ а҆вра́мꙋ, повнегда̀ разлꙋчи́тисѧ лѡ́тꙋ ѿ негѡ̀: воззрѝ ѻ҆чи́ма твои́ма, и҆ ви́ждь ѿ мѣ́ста, и҆дѣ́же ты̀ ны́нѣ є҆сѝ, къ сѣ́верꙋ, и҆ @лíвѣ@{@ю҆́гꙋ@}, и҆ къ восто́кꙋ, и҆ мо́рю. Ꙗ҆́кѡ всю̀ зе́млю, ю҆́же ты̀ ви́диши, тебѣ̀ да́мъ ю҆̀, и҆ сѣ́мени твоемꙋ̀ во вѣ́ки. И҆ сотворю̀ сѣ́мѧ твоѐ ꙗ҆́кѡ песо́къ земны́й: а҆́ще кто̀ мо́жетъ и҆счестѝ песо́къ земны́й, то и҆ сѣ́мѧ твоѐ и҆зочте́тъ. Воста́въ пройдѝ зе́млю въ долготꙋ̀ є҆ѧ̀, и҆ въ широтꙋ̀, ꙗ҆́кѡ тебѣ̀ да́мъ ю҆̀, и҆ сѣ́мени твоемꙋ̀ во вѣ́къ. И҆ ѿсели́всѧ а҆вра́мъ, прише́дъ всели́сѧ ѹ҆ дꙋ́ба мамврíйскагѡ, и҆́же бѧ́ше въ хеврѡ́нѣ: и҆ созда̀ тꙋ̀ же́ртвенникъ гдⷭ҇ꙋ.

Прокíменъ, ѱало́мъ п҃s, гла́съ д҃: Лю́битъ гдⷭ҇ь врата̀ сiѡ́нѧ, па́че всѣ́хъ селе́нiй i҆а́кѡвлихъ. Стíхъ: Ѡ҆снова̑нiѧ є҆гѡ̀ на гора́хъ ст҃ы́хъ.

При́тчей чте́нiе. [Глава̀ д҃_i, ст. к҃з-л҃є. глава̀ є҃_i ст. а҃-д҃.]

Стра́хъ гдⷭ҇нь и҆сто́чникъ жи́зни, твори́тъ же ѹ҆клонѧ́тисѧ ѿ сѣ́ти сме́ртныѧ. Во мно́зѣ ꙗ҆зы́цѣ сла́ва царю̀: во ѡ҆скꙋдѣ́нiи же лю́дстѣ сокрꙋше́нiе (л. с҃п ѡ҆б.)си́льномꙋ. Долготерпѣли́въ мꙋ́жъ, мно́гъ въ ра́зꙋмѣ: малодꙋ́шный же крѣ́пкѡ безꙋ́менъ. Кро́ткiй мꙋ́жъ се́рдцꙋ вра́чь: мо́ль же костє́мъ се́рдце чꙋ́вственно. Ѡ҆клевета́ѧй ѹ҆бо́гаго, раздража́етъ сотво́ршаго и҆̀: почита́ѧй же є҆го̀, ми́лꙋетъ ни́щаго. Во sло́бѣ свое́й ѿри́нетсѧ нечести́вый: надѣ́ѧй же сѧ на гдⷭ҇а, свои́мъ преподо́бiемъ пра́веденъ. Въ се́рдцѣ бла́зѣ мꙋ́жа почíетъ премꙋ́дрость: въ се́рдцы же безꙋ́мныхъ не познава́етсѧ. Пра́вда возвыша́етъ ꙗ҆зы́къ, ѹ҆малѧ́ютъ же племена̀ грѣсѝ. Прiѧ́тенъ царе́ви слꙋга̀ разꙋ́мный: свои́мъ же бл҃гоѡбраще́нiемъ ѿе́млетъ безче́стiе. Гнѣ́въ гꙋби́тъ и҆ разꙋ̑мныѧ: ѿвѣ́тъ же смире́нъ ѿвраща́етъ ꙗ҆́рость, а҆ сло́во же́стоко воздвиза́етъ гнѣ́вы. Ꙗ҆зы́къ мꙋ́дрыхъ дѡ́браѧ свѣ́сть: ѹ҆ста́ же безꙋ́мныхъ возвѣща́ютъ sла̑ѧ. На всѧ́комъ мѣ́стѣ ѻ҆́чи гдⷭ҇ни сматрѧ́ютъ sлы̑ѧ же и҆ благȋѧ. И҆сцѣле́нiе ѧ҆зы́ка дре́во жи́зни: хранѧ́й же є҆го̀, и҆спо́лнитсѧ дх҃а.

На стiхо́внѣ самогла́сенъ, гла́съ з҃, є҆ди́ножды:

Ꙗ҆́коже впады́й въ разбо́йники и҆ ѹ҆ѧ́звенъ, та́кѡ и҆ а҆́зъ впадо́хъ ѿ мои́хъ грѣхѡ́въ, и҆ ѹ҆ѧ́звена є҆́сть дꙋша̀ моѧ̀: къ комꙋ̀ прибѣ́гнꙋ и҆сцѣли́тисѧ; то́кмѡ къ тебѣ̀ дꙋ́шъ же и҆ тѣле́съ врачꙋ̀: и҆зле́й на мѧ̀ бж҃е вели́кꙋю твою̀ млⷭ҇ть.

И҆́ный самогла́сенъ, є҆ди́ножды, гла́съ д҃:

Прегрѣши́вше ѿ престꙋпле́нiѧ пе́рвагѡ, ѿ ра́йскiѧ сла́дости и҆ наслажде́нiѧ веде́ни бы́хомъ въ безче́стнѣйшꙋю жи́знь: добродѣ́телей бо подоба́ющагѡ и҆ хва́льнагѡ житiѧ̀ совле́кшесѧ прегрѣше́ньми, ꙗ҆́кѡ въ разбо́йники впадо́хомъ: и҆́сполꙋ же ме́ртвы є҆смы̀, прегрѣши́вше ѿ спаси́тельныхъ ѹ҆че́нiй твои́хъ, но мо́лимъ тѧ̀ ѿ мр҃íи ꙗ҆ви́вшагосѧ, и҆ безстра́стнѡ (л. сп҃а) стрⷭ҇те́мъ прибли́жившагосѧ влⷣкꙋ: ѡ҆бѧжѝ на́шѧ ꙗ҆̀же ѿ грѣха̀ прибы́вшыѧ стрꙋ́пы, и҆ безмѣ́рное твоѐ млⷭ҇рдiе и҆злива́й на ны̀, твоѐ и҆сцѣли́тельное попече́нiе, ꙗ҆́кѡ чл҃вѣколю́бецъ.

Мꙋ́чениченъ: Ст҃ы́хъ мч҃нкъ прiе́мый терпѣ́нiе, и҆ ѿ на́съ прiимѝ пѣ́нiе чл҃вѣколю́бче, да́рꙋѧ на́мъ тѣ́хъ мл҃твами ве́лiю млⷭ҇ть.

Сла́ва, и҆ ны́нѣ, бг҃оро́диченъ: Ѿ всѣ́хъ бѣ́дъ рабы̑ твоѧ̑ сохранѧ́й, бл҃гослове́ннаѧ бцⷣе: да тѧ̀ сла́вимъ наде́ждꙋ дꙋ́шъ на́шихъ.

Во вто́рникъ є҃-ѧ седми́цы на ѹ҆́трени трⷪ҇чны.

Та́же стiхологисꙋ́емъ каѳíсмꙋ а҃_i, в҃_i, г҃_i. По а҃-мъ стiхосло́вiи глаго́лемъ сѣда́льны ѹ҆мили́тєльныѧ ѻ҆смогла́сника в҃, съ бг҃оро́дичнымъ. По в҃-мъ же стiхосло́вiи сѣда́ленъ господи́на i҆ѡ́сифа, гла́съ г҃.

Подо́бенъ: Бж҃е́ственныѧ вѣ́ры:

Теплото́ю вѣ́ры, воздержа́нiемъ стра̑сти попали́мъ невоздержа́нiѧ, и҆ про́пасти грѣха̀ ѹ҆бѣжи́мъ, и҆ сле́зными то́ки погаси́мъ вѣ́чнꙋющiй пла́мень, зовꙋ́ще: пребл҃гíй, согрѣши́хомъ тѝ, ѡ҆чи́сти, и҆ да́рꙋй на́мъ ве́лiю млⷭ҇ть. [Два́жды.]

Бг҃оро́диченъ. Подо́бенъ:

Бж҃е́ственнаѧ была̀ є҆сѝ ски́нiѧ сло́ва, є҆ди́на всечⷭ҇таѧ дв҃о мт҃и, чистото́ю а҆́гг҃лы превозше́дшаѧ, менѐ па́че всѣ́хъ пе́рсть бы́вша ѡ҆скверне́на плотски́ми согрѣше́ньми ѡ҆чи́сти мл҃твами твои́ми, бж҃е́ственною водо́ю, подаю́щи чⷭ҇таѧ, ве́лiю млⷭ҇ть. (л. сп҃а ѡ҆б.)

По г҃-мъ стiхосло́вiи, сѣда́ленъ господи́на ѳео́дѡра, гла́съ в҃.

Подо́бенъ: Пребл҃гослове́нна є҆сѝ:

Препросла́вленнаѧ бл҃года́ть всечестна́гѡ поста̀, и҆́мже и҆лiа̀ проро́къ ѡ҆брѣта́етъ колесни́цꙋ ѻ҆́гненнꙋю, и҆ мѡѷсе́й скрижа̑ли прiе́млетъ, данiи́лъ же чꙋ́дный бы́сть, є҆лiссе́й ме́ртваго воздви́же, ѻ҆́троцы же ѻ҆́гнь ѹ҆гаси́ша, и҆ всѧ́къ кто̀ къ бг҃ꙋ присво́исѧ. тѣ́мъ пита́ющесѧ возопiи́мъ: бл҃гослове́нъ хрⷭ҇то́съ бг҃ъ на́шъ, та́кѡ бл҃говоли́вый, сла́ва тебѣ̀. [Два́жды.]

Сла́ва, и҆ ны́нѣ, бг҃оро́диченъ:

Подо́бенъ: Пречⷭ҇томꙋ:

Неѡбори́мꙋю мл҃твꙋ твою̀ стѧжа́въ въ лю́тыхъ, и҆збавлѧ́юсѧ ѿ ѡ҆скорблѧ́ющихъ мѧ̀ па́че наде́жды чꙋ́днѡ, ѽ мт҃и бж҃iѧ! ѹ҆скорѧ́еши бо всегда̀ просѧ́щымъ тѧ̀ вѣ́рнѡ, и҆ разрѣша́еши содержи̑маѧ и҆скꙋшє́нiѧ. тѣ́мъ бл҃года́рственнѡ вопiю́ ти: прiимѝ влⷣчце кра̑ткаѧ бл҃года́рствєннаѧ, вмѣ́стѡ и҆́хъ є҆сѝ мнѣ̀ во всѣ́хъ дв҃о по́моще.

Канѡ́нъ въ мине́и, и҆ настоѧ́щiй трипѣ́снецъ, господи́на i҆ѡ́сифа.

И҆ стiхосло́витсѧ пѣ́снь. Гла́съ г҃.

Пѣ́снь в҃.

I҆рмо́съ: Вонмѝ землѐ и҆ нб҃о, и҆ внꙋшѝ глаго́лы моѧ̑, возглаго́лю бо на землѝ бж҃iѧ чꙋдеса̀.

Непреста́нными мл҃твами, и҆ воздержа́нiемъ и҆ видѣ́нiемъ впери́мъ дꙋ́шы къ бж҃е́ственномꙋ жела́нiю.

Невоздержа́нiѧ стремни́ны ѹ҆бѣжа́вше, ѹ҆ѧсни́мсѧ всѝ воздержа́нiѧ свѣ́томъ въ бж҃е́ственномъ дс҃ѣ.

Со́лiю бж҃е́ственныхъ добродѣ́телей, гное́нiе грѣхо́вное ѿложи́вши дꙋшѐ, бг҃ꙋ прилѣпи́сѧ.

Бг҃оро́диченъ: Ѹ҆поко́исѧ хрⷭ҇то́съ въ тебѣ̀ є҆ди́ной бл҃гослове́нной, и҆ пло́ть свою̀ ѿ тебѐ понесѐ. (л. сп҃в)

И҆́ный, гла́съ в҃. I҆рмо́съ: Внемли́те лю́дiе:

Поще́нiе чи́стое, мл҃твы, сле́зы, поꙋче́нiе бж҃е́ственныхъ и҆ всѧ́кꙋю и҆нꙋ́ю добродѣ́тель совокꙋпи́вше, влⷣцѣ хрⷭ҇тꙋ̀ ны́нѣ принесе́мъ.

Е҆́ѵа плѣне́на бы́сть плодо́мъ: ви́ждь ты̀ дꙋшѐ моѧ̀, не прельща́йсѧ, а҆́ще приложи́тъ тебѣ̀ sмíй когда̀ совѣща́ѧй, ꙗ҆́сти тебѣ̀ сла̑стныѧ плоды̀.

Трⷪ҇ченъ: Трѝ є҆ди́нагѡ зра́ка ли́ца сла́влю, ѻ҆ц҃а̀, сн҃а и҆ дх҃а, є҆ди́нꙋ держа́вꙋ бж҃ества̀, црⷭ҇тво всѣ́хъ, и҆ бж҃ество̀.

Бг҃оро́диченъ: Ржⷭ҇тво̀ твоѐ чⷭ҇таѧ стра́шно бы́сть: бг҃ъ бо є҆́сть вочеловѣ́чивыйсѧ безнача́льнѡ ѿ ѻ҆ц҃а̀ рожде́йсѧ, и҆ и҆зꙿ тебѐ въ послѣ̑днѧѧ безꙿ мꙋ́жа роди́выйсѧ.

Сла́ва тебѣ̀ бж҃е на́шъ, сла́ва тебѣ̀.

Кровоточи́вꙋю, ѡ҆сѧза́нiемъ ѡ҆мє́тъ твои́хъ и҆сцѣли́лъ є҆сѝ хрⷭ҇тѐ мо́й, и҆ менѐ вѣ́рою млⷭ҇ти твоеѧ̀ прикаса́ющагосѧ, здра́ва ѿ страсте́й ѹ҆чинѝ.

I҆рмо́съ: Внемли́те лю́дiе зна́менiємъ дѣ́лъ бж҃е́ственныѧ моеѧ̀ си́лы, и҆ ѡ҆ се́мъ ѹ҆разꙋмѣ́йте, ꙗ҆́кѡ є҆ди́нъ а҆́зъ бг҃ъ є҆́смь всѣ́хъ.

Пѣ́снь и҃.

I҆рмо́съ: А҆́гг҃льми немо́лчнѡ:

Въ та́йнѣ ловѧ̀ по всѧ̑ дни̑ вселꙋка́вый, и҆́щетъ мѧ̀ поѧ́ти и҆ снѣ́дь сотвори́ти: тогѡ̀ мѧ̀ sло́бы и҆зба́ви сп҃се, сп҃сы́й i҆ѡ́нꙋ ѿ ки́та.

Поще́нiемъ ѡ҆чи́стившесѧ, на го́рꙋ добродѣ́телей взы́демъ, и҆ ѹ҆слы́шимъ ꙗ҆́снѡ, что̀ возглаго́летъ въ на́съ бг҃ъ: возглаго́летъ бо ми́ръ и҆ просвѣще́нiе, и҆ и҆сцѣле́нiе дꙋше́вныхъ сокрꙋше́нiй.

Грѣхо́внымъ ѡ҆мраче́нiемъ всегда̀ ѡ҆слѣплѧ́емь, не могꙋ̀ разꙋмѣ́ти чꙋдеса̀ твоѧ̑ гдⷭ҇и: тѣ́мже моѝ сердє́чныѧ ѻ҆́чи ѿве́рзи, i҆и҃се свѣтода́вче. (л. сп҃в ѡ҆б.)

Бг҃оро́диченъ: Щедро́тъ твои́хъ ѡ҆кропле́ньми, приснодв҃о нескве́рнаѧ, ѡ҆сквернє́нiѧ стра̑стнаѧ се́рдца моегѡ̀ ѿмы́й, сле́зъ то́ки, чистоты̀ мнѣ̀ пода́тельныѧ ѡ҆чище́нiѧ дꙋше́внагѡ, да́рꙋющи.

И҆́ный. I҆рмо́съ: Дре́вле ѡ҆роси́вшаго:

Ѻ҆́гнь не ѹ҆гаса́етъ, и҆ че́рвь, речѐ, не скончи́тсѧ, ѹ҆бо́йсѧ преще́нiѧ, ѽ дꙋшѐ моѧ̀, ѹ҆гожда́ющи хрⷭ҇тꙋ̀! да ѡ҆брѧ́щеши наслажде́нiе, и҆дѣ́же всѣ̑мъ є҆́сть веселѧ́щымсѧ жили́ще.

Ѡ҆пале́нiемъ разжига́емꙋю дꙋ́шꙋ мою̀ похотѣ́нiй, возста́ви гдⷭ҇и, молю́сѧ, ѡ҆сѧза́нiемъ твои́мъ, ꙗ҆́коже петро́вꙋ те́щꙋ, да ѡ҆брѧ́щетсѧ рабо́тати тебѣ̀ бл҃гоꙋго́днѡ, и҆сповѣ́дающисѧ во всѧ̑ вѣ́ки.

Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.

Трⷪ҇ченъ: Присносꙋ́щнаго безнача́льнаго ѻ҆ц҃а̀ воспои́мъ вѣ́рнiи, сн҃а же собезнача́льна, и҆ дх҃а сопросiѧ́вша и҆зꙿ ѻ҆ц҃а̀, є҆диносꙋ́щна ли́ца, є҆ди́нагѡ сꙋ́ща всеси́льнагѡ нача́ла, и҆ вла́сти.

Бг҃оро́диченъ: Мр҃íе бг҃озва́ннаѧ, ѡ҆чище́нiе вои́стиннꙋ вѣ́рныхъ, и҆зꙿ тебе́ бо ѡ҆ставле́нiе подава́етсѧ всѣ̑мъ бога́тнѡ: сн҃а твоего̀ и҆ гдⷭ҇а не преста́й ѹ҆молѧ́ющи ѡ҆ пою́щихъ тѧ̀.

Сла́ва тебѣ̀ бж҃е на́шъ, сла́ва тебѣ̀.

Ѹ҆́ши ѿве́рзи дꙋшѝ моеѧ̀ ѡ҆гло́хнꙋвшыѧ хрⷭ҇тѐ, и҆ ѧ҆зы́къ мо́й ѹ҆ѧснѝ, ꙗ҆́коже дре́вле гꙋгни́вагѡ и҆ глꙋха́гѡ: да внꙋша́ѧ твои̑мъ гласовѡ́мъ пою̀, и҆ ѧ҆зы́комъ хвалю́ тѧ во вѣ́ки.

Хва́лимъ, бл҃гослови́мъ, покланѧ́емсѧ гдⷭ҇и, пою́ще и҆ превозносѧ́ще во всѧ̑ вѣ́ки. (л. сп҃г)

I҆рмо́съ: Дре́вле ѡ҆роси́вшаго є҆врє́йскiѧ ѻ҆́троки въ пла́мени, и҆ ѡ҆пали́вшаго гдⷭ҇а халдє́и пресла́внѡ въ не́мъ, воспои́мъ глаго́люще: бл҃гослови́те и҆ превозноси́те є҆го̀ во вѣ́ки.

Пѣ́снь ѳ҃.

I҆рмо́съ: Тебѐ неѡпали́мꙋю:

Пла́мень ѻ҆гнѧ̀ негаси́магѡ во ѹ҆мѣ̀ стѧжа́вше, те́плою мы́слiю, покаѧ́нiѧ ѻ҆гню̀ ны́нѣ пристꙋ́пимъ, стра̑сти ѡ҆палѧ́юще.

Ѹ҆́стъ постѧ́щихсѧ дре́вле, разжига́емое сло́во, и҆зше́дшее ревни́тельнѣ, преклонѧ́етъ соста́вы: семꙋ̀ ревнꙋ́й дꙋшѐ, и҆ до́брѣ поживѝ.

Сꙋди́ще стра́шное помышлѧ́ющи, всеѻкаѧ́ннаѧ дꙋшѐ моѧ̀, шє́ствiѧ твоѧ̑ при́снѡ, ко и҆сполне́нiю хотѣ́нiй и҆зба́вителѧ ѹ҆готовлѧ́й.

Бг҃оро́диченъ: Ѡ҆мраче́ннꙋю дꙋ́шꙋ мою̀ сласте́й ѡ҆черне́нiемъ, просвѣтѝ чⷭ҇таѧ, свѣ́тъ ро́ждшаѧ: да любо́вiю и҆ вѣ́рою при́снѡ велича́ю тѧ̀.

И҆́ный. I҆рмо́съ: Преесте́ственнѡ пло́тiю:

Ѹ҆́дъ ве́сь пло́ти на́шеѧ предста́ви хрⷭ҇тꙋ̀, ѻ҆рꙋ̑жiѧ пра́вды: рꙋ́цѣ, речѐ, воздѣ́вше преподо́бныѧ безꙿ гнѣ́ва и҆ размышле́нiй.

Ты̀ и҆ногда̀ ѹ҆ченикѡ́мъ въ кораблѝ предста́въ, ѹ҆ста́вилъ є҆сѝ хрⷭ҇тѐ мо́й неи́стовствꙋющеесѧ мо́ре, и҆ моѧ̑ треволнє́нiѧ ѹ҆тишѝ помышле́нiй.

Трⷪ҇ченъ: Е҆ди́номꙋ є҆стествꙋ̀ покланѧ́юсѧ, трѝ ли́ца пою̀, є҆ди́наго бг҃а всѣ́хъ, ѻ҆ц҃а̀, и҆ сн҃а, и҆ ст҃а́го дх҃а, присносꙋ́щное нача́ло.

Бг҃оро́диченъ: Чⷭ҇таѧ дѣтотвори́ши, дв҃а млеко́мъ пита́еши, ка́кѡ въ то́мже ѻ҆боѧ̑ дѣ́вствꙋеши ражда́ющи; бг҃ъ є҆́сть сотвори́вый, не вопроша́й менѐ, ка́кѡ. (л. сп҃г ѡ҆б.)

Сла́ва тебѣ̀ бж҃е на́шъ, сла́ва тебѣ̀.

Ѿ разбо́йническихъ мѧ̀ страсте́й ѡ҆скверне́на дꙋше́ю, и҆сцѣлѝ хрⷭ҇тѐ мо́й, и҆злива́ѧ твою̀ млⷭ҇ть, ꙗ҆́коже впа́дшемꙋ въ рꙋ́цѣ разбо́йникѡвъ.

I҆рмо́съ: Преесте́ственнѡ пло́тiю заче́ншꙋю во чре́вѣ, ѿ ѻ҆ц҃а̀ безлѣ́тнѡ предвозсiѧ́вшее сло́во, въ пѣ́снехъ немо́лчныхъ велича́емъ вѣ́рнiи.

Свѣти́ленъ гла́са.

На стiхо́внѣ самогла́сенъ днѐ, два́жды, гла́съ з҃:

Ѹ҆ѧ́звеннꙋю мою̀ дꙋ́шꙋ, и҆ смире́ннꙋю посѣтѝ гдⷭ҇и, врачꙋ̀ болѧ́щихъ и҆ ѿча́ѧнныхъ, приста́нище неѡбꙋрева́емое: ты́ бо є҆сѝ прише́дый и҆зба́витель мíра, є҆́же воздви́гнꙋти и҆зꙿ тлѝ па́дшаго: и҆ менѐ припа́дающа возста́ви, за вели́кꙋю твою̀ млⷭ҇ть.

Мꙋ́чениченъ: Посредѣ̀ сꙋди́ща законопрестꙋ́пныхъ, ра́дꙋющесѧ вопiѧ́хꙋ стрⷭ҇тоте́рпцы: гдⷭ҇и сла́ва тебѣ̀.

Сла́ва, и҆ ны́нѣ, бг҃оро́диченъ: Пое́мъ тѧ̀ пречⷭ҇таѧ бцⷣе, и҆ сла́вимъ є҆го́же родила̀ є҆сѝ бг҃а сло́ва, зовꙋ́ще: сла́ва тебѣ̀.

На а҃-мъ часѣ̀, стiхологисꙋ́емъ каѳíсмꙋ д҃_i. На г҃-мъ часѣ̀, є҃_i. На s҃-мъ часѣ̀ s҃_i. На s҃-мъ же часѣ̀, тропа́рь прⷪ҇ро́чества, гла́съ г҃.

Застꙋ́пникъ на́шъ бг҃ъ i҆а́кѡвль, и҆ защи́титель є҆́сть въ де́нь печа́ли.

Прокíменъ, ѱало́мъ п҃з, гла́съ s҃: Ни́щъ є҆́смь а҆́зъ, и҆ въ трꙋдѣ́хъ ѿ ю҆́ности моеѧ̀. Стíхъ: Гдⷭ҇и бж҃е сп҃се́нiѧ моегѡ̀, во днѝ воззва́хъ, и҆ въ нощѝ предꙿ тобо́ю.

Прⷪ҇ро́чества и҆са́iина чте́нiе. [Глава̀ м҃, ст. и҃_i- л҃а.]

Та́кѡ глаго́летъ гдⷭ҇ь: комꙋ̀ ѹ҆подо́бисте гдⷭ҇а, и҆ ко́емꙋ подо́бiю ѹ҆подо́бисте є҆го̀; Е҆да̀ ѡ҆́бразъ сотворѝ древодѣ́латель, и҆лѝ зла́тарь слiѧ́въ зла́то позлатѝ є҆го̀, и҆лѝ подо́бiемъ сотворѝ є҆го̀; Дре́во бо негнiю́щее и҆збира́етъ древодѣ́латель, и҆ мꙋ́дрѣ и҆́щетъ, (л. сп҃д) ка́кѡ поста́витъ ѡ҆́бразъ є҆гѡ̀, и҆ да не поколе́блетсѧ. Не разꙋмѣ́сте ли, не слы́шасте ли; не возвѣсти́сѧ ли ва́мъ и҆спе́рва; не разꙋмѣ́сте ли ѡ҆снова́нiѧ землѝ, Содержа́й крꙋ́гъ землѝ, и҆ живꙋ́щыѧ на не́й а҆́ки прꙋ́ги: поста́вивый нб҃о ꙗ҆́кѡ кама́рꙋ, и҆ просте́ръ є҆̀, ꙗ҆́кѡ ски́нiю ѡ҆бита́ти. Даѧ́й кнѧ́зи, а҆́ки ничто́же, владѣ́ти, и҆ зе́млю, а҆́ки ничто́же сотворѝ. Не насадѧ́тъ бо, нижѐ насѣ́ютъ, и҆ не вкорени́тсѧ въ землѝ коре́нiе и҆́хъ: дхнѐ на ни́хъ вѣ́тръ, и҆ и҆зсхо́ша, и҆ бꙋ́рѧ а҆́ки сте́блiе во́зметъ и҆̀хъ. Ны́нѣ ѹ҆̀бо комꙋ̀ мѧ̀ ѹ҆подо́бисте, и҆ вознесꙋ́сѧ, речѐ ст҃ы́й; Воззри́те на высотꙋ̀ ѻ҆чи́ма ва́шима, и҆ ви́дите, кто̀ сотворѝ сiѧ̑ всѧ̑; носѧ́й по числꙋ̀ ѹ҆́тварь свою̀, и҆ всѧ̑ по и҆́мени прозове́тъ ѿ мно́гiѧ сла́вы, и҆ въ держа́вѣ крѣ́пости своеѧ̀ ничто́же ѹ҆таи́сѧ ѿ тебѐ. Е҆да́ бо рече́ши i҆а́кѡве, и҆ что̀ глаго́лалъ є҆сѝ i҆и҃лю; ѹ҆таи́сѧ пꙋ́ть мо́й ѿ бг҃а, и҆ бг҃ъ мо́й сꙋ́дъ ѿѧ̀ и҆ ѿстꙋпѝ. И҆ ны́нѣ не ѹ҆разꙋмѣ́лъ ли є҆сѝ; ни лѝ слы́шалъ є҆сѝ; бг҃ъ вѣ́чный, бг҃ъ ѹ҆стро́ивый концы̀ землѝ, не вза́лчетъ, нижѐ ѹ҆трꙋди́тсѧ, нижѐ є҆́сть и҆зꙿѡбрѣ́тенiе премꙋ́дрости є҆гѡ̀. Даѧ́й а҆́лчꙋщымъ крѣ́пость, и҆ неболѣ́знєннымъ печа́ль. Вза́лчꙋтъ бо ю҆нѣ́йшiи, и҆ ѹ҆трꙋдѧ́тсѧ ю҆́нѡты, и҆ и҆збра́ннiи не крѣ́пцы бꙋ́дꙋтъ: Терпѧ́щiи же гдⷭ҇а и҆змѣнѧ́тъ крѣ́пость.

Прокíменъ, ѱало́мъ п҃и, гла́съ s҃: Бл҃же́ни лю́дiе вѣ́дꙋщiи воскликнове́нiе. Стíхъ: Гдⷭ҇и, во свѣ́тѣ лица̀ твоегѡ̀ по́йдемъ.

На ѳ҃-мъ часѣ̀ каѳíсмꙋ и҃_i. (л. сп҃д ѡ҆б.)

Во вто́рникъ є҃-ѧ седми́цы ве́чера,

стiхосло́вимъ, вмѣ́стѡ Ко гдⷭ҇ꙋ, каѳíсмꙋ ѳ҃_i. На Гдⷭ҇и воззва́хъ: поста́вимъ стiхѡ́въ s҃: и҆ пое́мъ стiхи̑ры подѡ́бны трипѣ́снца г҃. и҆ въ мине́и г҃. Подѡ́бны господи́на i҆ѡ́сифа, гла́съ и҃:

Подо́бенъ: Что́ вы нарече́мъ:

Бра́шно любо́вь творѧ́ще, воздержа́нiемъ стра̑сти ѹ҆держи́мъ вѣ́рнiи, и҆ бг҃ꙋ на́съ ра́ди возне́сшемꙋсѧ на крⷭ҇тѣ̀, и҆ копiе́мъ пробо́дшемꙋсѧ въ ре́бра, пожи́ти благоꙋго́днѡ веде́мсѧ, да пи́щи наслади́мсѧ вѣ́чныѧ и҆ лꙋ́чшiѧ, сла́вѧще сп҃са дꙋ́шъ на́шихъ.

Подо́бенъ:

Дре́вомъ дре́вле сме́рть ѡ҆брѣто́хомъ, ны́нѣ же па́ки жи́знь дре́вомъ крⷭ҇тнымъ: страсте́й ѹ҆́бѡ стремлє́нiѧ ѹ҆мертви́мъ вѣ́рнiи, и҆ дости́гнꙋти сп҃си́тельное воскресе́нiе всѣ́хъ бл҃годѣ́телѧ мо́лимъ, дѣѧ́ньми бж҃е́ственными сiѧ́юще, и҆ добродѣ́тельми ѹ҆краша́еми, сла́вѧще сп҃са дꙋ́шъ на́шихъ.

И҆́на стiхи́ра подо́бна, господи́на ѳео́дѡра, гла́съ в҃.

Подо́бенъ: Па́че ѹ҆ма̀ бл҃ги́хъ:

Живоно́сный тво́й крⷭ҇тъ похвалѧ́емъ гдⷭ҇и, и҆ на́съ ра́ди сщ҃є́ннаѧ пло́ти твоеѧ̀ страда̑нiѧ: копiе́ же, заколє́нiѧ, посмѣѧ̑нiѧ, ѡ҆плева̑нiѧ, бiє́нiѧ и҆ заꙋшє́нiѧ съ багрѧни́цею, и҆ вѣне́цъ терноплете́нный, и҆́миже ѿ клѧ́твы всѧ̑ и҆зба́вивъ сп҃слъ є҆сѝ ны̀. тѣ́мже мо́лимъ тѧ̀, постѡ́въ вре́мѧ ми́рнѡ сконча́ти пода́ждь на́мъ.

Прокíменъ, ѱало́мъ п҃ѳ, гла́съ д҃: Гдⷭ҇и, прибѣ́жище бы́лъ є҆сѝ на́мъ въ ро́дъ и҆ ро́дъ. Стíхъ: Пре́жде да́же гора́мъ не бы́ти, и҆ созда́тисѧ землѝ, и҆ вселе́ннѣй: (л. сп҃є)

Бытiѧ̀ чте́нiе. [Глава̀ є҃_i, ст. а҃-є҃_i.]

Бы́сть сло́во гдⷭ҇не ко а҆вра́мꙋ въ видѣ́нiи но́щiю, глаго́лѧ: не бо́йсѧ а҆вра́ме: а҆́зъ защища́ю тѧ̀, мзда̀ твоѧ̀ мно́га бꙋ́детъ sѣлѡ̀. Глаго́ла же а҆вра́мъ: влⷣко гдⷭ҇и, что́ ми да́си; а҆́зъ же ѿпꙋща́юсѧ безча́денъ: сы́нъ же масе́къ домоча́дицы моеѧ̀, се́й дама́скъ є҆лiе́зеръ. И҆ речѐ а҆вра́мъ: поне́же мнѣ̀ не да́лъ є҆сѝ сѣ́мене, домоча́децъ же мо́й наслѣ́дникъ мо́й бꙋ́детъ. И҆ а҆́бiе гла́съ гдⷭ҇нь бы́сть къ немꙋ̀, глаго́лющiй: не бꙋ́детъ се́й наслѣ́дникъ тво́й, но и҆́же и҆зы́детъ и҆зꙿ тебѐ, то́й бꙋ́детъ наслѣ́дникъ тебѣ̀. И҆зведе́ же є҆го̀ во́нъ, и҆ речѐ є҆мꙋ̀: воззрѝ на не́бо, и҆ и҆зочтѝ sвѣ́зды, а҆́ще возмо́жеши и҆счестѝ ѧ҆̀. и҆ речѐ: та́кѡ бꙋ́детъ сѣ́мѧ твоѐ. И҆ вѣ́рова а҆вра́мъ бг҃ꙋ, и҆ вмѣни́сѧ є҆мꙋ̀ въ пра́вдꙋ. Рече́ же къ немꙋ̀: а҆́зъ [є҆́смь] бг҃ъ и҆зведы́й тѧ̀ ѿ страны̀ халде́йскiѧ, ꙗ҆́кѡ да́ти тебѣ̀ зе́млю сiю̀ наслѣ́дствовати. И҆ речѐ: влⷣко гдⷭ҇и, по чесомꙋ̀ ѹ҆разꙋмѣ́ю, ꙗ҆́кѡ наслѣ́дити ю҆̀ и҆́мамъ; Рече́ же къ немꙋ̀: возмѝ мнѣ̀ ю҆́ницꙋ трилѣ́тнꙋ, и҆ ко́зꙋ трилѣ́тнꙋ, и҆ ѻ҆вна̀ трилѣ́тна, и҆ го́рлицꙋ, и҆ го́лꙋбѧ. Взѧ́ же ѻ҆́нъ всѧ̑ сiѧ̑, и҆ раздѣлѝ ѧ҆̀ на по́лы, и҆ положѝ ѧ҆̀ противоли̑чна є҆ди́на къ дрꙋго́мꙋ, пти́цъ же не раздѣлѝ. Слетѣ́ша же пти̑цы на тѣлеса̀ растє́санаѧ и҆́хъ: и҆ сѣ́де бли́зꙋ и҆̀хъ а҆вра́мъ. Заходѧ́щꙋ же со́лнцꙋ, ѹ҆́жасъ нападѐ на а҆вра́ма, и҆ сѐ стра́хъ те́менъ ве́лiй нападѐ на́нь. И҆ рече́но бы́сть ко а҆вра́мꙋ: вѣ́дый ѹ҆вѣ́си, ꙗ҆́кѡ пресе́льно бꙋ́детъ сѣ́мѧ твоѐ въ землѝ не свое́й, и҆ порабо́тѧтъ ѧ҆̀, и҆ ѡ҆sло́бѧтъ ѧ҆̀, и҆ смирѧ́тъ ѧ҆̀ лѣ́тъ четы́реста. Ꙗ҆зы́кꙋ же, є҆мꙋ́же порабо́таютъ, сꙋждꙋ̀ а҆́зъ: по си́хъ же и҆зы́дꙋтъ сѣ́мѡ со и҆мѣ́нiемъ мно́гимъ. Ты́ же ѿи́деши ко ѻ҆тцє́мъ твои̑мъ въ ми́рѣ, препита́нъ въ ста́рости до́брѣй. (л. сп҃є ѡ҆б.)

Прокíменъ, ѱало́мъ ч҃, гла́съ д҃: Живы́й въ по́мощи вы́шнѧгѡ, въ кро́вѣ бг҃а нбⷭ҇нагѡ водвори́тсѧ. Стíхъ: Рече́тъ гдⷭ҇ви: застꙋ́пникъ мо́й є҆сѝ.

При́тчей чте́нiе. [Глава̀ є҃_i, ст. з҃-ѳ҃_i]

Ѹ҆стнѣ̀ мꙋ́дрыхъ свѧзꙋ́ютсѧ чꙋ́вствомъ: сердца́ же безꙋ́мныхъ не тве́рда. Жє́ртвы нечести́выхъ ме́рзость гдⷭ҇ви: ѻ҆бѣ́ты же правоходѧ́щихъ прiѧ́тны є҆мꙋ̀. Ме́рзость гдⷭ҇ви пꙋтiѐ нечести́выхъ: гонѧ́щыѧ же пра́вдꙋ лю́битъ. Наказа́нiе неsло́бивагѡ познава́етсѧ ѿ мимоходѧ́щихъ: ненави́дѧщiи же ѡ҆бличе́нiѧ скончава́ютсѧ сра́мнѡ. А҆́дъ, и҆ па́гꙋба ꙗ҆́вна предꙿ гдⷭ҇емъ: ка́кѡ не и҆ сердца̀ человѣ́кѡвъ; Не возлю́битъ ненака́занный ѡ҆блича́ющихъ є҆го̀, съ мꙋ́дрыми же не побесѣ́дꙋетъ. Се́рдцꙋ веселѧ́щꙋсѧ, лицѐ цвѣте́тъ: въ печа́лехъ же сꙋ́щꙋ, сѣ́тꙋетъ. Се́рдце пра́во и҆́щетъ чꙋ́вства: ѹ҆ста́ же ненака́занныхъ ѹ҆разꙋмѣ́ютъ sла̑ѧ. На всѧ́ко вре́мѧ ѻ҆́чи sлы́хъ прiе́млютъ sла̑ѧ: до́брiи же безмо́лвствꙋютъ при́снѡ. Лꙋ́чше части́ца ма́лаѧ со стра́хомъ гдⷭ҇нимъ, не́жели сокрѡ́вища вє́лiѧ безꙿ боѧ́зни. Лꙋ́чше ѹ҆чрежде́нiе ѿ sе́лiй съ любо́вiю и҆ бл҃года́тiю, не́жели представле́нiе тельцє́въ со враждо́ю. Мꙋ́жъ ꙗ҆́рый ѹ҆строѧ́етъ бра̑ни: долготерпѣли́вый же и҆ бꙋ́дꙋщꙋю ѹ҆кроща́етъ. терпѣли́вый мꙋ́жъ ѹ҆гаси́тъ сꙋды̀: нечести́вый же воздвиза́етъ па́че. Пꙋтiѐ пра́здныхъ по́стлани те́рнiемъ: мꙋ́жественныхъ же ѹ҆гла́ждени.

На стiхо́внѣ самогла́сны, гла́съ є҃, є҆ди́ножды:

Поползнꙋ́всѧ ѿ пра́вагѡ пꙋтѝ твоегѡ̀, ѿ страсте́й ѻ҆каѧ́нный низпадо́хсѧ въ ро́въ, леѵíтъ же со сщ҃е́нникомъ ви́дѣвше мѧ̀, претеко́ша. ты́ же хрⷭ҇тѐ поми́ловалъ є҆сѝ мѧ̀, и҆ ѻ҆рꙋ́жiемъ крⷭ҇та̀ грѣхо́вное рꙋкописа́нiе растерза́въ, безстра́стiемъ ѹ҆ѧсни́лъ є҆сѝ, и҆ ѻ҆ц҃ꙋ̀ (л. сп҃s) сосѣда́телѧ сотвори́лъ є҆сѝ. тѣ́мже зовꙋ̀ тебѣ̀: непостижи́ме гдⷭ҇и сла́ва тебѣ̀.

И҆́на стiхи́ра, гла́съ и҃, є҆ди́ножды:

И҆зꙿ i҆ерꙋсали́ма снидо́хъ поползнꙋ́всѧ, ѿ напи́санныхъ въ не́мъ ꙗ҆зы́кѡмъ за́повѣдей твои́хъ: во i҆ерiхѡ́нъ же и҆ды́й подража́тельнымъ стремле́нiемъ, въ не́мъ дре́вле ра́ди sло́бы ѿ тебѐ, ко ѹ҆бíйствꙋ и҆зда́вшихсѧ лю́демъ твои̑мъ преслꙋша́нiемъ, дꙋшетлѣ̑ннымъ прилꙋчи́хсѧ страсте́мъ, ꙗ҆́коже разбо́йникѡмъ. ѿ ни́хъ ѹ҆ѧ́звена и҆́сполꙋ ѹ҆мерщвле́на, гвоздьмѝ и҆ копiе́мъ пло́тiю ѹ҆ѧзви́выйсѧ во́лею, грѣха̀ ра́ди человѣ́ча, и҆ ѻ҆́бщее соверши́вый крⷭ҇то́мъ сп҃се́нiе во i҆ерꙋсали́мѣ, и҆сцѣли́ мѧ гдⷭ҇и, и҆ сп҃си́ мѧ.

Мꙋ́чениченъ: Мꙋ́чєницы твоѝ гдⷭ҇и, забы́вше сꙋ̑щаѧ въ житiѝ, неради́вше и҆ ѡ҆ мꙋ́кахъ бꙋ́дꙋщiѧ ра́ди жи́зни, и҆ сеѧ̀ наслѣ̑дницы ꙗ҆ви́шасѧ: тѣ́мже и҆ со а҆́гг҃лы ра́дꙋютсѧ, тѣ́хъ мл҃твами да́рꙋй лю́демъ твои̑мъ ве́лiю млⷭ҇ть.

Сла́ва, и҆ ны́нѣ, крⷭ҇тобг҃оро́диченъ: Гдⷭ҇и, є҆гда̀ тѧ̀ сл҃нце ви́дѣ на дре́вѣ ви́сима сл҃нца пра́вды, лꙋчы̀ сокры̀, и҆ лꙋна̀ свѣ́тъ во тьмꙋ̀ преложѝ: всенепоро́чнаѧ же мт҃и твоѧ̀ ѹ҆тро́бою ѹ҆ѧзвлѧ́шесѧ.

Въ сре́дꙋ є҃-ѧ седми́цы.

На ѹ҆́трени тро́ичны: Та́же каѳȋсмы к҃, а҃, в҃. По а҃-мъ стiхосло́вiи сѣда́льны крⷭ҇тныѧ ѻ҆смогла́сника два̀, съ крⷭ҇тобг҃оро́дичнымъ. По в҃-мъ же стiхосло́вiи, настоѧ́щiй сѣда́ленъ, гдⷭ҇и́на i҆ѡ́сифа, гла́съ и҃.

Подо́бенъ: Повелѣ́нное та́йнѡ:

Дре́ва вкꙋси́въ а҆да́мъ не въ лѣ́потꙋ, невоздержа́нiѧ го́рцѣ плоды̀ ѡ҆бꙿѧ́тъ: возне́съ же сѧ на дре́во, сего̀ (л. сп҃s ѡ҆б.) и҆зба́вилъ є҆сѝ ще́дре ѡ҆сꙋжде́нiѧ лю́тагѡ. тѣ́мже тѝ вопiе́мъ: да́ждь на́мъ воздержа́тисѧ влⷣко, ѿ плода̀ тлетво́рнагѡ, и҆ твори́ти во́лю твою̀, ꙗ҆́кѡ да ѡ҆брѧ́щемъ млⷭ҇ть. [Два́жды.]

Крⷭ҇тобг҃оро́диченъ: Ѿ крове́й твои́хъ чⷭ҇тыхъ воплоще́нна, и҆ па́че смы́сла ѿ тебѐ чⷭ҇таѧ рожде́нна, на дре́вѣ ви́сима посредѣ̀ sлодѣ́ю ви́дѧщи, ѹ҆тро́бами болѣ́зновала є҆сѝ, и҆ мт҃рски рыда́ющи вопiѧ́ла є҆сѝ: ѹ҆вы̀ мнѣ̀ ча́до моѐ! ко́е бж҃е́ственное и҆ неизрече́нное смотре́нiе твоѐ, и҆́мже ѡ҆живи́лъ є҆сѝ созда́нiе твоѐ; воспѣва́ю бл҃гоꙋтро́бiе твоѐ.

По г҃-мъ стiхосло́вiи сѣда́ленъ, господи́на ѳео́дѡра, гла́съ в҃.

Подо́бенъ: Пречⷭ҇томꙋ твоемꙋ̀ ѡ҆́бразꙋ:

Дре́во всест҃о́е, крⷭ҇тное воспѣва́юще, кра́йнѣй бл҃гости твое́й покланѧ́емсѧ при́снѡ хрⷭ҇тѐ бж҃е: на се́мъ бо ѹ҆праздни́лъ є҆сѝ си̑лы вра̑жiѧ, и҆ да́лъ є҆сѝ зна́менiе вѣ́рꙋющымъ въ тѧ̀: тѣ́мже бл҃года́рнѡ вопiе́мъ тѝ: всѣ́хъ сподо́би бл҃годꙋ́шнѡ ми́рнѡ живꙋ́щихъ, и҆спо́лнити по́стное вре́мѧ. [Два́жды.]

Крⷭ҇тобг҃оро́диченъ: Непоро́чнаго па́стырѧ тѧ̀ зрѧ́щи а҆́гнца на дре́во воздви́жена, рыда́ющи мт҃рски вопiѧ́ше: сн҃е, на сме́рть тѧ̀ ѡ҆сꙋди́ша небл҃года́рнiи лю́дiе, за є҆́же ѻ҆́блакъ просте́рлъ є҆сѝ въ прехожде́нiе и҆́хъ: ѹ҆вы̀ мнѣ̀, безча́дствꙋюсѧ безмꙋ́жнаѧ! но воста́ни, и҆ возсiѧ́й сл҃нце, и҆ просла́влюсѧ въ сынѣ́хъ земноро́дныхъ.

Канѡ́нъ мине́и, и҆ настоѧ́щiй трипѣ́снецъ господи́на i҆ѡ́сифа.

И҆ стiхосло́витсѧ пѣ́снь, гла́съ и҃.

Пѣ́снь г҃.

I҆рмо́съ: Нбⷭ҇нагѡ крꙋ́га:

Ѡ҆сꙋди́въ враждꙋ̀, на крⷭ҇тѣ̀ просте́рлъ є҆сѝ твоѝ правосꙋ́де дла̑ни: ны́нѣ же ѡ҆сꙋжде́нна мѧ̀ сꙋ́ща (л. сп҃з) прегрѣше́ньми, сп҃сѝ блꙋ́днаго сп҃се, ѡ҆горчи́вшаго тѧ̀ долготерпѣли́ваго.

Ско́тское возжелѣ́хъ страстотво́рное житiѐ, твои́хъ за́повѣдей ѹ҆дали́хсѧ сп҃се пребл҃гíй, стра́нными порабоще́нъ и҆ нечи́стыми гра́жданы, ны́нѣ же ѡ҆браща́ющасѧ прiимѝ, и҆ сп҃си́ мѧ.

Гꙋгни́вагѡ ꙗ҆́коже дре́вле слꙋ́ха ѿве́рзлъ є҆сѝ, ѿве́рзи дꙋшѝ моеѧ̀ ѹ҆шеса̀ нра́вомъ ѡ҆глꙋшє́нна, и҆ внꙋши́ти твоѐ сп҃си́тельное сло́во, i҆и҃се сподо́би мѧ̀ є҆ди́не чл҃вѣколю́бче.

Бг҃оро́диченъ: Сп҃си́тєльнаѧ врата̀, къ бг҃ꙋ мо́сте, хрⷭ҇тiа́нъ предста́тельнице, пречⷭ҇таѧ влⷣчце, ѡ҆бстои́ма мѧ̀ напа́стьми житiѧ̀ и҆ ѡ҆бꙋрева́ема, ѻ҆трокови́це ѡ҆кормѝ.

И҆́ный господи́на ѳео́дѡра. Гла́съ в҃.

I҆рмо́съ: Непло́дствовавшiй мо́й ѹ҆́мъ:

За млⷭ҇рдiе щедро́тъ возше́дъ на крⷭ҇тъ, и҆звле́клъ є҆си́ мѧ и҆зꙿ ро́ва страсте́й, и҆ возне́слъ є҆сѝ хрⷭ҇тѐ, въ нбⷭ҇наѧ.

Просте́ръ на крⷭ҇тѣ̀ дла̑ни твоѝ хрⷭ҇тѐ ꙗ҆зы́ки всѧ̑ ѹ҆далє́нныѧ ѿ тебѐ ѡ҆бꙿѧ́лъ є҆сѝ, бли́зъ ста́ти держа́вы твоеѧ̀.

Трⷪ҇ченъ: Трiѷпоста́снаѧ є҆ди́нице, пресꙋ́щнаѧ трⷪ҇це, бж҃ество̀ є҆ди́но, ѻ҆́ч҃е и҆ сн҃е, и҆ дш҃е пра́вый, сп҃сѝ чтꙋ́щыѧ тѧ̀.

Бг҃оро́диченъ: Кто̀ хвали́ти тѧ̀ ѿ земны́хъ, по достоѧ́нiю возмо́жетъ мт҃и дв҃о; ты́ бо въ жена́хъ є҆ди́на ꙗ҆ви́ласѧ є҆сѝ и҆збра́ннаѧ, и҆ всебл҃же́ннаѧ.

Сла́ва тебѣ̀ бж҃е на́шъ, сла́ва тебѣ̀.

Возне́слсѧ є҆сѝ на крⷭ҇тѣ̀, прободе́нъ бы́лъ є҆сѝ въ ре́бра, же́лчи вкꙋси́лъ є҆сѝ менѐ ра́ди, i҆и҃се, ѿ престꙋпле́нiѧ ѡ҆горчи́вшагѡ тѧ̀. (л. сп҃з ѡ҆б.)

I҆рмо́съ: Непло́дствовавшiй мо́й ѹ҆́мъ, плодоно́сенъ бж҃е покажи́ ми, дѣ́лателю до́брыхъ, насади́телю бл҃ги́хъ, бл҃гоꙋтро́бiемъ твои́мъ.

Пѣ́снь и҃.

I҆рмо́съ: Седмери́цею пе́щь:

Неꙋсы́пнымъ ѻ҆́комъ воззрѣ́въ на мѧ̀, ѹ҆ще́дри, ѹ҆ны́нiѧ дрема́нiемъ ѡ҆держи́ма, и҆ снꙋ̀ рабо́тающа, сла̑стнымъ на ѻ҆дрѣ̀ страсте́мъ, на крⷭ҇тѣ̀ главꙋ̀ твою̀ преклони́вый, и҆ во́лею ѹ҆снꙋ́вый, и҆ тьмꙋ̀ разори́вый, хрⷭ҇тѐ, грѣха̀, свѣ́тъ сы́й пра́вды.

Богатотво́рными дарова́нiи ѹ҆краси́всѧ ѿ креще́нiѧ, па́че нищетꙋ̀ sлы́хъ возлюби́хъ, и҆ чꙋ́ждь бы́хъ добродѣ́телей ѻ҆каѧ́нный а҆́зъ, въ странꙋ̀ дале́че ѿше́дъ sло́бы. тѣ́мже ѡ҆брати́въ прiими́ мѧ сп҃се, твои́мъ крⷭ҇то́мъ ѡ҆гражда́ѧ во всѧ̑ вѣ́ки.

Пiѧ́нство страсте́й ѿри́ни, и҆ сле́зъ взыщѝ, чисти́тельное поще́нiемъ дꙋшѐ, вiно̀ се́рдце веселѧ́щее, и҆ сла̑сти ѹ҆вѧда́ющее, и҆ плѡтскíѧ пє́щи и҆спепелѧ́ющее: и҆ потщи́сѧ, пригвозди́вшемꙋсѧ тебѐ ра́ди на дре́вѣ хрⷭ҇тꙋ̀ сраспѧ́тисѧ, и҆ жи́ти во вѣ́ки.

Бг҃оро́диченъ: Бг҃ороди́тельнице всечⷭ҇таѧ, дꙋшѝ моеѧ̀ ꙗ҆́звы, и҆ грѣхѡ́внаѧ гноє́нiѧ ѡ҆чи́сти, и҆сто́чники ѡ҆мыва́ющи ѿ ре́бръ ржⷭ҇тва̀ твоегѡ̀, и҆ ѿ ни́хъ ѡ҆чища́ющи стрꙋѧ́ми: къ тебѣ́ бо взыва́ю, и҆ къ тебѣ̀ прибѣга́ю, и҆ тѧ̀ призыва́ю бл҃года́тнꙋю.

И҆́ный. I҆рмо́съ: Гла́сы а҆́гг҃льскими:

Распе́ншагосѧ пло́тски, и҆ бжⷭ҇тво́мъ не пострада́вша i҆и҃са, пою́тъ а҆́гг҃ли, и҆ мы̀ земноро́днiи во всѧ̑ вѣ́ки.

Въ распѧ́тiи твое́мъ хрⷭ҇тѐ, поно́снꙋю сме́рть прiе́мъ проклѧ́тꙋю, сп҃слъ ны̀ є҆сѝ ѿ тлѝ и҆зба́вивый.

Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а. (л. сп҃и)

Херꙋвíмски тѧ̀ ѽ трⷪ҇це ст҃ъ, ст҃ъ ст҃ъ, пою̀ є҆ди́но бж҃ество̀, безнача́льное, про́стое и҆ всѣ́ми непости́жное.

Бг҃оро́диченъ: Похвала́ми тѧ̀ чⷭ҇таѧ, свѣ́тлѡ почита́ютъ всѝ родѝ: зижди́телѧ бо родила̀ є҆сѝ. ѽ чꙋ́до стра́шное, и҆ дѣ́ло всебл҃же́нное!

Сла́ва тебѣ̀ бж҃е на́шъ, сла́ва тебѣ̀.

Всѧ̑ претерпѣ́лъ є҆сѝ пострада́ти ѡ҆ є҆ди́номъ, є҆́же сп҃сти́сѧ мнѣ̀ хрⷭ҇тѐ: пою̀ твоѐ распѧ́тiе, гвѡ́здiѧ, и҆ заколе́нiе во всѧ̑ вѣ́ки.

Хва́лимъ, бл҃гослови́мъ, покланѧ́емсѧ гдⷭ҇ви:

I҆рмо́съ: Гла́сы а҆́гг҃льскими на небесѣ́хъ сла́вимаго бг҃а, восхва́лимъ глаго́люще, земноро́днiи, во всѧ̑ вѣ́ки.

Пѣ́снь ѳ҃.

I҆рмо́съ: Ѹ҆жасе́сѧ ѡ҆ се́мъ нб҃о:

Зрѧ́ тѧ просте́рта на крⷭ҇тѣ̀, зари̑ сокрыва́ше сл҃нце, всѧ́ же землѧ̀ тре́петомъ колеба́шесѧ всецр҃ю̀, во́лею ви́дѧщи стра́ждꙋща, є҆стество́мъ тѧ̀ безстра́стна. тѣ́мже тѧ̀ молю̀, стра̑сти дꙋшѝ моеѧ̀, ꙗ҆́кѡ вра́чь хрⷭ҇тѐ и҆сцѣлѝ.

Пꙋти̑ сп҃си́тєльныѧ ѡ҆ста́вивъ, во а҆́дъ ведꙋ́щыѧ ше́ствовахъ, тьмꙋ̀ глꙋбо́кꙋю и҆мѣ́ѧ ѻ҆́крестъ сла̑сти, и҆ страсте́й поползновє́нiѧ, и҆ бꙋ́рю и҆скꙋше́нiй. тѣ́мже тѧ̀ молю̀: твои́мъ крⷭ҇то́мъ сп҃си́ мѧ хрⷭ҇тѐ, ꙗ҆́кѡ є҆ди́нъ многоми́лостивъ.

Зимо́ю содержи́мь и҆скꙋше́нiй, и҆ страсте́й треволне́нiи потоплѧ́емь, и҆ сласте́й бꙋ́рею ѡ҆бꙋрева́емь лю́тѣ, поще́нiѧ пꙋчи́нꙋ достиго́хъ кро́ткꙋю и҆ ти́хꙋю, въ не́йже мѧ̀ ѡ҆корми́въ твои́мъ крⷭ҇то́мъ ще́дре, ко сп҃се́нiю ѹ҆стремѝ.

Бг҃оро́диченъ: Зачала̀ є҆сѝ дв҃о безꙿ сѣ́мене, всѧ́чєскаѧ содѣ́лавшаго сло́ва бж҃iѧ, безꙿ хотѣ́нiй плотски́хъ: безꙿ (л. сп҃и ѡ҆б.) и҆стлѣ́нiѧ же родила̀ є҆сѝ, безꙿ болѣ́зней ма́терскихъ: тѣ́мже тѧ̀ бцⷣꙋ и҆ ѧ҆зы́комъ и҆ се́рдцемъ и҆сповѣ́дающе, велича́емъ.

И҆́ный. I҆рмо́съ: Двⷭ҇тво твоѐ бцⷣе:

Во́лею претерпѣ́лъ є҆сѝ распѧ́тисѧ сп҃се на́шъ, да пода́си всѣ̑мъ жи́знь, ѿ сме́рти и҆збавлѧ́ѧ.

Дре́вомъ ѹ҆мертви́хсѧ, и҆ крⷭ҇тнымъ дре́вомъ ѡ҆жи́хъ: на не́мже хрⷭ҇то́съ мо́й пригвозди́всѧ, врага̀ моего̀ ѹ҆мертвѝ.

Трⷪ҇ченъ: Ꙗ҆́кѡ сꙋ́щꙋ сн҃ꙋ съ роди́телемъ, и҆ дх҃ꙋ ст҃о́мꙋ сꙿсꙋ́щꙋ, є҆диномꙋ́дреннѡ поклони́мсѧ.

Бг҃оро́диченъ: Чꙋ́до пресла́вное, и҆ ѹ҆жа́сное слы́шанiе, ка́кѡ и҆ ꙗ҆́кѡ мт҃и ражда́еши чⷭ҇таѧ, и҆ не позна́ла є҆сѝ ꙗ҆́кѡ дв҃а тлѣ́нiѧ;

Сла́ва тебѣ̀ бж҃е на́шъ, сла́ва тебѣ̀.

Пою̀ копiѐ твоѐ, воспѣва́ю и҆ гво́зди твоѧ̑, гꙋ́бꙋ, тро́сть, крⷭ҇тъ, и҆́миже сп҃слъ мѧ̀ є҆сѝ i҆и҃се бж҃е.

I҆рмо́съ: Двⷭ҇тво твоѐ бцⷣе нескве́рнаѧ, є҆́же не ѡ҆палѝ ѻ҆́гнь бж҃е́ственный, велича́емъ.

Свѣти́ленъ гла́са.

На стiхо́внѣ самогла́сенъ, гла́съ г҃:

Высотꙋ̀ добродѣ́телей ѡ҆ста́вивши дꙋшѐ моѧ̀, во глꙋбинꙋ̀ грѣхо́внꙋю снизшла̀ є҆сѝ: въ лꙋка̑вныѧ разбо́йники впа́дши: стрꙋ́пѡвъ же смердѧ́щихъ полна̀ сꙋ́щи, лежи́ши пове́ржена недоꙋмѣ́нна. тѣ́мже возопíй хрⷭ҇тꙋ̀ бг҃ꙋ, за тѧ̀ распе́ншемꙋсѧ, и҆ ра̑ны во́лею прiе́мшемꙋ, попецы́сѧ ѡ҆ мнѣ̀ гдⷭ҇и, и҆ сп҃си́ мѧ.

И҆́ный. Гла́съ и҃: Разбо́йническими помышле́ньми ѹ҆ѧзви́всѧ ѻ҆каѧ́нный, и҆ є҆́ле жи́въ бы́хъ гдⷭ҇и, прⷪ҇ро́ческiй же ли́къ презрѣ̀ є҆́ле жи́ва ви́дѣвъ сꙋ́ща, и҆ хитростьмѝ человѣ́ческими неисцѣ́льна. тѣ́мже лю́тѣ болѧ̀, во смире́нiи (л. сп҃ѳ) се́рдца зовꙋ́ ти хрⷭ҇тѐ бж҃е: и҆зле́й ꙗ҆́кѡ бл҃гоꙋтро́бенъ на мѧ̀ вели́кꙋю твою̀ млⷭ҇ть.

Мч҃нченъ: Мч҃нцы хрⷭ҇тѡ́вы непобѣди́мiи, побѣди́вше пре́лесть си́лою крⷭ҇тною, воспрiѧ́сте бл҃года́ть вѣ́чныѧ жи́зни, мꙋчи́телей преще́нiѧ не ѹ҆боѧ́стесѧ, мꙋ́ками ѹ҆ранѧ́еми веселите́сѧ. и҆ ны́нѣ крѡ́ви ва́шѧ бы́ша и҆сцѣлє́нiѧ дꙋ́шъ на́шихъ, моли́те сп҃сти́сѧ дꙋша́мъ на́шымъ.

Сла́ва, и҆ ны́нѣ, крⷭ҇тобг҃оро́диченъ: Всечⷭ҇таѧ, ꙗ҆́кѡ ви́дѣ тѧ̀ пло́тiю ви́сима на дре́вѣ, се́рдцемъ ѹ҆ѧзвлѧ́шесѧ, и҆ восклица́ше слезѧ́щи, сло́ве: гдѣ̀ заше́лъ є҆сѝ вселюбе́знѣйшiй i҆и҃се мо́й, сн҃е мо́й, и҆ гдⷭ҇и; не ѡ҆ста́ви мѧ̀ є҆ди́нꙋ хрⷭ҇тѐ ро́ждшꙋю тѧ̀.

На а҃-мъ часѣ̀ каѳíсма г҃-ѧ, на г҃-мъ часѣ̀ д҃-ѧ, на s҃- мъ часѣ̀ є҃-ѧ. На s҃-мъ часѣ̀ тропа́рь прⷪ҇ро́чества, гла́съ а҃:

Болѣ́зньми ст҃ы́хъ, и҆́миже ѡ҆ тебѣ̀ пострада́ша, ѹ҆моле́нъ бꙋ́ди гдⷭ҇и, и҆ всѧ̑ на́шѧ болѣ̑зни и҆сцѣлѝ человѣколю́бче, мо́лимсѧ.

Прокíменъ, ѱало́мъ ч҃а, гла́съ д҃. Бл҃го є҆́сть и҆сповѣ́датисѧ гдⷭ҇ви, и҆ пѣ́ти и҆́мени твоемꙋ̀ вы́шнiй. Стíхъ: Возвѣща́ти заꙋ́тра млⷭ҇ть твою̀, и҆ и҆́стинꙋ твою̀ на всѧ́кꙋ но́щь.

Прⷪ҇ро́чества и҆са́iина чте́нiе. [Глава̀ м҃а, ст. д҃- д҃_i.]

Та́кѡ глаго́летъ гдⷭ҇ь: а҆́зъ бг҃ъ пе́рвый, и҆ въ грѧдꙋ̑щаѧ а҆́зъ є҆́смь. Ви́дѣша ꙗ҆зы́цы и҆ ѹ҆боѧ́шасѧ, концы̀ земнíи прибли́жишасѧ, и҆ прiидо́ша вкꙋ́пѣ. Сꙋдѧ́й кíйждо бли́жнемꙋ, и҆ бра́тꙋ помощѝ, и҆ рече́тъ: Превозмо́же мꙋ́жъ древодѣ́латель, и҆ кова́чь бiѧ́й мла́томъ, вкꙋ́пѣ прокова́ѧй: ѻ҆вогда̀ ѹ҆́бѡ рече́тъ, спаѧ́нiе добро̀ є҆́сть, ѹ҆тверди́ша ѧ҆̀ гвоздьмѝ, положа́тъ ѧ҆̀, и҆ не подви́гнꙋтсѧ. Ты́ же i҆и҃лю, ра́бе мо́й i҆а́кѡве, є҆го́же и҆збра́хъ, (л. сп҃ѳ ѡ҆б.) сѣ́мѧ а҆враа́мле, є҆го́же возлюби́хъ. Е҆го́же поѧ́хъ ѿ конє́цъ землѝ, и҆ ѿ стра́жбъ є҆ѧ̀ призва́хъ тѧ̀, и҆ реко́хъ тѝ: ра́бъ мо́й є҆сѝ, и҆збра́хъ тѧ̀, и҆ не ѡ҆ста́вихъ тебѐ. Не бо́йсѧ, съ тобо́ю бо є҆́смь, не прельща́ю: а҆́зъ бо є҆́смь бг҃ъ тво́й, ѹ҆крѣпи́вый тѧ̀, и҆ помого́хъ тѝ, и҆ ѹ҆тверди́хъ тѧ̀ десни́цею мое́ю пра́ведною. Сѐ постыдѧ́тсѧ и҆ посра́мѧтсѧ всѝ сопротивлѧ́ющiисѧ тебѣ̀, бꙋ́дꙋтъ бо ꙗ҆́кѡ не сꙋ́щiи, и҆ поги́бнꙋтъ всѝ сопє́рницы твоѝ. Взы́щеши и҆̀хъ, и҆ не ѡ҆брѧ́щеши человѣ́кѡвъ, и҆̀же порꙋга́ютсѧ тебѣ̀: бꙋ́дꙋтъ бо а҆́ки не бы́вшiи, и҆ не бꙋ́дꙋтъ ра́тꙋющiи тебѐ. Ꙗ҆́кѡ а҆́зъ бг҃ъ тво́й держа́й десни́цꙋ твою̀, глаго́лѧй тебѣ̀: Не бо́йсѧ i҆а́кѡве, ма́лый i҆и҃лю, а҆́зъ помого́хъ тѝ, глаго́летъ бг҃ъ тво́й, и҆збавлѧ́ѧй тѧ̀ ст҃ы́й i҆и҃левъ.

Прокíменъ, ѱало́мъ ч҃в, гла́съ s҃: Гдⷭ҇ь воцр҃и́сѧ, въ лѣ́потꙋ ѡ҆блече́сѧ. Стíхъ: Ѡ҆блече́сѧ гдⷭ҇ь въ си́лꙋ, и҆ препоѧ́сасѧ.

На ѳ҃-мъ часѣ̀ каѳíсма s҃.

Въ сре́дꙋ ве́чера,

стiхосло́вимъ вмѣ́стѡ: Ко гдⷭ҇ꙋ внегда̀ скорбѣ́ти мѝ: каѳíсмꙋ з҃. На Гдⷭ҇и воззва́хъ, стiхи́ра самогла́сна, ю҆́же глаго́лемъ два́жды.

Начина́емъ же стiхѝ, ѿ Впадꙋ́тъ во мре́жꙋ свою̀:

Гла́съ и҃: Мои́ми помышле́нiи въ разбо́йники впа́дъ, плѣне́нъ бы́хъ ѻ҆каѧ́нный ѹ҆мо́мъ, и҆ лю́тѣ ѹ҆ѧзви́хсѧ, всю̀ мою̀ дꙋ́шꙋ ѹ҆ра́нихъ, и҆ ѿню́дъ лежꙋ̀ на́гъ добродѣ́телей на жите́йстѣмъ пꙋтѝ. сщ҃е́нникъ же ви́дѣвъ мѧ̀ ра́нами болѧ́ща безꙿисцѣ́льна, презрѣ́въ не воззрѣ̀ на мѧ̀: (л. с҃ч) леѵíтѧнинъ же па́ки не терпѧ̀ дꙋшетлѣ́нныѧ болѣ́зни, и҆ то́й ви́дѣвъ мѧ̀ ми́мѡ и҆́де. ты́ же бл҃говоли́вый, не ѿ самарíи, но ѿ мр҃íи воплоти́тисѧ хрⷭ҇тѐ бж҃е, чл҃вѣколю́бiемъ твои́мъ пода́ждь мѝ и҆сцѣле́нiе, и҆злива́ѧ на мѧ̀ вели́кꙋю твою̀ млⷭ҇ть.

Стíхъ: Гла́сомъ мои́мъ ко гдⷭ҇ꙋ воззва́хъ, гла́сомъ мои́мъ ко гдⷭ҇ꙋ помоли́хсѧ.

Па́ки тꙋ́южде:

Стíхъ: Пролiю̀ предꙿ ни́мъ моле́нiе моѐ, печа́ль мою̀ предꙿ ни́мъ возвѣщꙋ̀.

Мч҃нченъ: А҆́ще ка́ѧ добродѣ́тель, и҆ а҆́ще ка́ѧ похвала̀ подоба́етъ ст҃ы̑мъ; мечє́мъ бо преклони́ша вы̑и, тебѐ ра́ди прекло́ншагѡ нб҃са̀ и҆ соше́дшагѡ: и҆злiѧ́ша кро́вь свою̀ тебѐ ра́ди и҆стощи́вшагѡ себѐ, и҆ зра́къ ра́бiй прiи́мша: смири́шасѧ до сме́рти, нищетꙋ̀ твою̀ подража́юще. и҆́хже мл҃твами по мно́жествꙋ щедро́тъ твои́хъ, бж҃е поми́лꙋй на́съ.

Стíхъ: Внегда̀ и҆счеза́ти ѿ менѐ дꙋ́хꙋ моемꙋ̀ и҆ ты̀ позна́лъ є҆сѝ стези̑ моѧ̑.

И҆́ны стiхи̑ры господи́на i҆ѡ́сифа, гла́съ и҃.

Подо́бенъ: Гдⷭ҇и, а҆́ще и҆ на сꙋди́щи:

Гдⷭ҇и, ты̀ сщ҃є́нныѧ ѹ҆ч҃нкѝ твоѧ̑, словє́снаѧ нб҃са̀ показа́лъ є҆сѝ. си́хъ сщ҃е́нными хода́тайствы, земны́хъ мѧ̀ sѡ́лъ и҆зба́ви, воздержа́нiемъ возносѧ̀ ра́зꙋма всегда̀, къ страсте́мъ помышле́нiе моѐ, ꙗ҆́кѡ ще́дръ и҆ чл҃вѣколю́бецъ.

Стíхъ: На пꙋтѝ се́мъ, по немꙋ́же хожда́хъ, скры́ша сѣ́ть мнѣ̀.

Подо́бенъ:

И҆мꙋ́ще всѝ вре́мѧ поще́нiѧ, ꙗ҆́кѡ содѣ́йственника бж҃е́ствєннымъ дѣѧ́нiємъ, пла́чимъ ѿ всегѡ̀ се́рдца, и҆ сп҃сꙋ возопiи́мъ: твои́ми ѹ҆ч҃нкѝ гдⷭ҇и многомлⷭ҇тиве, (л. с҃ч ѡ҆б.) сп҃сѝ любо́вiю тѧ̀ пою́щыѧ, ꙗ҆́кѡ ще́дръ и҆ чл҃вѣколю́бецъ.

И҆́на стiхи́ра господи́на ѳео́дѡра, гла́съ то́йже.

Подо́бенъ: Сла́внꙋю и҆ пречⷭ҇тꙋю:

Стíхъ: Смотрѧ́хъ ѡ҆деснꙋ́ю и҆ возглѧ́дахъ, и҆ не бѣ̀ зна́ѧй менѐ.

А҆пⷭ҇ли прехва́льнiи, мíра мл҃твєнницы, немощны́хъ вра́чеве, здра́вiѧ храни́телiе, во ѻ҆бое́мъ на́съ соблюди́те, поще́нiѧ вре́мѧ проходѧ́щыѧ: во ѻ҆бои́хъ бж҃е́ственнѡ ми́рствꙋющыѧ, ѹ҆́мъ несмꙋще́нъ страсте́й хранѧ́ще, да пое́мъ всѝ пѣ́снь хрⷭ҇тꙋ̀ воскр҃сшемꙋ, ꙗ҆́кѡ побѣди́телю.

И҆́ны стiхи̑ры по а҆лфави́тꙋ, к҃д, вели́кагѡ канѡ́на. Творе́нiе господи́на а҆ндре́а кри́тскагѡ. Гла́съ д҃.

Подо́бенъ: Хотѣ́хъ слеза́ми:

Стíхъ: Поги́бе бѣ́гство ѿ менѐ, и҆ нѣ́сть взыска́ѧй дꙋ́шꙋ мою̀.

[А] Всѐ житiѐ моѐ со блꙋдни́цами и҆ мытарѧ́ми и҆зжи́сѧ: ѹ҆̀бо возмогꙋ́ ли понѐ въ ста́рости пока́ѧтисѧ, ѡ҆ ни́хже согрѣши́хъ, содѣ́телю всѣ́хъ и҆ врачꙋ̀ недꙋ́гꙋющихъ; гдⷭ҇и, пре́жде да́же до конца̀ не поги́бнꙋ, сп҃си́ мѧ.

И҆ твори́мъ на кíйждо стíхъ по г҃ покло́ны.

Стíхъ: Воззва́хъ къ тебѣ̀ гдⷭ҇и, рѣ́хъ: ты̀ є҆сѝ ѹ҆пова́нiе моѐ, ча́стъ моѧ̀ є҆сѝ на землѝ живы́хъ.

[В] Тѧ́жестiю небреже́нiѧ содержи́мь є҆́смь, въ ти́нѣ валѧ́юсѧ, стрѣло́ю ѹ҆стрѣле́нъ велiа́ра, и҆ ѡ҆сквернѧ́ю моѐ є҆́же по ѡ҆́бразꙋ: ѡ҆брати́телю небрегꙋ́щихъ, и҆ и҆зба́вителю прегрѣши́вшихъ: гдⷭ҇и пре́жде да́же до конца̀ не поги́бнꙋ, сп҃си́ мѧ.

Стíхъ: Вонмѝ моле́нiю моемꙋ̀, ꙗ҆́кѡ смири́хсѧ sѣлѡ̀.

[Г] Бы́хъ преткнове́нiе человѣ́кѡмъ, воздѣ́лавъ ꙗ҆́кѡ земны́й земна̑ѧ, бра́кꙋ сопрѧго́хсѧ твои́мъ повелѣ́нiемъ, и҆ престꙋпи́хъ ѡ҆скверни́въ ло́же моѐ: ѿ землѝ созда́вый (л. сч҃а) не пре́зри созда́нiѧ твоегѡ̀: гдⷭ҇и, пре́жде да́же до конца̀ не поги́бнꙋ, сп҃си́ мѧ.

Стíхъ: И҆зба́ви мѧ̀ ѿ гонѧ́щихъ мѧ̀, ꙗ҆́кѡ ѹ҆крѣпи́шасѧ па́че менѐ.

[Д] Рѧ́дникъ бы́хъ дꙋшѝ мое́й, ѡ҆ пло́ти мое́й промышле́нiе творѧ̀, де́монѡвъ порꙋга́нiе поста́вленъ бы́хъ, сласте́мъ рабо́таѧ и҆ безмѣ́стiємъ: бл҃гоꙋтро́бiемъ твои́мъ пощадѝ, прогони́телю де́монѡвъ: гдⷭ҇и, пре́жде да́же до конца̀ не поги́бнꙋ, сп҃си́ мѧ.

Стíхъ: И҆зведѝ и҆зꙿ темни́цы дꙋ́шꙋ мою̀, и҆сповѣ́датисѧ и҆́мени твоемꙋ̀.

[Е] Во́лею согрѣши́хъ па́че всѣ́хъ, сегѡ̀ ра́ди ѡ҆ста́вленъ є҆́смь, и҆́мамъ проти́вника дꙋшѝ мое́й, пло́ти мꙋдрова́нiе, и҆ помрача́етъ мѧ̀. просвѣще́нiе сꙋ́щихъ во тьмѣ̀, и҆ наста́вниче заблꙋжда́емыхъ: гдⷭ҇и, пре́жде да́же до конца̀ не поги́бнꙋ, сп҃си́ мѧ.

Стíхъ: Менѐ ждꙋ́тъ првⷣницы, до́ндеже возда́си мнѣ̀.

[З] Живе́тъ, глаго́ла прⷪ҇ро́къ, дꙋша̀ моѧ̀ гдⷭ҇и, и҆ восхва́литъ тѧ̀, взыщѝ ѻ҆вча̀ заблꙋ́ждшее мѧ̀, и҆ сопричти́ мѧ ста́дꙋ твоемꙋ̀: да́ждь мѝ вре́мѧ покаѧ́нiѧ, да стенѧ̀ вопiю́ ти: гдⷭ҇и, пре́жде да́же до конца̀ не поги́бнꙋ, сп҃си́ мѧ.

Стíхъ: И҆зꙿ глꙋбины̀ воззва́хъ къ тебѣ̀ гдⷭ҇и, гдⷭ҇и, ѹ҆слы́ши гла́съ мо́й.

[И] Согрѣши́хъ, согрѣши́хъ, престꙋпи́въ повелѣ̑нiѧ твоѧ̑ хрⷭ҇тѐ бж҃е, млⷭ҇тивъ бꙋ́ди мѝ бл҃годѣ́телю, да прозрю̀ внꙋ́треннима ѻ҆чи́ма, и҆ ѹ҆бѣ́гнꙋ тьмы̀, и҆ со стра́хомъ возопiю̀: гдⷭ҇и, пре́жде да́же до конца̀ не поги́бнꙋ, сп҃си́ мѧ. (л. сч҃а ѡ҆б.)

Стíхъ: Да бꙋ́дꙋтъ ѹ҆́ши твоѝ вне́млющѣ гла́сꙋ моле́нiѧ моегѡ̀.

[Ѳ] Sвѣ́рiе мѧ̀ ди́вiи ѡ҆бдержа́ша, но ѿ ни́хъ мѧ̀ и҆схитѝ влⷣко: хо́щеши бо є҆́же сп҃сти́сѧ, и҆ въ позна́нiе и҆́стины прiитѝ всѣ̑мъ человѣ́кѡмъ, ꙗ҆́кѡ созда́тель, и҆ со всѣ́ми и҆ менѐ сп҃сѝ: гдⷭ҇и, пре́жде да́же до конца̀ не поги́бнꙋ, сп҃си́ мѧ.

Стíхъ: А҆́ще беззакѡ́нiѧ на́зриши гдⷭ҇и гдⷭ҇и, кто̀ постои́тъ; ꙗ҆́кѡ ѹ҆ тебѐ ѡ҆чище́нiе є҆́сть.

[I] Цѣльба̀ бꙋ́ди мѝ бл҃годѣ́телю, и҆зба́вителю сп҃се мо́й, и҆ не ѿри́ни менѐ, ви́ждь мѧ̀ лежа́ща беззако́ньми, и҆ возста́ви мѧ̀ ꙗ҆́кѡ всеси́льный, да и҆ а҆́зъ возвѣщꙋ̀ дѣѧ̑нiѧ моѧ̑, и҆ вопiю́ ти: гдⷭ҇и, пре́жде да́же до конца̀ не поги́бнꙋ, сп҃си́ мѧ.

Стíхъ: И҆́мене ра́ди твоегѡ̀ потерпѣ́хъ тѧ̀ гдⷭ҇и, потерпѣ̀ дꙋша̀ моѧ̀ въ сло́во твоѐ, ѹ҆пова̀ дꙋша̀ моѧ̀ на гдⷭ҇а.

[К] Сокры́въ тала́нтъ да́нный мѝ, ꙗ҆́кѡ несмы́сленный ра́бъ въ зе́млю закопа́хъ: и҆́бо ꙗ҆́коже непотре́бный ѡ҆сꙋди́хсѧ, и҆ не дерза́ю про́чее проси́ти тѧ̀, ꙗ҆́кѡ неsло́бивый ѹ҆ще́дри мѧ̀, да и҆ а҆́зъ воззовꙋ̀: гдⷭ҇и, пре́жде да́же до конца̀ не поги́бнꙋ, сп҃си́ мѧ.

Стíхъ: Ѿ стра́жи ѹ҆́треннiѧ до но́щи, ѿ стра́жи ѹ҆́треннiѧ, да ѹ҆пова́етъ i҆и҃ль на гдⷭ҇а.

[Л] Е҆́зеро и҆зсꙋши́вый страсте́й, кровоточи́выѧ прикоснове́нiемъ ѻ҆мє́тъ твои́хъ, да́ждь мѝ ѡ҆ставле́нiе согрѣше́нiй, несꙋмнѣ́нною вѣ́рою тебѣ̀ притека́ющемꙋ, и҆ прiими́ мѧ ꙗ҆́коже ѻ҆́нꙋю, и҆ и҆сцѣлѝ мою̀ болѣ́знь: гдⷭ҇и, пре́жде да́же до конца̀ не поги́бнꙋ, сп҃си́ мѧ.

Стíхъ: Ꙗ҆́кѡ ѹ҆ гдⷭ҇а млⷭ҇ть, и҆ мно́гое ѹ҆ негѡ̀ и҆збавле́нiе, и҆ то́й и҆зба́витъ i҆и҃лѧ ѿ всѣ́хъ беззако́нiй є҆гѡ̀. (л. сч҃в)

[М] И҆́маши сѣдѣ́ти на прⷭ҇то́лѣ, сотвори́вый сло́вомъ нб҃о и҆ зе́млю: и҆́мамы всѝ предста́ти. повѣ́дающе тебѣ̀ грѣхѝ на́шѧ: пре́жде днѐ ѻ҆́нагѡ, въ покаѧ́нiи мѧ̀ прiимѝ: гдⷭ҇и, пре́жде да́же до конца̀ не поги́бнꙋ, сп҃си́ мѧ.

Стíхъ: Хвали́те гдⷭ҇а всѝ ꙗ҆зы́цы, похвали́те є҆го̀ всѝ лю́дiе.

[Н] При́зри ѻ҆́комъ бл҃гоꙋтро́бнымъ, и҆ бꙋ́ди мѝ млⷭ҇тивъ є҆ди́не сп҃се, то́ки да́рꙋй и҆сцѣле́нiй бѣ́дной мое́й и҆ ѻ҆каѧ́нной дꙋшѝ, и҆змы́й ѿ ка́ла дѣ́лъ мои́хъ, да воспою̀: гдⷭ҇и, пре́жде да́же до конца̀ не поги́бнꙋ, сп҃си́ мѧ.

Стíхъ: Ꙗ҆́кѡ ѹ҆тверди́сѧ млⷭ҇ть є҆гѡ̀ на на́съ, и҆ и҆́стина гдⷭ҇нѧ пребыва́етъ во вѣ́къ.

[Ѯ] Мечѝ ѹ҆гото́ва велiа́ръ, ѹ҆лови́ти потща́всѧ смире́ннꙋю мою̀ дꙋ́шꙋ, стра́нна сотвори́ мѧ ще́дре просвѣще́нiѧ, ра́зꙋма лица̀ твоегѡ̀: держа́вный въ крѣ́пости, сосꙋ́дѡвъ сегѡ̀ и҆схити́ мѧ: гдⷭ҇и, пре́жде да́же до конца̀ не поги́бнꙋ, сп҃си́ мѧ.

Стíхъ: Къ тебѣ̀ возведо́хъ ѻ҆́чи моѝ живꙋ́щемꙋ на нб҃сѝ: сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дiй свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀: та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже ѹ҆ще́дритъ ны̀.

[О] Всѣ̑мъ страсте́мъ порабо́тихсѧ, ѡ҆ста́вивъ зако́нъ и҆ бж҃е́ствєннаѧ писа̑нiѧ, всего́ мѧ и҆сцѣлѝ бл҃годѣ́телю, менѐ ра́ди по мнѣ̀ бы́въ бл҃же, ѡ҆брати́ мѧ ще́дрый, страсте́й потреби́телю: гдⷭ҇и, пре́жде да́же до конца̀ не поги́бнꙋ, сп҃си́ мѧ.

Стíхъ: Поми́лꙋй на́съ гдⷭ҇и, поми́лꙋй на́съ: ꙗ҆́кѡ по мно́гꙋ и҆спо́лнихомсѧ ѹ҆ничиже́нiѧ, наипа́че напо́лнисѧ дꙋша̀ на́ша поноше́нiѧ гобзꙋ́ющихъ и҆ ѹ҆ничиже́нiѧ го́рдыхъ. (л. сч҃в ѡ҆б.)

[П] Блꙋдни́ца слеза́ми ѡ҆моча́етъ пречⷭ҇тѣи же и҆ чⷭ҇тнѣ́и но́зѣ твоѝ, всѧ̑ ѹ҆вѣщава́ющи є҆́же притека́ти, и҆ прiима́ти разрѣше́нiе согрѣше́нiй свои́хъ. тоѧ̀ вѣ́рꙋ пода́ждь и҆ мнѣ̀ сп҃се, є҆́же вопи́ти тѝ: гдⷭ҇и, пре́жде да́же до конца̀ не поги́бнꙋ, сп҃си́ мѧ.

Припѣва́емъ къ про́чымъ: Сла́ва тебѣ̀ бж҃е на́шъ, сла́ва тебѣ̀.

[Р] Скве́рнꙋ ѡ҆чи́сти дꙋшѝ моеѧ̀, менѐ ра́ди ѡ҆бнища́вый, и҆ младе́нствовавый пло́тiю, ка́плю млⷭ҇ти твоеѧ̀ низпосла́въ, немощно́мꙋ и҆ ѻ҆каѧ́нномꙋ хрⷭ҇тѐ: ѡ҆мы́й ѿ скве́рны, ѹ҆врачꙋ́й недꙋ́гꙋюща: гдⷭ҇и, пре́жде да́же до конца̀ не поги́бнꙋ, сп҃си́ мѧ.

Стíхъ: Сла́ва тебѣ̀ бж҃е на́шъ, сла́ва тебѣ̀.

[С] Ѹ҆твердѝ влⷣко дꙋ́шꙋ мою̀, къ тебѣ̀ притека́ти, и҆ тебѣ̀ рабо́тати при́снѡ: покро́въ бо мо́й є҆сѝ и҆ храни́тель, и҆ застꙋпле́нiе и҆ по́мощь, сподо́би бж҃iй сло́ве, вопи́ти мнѣ̀ въ дерзнове́нiи: гдⷭ҇и, пре́жде да́же до конца̀ не поги́бнꙋ, сп҃си́ мѧ.

Стíхъ: Сла́ва тебѣ̀ бж҃е на́шъ, сла́ва тебѣ̀.

[Т] Стѣна̀ нерꙋши́маѧ бꙋ́ди на́мъ i҆и҃се сп҃се, и҆ млⷭ҇тивый бж҃е, нра́вы бо и҆ дѣ́лы прельще́ни спадо́хомъ: но возста́ви ꙗ҆́кѡ бл҃годѣ́тель созда́нiе, и҆ примири́сѧ ꙗ҆́кѡ ще́дръ. гдⷭ҇и, пре́жде да́же до конца̀ не поги́бнꙋ, сп҃си́ мѧ.

Стíхъ: Сла́ва тебѣ̀ бж҃е на́шъ, сла́ва тебѣ̀.

[Ꙋ] Сы́нъ блꙋ́дный бы́хъ, расточи́вый бога́тство, гла́домъ ны́нѣ и҆стаѧва́ю. подꙿ кро́въ тво́й прибѣга́ю, ꙗ҆́коже ѻ҆́наго прiими́ мѧ ѻ҆́ч҃е бл҃гíй, и҆ прича́стника трапе́зы сподо́би, є҆́же вопи́ти тебѣ̀: гдⷭ҇и, пре́жде да́же до конца̀ не поги́бнꙋ, сп҃си́ мѧ. (л. сч҃г)

Стíхъ: Сла́ва тебѣ̀ бж҃е на́шъ, сла́ва тебѣ̀.

[Ф] За́вистiю низложѝ раѧ̀, первозда́ннаго sлонача́льникъ: рекíй, є҆́же помѧнѝ, на дре́вѣ разбо́йникъ, прiѧ́тъ ра́й. а҆́зъ же вѣ́рою и҆ стра́хомъ, є҆́же помѧни́ мѧ, вопiю́ ти: гдⷭ҇и, пре́жде да́же до конца̀ не поги́бнꙋ, сп҃си́ мѧ.

Стíхъ: Сла́ва тебѣ̀ бж҃е на́шъ, сла́ва тебѣ̀.

[Х] Рꙋ́кꙋ мѝ прострѝ ꙗ҆́кѡ петро́ви, и҆ возведѝ и҆зꙿ глꙋбины̀ бж҃е, бл҃года́ть и҆ млⷭ҇ть мѝ пода́ждь, мл҃твами всенепоро́чныѧ мт҃ре, тебѐ ро́ждшiѧ безсѣ́меннѡ, и҆ ст҃ы́хъ твои́хъ всѣ́хъ: гдⷭ҇и, пре́жде да́же до конца̀ не поги́бнꙋ, сп҃си́ мѧ.

Стíхъ: Сла́ва тебѣ̀ бж҃е на́шъ, сла́ва тебѣ̀.

[Ѱ] Пою́ща прiими́ мѧ, на всѧ́къ де́нь а҆́гнче взе́млѧй грѣ́хъ мо́й, дꙋ́шꙋ и҆ тѣ́ло всецѣ́льнѡ въ рꙋ́цѣ твоѝ предлага́ю, и҆ въ нощѝ и҆ во днѝ до́лжнѡ вопiю́ ти: гдⷭ҇и, пре́жде да́же до конца̀ не поги́бнꙋ, сп҃си́ мѧ.

Сла́ва ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ.

[Ѡ] Ѽ неизрече́ннагѡ твоегѡ̀ бл҃гоꙋтро́бiѧ, пребл҃гíй, не sло́бивый гдⷭ҇и! ѽ безгрѣ́шный и҆ ще́дрый! не ѿри́ни менѐ ѿ лица̀ твоегѡ̀, ꙗ҆́кѡ да и҆ а҆́зъ бл҃года́рственнѡ, ра́дꙋѧсѧ и҆ поѧ̀ вопiю́ ти: гдⷭ҇и, пре́жде да́же до конца̀ не поги́бнꙋ, сп҃си́ мѧ.

И҆ ны́нѣ, бг҃оро́диченъ: Ѽ неизрече́ннаго снисхожде́нiѧ! ѽ стра́ннагѡ ржⷭ҇тва̀ пречꙋ́днагѡ! ѽ ка́кѡ дв҃а млⷣнца тѧ̀ но́ситъ во ѡ҆бꙿѧ́тiихъ свои́хъ творца̀ и҆ бг҃а! и҆зꙿ неѧ̀ воплоти́тисѧ и҆зво́ливый, бл҃годѣ́телю гдⷭ҇и, пре́жде да́же до конца̀ не поги́бнꙋ, сп҃си́ мѧ.

Вхо́дъ. Свѣ́те ти́хiй: Прокíменъ, ѱало́мъ ч҃г. Гла́съ д҃: Бг҃ъ ѿмще́нiй гдⷭ҇ь, бг҃ъ ѿмще́нiй, не ѡ҆бинꙋ́лсѧ є҆́сть. Стíхъ: Вознеси́сѧ сꙋдѧ́й землѝ, возда́ждь воздаѧ́нiе гѡ́рдымъ. (л. сч҃г ѡ҆б.)

Бытiѧ̀ чте́нiе. [Глава̀ з҃_i, ст. а҃-ѳ҃.]

Бы́сть а҆вра́мꙋ лѣ́тъ де́вѧтьдесѧтъ де́вѧть: и҆ ꙗ҆ви́сѧ гдⷭ҇ь а҆вра́мꙋ, и҆ речѐ є҆мꙋ̀: а҆́зъ є҆́смь бг҃ъ тво́й, бл҃гоꙋгожда́й предо мно́ю, и҆ бꙋ́ди непоро́ченъ. И҆ положꙋ̀ завѣ́тъ мо́й междꙋ̀ мно́ю, и҆ междꙋ̀ тобо́ю, и҆ ѹ҆мно́жꙋ тѧ̀ sѣлѡ̀. И҆ падѐ а҆вра́мъ на лицы̀ свое́мъ: и҆ речѐ є҆мꙋ̀ бг҃ъ глаго́лѧ: И҆ а҆́зъ сѐ завѣ́тъ мо́й съ тобо́ю, и҆ бꙋ́деши ѻ҆те́цъ мно́жества ꙗ҆зы́кѡвъ. И҆ не нарече́тсѧ ктомꙋ̀ и҆́мѧ твоѐ а҆вра́мъ, но бꙋ́детъ и҆́мѧ твоѐ а҆враа́мъ: ꙗ҆́кѡ ѻ҆тца̀ мно́гихъ ꙗ҆зы́кѡвъ положи́хъ тѧ̀. И҆ возращꙋ́ тѧ sѣлѡ̀ sѣлѡ̀, и҆ положꙋ́ тѧ въ наро́ды, и҆ ца́рiе и҆зꙿ тебѐ и҆зы́дꙋтъ: И҆ поста́влю завѣ́тъ мо́й междꙋ̀ мно́ю и҆ междꙋ̀ тобо́ю, и҆ междꙋ̀ сѣ́менемъ твои́мъ по тебѣ̀ въ ро́ды и҆́хъ въ завѣ́тъ вѣ́ченъ, да бꙋ́дꙋ тебѣ̀ бг҃ъ, и҆ сѣ́мени твоемꙋ̀ по тебѣ̀: И҆ да́мъ тебѣ̀ и҆ сѣ́мени твоемꙋ̀ по тебѣ̀ зе́млю, въ не́йже ѡ҆бита́еши, всю̀ зе́млю ханаа́ню во ѡ҆держа́нiе вѣ́чное, и҆ бꙋ́дꙋ и҆̀мъ бг҃ъ. И҆ речѐ бг҃ъ ко а҆враа́мꙋ: ты́ же завѣ́тъ мо́й соблюде́ши, ты̀ и҆ сѣ́мѧ твоѐ по тебѣ̀ въ ро́ды и҆́хъ.

Прокíменъ, ѱало́мъ ч҃д. Гла́съ д҃: Воспо́йте гдⷭ҇ви пѣ́снь но́вꙋ. Стíхъ: Воспо́йте гдⷭ҇ви, бл҃гослови́те и҆́мѧ є҆гѡ̀.

При́тчей чте́нiе. [Глава̀ є҃-_i, ст. к҃-л҃г. глава̀ s҃_i, ст. а҃-ѳ҃.]

Сы́нъ премꙋ́дръ весели́тъ ѻ҆тца̀: сы́нъ же безꙋ́менъ раздража́етъ ма́терь свою̀. Несмы́сленнагѡ стєзѝ скꙋ̑дны ѹ҆ма̀: мꙋ́жъ же разꙋ́менъ и҆справлѧ́ѧ хо́дитъ. Ѿлага́ютъ помышлє́нiѧ не чтꙋ́щiи со́нмищъ: въ сердца́хъ же совѣ́тныхъ пребыва́етъ совѣ́тъ: Не послꙋ́шаетъ sлы́й є҆гѡ̀, нижѐ рече́тъ поле́зно что̀ и҆ добро̀ ѻ҆́бщемꙋ. Пꙋтiѐ живота̀ помышлє́нiѧ разꙋ́мнагѡ, да ѹ҆клони́всѧ ѿ а҆́да сп҃се́тсѧ. До́мы досади́телей разорѧ́етъ гдⷭ҇ь: ѹ҆тверди́ же (л. сч҃д) предѣ́лъ вдови́цы. Ме́рзость гдⷭ҇ви по́мыслъ непра́ведный: чи́стыхъ же глаго́лы чє́стны. Гꙋби́тъ себѐ мздои́мецъ: ненави́дѧй же дарѡ́въ прiѧ́тiѧ сп҃се́тсѧ. млⷭ҇тынѧми и҆ вѣ́рами ѡ҆чища́ютсѧ грѣсѝ: стра́хомъ же гдⷭ҇нимъ ѹ҆клонѧ́етсѧ всѧ́къ ѿ sла̀. Сердца̀ првⷣныхъ поꙋча́ютсѧ вѣ́рѣ: ѹ҆ста́ же нечести́выхъ ѿвѣща́ютъ sла̑ѧ. прiѧ́тни предꙿ гдⷭ҇емъ пꙋтiѐ мꙋже́й првⷣныхъ, и҆́миже и҆ вразѝ дрꙋ́зи быва́ютъ. Дале́че ѿстои́тъ бг҃ъ ѿ нечести́выхъ: мл҃твы же првⷣныхъ послꙋ́шаетъ. лꙋ́чше ма́лое прiѧ́тiе съ пра́вдою, не́жели мнѡ́гаѧ жи̑та съ непра́вдою. се́рдце мꙋ́жа да мы́слитъ пра́вєднаѧ, да ѿ бг҃а и҆спра́вѧтсѧ стѡпы̀ є҆гѡ̀. Ви́дѧщее ѻ҆́ко дѡ́браѧ, весели́тъ се́рдце: сла́ва же бл҃га́ѧ ѹ҆тꙋчнѧ́етъ кѡ́сти. Слꙋ́шаѧй ѡ҆бличе́нiй живота̀, посредѣ̀ премꙋ́дрыхъ водвори́тсѧ. И҆́же ѿмета́етъ наказа́нiе, ненави́дитъ себѐ: соблюда́ѧй же ѡ҆бличє́нiѧ, лю́битъ свою̀ дꙋ́шꙋ. Стра́хъ гдⷭ҇нь наказа́нiе, и҆ премꙋ́дрость: и҆ нача́ло сла́вы ѿвѣща́етъ є҆́й: [предꙿи́детъ же смирє́ннымъ сла́ва.] Человѣ́кꙋ предложе́нiе се́рдца: и҆ ѿ гдⷭ҇а ѿвѣ́тъ ѧ҆зы́ка. Всѧ̑ дѣла̀ смире́ннагѡ ꙗ҆влє́нна предꙿ бг҃омъ: и҆ ѹ҆крѣплѧ́ѧй дꙋ́хи гдⷭ҇ь. Прибли́жи ко гдⷭ҇ꙋ дѣла̀ твоѧ̑, и҆ ѹ҆твердѧ́тсѧ помышлє́нiѧ твоѧ̑. Всѧ̑ содѣ́ла гдⷭ҇ь себѐ ра́ди: нечести́вiи же въ де́нь sо́лъ поги́бнꙋтъ. Нечи́стъ предꙿ бг҃омъ всѧ́къ высокосе́рдый, въ рꙋ́кꙋ же рꙋ́цѣ влага́ѧй непра́веднѡ, не ѡ҆безвини́тсѧ. Нача́ло пꙋтѝ бл҃га, є҆́же твори́ти пра́вєднаѧ, прiѧ̑тна же предꙿ бг҃омъ па́че, не́жели жре́ти жє́ртвы. И҆ща́й гдⷭ҇а, ѡ҆брѧ́щетъ ра́зꙋмъ съ пра́вдою: Пра́вѣ же и҆́щꙋщiи є҆гѡ̀, ѡ҆брѧ́щꙋтъ ми́ръ. Всѧ̑ дѣла̀ гдⷭ҇нѧ съ пра́вдою: храни́тсѧ же нечести́вый на де́нь sо́лъ.

Та́же, Да и҆спра́витсѧ мл҃тва моѧ̀: И҆ про́чее послѣ́дованiе преждеѡсщ҃е́нныхъ. А҆́ще ли не бꙋ́детъ преждеѡсщ҃е́нныѧ: На Гдⷭ҇и (л. сч҃д ѡ҆б.) воззва́хъ, пое́мъ трiѡ́ди подѡ́бны трѝ: и҆ стiхи̑ры к҃д, вели́кагѡ канѡ́на. На стiхо́внѣ самогла́сенъ днѐ, два́жды, и҆ мч҃нченъ. Сла́ва, и҆ ны́нѣ, бг҃оро́диченъ: и҆ про́чее. Прокíменъ. И҆ чтє́нiѧ.

На трапе́зѣ разрѣша́емъ на є҆ле́й, и҆ вiна̀ причаща́емсѧ трꙋда̀ ра́ди бдѣ́ннагѡ, хотѧ́щагѡ бы́ти. Внима́ющiи же сп҃сти́сѧ, воздержа́нiю прилѣжа́тъ: мно́жайшiи же постꙋ̀ нелицемѣ́рнꙋ. Повече́рiе же глаго́лемъ ма́лое въ ке́ллiахъ безꙿ покло́нѡвъ.

По трист҃о́мъ конда́къ а҆ндре́ева канѡ́на. Та́кожде и҆ полꙋ́нощницꙋ.

Въ четверто́къ пѧ́тыѧ недѣ́ли ст҃ы́хъ постѡ́въ,

кле́плетъ въ д҃-й ча́съ но́щи. И҆ собра́вшымсѧ на́мъ въ цр҃ковь быва́етъ нача́ло ѿ i҆ере́а, по ѻ҆бы́чаю. И҆ глаго́лемъ: Цр҃ю̀ нбⷭ҇ный: Трист҃о́е, и҆ Ѻ҆́ч҃е на́шъ: Гдⷭ҇и поми́лꙋй, в҃_i. Сла́ва, и҆ ны́нѣ: Прiиди́те поклони́мсѧ: И҆ про́чыѧ два̀ ѱалма̀, ѳ҃_i и҆ к҃: и҆ ѻ҆бы̑чныѧ тропарѝ, и҆ є҆ктенiа̀. И҆ посе́мъ глаго́лемъ шестоѱа́лмiе, и҆ по ѱалмѣ́хъ пое́мъ А҆ллилꙋ́iа, и҆ тро́ичны гла́са, ꙗ҆́коже ѻ҆бы́чай. И҆ стiхосло́вимъ каѳíсмꙋ є҆ди́нꙋ и҃-ю. Та́же глаго́лемъ сѣда́льны ѻ҆смогла́сника. чте́мъ житiѐ прпⷣбныѧ марíи, на двѣ̀ статiи̑. Та́же ѱало́мъ н҃. Пѣ́сней не стiхосло́вимъ. И҆ а҆́бiе начина́емъ вели́кiй канѡ́нъ ко́снѡ, и҆ съ сокрꙋше́ннымъ се́рдцемъ и҆ гла́сомъ, творѧ́ще на кíйждо тропа́рь мета̑нiѧ трѝ.

Канѡ́нъ вели́кiй, творе́нiе ст҃а́гѡ а҆ндре́а кри́тскагѡ i҆ерⷭ҇ли́мскагѡ. Гла́съ s҃.

Пѣ́снь а҃.

I҆рмо́съ: Помо́щникъ и҆ покрови́тель бы́сть мнѣ̀ во сп҃се́нiе: се́й мо́й бг҃ъ и҆ просла́влю є҆го̀: бг҃ъ ѻ҆тца̀ моегѡ̀, и҆ вознесꙋ̀ є҆го̀: сла́вно бо просла́висѧ:

Припѣ́въ: Поми́лꙋй мѧ̀, бж҃е, поми́лꙋй мѧ̀.

Ѿкꙋ́дꙋ начнꙋ̀ пла́кати ѡ҆каѧ́ннагѡ моегѡ̀ житiѧ̀ дѣѧ́нiй; ко́е ли положꙋ̀ нача́ло, хрⷭ҇тѐ, ны́нѣшнемꙋ рыда́нiю; (л. сч҃є) но ꙗ҆́кѡ бл҃гоꙋтро́бенъ, да́ждь мѝ прегрѣше́нiй ѡ҆ставле́нiе.

Грѧдѝ ѡ҆каѧ́ннаѧ дꙋшѐ, съ пло́тiю твое́ю, зижди́телю всѣ́хъ и҆сповѣ́ждьсѧ, и҆ ѡ҆ста́нисѧ про́чее пре́жднѧгѡ безслове́сiѧ, и҆ принесѝ бг҃ꙋ въ покаѧ́нiи сле́зы.

Первозда́ннагѡ а҆да́ма престꙋпле́нiю поревнова́въ, позна́хъ себѐ ѡ҆бнаже́на ѿ бг҃а и҆ прⷭ҇носꙋ́щнагѡ црⷭ҇твiѧ и҆ сла́дости, грѣ̑хъ ра́ди мои́хъ.

Ѹ҆вы̀ мнѣ̀ ѡ҆каѧ́ннаѧ дꙋшѐ, что̀ ѹ҆подо́биласѧ є҆сѝ пе́рвѣй є҆́ѵѣ; ви́дѣла бо є҆сѝ sлѣ̀, и҆ ѹ҆ѧзви́ласѧ є҆сѝ го́рцѣ, и҆ коснꙋ́ласѧ є҆сѝ дре́ва и҆ вкꙋси́ла є҆сѝ де́рзостнѡ безслове́сныѧ снѣ́ди.

Вмѣ́стѡ є҆́ѵы чꙋ́вственныѧ мы́сленнаѧ мѝ бы́сть є҆́ѵа, во пло́ти стра́стный по́мыслъ, показꙋ́ѧй сла̑дкаѧ и҆ вкꙋша́ѧй прⷭ҇нѡ го́рькаго напое́нiѧ.

Досто́йно и҆зꙿ є҆де́ма и҆згна́нъ бы́сть, ꙗ҆́кѡ не сохрани́въ є҆ди́нꙋ твою̀, сп҃се, за́повѣдь а҆да́мъ: а҆́зъ же что̀ постраждꙋ̀, ѿмета́ѧ всегда̀ живѡ́тнаѧ твоѧ̑ словеса̀;

Ка́iново преше́дъ ѹ҆бíйство, произволе́нiемъ бы́хъ ѹ҆бíйца со́вѣсти дꙋше́внѣй, ѡ҆живи́въ пло́ть, и҆ воева́въ на ню̀ лꙋка́выми мои́ми дѣѧ́ньми.

А҆́велевѣ i҆и҃се, не ѹ҆подо́бихсѧ пра́вдѣ, да́ра тебѣ̀ прiѧ́тна не принесо́хъ когда̀, ни дѣѧ́нiѧ бж҃е́ственна, ни же́ртвы чи́стыѧ, ни житiѧ̀ непоро́чнагѡ.

Ꙗ҆́кѡ ка́iнъ и҆ мы̀, дꙋшѐ ѻ҆каѧ́ннаѧ, всѣ́хъ содѣ́телю дѣѧ̑нiѧ сквє́рнаѧ, и҆ же́ртвꙋ поро́чнꙋю, и҆ непотре́бное житiѐ принесо́хомъ вкꙋ́пѣ: тѣ́мже и҆ ѡ҆сꙋди́хомсѧ.

Бре́нiе зда́тель живосозда́въ, вложи́лъ є҆сѝ мнѣ̀ пло́ть и҆ кѡ́сти, и҆ дыха́нiе и҆ жи́знь: но ѽ тво́рче мо́й, и҆зба́вителю мо́й, и҆ сꙋдiѐ ка́ющасѧ прiими́ мѧ. (л. сч҃є ѡ҆б.)

И҆звѣща́ю тѝ сп҃се, грѣхѝ, ꙗ҆̀же содѣ́ѧхъ, и҆ дꙋшѝ и҆ тѣ́ла моегѡ̀ ꙗ҆́звы, ꙗ҆̀же внꙋ́трь ѹ҆бíйственнiи по́мыслы разбо́йнически на мѧ̀ возложи́ша.

А҆́ще и҆ согрѣши́хъ, сп҃се, но вѣ́мъ, ꙗ҆́кѡ чл҃вѣколю́бецъ є҆сѝ, наказꙋ́еши млⷭ҇тивнѡ, и҆ милосе́рдствꙋеши те́плѣ: слезѧ́ща зри́ши, и҆ притека́еши ꙗ҆́кѡ ѻ҆ц҃ъ, призыва́ѧ блꙋ́днаго.

Пове́ржена мѧ̀ сп҃се, предꙿ враты̀ твои́ми, понѐ на ста́рость не ѿри́ни менѐ во а҆́дъ тща̀, но пре́жде конца̀, ꙗ҆́кѡ чл҃вѣколю́бецъ, да́ждь мѝ прегрѣше́нiй ѡ҆ставле́нiе.

Въ разбо́йники впады́й а҆́зъ є҆́смь, помышле́ньми мои́ми, ве́сь ѿ ни́хъ ѹ҆ѧзви́хсѧ ны́нѣ, и҆ и҆спо́лнихсѧ ра́нъ: но са́мъ мѝ предста́въ, хрⷭ҇тѐ сп҃се и҆сцѣлѝ.

Сщ҃е́нникъ мѧ̀ предви́дѣвъ ми́мѡ и҆́де, и҆ леѵíтъ ви́дѧ въ лю́тыхъ на́га презрѣ̀: но и҆зꙿ мр҃íи возсiѧ́вый i҆и҃се, ты̀ предста́въ ѹ҆ще́дри мѧ̀.

А҆́гнче бж҃iй, взе́млѧй грѣхѝ всѣ́хъ, возмѝ бре́мѧ ѿ менѐ тѧ́жкое грѣхо́вное, и҆ ꙗ҆́кѡ бл҃гоꙋтро́бенъ, да́ждь мѝ сле́зы ѹ҆миле́нiѧ.

Покаѧ́нiѧ вре́мѧ, прихождꙋ́ ти созда́телю моемꙋ̀, возмѝ бре́мѧ ѿ менѐ тѧ́жкое грѣхо́вное, и҆ ꙗ҆́кѡ бл҃гоꙋтро́бенъ, да́ждь мѝ сле́зы ѹ҆миле́нiѧ.

Не возгнꙋша́йсѧ менѐ сп҃се, не ѿри́ни ѿ твоегѡ̀ лица̀, возмѝ бре́мѧ ѿ менѐ тѧ́жкое грѣхо́вное и҆, ꙗ҆́кѡ бл҃гоꙋтро́бенъ, да́ждь мнѣ̀ грѣхопаде́нiй ѡ҆ставле́нiе.

Вѡ́льнаѧ, сп҃се, и҆ невѡ́льнаѧ прегрѣшє́нiѧ моѧ̑, ꙗ҆влє́ннаѧ и҆ сокровє́ннаѧ и҆ вѣ́дѡмаѧ и҆ невѣ́дѡмаѧ, всѧ̑ прости́въ, ꙗ҆́кѡ бг҃ъ, ѡ҆чи́сти и҆ сп҃си́ мѧ.

Ѿ ю҆́ности хрⷭ҇тѐ, за́пѡвѣди твоѧ̑ престꙋпи́хъ, всестра́стнѡ небрегíй, ѹ҆ны́нiемъ преидо́хъ житiѐ. тѣ́мже зовꙋ́ ти сп҃се: понѐ на коне́цъ сп҃си́ мѧ. (л. сч҃s)

Бога́тство моѐ сп҃се, и҆знꙋри́въ въ блꙋдѣ̀, пꙋ́стъ є҆́смь плодѡ́въ бл҃гочести́выхъ, а҆́лченъ же зовꙋ̀: ѻ҆́ч҃е щедро́тъ, предвари́въ ты́ мѧ ѹ҆ще́дри.

Тебѣ̀ припа́даю i҆и҃се, согрѣши́хъ тѝ, ѡ҆чи́сти мѧ̀, возмѝ бре́мѧ ѿ менѐ тѧ́жкое грѣхо́вное, и҆ ꙗ҆́кѡ бл҃гоꙋтро́бенъ, да́ждь мѝ сле́зы ѹ҆миле́нiѧ.

Не вни́ди со мно́ю въ сꙋ́дъ носѧ̀ моѧ̑ дѣѧ̑нiѧ, словеса̀ и҆зыскꙋ́ѧ, и҆ и҆справлѧ́ѧ стремлє́нiѧ: но въ щедро́тахъ твои́хъ презира́ѧ моѧ̑ лю̑таѧ, сп҃си́ мѧ всеси́льне.

И҆́ный канѡ́нъ прпⷣбныѧ ма́тере на́шеѧ марíи є҆гѵ́петскiѧ, въ то́йже гла́съ, и҆ i҆рмо́съ. Е҆гѡ́же краестро́чiе: Ты̀ прпⷣбнаѧ марíе помога́й.

Запѣ́въ: Прпⷣбнаѧ ма́ти марíе, молѝ бг҃а ѡ҆ на́съ.

Ты́ ми да́ждь свѣтоза́рнꙋю бл҃года́ть ѿ бж҃е́ственнагѡ свы́ше промышле́нiѧ, и҆збѣжа́ти страсте́й ѡ҆мраче́нiѧ, и҆ пѣ́ти ѹ҆се́рднѡ, твоегѡ̀ марíе житiѧ̀, кра̑снаѧ и҆справлє́нiѧ.

Прикло́ньшисѧ хрⷭ҇тѡ́вымъ бж҃е́ствєннымъ зако́нѡмъ, къ семꙋ̀ пристꙋпи́ла є҆сѝ, сла́достей неꙋдержи̑маѧ стремлє́нiѧ ѡ҆ста́вивши, и҆ всѧ́кꙋю добродѣ́тель всебл҃гоговѣ́йнѡ, ꙗ҆́кѡ є҆ди́нꙋ и҆спра́вила є҆сѝ.

А҆ндре́ю: Прпⷣбне ѻ҆́тче а҆ндре́е молѝ бг҃а ѡ҆ на́съ.

Мл҃твами твои́ми на́съ, а҆ндре́е, и҆зба́ви страсте́й безче́стныхъ и҆ црⷭ҇твiѧ ны́нѣ хрⷭ҇то́ва ѻ҆́бщники вѣ́рою и҆ любо́вiю воспѣва́ющiѧ тѧ̀, сла́вне, покажѝ, мо́лимсѧ.

Сла́ва, трⷪ҇ченъ: Пресꙋ́щнаѧ трⷪ҇це, во є҆ди́ницѣ покланѧ́емаѧ, возмѝ бре́мѧ ѿ менѐ тѧ́жкое грѣхо́вное, и҆ ꙗ҆́кѡ бл҃гоꙋтро́бна, да́ждь мѝ сле́зы ѹ҆миле́нiѧ.

Бг҃оро́диченъ: Бцⷣе, наде́жде и҆ предста́тельство тебѐ пою́щихъ, возмѝ бре́мѧ ѿ менѐ тѧ́жкое грѣхо́вное, и҆ ꙗ҆́кѡ влⷣчца чⷭ҇таѧ, ка́ющасѧ прiими́ мѧ. (л. сч҃s ѡ҆б.)

Пѣ́снь в҃.

I҆рмо́съ: Вонмѝ нб҃о, и҆ возглаго́лю, и҆ воспою̀ хрⷭ҇та̀, ѿ дв҃ы пл҃тiю прише́дшаго.

Вонмѝ нб҃о, и҆ возглаго́лю, землѐ, внꙋша́й гла́съ, ка́ющiйсѧ къ бг҃ꙋ и҆ воспѣва́ющiй є҆го̀.

Вонми́ ми, бж҃е, сп҃се мо́й млⷭ҇тивнымъ твои́мъ ѻ҆́комъ, и҆ прiимѝ моѐ те́плое и҆сповѣ́данiе.

Согрѣши́хъ па́че всѣ́хъ человѣ̑къ, є҆ди́нъ согрѣши́хъ тебѣ̀: но ѹ҆ще́дри ꙗ҆́кѡ бг҃ъ, сп҃се, творе́нiе твоѐ.

Бꙋ́рѧ мѧ̀ sлы́хъ ѡ҆бдержи́тъ, бл҃гоꙋтро́бне гдⷭ҇и: но ꙗ҆́кѡ петрꙋ̀, и҆ мнѣ̀ рꙋ́кꙋ прострѝ.

Сле́зы блꙋдни́цы, ще́дре, и҆ а҆́зъ предлага́ю: ѡ҆чⷭ҇ти мѧ̀, сп҃се, бл҃гоꙋтро́бiемъ твои́мъ.

Ѡ҆мрачи́хъ дꙋше́внꙋю красотꙋ̀ страсте́й сластьмѝ, и҆ всѧ́чески ве́сь ѹ҆́мъ пе́рсть сотвори́хъ.

Раздра́хъ ны́нѣ ѡ҆де́ждꙋ мою̀ пе́рвꙋю, ю҆́же мѝ и҆зтка̀ зижди́тель и҆знача́ла, и҆ ѿтꙋ́дꙋ лежꙋ̀ на́гъ.

Ѡ҆блеко́хсѧ въ раздра́ннꙋю ри́зꙋ, ю҆́же и҆зтка́ ми sмíй совѣ́томъ, и҆ стыждꙋ́сѧ.

Воззрѣ́хъ на садо́внꙋю красотꙋ̀ и҆ прельсти́хсѧ ѹ҆мо́мъ: и҆ ѿтꙋ́дꙋ лежꙋ̀ на́гъ, и҆ срамлѧ́юсѧ.

Дѣ́лаша на хребтѣ̀ мое́мъ всѝ нача̑льницы страсте́й, продолжа́юще на мѧ̀ беззако́нiе и҆́хъ.

Погꙋби́хъ первозда́ннꙋю добро́тꙋ и҆ бл҃голѣ́пiе моѐ, и҆ ны́нѣ лежꙋ̀ на́гъ, и҆ стыждꙋ́сѧ.

Сшива́ше кѡ́жныѧ ри̑зы грѣ́хъ мнѣ̀, ѡ҆бнажи́вый мѧ̀ пе́рвыѧ бг҃отка́нныѧ ѻ҆де́жды.

Ѡ҆бложе́нъ є҆́смь ѡ҆дѣѧ́нiемъ стꙋда̀, ꙗ҆́коже ли́ствiемъ смоко́внымъ, во ѡ҆бличе́нiе мои́хъ самовла́стныхъ страсте́й. (л. сч҃з)

Ѡ҆дѣ́ѧхсѧ въ сра́мнꙋю ри́зꙋ, и҆ ѡ҆кровавле́ннꙋю стꙋ́днѡ, тече́нiемъ стра́стнагѡ и҆ любосла́стнагѡ живота̀.

Ѡ҆скверни́хъ пло́ти моеѧ̀ ри́зꙋ и҆ ѡ҆калѧ́хъ є҆́же по ѡ҆́бразꙋ, сп҃се, и҆ по подо́бiю.

Впадо́хъ въ стра́стнꙋю па́гꙋбꙋ и҆ въ веще́ственнꙋю тлю̀, и҆ ѿто́лѣ до ны́нѣ вра́гъ мнѣ̀ досажда́етъ.

Любове́щное и҆ любоимѣ́нное житiѐ, невоздержа́нiемъ сп҃се предпоче́тъ ны́нѣ, тѧ́жкимъ бре́менемъ ѡ҆бложе́нъ є҆́смь.

Ѹ҆краси́хъ плотскíй ѡ҆́бразъ скве́рныхъ помышле́нiй разли́чнымъ ѡ҆бложе́нiемъ, и҆ ѡ҆сꙋжда́юсѧ.

Внѣ́шнимъ прилѣ́жнѡ бл҃гоꙋкраше́нiемъ є҆ди́нѣмъ попеко́хсѧ, внꙋ́треннюю презрѣ́въ бг҃оѡбра́знꙋю ски́нiю.

Воѡбрази́въ мои́хъ страсте́й безꙿѡбра́зiе, любосла́стными стремле́ньми погꙋби́хъ ѹ҆ма̀ красотꙋ̀.

Погребо́хъ пе́рвагѡ ѡ҆́браза добро́тꙋ сп҃се страстьмѝ, ю҆́же ꙗ҆́кѡ и҆ногда̀ дра́хмꙋ, взыска́въ ѡ҆брѧ́щи.

Согрѣши́хъ, ꙗ҆́коже блꙋдни́ца вопiю́ ти: є҆ди́нъ согрѣши́хъ тебѣ̀, ꙗ҆́кѡ мѵ́ро прiимѝ сп҃се и҆ моѧ̑ сле́зы.

Поползо́хсѧ ꙗ҆́кѡ дв҃дъ блꙋ́днѡ, и҆ ѡ҆скверни́хсѧ: но ѡ҆мы́й и҆ менѐ сп҃се, слеза́ми.

Ѡ҆чи́сти, ꙗ҆́коже мыта́рь вопiю́ ти, сп҃се ѡ҆чи́сти мѧ̀: никто́же бо сꙋ́щихъ и҆зꙿ а҆да́ма, ꙗ҆́коже а҆́зъ согрѣши́хъ тебѣ̀.

Ни сле́зъ, нижѐ покаѧ́нiѧ и҆́мамъ, нижѐ ѹ҆миле́нiѧ: са́мъ мѝ сiѧ̑ сп҃се, ꙗ҆́кѡ бг҃ъ да́рꙋй.

Две́рь твою̀ не затворѝ мнѣ̀ тогда̀, гдⷭ҇и, гдⷭ҇и: но ѿве́рзи мѝ сiю̀ ка́ющемꙋсѧ тебѣ̀.

Чл҃вѣколю́бче хотѧ́й всѣ̑мъ сп҃сти́сѧ, ты̀ воззови́ мѧ, и҆ прiимѝ ꙗ҆́кѡ бл҃гъ ка́ющагосѧ.

Внꙋшѝ воздыха̑нiѧ дꙋшѝ моеѧ̀, и҆ ѻ҆́чiю моє́ю прiимѝ ка̑пли сп҃се, и҆ сп҃си́ мѧ. (л. сч҃з ѡ҆б.)

Бг҃оро́диченъ: Пречⷭ҇таѧ бцⷣе дв҃о, є҆ди́на всепѣ́таѧ, молѝ прилѣ́жнѡ во є҆́же сп҃сти́сѧ на́мъ.

I҆рмо́съ: Ви́дите ви́дите, ꙗ҆́кѡ а҆́зъ є҆́смь бг҃ъ: ма́ннꙋ ѡ҆дожди́вый, и҆ во́дꙋ и҆зꙿ ка́мене и҆сточи́вый дре́вле въ пꙋсты́ни лю́демъ мои̑мъ десни́цею є҆ди́ною, и҆ крѣ́постiю мое́ю.

Ви́дите ви́дите, ꙗ҆́кѡ а҆́зъ є҆́смь бг҃ъ: внꙋша́й дꙋшѐ моѧ̀ гдⷭ҇а вопiю́ща, и҆ ѹ҆дали́сѧ пре́жнѧгѡ грѣха̀, и҆ бо́йсѧ ꙗ҆́кѡ неꙋмы́тнагѡ, и҆ ꙗ҆́кѡ сꙋдiѝ и҆ бг҃а.

Комꙋ̀ ѹ҆подо́биласѧ є҆сѝ многогрѣ́шнаѧ дꙋшѐ, то́кмѡ пе́рвомꙋ ка́iнꙋ, и҆ ламе́хꙋ ѻ҆́номꙋ, каменова́вшаѧ тѣ́ло sлодѣ́йствы, и҆ ѹ҆би́вшаѧ ѹ҆́мъ безслове́сными стремле́ньми.

Всѧ̑ пре́жде зако́на прете́кши, ѽ дꙋшѐ! си́ѳꙋ не ѹ҆подо́биласѧ є҆сѝ, ни є҆нѡ́са подража́ла є҆сѝ, ни є҆нѡ́ха преложе́нiемъ, ни нѡ́ѧ: но ꙗ҆ви́ласѧ є҆сѝ ѹ҆бо́га пра́ведныхъ жи́зни.

Е҆ди́на ѿве́рзла є҆сѝ хлѧ̑би гнѣ́ва, бг҃а твоегѡ̀, дꙋшѐ моѧ̀, и҆ потопи́ла є҆сѝ всю̀, ꙗ҆́коже зе́млю пло́ть, и҆ дѣѧ̑нiѧ и҆ житiѐ, и҆ пребыла̀ є҆сѝ внѣ̀ сп҃си́тельнагѡ ковче́га.

Мꙋ́жа ѹ҆би́хъ, глаго́летъ, въ ꙗ҆́звꙋ мнѣ̀, и҆ ю҆́ношꙋ въ стрꙋ́пъ, ламе́хъ рыда́ѧ вопiѧ́ше, ты́ же не трепе́щеши ѽ дꙋшѐ моѧ̀, ѡ҆калѧ́вши пло́ть, и҆ ѹ҆́мъ ѡ҆скверни́вши.

Ѽ ка́кѡ поревнова́хъ ламе́хꙋ, пе́рвомꙋ ѹ҆бíйцѣ, дꙋ́шꙋ ꙗ҆́кѡ мꙋ́жа, ѹ҆́мъ ꙗ҆́кѡ ю҆́ношꙋ, ꙗ҆́кѡ бра́та же моегѡ̀ тѣ́ло ѹ҆би́въ, ꙗ҆́кѡ ка́iнъ ѹ҆бíйца, любосла́стными стремле́ньми.

Сто́лпъ ѹ҆мꙋдри́ла є҆сѝ созда́ти ѽ дꙋшѐ, и҆ ѹ҆твержде́нiе водрꙋзи́ти твои́ми похотьмѝ, а҆́ще не бы̀ зижди́тель ѹ҆держа́лъ совѣ́ты твоѧ̑, и҆ низве́рглъ на зе́млю ѹ҆хищрє́нiѧ твоѧ̑. (л. сч҃и)

Ѹ҆ѧзви́хсѧ, ѹ҆ра́нихсѧ, сѐ стрѣ́лы вра̑жiѧ ѹ҆ѧзви́вшыѧ мою̀ дꙋ́шꙋ и҆ тѣ́ло: сѐ стрꙋ́пи, гноє́нiѧ, ѡ҆мрачє́нiѧ, вопiю́тъ ра̑ны самово́льныхъ мои́хъ страсте́й.

Ѡ҆дождѝ гдⷭ҇ь ѿ гдⷭ҇а ѻ҆́гнь и҆ногда̀, на беззако́нiе гнѣ́вающее соже́гъ содо́млѧны: ты́ же ѻ҆́гнь вжегла̀ є҆сѝ гее́нскiй, въ не́мже и҆́маши, ѽ дꙋшѐ, сожещи́сѧ.

Разꙋмѣ́йте и҆ ви́дите, ꙗ҆́кѡ а҆́зъ є҆́смь бг҃ъ, и҆спыта́ѧй сердца̀, и҆ ѹ҆мꙋ́чаѧй мы̑сли, ѡ҆блича́ѧй дѣѧ̑нiѧ, и҆ попалѧ́ѧй грѣхѝ, и҆ сꙋдѧ́й си́рꙋ, и҆ смире́нꙋ, и҆ ни́щꙋ.

Прпⷣбнѣй: Просте́рла є҆сѝ рꙋ́цѣ твоѝ къ ще́дромꙋ бг҃ꙋ, марíе, въ бе́зднѣ sѡ́лъ погрꙋжа́емаѧ: и҆ ꙗ҆́коже петрꙋ̀ чл҃вѣколю́бнѡ, рꙋ́кꙋ бж҃е́ственнꙋю прострѐ, твоѐ ѡ҆браще́нiе всѧ́чески и҆скíй.

Марíи: Всѣ́мъ ѹ҆се́рдiемъ и҆ любо́вiю притекла̀ є҆сѝ хрⷭ҇тꙋ̀, пе́рвый грѣха̀ пꙋ́ть ѿвра́щши, и҆ въ пꙋсты́нѧхъ непроходи́мыхъ пита́ющисѧ, и҆ тогѡ̀ чи́стѣ соверша́ющи бж҃е́ствєнныѧ за́пѡвѣди.

Запѣ́въ: Прпⷣбне ѻ҆́тче а҆ндре́е, молѝ бг҃а ѡ҆ на́съ.

Ви́димъ, ви́димъ чл҃вѣколю́бiе, ѽ дꙋшѐ, бг҃а и҆ влⷣки; сегѡ̀ ра́ди пре́жде конца̀, томꙋ̀ со слеза́ми припаде́мъ вопiю́ще: а҆ндре́ѧ мл҃твами, сп҃се, поми́лꙋй на́съ.

Сла́ва, трⷪ҇ченъ: Безнача́льнаѧ, несозда́ннаѧ трⷪ҇це, нераздѣ́льнаѧ є҆ди́нице, ка́ющасѧ мѧ̀ прiимѝ, согрѣши́вша сп҃сѝ: твоѐ є҆́смь созда́нiе, не пре́зри, но пощадѝ, и҆ и҆зба́ви мѧ̀ ѻ҆́гненнагѡ ѡ҆сꙋжде́нiѧ.

Бг҃оро́диченъ: Пречⷭ҇таѧ влⷣчце бг҃ороди́тельнице, наде́ждо къ тебѣ̀ притека́ющихъ, и҆ приста́нище сꙋ́щихъ въ бꙋ́ри, млⷭ҇тиваго и҆ созда́телѧ, и҆ сн҃а твоего̀, ѹ҆ми́лостиви и҆ мнѣ̀ мл҃твами твои́ми.

Пѣ́снь г҃.

I҆рмо́съ: На недви́жимѣмъ, хрⷭ҇тѐ, ка́мени за́повѣдей твои́хъ ѹ҆твердѝ моѐ помышле́нiе. (л. сч҃и ѡ҆б.)

Ѻ҆́гнь ѿ гдⷭ҇а и҆ногда̀ гдⷭ҇ь ѡ҆дожди́въ, зе́млю содо́мскꙋю пре́жде попалѝ.

На горѣ̀ спаса́йсѧ, дꙋшѐ, ꙗ҆́коже лѡ́тъ ѻ҆́ный, и҆ въ сигѡ́ръ ѹ҆гонза́й.

Бѣ́гай запале́нiѧ, ѽ дꙋшѐ, бѣ́гай содо́мскагѡ горѣ́нiѧ, бѣ́гай тлѣ́нiѧ бжⷭ҇твеннагѡ пла́мене.

И҆сповѣ́даюсѧ тебѣ̀, сп҃се: согрѣши́хъ, согрѣши́хъ тѝ: но ѡ҆сла́би, ѡ҆ста́ви мѝ, ꙗ҆́кѡ бл҃гоꙋтро́бенъ.

Согрѣши́хъ тебѣ̀ є҆ди́нъ а҆́зъ, согрѣши́хъ па́че всѣ́хъ, хрⷭ҇тѐ сп҃се, да не пре́зриши менѐ.

Ты̀ є҆сѝ па́стырь до́брый, взыщѝ менѐ а҆́гнца, и҆ заблꙋ́ждшагѡ да не пре́зриши менѐ.

Ты̀ є҆сѝ сла́дкiй, i҆и҃се, ты̀ є҆сѝ созда́тель мо́й: въ тебѣ̀, сп҃се, ѡ҆правда́юсѧ.

Сла́ва, трⷪ҇ченъ: Ѽ трⷪ҇це є҆ди́нице бж҃е! сп҃сѝ на́съ ѿ пре́лести, и҆ и҆скꙋше́нiй, и҆ ѡ҆бстоѧ́нiй.

Бг҃оро́диченъ: Ра́дꙋйсѧ, бг҃опрiѧ́тнаѧ ѹ҆тро́бо, ра́дꙋйсѧ, прⷭ҇то́ле гдⷭ҇нь, ра́дꙋйсѧ, мт҃и жи́зни на́шеѧ.

I҆рмо́съ: Ѹ҆твердѝ гдⷭ҇и на ка́мени за́повѣдей твои́хъ, подви́гшеесѧ се́рдце моѐ, ꙗ҆́кѡ є҆ди́нъ ст҃ъ є҆сѝ и҆ гдⷭ҇ь.

И҆сто́чникъ живота̀ стѧжа́хъ тебѐ, сме́рти низложи́телѧ, и҆ вопiю́ ти ѿ се́рдца моегѡ̀ пре́жде конца̀: согрѣши́хъ, ѡ҆чи́сти и҆ сп҃си́ мѧ.

При нѡ́и, сп҃се, блꙋ́дствовавшыѧ подража́хъ, ѻ҆́нѣхъ наслѣ́дствовавъ ѡ҆сꙋжде́нiе, въ пото́пѣ погрꙋже́нiѧ.

Согрѣши́хъ, гдⷭ҇и, согрѣши́хъ тебѣ̀, ѡ҆чи́сти мѧ̀: нѣ́сть бо и҆́же кто̀ согрѣшѝ въ человѣ́цѣхъ, є҆го́же не превзыдо́хъ прегрѣше́ньми.

Ха́ма ѻ҆́наго дꙋшѐ, ѻ҆тцеꙋбíйца подража́вши, сра́ма не покры́ла є҆сѝ и҆́скреннѧгѡ, вспѧ́ть зрѧ̀ возврати́вшисѧ. (л. сч҃ѳ)

Бл҃гослове́нiѧ си́мова не наслѣ́довала є҆сѝ дꙋшѐ ѻ҆каѧ́ннаѧ: ни простра́нное ѡ҆держа́нiе, ꙗ҆́коже i҆а́феѳъ и҆мѣ́ла є҆сѝ на землѝ ѡ҆ставле́нiѧ.

Ѿ землѝ харра́нъ, и҆зы́ди ѿ грѣха̀ дꙋшѐ моѧ̀, грѧдѝ въ зе́млю точа́щꙋю присноживо́тное нетлѣ́нiе, є҆́же а҆враа́мъ наслѣ́дствова.

А҆враа́ма слы́шала є҆сѝ дꙋшѐ моѧ̀, дре́вле ѡ҆ста́вльша зе́млю ѻ҆те́чества, и҆ бы́вша прише́льца, сегѡ̀ произволе́нiю подража́й.

Ѹ҆ дꙋ́ба мамврíйскагѡ ѹ҆чреди́въ патрiа́рхъ а҆́гг҃лы, наслѣ́дствова по ста́рости ѡ҆бѣтова́нiѧ лови́твꙋ.

I҆саа́ка ѻ҆каѧ́ннаѧ дꙋшѐ моѧ̀, разꙋмѣ́вши но́вꙋю же́ртвꙋ, та́йнѡ всесожже́ннꙋю гдⷭ҇ви, подража́й є҆гѡ̀ произволе́нiю.

I҆сма́ила слы́шала є҆сѝ, трезви́сѧ дꙋшѐ моѧ̀, и҆згна́на ꙗ҆́кѡ рабы́нино ѿрожде́нiе, ви́ждь, да не ка́кѡ подо́бно что̀ постра́ждеши ласкосе́рдствꙋющи.

А҆га́рѣ дре́влѣ дꙋшѐ, є҆гѵ́птѧнынѣ ѹ҆подо́биласѧ є҆сѝ, порабо́тившисѧ произволе́нiемъ, и҆ ро́ждши но́ваго i҆сма́ила, презо́рство.

I҆а́кѡвлю лѣ́ствицꙋ разꙋмѣ́ла є҆сѝ дꙋшѐ моѧ̀, ꙗ҆влѧ́емꙋю ѿ землѝ къ небесє́мъ, почто̀ не и҆мѣ́ла є҆сѝ восхо́да тве́рда, бл҃гоче́стiѧ;

Сщ҃е́нника бж҃iѧ, и҆ цр҃ѧ̀ ѹ҆едине́на, хрⷭ҇то́во подо́бiе, въ ми́рѣ житiѧ̀, въ человѣ́цѣхъ подража́й.

Не бꙋ́ди сто́лпъ сла́ный дꙋшѐ, возврати́вшисѧ вспѧ́ть: ѡ҆́бразъ да ѹ҆страши́тъ тѧ̀ содо́мскiй, горѣ̀ въ сигѡ́ръ сп҃са́йсѧ.

Запале́нiѧ ꙗ҆́коже лѡ́тъ, бѣ́гай дꙋшѐ моѧ̀ грѣха̀: бѣ́гай содо́мы и҆ гомо́рры, бѣ́гай пла́мене всѧ́кагѡ безслове́снагѡ жела́нiѧ. (л. сч҃ѳ ѡ҆б.)

Поми́лꙋй гдⷭ҇и, поми́лꙋй мѧ̀, вопiю́ ти, є҆гда̀ прiи́деши со а҆́гг҃лы твои́ми, возда́ти всѣ̑мъ по достоѧ́нiю дѣѧ́нiй.

Моле́нiѧ влⷣко, тебѐ пою́щихъ не ѿве́ржи: но ѹ҆ще́дри чл҃вѣколю́бче, и҆ пода́ждь вѣ́рою просѧ́щымъ ѡ҆ставле́нiе.

Марíи: Содержи́мь є҆́смь бꙋ́рею, и҆ треволне́нiемъ согрѣше́нiй, но сама́ мѧ ма́ти ны́нѣ сп҃сѝ, и҆ къ приста́нищꙋ бж҃е́ственнагѡ покаѧ́нiѧ возведѝ.

Марíи: Ра́бское моле́нiе и҆ ны́нѣ прпⷣбнаѧ прине́сши ко бл҃гоꙋтро́бнѣй мл҃твами твои́ми бцⷣѣ, ѿве́рзи мѝ бж҃е́ствєнныѧ вхо́ды.

А҆ндре́ю: Твои́ми мл҃твами да́рꙋй и҆ мнѣ̀ ѡ҆ставле́нiе долгѡ́въ, ѽ а҆ндре́е, кри́тскiй предсѣда́телю! покаѧ́нiѧ бо ты̀ таи́нникъ преизрѧ́дный.

Сла́ва, трⷪ҇ченъ: Трⷪ҇це про́стаѧ, несозда́ннаѧ, безнача́льное є҆стество̀, въ трⷪ҇цѣ пѣва́емаѧ ѵ҆поста́сей, сп҃си́ ны вѣ́рою покланѧ́ющыѧсѧ держа́вѣ твое́й.

Бг҃оро́диченъ: Ѿ ѻ҆ц҃а̀ безлѣ́тна сн҃а, въ лѣ́то бг҃ороди́тельнице, неискꙋсомꙋ́жнѡ родила̀ є҆сѝ, стра́нное чꙋ́до, пребы́вши дв҃а, доѧ́щи.

I҆рмо́съ: Ѹ҆тверди гдⷭ҇и на ка́мени:

Сѣда́ленъ, господи́на iѡ́сифа, гла́съ и҃:

Свѣти̑ла бг҃озра̑чнаѧ, сп҃сѡвы а҆пⷭ҇ли, просвѣти́те на́съ во тьмѣ̀ житiѧ̀, ꙗ҆́кѡ да во дни̑ ны́нѣ бл҃гоѡбра́знѡ хо́димъ, свѣ́томъ воздержа́нiѧ нощны́хъ страсте́й ѿбѣга́юще, и҆ свѣ̑тлыѧ стрⷭ҇ти хрⷭ҇тѡ́вы ѹ҆́зримъ, ра́дꙋющесѧ.

Сла́ва, дрꙋгíй сѣда́ленъ, гла́съ и҃:

А҆пⷭ҇льскаѧ двоенадесѧ́тице бг҃оизбра́ннаѧ, мольбꙋ̀ хрⷭ҇тꙋ̀ ны́нѣ принесѝ, по́стное по́прище всѣ̑мъ прейтѝ, (л. т҃) соверша́ющымъ во ѹ҆миле́нiи мл҃твы, творѧ́щымъ ѹ҆се́рдно добродѣ́тєли, ꙗ҆́кѡ да си́це предвари́мъ ви́дѣти хрⷭ҇та̀ бг҃а сла́вное воскрⷭ҇нiе, сла́вꙋ и҆ хвалꙋ̀ приносѧ́ще.

И҆ ны́нѣ, бг҃оро́диченъ: Подо́бенъ:

Непостижи́магѡ бг҃а, сн҃а и҆ сло́во, несказа́ннѡ па́че ѹ҆ма̀ и҆зꙿ тебѐ ро́ждшеесѧ, молѝ бцⷣе со а҆пⷭ҇лы, ми́ръ вселе́ннѣй чи́стый пода́ти, и҆ согрѣше́нiй да́ти на́мъ пре́жде конца̀ проще́нiе, и҆ црⷭ҇твiѧ нбⷭ҇нагѡ кра́йнiѧ ра́ди бл҃гости, сподо́бити рабы̑ твоѧ̑.

Та́же трипѣ́снецъ, безꙿ покло́нѡвъ, гла́съ и҃.

Пѣ́снь д҃.

I҆рмо́съ: Ѹ҆слы́шахъ гдⷭ҇и смотре́нiѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.

Воздержа́нiемъ пожи́вше просвѣще́ннiи хрⷭ҇тѡ́вы а҆пⷭ҇ли, воздержа́нiѧ вре́мѧ на́мъ хода́тайствы бж҃е́ственными ѹ҆тиша́ютъ.

Двоенадесѧтострꙋ́нный ѻ҆рга́нъ, пѣ́снь воспѣ̀ сп҃си́тельнꙋю, ѹ҆ченикѡ́въ ли́къ бж҃е́ственный, лꙋка̑ваѧ возмꙋща́ѧ гласова̑нiѧ.

Ѡ҆дожде́нiемъ дх҃о́внымъ всю̀ подсо́лнечнꙋю напои́сте, сꙋ́шꙋ ѿгна́вше многобо́жiѧ всебл҃же́ннiи.

Бг҃оро́диченъ: Смири́вшасѧ сп҃си́ мѧ, высокомꙋ́дреннѡ пожи́вшаго, ро́ждшаѧ возне́сшаго смире́нное є҆стество̀, дв҃о всечⷭ҇таѧ.

И҆́ный. Гла́съ то́йже. I҆рмо́съ: Ѹ҆слы́шахъ гдⷭ҇и:

А҆пⷭ҇льское всечⷭ҇тно́е ликостоѧ́нiе, зижди́телѧ всѣ́хъ молѧ́щее, просѝ поми́ловати ны̀ восхвалѧ́ющыѧ тѧ̀.

Ꙗ҆́кѡ дѣ́лателє сꙋ́ще хрⷭ҇тѡ́вы а҆пⷭ҇ли, во все́мъ мíрѣ бж҃е́ственнымъ сло́вомъ воздѣ́лавшiи, прино́сите плоды̀ є҆мꙋ̀ всегда̀. (л. т҃ ѡ҆б.)

Вiногра́дъ бы́сте хрⷭ҇то́въ вои́стиннꙋ возлю́бленный, вiно́ бо дх҃о́вное и҆сточи́сте мíрꙋ а҆пⷭ҇ли.

Трⷪ҇ченъ: Пренача́льнаѧ, соѡбра́знаѧ, всеси́льнѣйшаѧ трⷪ҇це ст҃а́ѧ, ѻ҆́ч҃е, сло́ве и҆ дш҃е ст҃ы́й, бж҃е, свѣ́те и҆ животѐ, сохранѝ ста́до твоѐ.

Бг҃оро́диченъ: Ра́дꙋйсѧ, прⷭ҇то́ле ѻ҆гнезра́чный, ра́дꙋйсѧ, свѣти́льниче свѣщено́сный, ра́дꙋйсѧ, горо̀ ѡ҆сщ҃е́нiѧ, ковче́же жи́зни, ст҃ы́хъ ст҃а́ѧ сѣ́не.

I҆рмо́съ: Ѹ҆слы́ша прⷪ҇ро́къ прише́ствiе твоѐ, гдⷭ҇и, и҆ ѹ҆боѧ́сѧ, ꙗ҆́кѡ хо́щеши ѿ дв҃ы роди́тисѧ и҆ человѣ́кѡмъ ꙗ҆ви́тисѧ, и҆ глаго́лаше: ѹ҆слы́шахъ слꙋ́хъ тво́й и҆ ѹ҆боѧ́хсѧ: сла́ва си́ле твое́й гдⷭ҇и.

Дѣ́лъ твои́хъ да не пре́зриши, созда́нiѧ твоегѡ̀ да не ѡ҆ста́виши, правосꙋ́де, а҆́ще и҆ є҆ди́нъ согрѣши́хъ, ꙗ҆́кѡ человѣ́къ, па́че всѧ́кагѡ человѣ́ка, чл҃вѣколю́бче, но и҆́маши, ꙗ҆́кѡ гдⷭ҇ь всѣ́хъ, вла́сть ѡ҆ставлѧ́ти грѣхѝ.

Приближа́етсѧ, дꙋшѐ, коне́цъ, приближа́етсѧ, и҆ неради́ши, ни гото́вишисѧ: вре́мѧ сокраща́етсѧ, воста́ни, бли́зъ при две́рехъ сꙋдiѧ̀ є҆́сть: ꙗ҆́кѡ со́нiе, ꙗ҆́кѡ цвѣ́тъ, вре́мѧ житiѧ̀ тече́тъ: что̀ всꙋ́е мѧте́мсѧ;

Воспрѧнѝ, ѽ дꙋшѐ моѧ̀, дѣѧ̑нiѧ твоѧ̑, ꙗ҆̀же содѣ́лала є҆сѝ, помышлѧ́й, и҆ сiѧ̑ предꙿ лицѐ твоѐ принесѝ, и҆ ка̑пли и҆спꙋстѝ сле́зъ твои́хъ: рцы̀ со дерзнове́нiемъ дѣѧ̑нiѧ и҆ помышлє́нiѧ хрⷭ҇тꙋ̀, и҆ ѻ҆правда́йсѧ.

Не бы́сть въ житiѝ грѣха̀, ни дѣѧ́нiѧ, ни sло́бы, є҆ѧ́же а҆́зъ, сп҃се, не согрѣши́хъ ѹ҆мо́мъ и҆ сло́вомъ, и҆ произволе́нiемъ и҆ предложе́нiемъ, и҆ мы́слiю и҆ дѣѧ́нiемъ согрѣши́въ, ꙗ҆́кѡ и҆́нъ никто́же когда̀.

Ѿсю́дꙋ и҆ ѡ҆сꙋжде́нъ бы́хъ, ѿсю́дꙋ препрѣ́нъ бы́хъ а҆́зъ ѡ҆каѧ́нный ѿ своеѧ̀ со́вѣсти, є҆ѧ́же ничто́же въ мíрѣ (л. т҃а) нꙋ́жнѣйше: сꙋдiѐ и҆зба́вителю мо́й, и҆ вѣ́дче, пощадѝ и҆ и҆зба́ви, и҆ сп҃си́ мѧ раба̀ твоего̀.

Лѣ́ствица, ю҆́же ви́дѣ дре́вле вели́кiй въ патрiа́рсѣхъ, ѹ҆каза́нiе є҆́сть дꙋшѐ моѧ̀, дѣ́ѧтельнагѡ восхожде́нiѧ, разꙋ́мнагѡ возше́ствiѧ: а҆́ще хо́щеши ѹ҆́бѡ, дѣѧ́нiемъ, и҆ ра́зꙋмомъ, и҆ зрѣ́нiемъ пожи́ти, ѡ҆бнови́сѧ.

Зно́й дневны́й претерпѣ̀ лише́нiѧ ра́ди патрiа́рхъ, и҆ мра́зъ нощны́й понесѐ, на всѧ́къ де́нь снабдѣ̑нiѧ творѧ̀, пасы́й, трꙋжда́ѧйсѧ, рабо́таѧй, да двѣ̀ жєнѣ̀ сочета́етъ.

Жєны́ ми двѣ̀ разꙋмѣ́й, дѣѧ́нiе же и҆ ра́зꙋмъ въ зрѣ́нiи, лíю ѹ҆́бѡ дѣѧ́нiе, ꙗ҆́кѡ многоча́днꙋю: рахи́ль же ра́зꙋмъ, ꙗ҆́кѡ многотрꙋ́днꙋю: и҆́бо кромѣ̀ трꙋдѡ́въ, ни дѣѧ́нiе, ни зрѣ́нiе дꙋшѐ, и҆спра́витсѧ.

Бдѝ ѽ дꙋшѐ моѧ̀! и҆зрѧ́дствꙋй ꙗ҆́коже дре́вле вели́кiй въ патрiа́рсѣхъ, да стѧ́жеши дѣѧ́нiе съ ра́зꙋмомъ, да бꙋ́деши ѹ҆́мъ зрѧ́й бг҃а и҆ дости́гнеши незаходѧ́щiй мра́къ въ видѣ́нiи, и҆ бꙋ́деши вели́кiй кꙋпе́цъ.

Двана́десѧть патрiа́рхѡвъ, вели́кiй въ патрiа́рсѣхъ дѣтотвори́въ, та́йнѡ ѹ҆твердѝ тебѣ̀ лѣ́ствицꙋ дѣ́ѧтельнагѡ дꙋшѐ моѧ̀ восхожде́нiѧ: дѣ́ти, ꙗ҆́кѡ ѡ҆снова̑нiѧ: степє́ни, ꙗ҆́кѡ восхождє́нiѧ, премꙋ́дреннѡ подложи́въ.

И҆са́ѵа возненави́дѣннаго подража́ла є҆сѝ дꙋшѐ, ѿдала̀ є҆сѝ преле́стникꙋ твоемꙋ̀ пе́рвыѧ добро́ты пе́рвенство, и҆ ѻ҆те́ческiѧ мл҃твы ѿпа́ла є҆сѝ, и҆ два́жды поползнꙋ́ласѧ є҆сѝ ѻ҆каѧ́ннаѧ, дѣѧ́нiемъ и҆ ра́зꙋмомъ: тѣ́мже ны́нѣ пока́йсѧ.

Е҆дѡ́мъ и҆са́ѵъ нарече́сѧ, кра́йнѧгѡ ра́ди женонеи́стовнагѡ смѣше́нiѧ: невоздержа́нiемъ бо при́снѡ разжига́емь, и҆ сластьмѝ ѡ҆сквернѧ́емь, є҆дѡ́мъ и҆менова́сѧ, є҆́же глаго́летсѧ разжже́нiе дꙋшѝ любогрѣхо́вныѧ. (л. т҃а)

I҆́ѡва на гно́ищи слы́шавши, ѽ дꙋшѐ моѧ̀, ѡ҆правда́вшагосѧ, тогѡ̀ мꙋ́жествꙋ не поревнова́ла є҆сѝ, тве́рдагѡ не и҆мѣ́ла є҆сѝ предложе́нiѧ, во всѣ́хъ ꙗ҆̀же вѣ́си, и҆ и҆́миже и҆скꙋси́ласѧ є҆сѝ, но ꙗ҆ви́ласѧ є҆сѝ нетерпѣли́ва.

И҆́же пе́рвѣе на престо́лѣ, на́гъ ны́нѣ на гно́ищи гно́енъ: мно́гiй въ ча́дѣхъ и҆ сла́вный, безча́денъ и҆ бездо́мокъ напра́снѡ: пала́тꙋ ѹ҆́бѡ гно́ище, и҆ би́серiе стрꙋ́пы вмѣнѧ́ше.

Ца́рскимъ досто́инствомъ, вѣнце́мъ и҆ багрѧни́цею ѡ҆дѣ́ѧнъ, многоимѣ́нный человѣ́къ и҆ првⷣный, бога́тствомъ кипѧ̀ и҆ ста́ды, внеза́пꙋ бога́тства, сла́вы ца́рства ѡ҆бнища́въ лиши́сѧ.

А҆́ще пра́веденъ бѧ́ше ѻ҆́нъ, и҆ непоро́ченъ па́че всѣ́хъ, и҆ не ѹ҆бѣжѐ ловле́нiѧ льсти́вагѡ и҆ сѣ́ти: ты́ же грѣхолюби́ва сꙋ́щи ѻ҆каѧ́ннаѧ дꙋшѐ, что̀ сотвори́ши, а҆́ще чесо́мꙋ ѡ҆ недовѣ́домыхъ слꙋчи́тсѧ наитѝ тебѣ̀;

Тѣ́ло ѡ҆скверни́сѧ, дꙋ́хъ ѡ҆калѧ́сѧ, ве́сь ѡ҆стрꙋпи́хсѧ: но ꙗ҆́кѡ вра́чь хрⷭ҇тѐ, ѻ҆боѧ̑ покаѧ́нiемъ мои́мъ ѹ҆врачꙋ́й, ѡ҆мы́й, ѡ҆чи́сти, покажѝ сп҃се мо́й, па́че снѣ́га чистѣ́йша.

Тѣ́ло твоѐ и҆ кро́вь распина́емый ѡ҆ всѣ́хъ положи́лъ є҆сѝ сло́ве: тѣ́ло ѹ҆́бѡ, да мѧ̀ ѡ҆бнови́ши: кро́вь, да ѡ҆мы́еши мѧ̀: дꙋ́хъ же пре́далъ є҆сѝ, да мѧ̀ приведе́ши хрⷭ҇тѐ, твоемꙋ̀ роди́телю.

Содѣ́лалъ є҆сѝ сп҃се́нiе посредѣ̀ землѝ ще́дре, да сп҃се́мсѧ. во́лею на дре́вѣ распѧ́лсѧ є҆сѝ. є҆де́мъ затворе́нный ѿве́рзесѧ, го́рнѧѧ и҆ до́льнѧѧ тва́рь, ꙗ҆зы́цы всѝ сп҃се́ни покланѧ́ютсѧ тебѣ̀.

Да бꙋ́детъ мѝ кꙋпѣ́ль, кро́вь и҆зꙿ ре́бръ твои́хъ, вкꙋ́пѣ и҆ питiѐ, и҆сточи́вшее во́дꙋ ѡ҆ставле́нiѧ, да ѻ҆бою́дꙋ ѡ҆чища́юсѧ, помазꙋ́ѧсѧ и҆ пiѧ̀: ꙗ҆́кѡ пома́занiе и҆ питiѐ сло́ве, животѡ́чнаѧ твоѧ̑ словеса̀. (л. т҃в)

На́гъ є҆́смь черто́га, на́гъ є҆́смь и҆ бра́ка, кꙋ́пнѡ и҆ ве́чери: свѣти́льникъ ѹ҆гасѐ, ꙗ҆́кѡ безꙿеле́йный, черто́гъ заключи́сѧ мнѣ̀ спѧ́щꙋ, ве́черѧ снѣде́сѧ: а҆́зъ же по рꙋкꙋ̀ и҆ нѡ́гꙋ свѧ́занъ, во́нъ низве́рженъ є҆́смь.

Ча́шꙋ цр҃ковь стѧжа̀, рє́бра твоѧ̑ живонѡ́снаѧ, и҆зꙿ ни́хже сꙋгꙋ̑быѧ на́мъ и҆сточѝ то́ки, ѡ҆ставле́нiѧ и҆ ра́зꙋма, во ѡ҆́бразъ дре́внѧгѡ и҆ но́вагѡ двои́хъ вкꙋ́пѣ завѣ́тѡвъ, сп҃се на́шъ.

Вре́мѧ живота̀ моегѡ̀ ма́ло, и҆ и҆спо́лнено болѣ́зней и҆ лꙋка́вства: но въ покаѧ́нiи мѧ̀ прiимѝ, и҆ въ ра́зꙋмъ призовѝ, да не бꙋ́дꙋ стѧжа́нiе, ни бра́шно чꙋжде́мꙋ, сп҃се, са́мъ мѧ̀ ѹ҆ще́дри.

Высокоглаго́ливъ ны́нѣ є҆́смь, жесто́къ же и҆ се́рдцемъ, вотщѐ и҆ всꙋ́е, да не съ фарiсе́емъ ѡ҆сꙋ́диши мѧ̀, па́че же мытаре́во смире́нiе пода́ждь мѝ є҆ди́не ще́дре, правосꙋ́де, и҆ семꙋ́ мѧ сочислѝ.

Согрѣши́хъ, досади́въ сосꙋ́дꙋ пло́ти моеѧ̀, вѣ́мъ ще́дре: но въ покаѧ́нiи мѧ̀ прiимѝ, и҆ въ ра́зꙋмъ призовѝ, да не бꙋ́дꙋ стѧжа́нiе, ни бра́шно чꙋжде́мꙋ, сп҃се, са́мъ мѧ̀ ѹ҆ще́дри.

Самоистꙋка́нъ бы́хъ страстьмѝ, дꙋ́шꙋ мою̀ вредѧ̀ ще́дре, но въ покаѧ́нiи мѧ̀ прiимѝ, и҆ въ ра́зꙋмъ призовѝ, да не бꙋ́дꙋ стѧжа́нiе, ни бра́шно чꙋжде́мꙋ, сп҃се, са́мъ мѧ̀ ѹ҆ще́дри.

Не послꙋ́шахъ гла́са твоегѡ̀, преслꙋ́шахъ писа́нiе твоѐ законополо́жника: но въ покаѧ́нiи мѧ̀ прiимѝ, и҆ въ ра́зꙋмъ призовѝ, да не бꙋ́дꙋ стѧжа́нiе, ни бра́шно чꙋжде́мꙋ, сп҃се, са́мъ мѧ̀ ѹ҆ще́дри.

Марíи: Безпло́тныхъ жи́тельство въ пло́ти преходѧ́щи, бл҃года́ть прпⷣбнаѧ къ бг҃ꙋ ве́лiю вои́стиннꙋ прiѧ́ла є҆сѝ, вѣ́рнѡ ѡ҆ чтꙋ́щихъ тѧ̀ предста́тельствꙋй. (л. т҃в ѡ҆б.) тѣ́мже мо́лимъ тѧ̀, ѿ всѧ́кихъ напа́стей и҆ на́съ мл҃твами твои́ми и҆зба́ви.

Марíи: Вели́кихъ безмѣ́стiй во глꙋбинꙋ̀ низве́дшисѧ, неѡдержи́ма была̀ є҆сѝ, но востекла̀ є҆сѝ по́мысломъ лꙋ́чшимъ, къ кра́йнѣй дѣѧ́ньми ꙗ҆́вѣ добродѣ́тели пресла́внѡ, а҆́гг҃льское є҆стество̀ марíе, ѹ҆диви́вши.

А҆ндре́ю: А҆ндре́е, ѻ҆ч҃ескаѧ похвало̀, мл҃твами твои́ми не преста́й молѧ́сѧ, предстоѧ̀ трⷪ҇цѣ пребж҃е́ственнѣй, ꙗ҆́кѡ да и҆зба́вимсѧ мꙋче́нiѧ, любо́вiю предста́телѧ тѧ̀ бж҃е́ственнаго всебл҃же́нне призыва́ющiи, кри́тꙋ ѹ҆добре́нiе.

Сла́ва, трⷪ҇ченъ: Нераздѣ́льное сꙋщество́мъ, несли́тное ли́цы бг҃осло́влю тѧ̀, трⷪ҇ческое є҆ди́но бж҃ество̀, ꙗ҆́кѡ є҆диноца́рственное и҆ сопрⷭ҇то́льное, вопiю́ ти пѣ́снь вели́кꙋю, въ вы́шнихъ трегꙋ́бѡ пѣсносло́вимꙋю.

Бг҃оро́диченъ: И҆ ражда́еши и҆ дѣ́вствꙋеши, и҆ пребыва́еши ѻ҆бою́дꙋ є҆стество́мъ дв҃а: рожде́йсѧ ѡ҆бновлѧ́етъ зако́ны є҆стества̀, ѹ҆тро́ба же ражда́етъ, не ражда́ющаѧ. бг҃ъ и҆дѣ́же хо́щетъ, побѣжда́етсѧ є҆стества̀ чи́нъ: твори́тъ бо є҆ли̑ка хо́щетъ.

Пѣ́снь є҃.

I҆рмо́съ: Ѿ нощѝ ѹ҆́тренююща, чл҃вѣколю́бче, просвѣтѝ молю́сѧ, и҆ наста́ви и҆ менѐ на повелѣ̑нiѧ твоѧ̑: и҆ наꙋчи́ мѧ сп҃се, твори́ти во́лю твою̀.

Въ нощѝ житiѐ моѐ преидо́хъ при́снѡ, тьма́ бо бы́сть и҆ глꙋбока̀ мнѣ̀ мгла̀, но́щь грѣха̀: но ꙗ҆́кѡ днѐ сы́на сп҃се покажи́ мѧ.

Рꙋвíма подража́ѧ ѡ҆каѧ́нный а҆́зъ, содѣ́ѧхъ беззако́нный и҆ законопрестꙋ́пный совѣ́тъ на бг҃а вы́шнѧго, ѡ҆скверни́въ ло́же моѐ, ꙗ҆́кѡ ѻ҆́тчее ѻ҆́нъ.

И҆сповѣ́даюсѧ тебѣ̀ хрⷭ҇тѐ цр҃ю̀, согрѣши́хъ, согрѣши́хъ, ꙗ҆́кѡ пре́жде i҆ѡ́сифа бра́тiѧ прода́вшiи, чистоты̀ пло́дъ и҆ цѣломꙋ́дрiѧ. (л. т҃г)

Ѿ сро́дникѡвъ пра́веднаѧ дꙋша̀ свѧза́сѧ, прода́сѧ въ рабо́тꙋ сла́дкiй, во ѡ҆́бразъ гдⷭ҇нь: ты́ же всѧ̀ дꙋшѐ, продала́сѧ є҆сѝ sлы́ми твои́ми.

I҆ѡ́сифа пра́веднагѡ и҆ цѣломꙋ́дреннагѡ ѹ҆ма̀ подража́й ѡ҆каѧ́ннаѧ, и҆ неискꙋ́снаѧ дꙋшѐ, и҆ не ѡ҆сквернѧ́йсѧ безслове́сными стремле́ньми при́снѡ беззако́ннꙋющи.

А҆́ще и҆ въ ро́вѣ поживѐ и҆ногда̀ i҆ѡ́сифъ, влⷣко гдⷭ҇и, но во ѡ҆́бразъ погребе́нiѧ и҆ воста́нiѧ твоегѡ̀: а҆́зъ же что̀ тебѣ̀ когда̀ сицево́е принесꙋ̀;

Мѡѷсе́овъ слы́шала є҆сѝ ковче́жецъ дꙋшѐ, вода́ми, волна́ми носи́мъ рѣ́чными, ꙗ҆́кѡ въ черто́зѣ дре́вле бѣ́гающiй дѣ́ла го́рькагѡ совѣ́та фараѡни́тска.

А҆́ще ба̑бы слы́шала є҆сѝ, ѹ҆бива́ющыѧ и҆ногда̀ безвозра́стное мꙋ́жеское, дꙋшѐ ѻ҆каѧ́ннаѧ, цѣломꙋ́дрiѧ дѣѧ́нiе, ны́нѣ ꙗ҆́кѡ вели́кiй мѡѷсе́й, ссѝ премꙋ́дрость.

Ꙗ҆́кѡ мѡѷсе́й вели́кiй є҆гѵ́птѧнина, ѹ҆ма̀ ѹ҆ѧзви́вши ѻ҆каѧ́ннаѧ, не ѹ҆би́ла є҆сѝ дꙋшѐ: и҆ ка́кѡ всели́шисѧ, глаго́ли, въ пꙋсты́ню страсте́й покаѧ́нiемъ;

Въ пꙋсты́ню всели́сѧ вели́кiй мѡѷсе́й, грѧдѝ ѹ҆́бѡ подража́й тогѡ̀ житiѐ, да и҆ въ кꙋпинѣ̀ бг҃оѧвле́нiѧ дꙋшѐ, въ видѣ́нiи бꙋ́деши.

Мѡѷсе́овъ же́злъ воѡбража́й дꙋшѐ, ѹ҆дарѧ́ющiй мо́ре, и҆ ѡ҆гꙋстѣва́ющiй глꙋбинꙋ̀, во ѡ҆́бразъ крⷭ҇та̀ бж҃е́ственнагѡ: и҆́мже мо́жеши и҆ ты̀ вели̑каѧ соверши́ти.

А҆арѡ́нъ приноша́ше ѻ҆́гнь бг҃ꙋ, непоро́чный, неле́стный: но ѻ҆фнѝ и҆ фiнее́съ, ꙗ҆́кѡ ты̀ дꙋшѐ, приноша́хꙋ чꙋжде́е бг҃ꙋ ѡ҆скверне́нное житiѐ.

Ꙗ҆́кѡ тѧ́жкiй нра́вомъ, фараѡ́нꙋ го́рькомꙋ бы́хъ влⷣко, i҆аннѝ, и҆ i҆амврѝ, дꙋше́ю и҆ тѣ́ломъ, и҆ погрꙋже́нъ ѹ҆мо́мъ: но помози́ ми. (л. т҃г ѡ҆б.)

Ка́ломъ смѣси́хсѧ ѡ҆каѧ́нный ѹ҆мо́мъ, ѡ҆мы́й мѧ̀ влⷣко, ба́нею мои́хъ сле́зъ, молю́ тѧ, пло́ти моеѧ̀ ѻ҆де́ждꙋ ѹ҆бѣли́въ ꙗ҆́кѡ снѣ́гъ.

А҆́ще и҆спыта́ю моѧ̑ дѣла̀ сп҃се, всѧ́каго человѣ́ка превозше́дша грѣха́ми себѐ зрю̀, ꙗ҆́кѡ ра́зꙋмомъ мꙋ́дрствꙋѧй согрѣши́хъ, не невѣ́дѣнiемъ.

Пощадѝ пощадѝ гдⷭ҇и, созда́нiе твоѐ, согрѣши́хъ, ѡ҆сла́би мѝ, ꙗ҆́кѡ є҆стество́мъ чⷭ҇тый са́мъ сы́й є҆ди́нъ, и҆ и҆́нъ ра́звѣ тебѐ никто́же є҆́сть кромѣ̀ скве́рны.

Менѐ ра́ди бг҃ъ сы́й, воѡбрази́лсѧ є҆сѝ въ мѧ̀, показа́лъ є҆сѝ чꙋдеса̀, и҆сцѣли́въ прокажє́нныѧ, и҆ разсла́бленнаго стѧгнꙋ́въ, кровоточи́выѧ то́къ ѹ҆ста́вилъ є҆сѝ сп҃се, прикоснове́нiемъ ри́зъ.

Кровоточи́вꙋю подража́й ѻ҆каѧ́ннаѧ дꙋшѐ, притецы̀ ѹ҆держѝ ѻ҆ме́ты хрⷭ҇тѡ́вы, да и҆зба́вишисѧ ра́нъ, и҆ ѹ҆слы́шиши ѿ негѡ̀: вѣ́ра твоѧ̀ сп҃се́ тѧ.

Ни́зꙋ снича́щꙋю подража́й ѽ дꙋшѐ, прiидѝ, припадѝ къ нога́ма i҆и҃совыма, да тѧ̀ и҆спра́витъ, и҆ да хо́диши пра́вѡ стєзѝ гдⷭ҇ни.

А҆́ще и҆ кла́дѧзь є҆сѝ глꙋбо́кiй влⷣко, и҆сточи́ ми во́дꙋ и҆зꙿ пречи́стыхъ твои́хъ жи́лъ, да ꙗ҆́кѡ самарѧны́нѧ, не ктомꙋ̀ пiѧ́й жа́ждꙋ: жи́зни бо стрꙋи̑ и҆сточа́еши.

Сiлѡа́мъ да бꙋ́дꙋтъ мѝ сле́зы моѧ̑, влⷣко гдⷭ҇и, да ѹ҆мы́ю и҆ а҆́зъ зѣ̑ницы се́рдца, и҆ ви́ждꙋ тѧ̀ ѹ҆́мнѡ, свѣ́та превѣ́чна.

Марíи: Несравне́ннымъ жела́нiемъ всебога́таѧ, дре́вꙋ возжелѣ́вши поклони́тисѧ живо́тномꙋ, сподо́биласѧ є҆сѝ жела́нiѧ, сподо́би ѹ҆́бѡ и҆ менѐ ѹ҆лꙋчи́ти вы́шнiѧ сла́вы.

Марíи: Стрꙋи̑ i҆ѻрда̑нскiѧ преше́дши, ѡ҆брѣла̀ є҆сѝ поко́й безболѣ́зненный, пло́ти сла́сти и҆збѣжа́вши, є҆ѧ́же и҆ на́съ и҆змѝ твои́ми мл҃твами прпⷣбнаѧ. (л. т҃д)

А҆ндре́ю: Ꙗ҆́кѡ па́стырей и҆зрѧ́днѣйша, а҆ндре́е премꙋ́дре, и҆збра́нна сꙋ́ща тѧ̀, любо́вiю ве́лiю и҆ стра́хомъ молю̀, твои́ми мл҃твами сп҃се́нiе ѹ҆лꙋчи́ти, и҆ жи́знь вѣ́чнꙋю.

Сла́ва, трⷪ҇ченъ: Тѧ̀ трⷪ҇це сла́вимъ, є҆ди́наго бг҃а: ст҃ъ, ст҃ъ, ст҃ъ є҆сѝ ѻ҆́ч҃е, сн҃е и҆ дш҃е, про́стое сꙋщество̀, є҆ди́нице при́снѡ покланѧ́емаѧ.

Бг҃оро́диченъ: И҆зꙿ тебѐ ѡ҆блече́сѧ въ моѐ смѣше́нiе, нетлѣ́ннаѧ, безмꙋ́жнаѧ мт҃и дв҃о, бг҃ъ созда́вый вѣ́ки, и҆ соединѝ себѣ̀ чл҃вѣ́ческое є҆стество̀.

Пѣ́снь s҃.

I҆рмо́съ: Возопи́хъ всѣ́мъ се́рдцемъ мои́мъ къ ще́дромꙋ бг҃ꙋ, и҆ ѹ҆слы́ша мѧ̀ ѿ а҆́да преиспо́днѧгѡ, и҆ возведѐ ѿ тлѝ живо́тъ мо́й.

Сле́зы сп҃се ѻ҆́чiю моє́ю, и҆ и҆зꙿ глꙋбины̀ воздыха̑нiѧ чи́стѣ приношꙋ̀, вопiю́щꙋ се́рдцꙋ: бж҃е, согрѣши́хъ тѝ ѡ҆чи́сти мѧ̀.

Ѹ҆клони́ласѧ є҆сѝ дꙋшѐ, ѿ гдⷭ҇а твоегѡ̀, ꙗ҆́коже даѳа́нъ и҆ а҆вiрѡ́нъ: но пощадѝ, воззовѝ и҆зꙿ а҆́да преиспо́днѧгѡ, да не про́пасть земна́ѧ тебѐ покры́етъ.

Ꙗ҆́кѡ ю҆́ница дꙋшѐ разсвирѣ́пѣвшаѧ, ѹ҆подо́биласѧ є҆сѝ є҆фре́мꙋ, ꙗ҆́кѡ се́рна ѿ тене́тъ сохранѝ житiѐ, впери́вши дѣѧ́нiемъ ѹ҆́мъ, и҆ зрѣ́нiемъ.

Рꙋка̀ на́съ мѡѷсе́ова да ѹ҆вѣ́ритъ дꙋшѐ, ка́кѡ мо́жетъ бг҃ъ прокаже́нное житiѐ ѹ҆бѣли́ти, и҆ ѡ҆чи́стити: и҆ не ѿча́йсѧ сама̀ себѐ, а҆́ще и҆ прокаже́нна є҆сѝ.

Вѡ́лны сп҃се прегрѣше́нiй мои́хъ ꙗ҆́кѡ въ мо́ри чермнѣ́мъ возвраща́ющесѧ, покры́ша мѧ̀ внеза́пꙋ, ꙗ҆́кѡ є҆гѵ́птѧны и҆ногда̀, и҆ трiста́ты.

Неразꙋ́мное дꙋшѐ произволе́нiе и҆мѣ́ла є҆сѝ, ꙗ҆́кѡ пре́жде i҆и҃ль: бж҃е́ственныѧ бо ма́нны предсꙋди́ла є҆сѝ безслове́снѡ, любосла́стное страсте́й ѡ҆бꙿѧде́нiе. (л. т҃д ѡ҆б.)

Кладенцы̀ дꙋшѐ, предпочла̀ є҆сѝ ханане́йскихъ мы́слей, па́че жи́лы ка́мене, и҆зꙿ негѡ́же премꙋ́дрости рѣка̀, ꙗ҆́кѡ ча́ша пролива́етъ то́ки бг҃осло́вiѧ.

Свина̑ѧ мѧса̀ и҆ котлы̀, и҆ є҆гѵ́петскꙋю пи́щꙋ, па́че небе́сныѧ предсꙋди́ла є҆сѝ дꙋшѐ моѧ̀, ꙗ҆́коже дре́вле неразꙋ́мнiи лю́дiе въ пꙋсты́ни.

Ꙗ҆́кѡ ѹ҆да́ри мѡѷсе́й ра́бъ тво́й жезло́мъ ка́мень, ѡ҆бра́знѡ животвори̑ваѧ рє́бра твоѧ̑ проѡбразова́ше, и҆зꙿ ни́хже всѝ питiѐ жи́зни сп҃се, почерпа́емъ.

И҆спыта́й дꙋшѐ и҆ смотрѧ́й, ꙗ҆́коже i҆исꙋ́съ наѵи́нъ ѡ҆бѣтова́нiѧ зе́млю, какова̀ є҆́сть, и҆ всели́сѧ въ ню̀ бл҃гозако́нiемъ.

Воста́ни и҆ поборѝ, ꙗ҆́кѡ i҆исꙋ́съ а҆мали́ка, плотскȋѧ стра̑сти, и҆ гаваѡнíты, лє́стныѧ по́мыслы при́снѡ побѣжда́ющи.

Преидѝ вре́мене текꙋ́щее є҆стество̀, ꙗ҆́кѡ пре́жде ковче́гъ, и҆ землѝ ѻ҆́ныѧ бꙋ́ди во ѡ҆держа́нiи ѡ҆бѣтова́нiѧ дꙋшѐ, бг҃ъ повелѣва́етъ.

Ꙗ҆́кѡ сп҃слъ є҆сѝ петра̀, возопи́вша сп҃сѝ, предвари́въ мѧ̀ сп҃се ѿ sвѣ́рѧ и҆зба́ви, просте́ръ твою̀ рꙋ́кꙋ, и҆ возведѝ и҆зꙿ глꙋбины̀ грѣхо́вныѧ.

Приста́нище тѧ̀ вѣ́мъ ѹ҆ти́шное, влⷣко, влⷣко хрⷭ҇тѐ: но ѿ незаходи́мыхъ глꙋби́нъ грѣха̀, и҆ ѿча́ѧнiѧ мѧ̀ предвари́въ и҆зба́ви.

А҆́зъ є҆́смь, сп҃се, ю҆́же погꙋби́лъ є҆сѝ дре́вле ца́рскꙋю дра́хмꙋ: но вже́гъ свѣти́льникъ прⷣте́чꙋ твоего̀ сло́ве, взыщѝ и҆ ѡ҆брѧ́щи тво́й ѡ҆́бразъ.

Марíи: Да страсте́й пла́мень ѹ҆гаси́ши, сле́зъ ка̑пли и҆сточи́ла є҆сѝ при́снѡ марíе, дꙋше́ю распала́ема, и҆́хже бл҃года́ть пода́ждь и҆ мнѣ̀ твоемꙋ̀ рабꙋ̀. (л. т҃є)

Марíи: Безстра́стiе нбⷭ҇ное стѧжа́ла є҆сѝ, кра́йнимъ на землѝ житiе́мъ ма́ти. тѣ́мже тебѐ пою́щымъ, ѿ страсте́й и҆зба́витисѧ мл҃твами твои́ми, моли́сѧ.

А҆ндре́ю: Кри́тскаго тѧ̀ па́стырѧ, и҆ предсѣда́телѧ, и҆ вселе́нныѧ мл҃твенника вѣ́дый, притека́ю а҆ндре́е, и҆ вопiю́ ти: и҆зми́ мѧ ѻ҆́тче, и҆зꙿ глꙋбины̀ грѣха̀.

Сла́ва, трⷪ҇ченъ: Трⷪ҇ца є҆́смь про́ста, нераздѣ́льна, раздѣ́льна ли́чнѣ, и҆ є҆ди́ница є҆́смь є҆стество́мъ соедине́на, ѻ҆ц҃ъ глаго́летъ, и҆ сн҃ъ, и҆ бж҃е́ственный дх҃ъ.

Бг҃оро́диченъ: Ѹ҆тро́ба твоѧ̀ бг҃а на́мъ родѝ, воѡбраже́на по на́мъ: є҆го́же ꙗ҆́кѡ созда́телѧ всѣ́хъ, молѝ бцⷣе, да мл҃твами твои́ми ѡ҆правди́мсѧ.

Конда́къ: Дꙋшѐ моѧ̀, дꙋшѐ моѧ̀, воста́ни, что̀ спи́ши; коне́цъ приближа́етсѧ, и҆ и҆́маши смꙋти́тисѧ: воспрѧнѝ ѹ҆́бѡ, да пощади́тъ тѧ̀ хрⷭ҇то́съ бг҃ъ, вездѣ̀ сы́й, и҆ всѧ̑ и҆сполнѧ́ѧй.

I҆́косъ: Хрⷭ҇то́во врачевство̀ ви́дѧ ѿве́рсто, и҆ ѿ сегѡ̀ а҆да́мꙋ и҆стека́ющее здра́вiе, пострада̀, ѹ҆ѧзви́сѧ дiа́волъ, и҆ ꙗ҆́кѡ бѣ́дствꙋѧ рыда́ше, и҆ свои́мъ дрꙋгѡ́мъ возопѝ: что̀ сотворю̀ сн҃ꙋ мр҃íинꙋ, ѹ҆бива́етъ мѧ̀ виѳлее́млѧнинъ, и҆́же вездѣ̀ сы́й, и҆ всѧ̑ и҆сполнѧ́ѧй.

Сѷнаѯа́рiй пе́рвѣе мине́и, та́же настоѧ́щiй. Стiхѝ:

Ѹ҆миле́нiѧ, хрⷭ҇тѐ мо́й, ѡ҆́бразы да́ждь,

Пою́щымъ ны́нѣ канѡ́нъ тебѣ̀ вели́кiй.

Въ сíй де́нь по дре́внемꙋ преда́нiю пое́мъ и҆ вели́кагѡ канѡ́на послѣ́дованiе.Се́й вои́стиннꙋ всѣ́хъ канѡ́нѡвъ велича́йшiй, и҆зрѧ́днѡ и҆ хи́тростнѡ сочинѝ и҆ списа̀ и҆́же во ст҃ы́хъ ѻ҆те́цъ на́шъ а҆ндре́й а҆рхiепíскопъ кри́тскiй, и҆́же и҆ i҆ерⷭ҇ли́мскiй и҆менꙋ́емый: и҆́же ѹ҆стремлѧ́шесѧ ѹ҆́бѡ и҆зꙿ дама́ска, ѡ҆ четыренадесѧ́тѣмъ же лѣ́тѣ своегѡ̀ во́зраста, наказа́нiю грамматíческомꙋ и҆зда́всѧ, и҆ ѡ҆крꙋ́гленное наказа́нiе и҆зꙋчи́въ, во i҆ерⷭ҇ли́мѣ бы́въ мона́шеское (л. т҃є ѡ҆б.) прохо́дитъ житiѐ, преподо́бнѣ же и҆ бг҃олюбе́знѣ жи́вый въ безмо́лвномъ и҆ немѧте́жномъ житiѝ. Мнѡ́га ѹ҆́бѡ и҆ и҆́на списа̑нiѧ животополє́знаѧ ѡ҆ставлѧ́етъ бж҃iей цр҃кви, словеса́ же и҆ канѡ́ны, па́че же мꙋ́жественнѣ въ торже́ственныхъ быва́емый же и҆ показꙋ́емый. Со мно́гими же и҆ны́ми, и҆ настоѧ́щiй вели́кiй канѡ́нъ сочинѝ: ѹ҆миле́нiе неисче́тно и҆мꙋ́щъ: всѧ́кꙋю бо ве́тхагѡ и҆ но́вагѡ завѣ́та по́вѣсть сниска́въ и҆ собра́въ, настоѧ́щее сочинѝ сладкопѣ́нiе, ѿ а҆да́ма ꙗ҆́вѣ, да́же и҆ до самагѡ̀ хрⷭ҇то́ва вознесе́нiѧ, и҆ а҆пⷭ҇льскiѧ про́повѣди. Поꙋща́етъ ѹ҆́бѡ си́мъ всѧ́кꙋю дꙋ́шꙋ, є҆ли́кимъ ѹ҆́бѡ бл҃ги̑мъ по́вѣсти ревнова́ти, и҆ подража́ти по си́лѣ: є҆ли́кихъ же sлы́хъ ѿбѣга́ти, и҆ при́снѡ къ бг҃ꙋ востека́ти покаѧ́нiемъ, слеза́ми и҆ и҆сповѣ́данiемъ, и҆ и҆ны́мъ ꙗ҆́вѣ бл҃гоꙋгожде́нiемъ. Ѻ҆ба́че толи́кѡ є҆́сть широ́кiй и҆ сладкогла́сный, ꙗ҆́кѡ и҆ самꙋ̀ жесточа́йшꙋю дꙋ́шꙋ дово́ленъ ѹ҆мѧгчи́ти, и҆ къ бо́дрости благо́й воздви́гнꙋти, а҆́ще то́чiю съ сокрꙋше́ннымъ се́рдцемъ и҆ внима́нiемъ подо́бнымъ пое́тсѧ. Сотвори́ же сего̀, є҆гда̀ и҆ патрiа́рхъ i҆ерⷭ҇ли́мскiй вели́кiй сѡфро́нiй, є҆гѵ́птѧныни марíи житiѐ списа̀. Ѹ҆миле́нiе бо и҆ сiѐ житiѐ предлага́етъ безчи́сленно, и҆ мно́гое прегрѣши́вшымъ, и҆ согрѣша́ющымъ ѹ҆тѣше́нiе дае́тъ, а҆́ще то́чiю sлы́хъ ѿстꙋпи́ти хотѧ́тъ. ѹ҆чини́шасѧ же и҆ въ настоѧ́щiй де́нь пѣ́тисѧ и҆ прочита́тисѧ сицевы́ѧ ра́ди вины̀: поне́же бо къ концꙋ̀ приближа́етсѧ ст҃а́ѧ четыредесѧ́тница, да не человѣ́цы лѣни́ви бы́вше къ дх҃ѡ́внымъ подвигѡ́мъ, небре́жнѡ забꙋ́дꙋтсѧ, и҆ є҆́же цѣломꙋ́дрствовати є҆ди́ною во всѣ́хъ преста́нꙋтъ. Вели́кiй ѹ҆́бѡ а҆ндре́й, ꙗ҆́коже нѣ́кiй наказа́тель, повѣстьмѝ вели́кагѡ канѡ́на, вели́кихъ мꙋже́й глаго́лѧ добродѣ́тель, и҆ sлы́хъ па́ки ѿвраще́нiе, ꙗ҆́кѡ а҆́ще кто̀ ре́клъ бы̀: до́блѣйшихъ трꙋжда́ющихсѧ предꙿꙋстро́итъ, и҆ мꙋ́жественнѣ къ прє́днимъ простира́тисѧ. Сщ҃е́нный же сѡфро́нiй преесте́ственнымъ свои́мъ сло́вомъ, цѣломꙋ́дрены и҆ па́ки бы́ти твори́тъ, и҆ къ бг҃ꙋ воздви́жетъ, и҆ не низпа́дати, нижѐ ѿча́ѧтисѧ, а҆́ще и҆ногда̀ нѣ́кими прегрѣше́ньми ꙗ҆́ти бы́ша. Е҆ли́кѡ бо бж҃iе (л. т҃s) чл҃вѣколю́бiе и҆ млⷭ҇ть, вседꙋ́шнѡ ѿ пе́рвыхъ прегрѣше́нiй ѡ҆брати́тисѧ произволѧ́ющымъ, є҆́же ѡ҆ є҆гѵ́птѧныни повѣ́данiе представлѧ́етъ. Глаго́летсѧ же вели́кiй канѡ́нъ, не́гли а҆́ще кто̀ ре́клъ бы, и҆ по тѣ́мъ мы́слемъ, и҆ воспомѧнове́нiємъ: плодови́тъ бо є҆́сть сегѡ̀ творе́цъ, и҆зрѧ́днѡ та̑ сложи́въ, и҆ ꙗ҆́кѡ про́чихъ канѡ́нѡвъ по три́десѧти и҆ ма́лѡ что̀ къ тропарє́мъ и҆мꙋ́щымъ: се́й же, с҃н, прохо́дитъ є҆ди́нагѡ коегѡ́ждо неизрече́ннꙋю и҆ска́паѧ сла́дость. Прикла́днѡ ѹ҆́бѡ и҆ подо́бнѡ вели́кiй се́й канѡ́нъ, и҆ вели́ко стѧжа́въ ѹ҆миле́нiе: тѣ́мже и҆ въ вели́цѣй четыредесѧ́тницѣ ѹ҆чини́сѧ. Се́й и҆зрѧ́дный канѡ́нъ и҆ вели́кiй и҆ преподо́бныѧ марíи сло́во, то́йже ѻ҆те́цъ на́шъ а҆ндре́й, пе́рвый въ кѡнстантíнь гра́дъ принесѐ, є҆гда̀ ѿ патрiа́рха i҆ерⷭ҇ли́мскагѡ ѳео́дѡра, въ шесты́й собо́ръ по́сланъ, въ по́мощь прiи́де. Тогда́ бо и҆зрѧ́днѡ на є҆диново́льники подвиза́всѧ, є҆щѐ пребыва́ѧ въ мона́шествꙋющихъ, кли́рꙋ цр҃кве въ кѡнстантíнѣ гра́дѣ причита́етсѧ: та́же дiа́конъ, и҆ сиротопита́тель въ се́й поставлѧ́етсѧ. И҆ по ма́лѣ а҆рхiепⷭ҇кпъ кри́тскiй бы́въ: пото́мъ бли́зъ нѣ́гдѣ ко глаго́лемомꙋ i҆ерíсꙋ дости́гъ въ мiтѷлíнѣ, ко гдⷭ҇ꙋ ѿи́де, дово́льнѣ своегѡ̀ прⷭ҇то́ла въ прича́стiи бы́въ. Тогѡ̀ мл҃твами бж҃е, поми́лꙋй на́съ.

Та́же бл҃же́нны съ покло́ны.

Гла́съ s҃:

Во црⷭ҇твiи твое́мъ, помѧнѝ на́съ гдⷭ҇и.

Разбо́йника хрⷭ҇тѐ раѧ̀ жи́телѧ сотвори́лъ є҆сѝ, на крⷭ҇тѣ̀ тебѣ̀ возопи́вша: помѧни́ мѧ, тогѡ̀ покаѧ́нiю сподо́би и҆ менѐ недосто́йнаго.

Стíхъ: Бл҃же́ни ни́щiи дꙋ́хомъ, ꙗ҆́кѡ тѣ́хъ є҆́сть црⷭ҇тво нбⷭ҇ное.

Манѡ́ѧ слы́шавши дре́вле дꙋшѐ моѧ̀, бг҃а въ ꙗ҆вле́нiи бы́вша, и҆ и҆зꙿ непло́дове тогда̀ прiе́мша пло́дъ ѡ҆бѣтова́нiѧ, тогѡ̀ бл҃гоче́стiе подража́й.

Стíхъ: Бл҃же́ни пла́чꙋщiи, ꙗ҆́кѡ тíи ѹ҆тѣ́шатсѧ. (л. т҃s ѡ҆б.)

Самѱѡ́новой поревнова́вши лѣ́ности, главꙋ̀ ѡ҆стри́гла є҆сѝ дꙋшѐ дѣ́лъ твои́хъ, преда́вши и҆ноплеме́нникѡмъ, любосла́стiемъ цѣломꙋ́дреннꙋю жи́знь и҆ бл҃же́ннꙋю.

Стíхъ: Бл҃же́ни кро́тцыи, ꙗ҆́кѡ тíи наслѣ́дѧтъ зе́млю.

Пре́жде че́люстiю ѻ҆́слею побѣди́вый и҆ноплеме́нники, ны́нѣ плѣне́нiе ласкосе́рдствꙋ стра́стномꙋ ѡ҆брѣ́тесѧ: но и҆збѣ́гни дꙋшѐ моѧ̀ подража́нiѧ, дѣѧ́нiѧ и҆ сла́бости.

Бл҃же́ни а҆́лчꙋщiи и҆ жа́ждꙋщiи пра́вды, ꙗ҆́кѡ тíи насы́тѧтсѧ.

Вара́къ и҆ i҆ефѳа́й военача́льницы, сꙋдiи̑ i҆и҃лєвы предпочте́ни бы́ша, съ ни́миже дево́рра мꙋжеꙋ́мнаѧ: тѣ́хъ до́блестьми дꙋшѐ вмꙋжи́вшисѧ ѹ҆крѣпи́сѧ.

Бл҃же́ни ми́лостивiи, ꙗ҆́кѡ тíи поми́ловани бꙋ́дꙋтъ.

I҆аи́лино хра́брство позна́ла є҆сѝ дꙋшѐ моѧ̀, сiса́ра дре́вле пробо́дшꙋю, и҆ сп҃се́нiе содѣ́лавшꙋю, дре́вомъ ѻ҆́стрымъ, слы́шиши, и҆́мже тебѣ̀ крⷭ҇тъ ѡ҆бразꙋ́етсѧ.

Бл҃же́ни чи́стiи се́рдцемъ, ꙗ҆́кѡ тíи бг҃а ѹ҆́зрѧтъ.

Пожрѝ дꙋшѐ же́ртвꙋ похва́льнꙋю, дѣѧ́нiе ꙗ҆́кѡ дще́рь принесѝ, ѿ i҆ефѳа́евы чистѣ́йшꙋю: и҆ заколѝ ꙗ҆́кѡ же́ртвꙋ, стра̑сти плѡтскíѧ гдⷭ҇ви твоемꙋ̀.

Бл҃же́ни миротво́рцы, ꙗ҆́кѡ тíи сн҃ове бж҃iи нарекꙋ́тсѧ.

Гедеѡ́ново рꙋно̀ помышлѧ́й дꙋшѐ моѧ̀, съ нб҃сѐ ро́сꙋ подꙿимѝ, и҆ прини́кни ꙗ҆́коже пе́съ, и҆ пíй во́дꙋ, ѿ зако́на текꙋ́щꙋю, и҆згнете́нiемъ пи́сменнымъ.

Бл҃же́ни и҆згна́ни пра́вды ра́ди, ꙗ҆́кѡ тѣ́хъ є҆́сть црⷭ҇тво нбⷭ҇ное.

И҆лíи сщ҃е́нника ѡ҆сꙋжде́нiе дꙋшѐ моѧ̀ воспрiѧ́ла є҆сѝ, лише́нiемъ ѹ҆ма̀ прiѡбрѣ́тши стра̑сти себѣ̀, ꙗ҆́коже ѻ҆́нъ ча̑да, дѣ́лати беззакѡ́ннаѧ.

Бл҃же́ни є҆стѐ, є҆гда̀ поно́сѧтъ ва́мъ, и҆ и҆зженꙋ́тъ, и҆ рекꙋ́тъ всѧ́къ sо́лъ глаго́лъ на вы̀ лжꙋ́ще менѐ ра́ди. (л. т҃з)

Въ сꙋдiѧ́хъ леѵíтъ, небреже́нiемъ свою̀ женꙋ̀, двана́десѧтимъ колѣ́нѡмъ раздѣлѝ, дꙋшѐ моѧ̀, да скве́рнꙋ ѡ҆бличи́тъ ѿ венiамíна беззако́ннꙋю.

Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша мно́га на нб҃сѣ́хъ.

Любомꙋ́дреннаѧ а҆́нна молѧ́щисѧ, ѹ҆стнѣ̀ ѹ҆́бѡ двиза́ше ко хвале́нiю, гла́съ же є҆ѧ̀ не слы́шашесѧ: но ѻ҆ба́че непло́дна сꙋ́щи, сы́на моли́твы ражда́етъ досто́йна.

Помѧнѝ на́съ гдⷭ҇и, є҆гда̀ прiи́деши во црⷭ҇твiи твое́мъ.

Въ сꙋдiѧ́хъ спричте́сѧ а҆́ннино порожде́нiе, вели́кiй самꙋ́илъ, є҆го́же воспита́ла а҆рмаѳе́ма въ домꙋ̀ гдⷭ҇ни: томꙋ̀ поревнꙋ́й дꙋшѐ моѧ̀, и҆ сꙋдѝ пре́жде и҆нѣ́хъ дѣла̀ твоѧ̑.

Помѧнѝ на́съ влⷣко, є҆гда̀ прiи́деши во црⷭ҇твiи твое́мъ.

Дв҃дъ на ца́рство и҆збра́нъ, ца́рски пома́засѧ ро́гомъ бж҃е́ственнагѡ мѵ́ра: ты̀ ѹ҆́бѡ дꙋшѐ моѧ̀, а҆́ще хо́щеши вы́шнѧгѡ црⷭ҇твiѧ, мѵ́ромъ пома́жисѧ слеза́ми.

Помѧнѝ на́съ ст҃ы́й, є҆гда̀ прiи́деши во црⷭ҇твiи твое́мъ.

Поми́лꙋй созда́нiе твоѐ ми́лостиве, ѹ҆ще́дри рꙋкꙋ̀ твоє́ю творе́нiе: и҆ пощадѝ всѧ̑ согрѣши́вшыѧ, и҆ менѐ па́че всѣ́хъ, твои́хъ презрѣ́вшаго повелѣ́нiй.

Сла́ва, трⷪ҇ченъ: Безнача́льнꙋ, и҆ рожде́нiю же и҆ происхожде́нiю, ѻ҆ц҃ꙋ̀ покланѧ́юсѧ ро́ждшемꙋ, сн҃а сла́влю рожде́ннаго, пою̀ сопросiѧ́вшаго ѻ҆ц҃ꙋ́ же и҆ сн҃ꙋ, дх҃а ст҃а́го.

Бг҃оро́диченъ: Преесте́ственномꙋ ржⷭ҇твꙋ̀ твоемꙋ̀ покланѧ́емсѧ, по є҆стествꙋ̀ сла́вы младе́нца твоегѡ̀ не раздѣлѧ́юще бг҃ороди́тельнице: и҆́же бо є҆ди́нъ лице́мъ, сꙋгꙋ́быми и҆сповѣ́дꙋетсѧ є҆стествы̀. (л. т҃з ѡ҆б.)

Пѣ́снь з҃.

I҆рмо́съ: Согрѣши́хомъ, беззако́нновахомъ, непра́вдовахомъ предꙿ тобо́ю, нижѐ соблюдо́хомъ, нижѐ сотвори́хомъ, ꙗ҆́коже заповѣ́далъ є҆сѝ на́мъ: но не преда́ждь на́съ до конца̀, ѻ҆тцє́въ бж҃е.

Согрѣши́хъ, беззако́нновахъ, и҆ ѿверго́хъ за́повѣдь твою̀, ꙗ҆́кѡ во грѣсѣ́хъ произведо́хсѧ и҆ приложи́хъ ꙗ҆́звамъ стрꙋ́пы себѣ̀: но са́мъ мѧ̀ поми́лꙋй, ꙗ҆́кѡ бл҃гоꙋтро́бенъ, ѻ҆тцє́въ бж҃е.

Та̑йнаѧ се́рдца моегѡ̀ и҆сповѣ́дахъ тебѣ̀ сꙋдiѝ моемꙋ̀, ви́ждь моѐ смире́нiе, ви́ждь и҆ ско́рбь мою̀, и҆ вонмѝ сꙋдꙋ̀ моемꙋ̀ ны́нѣ, и҆ са́мъ мѧ̀ поми́лꙋй, ꙗ҆́кѡ бл҃гоꙋтро́бенъ, ѻ҆тцє́въ бж҃е.

Саꙋ́лъ и҆ногда̀ ꙗ҆́кѡ погꙋбѝ ѻ҆тца̀ своегѡ̀ дꙋшѐ ѻ҆слѧ̑та, внеза́пꙋ црⷭ҇тво ѡ҆брѣ́те къ прослꙋ́тiю: но блюдѝ, не забыва́й себѐ, скѡ́тскiѧ по́хѡти твоѧ̑ произво́ливши па́че црⷭ҇тва хрⷭ҇то́ва.

Дв҃дъ и҆ногда̀ бг҃оѻте́цъ, а҆́ще и҆ согрѣшѝ сꙋгꙋ́бѡ дꙋшѐ моѧ̀, стрѣло́ю ѹ҆́бѡ ѹ҆стрѣле́нъ бы́въ прелюбодѣ́йства, копiе́мъ же плѣне́нъ бы́въ ѹ҆бíйства томле́нiемъ: но ты̀ сама̀ тѧжча́йшими дѣ́лы недꙋ́гꙋеши, самохо́тными стремле́ньми.

Совокꙋпѝ ѹ҆́бѡ дв҃дъ и҆ногда̀ беззако́нiю беззако́нiе: ѹ҆бíйствꙋ же любодѣ́йство раствори́въ, покаѧ́нiе сꙋгꙋ́бое показа̀ а҆́бiе: но сама́ ты лꙋка̑внѣйшаѧ дꙋшѐ содѣ́лала є҆сѝ, не пока́ѧвшисѧ бг҃ꙋ.

Дв҃дъ и҆ногда̀ воѡбразѝ, списа́въ ꙗ҆́кѡ на i҆кѡ́нѣ пѣ́снь, є҆́юже дѣѧ́нiе ѡ҆блича́етъ, є҆́же содѣ́ѧ, зовы́й: поми́лꙋй мѧ̀. тебѣ́ бо є҆ди́номꙋ согрѣши́хъ всѣ́хъ бг҃ꙋ, са́мъ ѡ҆чи́сти мѧ̀.

Кiвѡ́тъ ꙗ҆́кѡ ноша́шесѧ на колесни́цѣ, за́нъ ѻ҆́ный, є҆гда̀ превра́щшꙋсѧ тельцꙋ̀, то́чiю коснꙋ́сѧ, бж҃iимъ (л. т҃и) и҆скꙋси́сѧ гнѣ́вомъ: но тогѡ̀ дерзнове́нiѧ ѹ҆бѣжа́вши дꙋшѐ, почита́й бж҃е́ствєннаѧ че́стнѣ.

Слы́шала є҆сѝ а҆вессалѡ́ма, ка́кѡ на є҆стество̀ воста̀; позна́ла є҆сѝ тогѡ̀ сквє́рнаѧ дѣѧ̑нiѧ, и҆́миже ѡ҆сквернѝ ло́же дв҃да ѻ҆тца̀: но ты̀ подража́ла є҆сѝ тогѡ̀ стра̑стнаѧ и҆ любосла̑стнаѧ стремлє́нiѧ.

Покори́ла є҆сѝ нерабо́тное твоѐ досто́инство тѣ́лꙋ твоемꙋ̀: и҆но́го бо а҆хiтофе́ла ѡ҆брѣ́тши врага̀, дꙋшѐ, снизшла̀ є҆сѝ сегѡ̀ совѣ́тѡмъ: но сiѧ̑ разсы́па са́мъ хрⷭ҇то́съ, да ты̀ всѧ́кѡ сп҃се́шисѧ.

Соломѡ́нъ чꙋ́дный, и҆ бл҃года́ти премꙋ́дрости и҆спо́лненный, се́й лꙋка́вое и҆ногда̀ предꙿ бг҃омъ сотвори́въ, ѿстꙋпѝ ѿ негѡ̀: є҆мꙋ́же ты̀ проклѧ́тымъ твои́мъ житiе́мъ, дꙋшѐ ѹ҆подо́биласѧ є҆сѝ.

Сластьмѝ влеко́мь страсте́й свои́хъ ѡ҆сквернѧ́шесѧ, ѹ҆вы̀ мнѣ̀, рачи́тель премꙋ́дрости, рачи́тель блꙋ́дныхъ же́нъ, и҆ стра́ненъ ѿ бг҃а: є҆го́же ты̀ подража́ла є҆сѝ ѹ҆мо́мъ ѽ дꙋшѐ, сладостра́стьми скве́рными.

Ровоа́мꙋ поревнова́ла є҆сѝ не послꙋ́шавшемꙋ совѣ́та ѻ҆́ч҃а, кꙋ́пнѡ же и҆ sлѣ́йшемꙋ рабꙋ̀ i҆еровоа́мꙋ, пре́жнемꙋ ѿстꙋ́пникꙋ дꙋшѐ: но бѣ́гай подража́нiѧ, и҆ зовѝ бг҃ꙋ: согрѣши́хъ, ѹ҆ще́дри мѧ̀.

А҆хаа́вѡвымъ поревнова́ла є҆сѝ скве́рнамъ, дꙋшѐ моѧ̀, ѹ҆вы̀ мнѣ̀, была̀ є҆сѝ плотски́хъ скве́рнъ пребыва́лище, и҆ сосꙋ́дъ сра́мленъ страсте́й: но и҆зꙿ глꙋбины̀ твоеѧ̀ воздохнѝ, и҆ глаго́ли бг҃ꙋ грѣхѝ твоѧ̑.

Попалѝ и҆лiа̀ и҆ногда̀ два́щи пѧтьдесѧ́тъ i҆езаве́линыхъ, є҆гда̀ стꙋ̑дныѧ проро́ки погꙋбѝ, во ѡ҆бличе́нiе а҆хаа́вово: но бѣ́гай подража́нiѧ двою̀ дꙋшѐ, и҆ ѹ҆крѣплѧ́йсѧ. (л. т҃и ѡ҆б.)

Заключи́сѧ тебѣ̀ нб҃о дꙋшѐ, и҆ гла́дъ бж҃iй пости́же тѧ̀: є҆гда̀ и҆лiѝ ѳесвíтѧнина ꙗ҆́коже а҆хаа́въ, не покори́сѧ словесє́мъ и҆ногда̀: но сара́фѳiи ѹ҆подо́бивсѧ, напита́й прⷪ҇ро́чꙋ дꙋ́шꙋ.

Манассíева собрала̀ є҆сѝ согрѣшє́нiѧ и҆зволе́нiемъ, поста́вльши ꙗ҆́кѡ ме́рзѡсти стра̑сти, и҆ ѹ҆мно́живши дꙋшѐ негодова́нiе: но тогѡ̀ покаѧ́нiю ревнꙋ́ющи те́плѣ, стѧжѝ ѹ҆миле́нiе.

Припа́даю тѝ, и҆ приношꙋ̀ тебѣ̀, ꙗ҆́коже сле́зы глаго́лы моѧ̑: согрѣши́хъ, ꙗ҆́кѡ не согрѣшѝ блꙋдни́ца, и҆ беззако́нновахъ, ꙗ҆́кѡ и҆́ный никто́же на землѝ: но ѹ҆ще́дри влⷣко, творе́нiе твоѐ, и҆ воззови́ мѧ.

Погребо́хъ ѡ҆́бразъ тво́й, и҆ растли́хъ за́повѣдь твою̀, всѧ̀ помрачи́сѧ добро́та, и҆ страстьмѝ ѹ҆гаси́сѧ, сп҃се, свѣща̀: но ѹ҆ще́дривъ возда́ждь мѝ ꙗ҆́коже пое́тъ дв҃дъ, ра́дованiе.

Ѡ҆брати́сѧ, пока́йсѧ, ѿкры́й сокровє́ннаѧ, глаго́ли бг҃ꙋ всѧ̑ вѣ́дꙋщемꙋ: ты̀ вѣ́си моѧ̑ та̑йнаѧ, є҆ди́не сп҃се: но са́мъ мѧ̀ поми́лꙋй, ꙗ҆́коже пое́тъ дв҃дъ по млⷭ҇ти твое́й.

И҆счезо́ша днíе моѝ, ꙗ҆́кѡ со́нiе востаю́щагѡ: тѣ́мже ꙗ҆́кѡ є҆зекíа слезю̀ на ло́жи мое́мъ, приложи́тисѧ мнѣ̀ лѣ́тѡмъ живота̀. но кíй и҆са́iа предста́нетъ тебѣ̀ дꙋшѐ, а҆́ще не всѣ́хъ бг҃ъ;

Марíи: Возопи́вши къ пречⷭ҇тѣй бг҃омт҃ри, пе́рвѣе ѿри́нꙋла є҆сѝ неи́стовство страсте́й, нꙋ́жно стꙋжа́ющихъ, и҆ посрами́ла є҆сѝ врага̀ запе́ншаго: но да́ждь ны́нѣ по́мощь ѿ ско́рби, и҆ мнѣ̀ рабꙋ̀ твоемꙋ̀.

Марíи: Е҆го́же возлюби́ла є҆сѝ, є҆го́же возжелѣ́ла є҆сѝ, є҆гѡ́же ра́ди пло́ть и҆знꙋри́ла є҆сѝ прпⷣбнаѧ, молѝ ны́нѣ (л. т҃ѳ) хрⷭ҇та̀ ѡ҆ рабѣ́хъ: ꙗ҆́кѡ да млⷭ҇тивъ бы́въ всѣ̑мъ на́мъ, ми́рное состоѧ́нiе да́рꙋетъ почита́ющымъ є҆го̀.

А҆ндре́ю: На ка́мени мѧ̀ вѣ́ры мл҃твами твои́ми ѹ҆твердѝ ѻ҆́тче, стра́хомъ мѧ̀ бж҃е́ственнымъ ѡ҆гражда́ѧ, и҆ покаѧ́нiе а҆ндре́е, пода́ждь мѝ, молю́сѧ тѝ: и҆ и҆зба́ви мѧ̀ ѿ сѣ́ти врагѡ́въ и҆́щꙋщихъ мѧ̀.

Сла́ва, трⷪ҇ченъ: Трⷪ҇це про́стаѧ, нераздѣ́льнаѧ, є҆диносꙋ́щнаѧ, и҆ є҆стество̀ є҆ди́но, свѣ́тове, и҆ свѣ́тъ, и҆ ст҃а трѝ, и҆ є҆ди́но ст҃о пое́тсѧ бг҃ъ трⷪ҇ца: но воспо́й, просла́ви, живо́тъ и҆ животы̀, дꙋшѐ, всѣ́хъ бг҃а.

Бг҃оро́диченъ: Пое́мъ тѧ̀, бл҃гослови́мъ тѧ̀, покланѧ́емсѧ тѝ бг҃ороди́тельнице, ꙗ҆́кѡ нераздѣ́льныѧ трⷪ҇цы породила̀ є҆сѝ є҆ди́наго хрⷭ҇та̀ бг҃а и҆ сама̀ ѿве́рзла є҆сѝ на́мъ сꙋ́щымъ на землѝ нбⷭ҇наѧ.

Трипѣ́снецъ. Гла́съ и҃.

Пѣ́снь и҃.

I҆рмо́съ: Безнача́льнаго цр҃ѧ̀ сла́вы, є҆гѡ́же трепе́щꙋтъ нбⷭ҇ныѧ си̑лы по́йте сщ҃е́нницы, лю́дiе превозноси́те во всѧ̑ вѣ́ки.

Ꙗ҆́кѡ ѹ҆́глiе невеще́ственнагѡ ѻ҆гнѧ̀, попали́те веще́ствєнныѧ стра̑сти моѧ̑, возжиза́юще ны́нѣ во мнѣ̀ жела́нiе бж҃е́ственныѧ любвѐ, а҆пⷭ҇ли.

Трꙋбы̑ бл҃гогла̑сныѧ сло́ва почти́мъ, и҆́миже падо́ша стѣ́ны неꙋтвержде́ны вра̑жiѧ, и҆ бг҃оразꙋ́мiѧ ѹ҆тверди́шасѧ забра̑ла.

Кꙋмíры стра́стныѧ дꙋшѝ моеѧ̀ сокрꙋши́те, и҆̀же хра́мы и҆ столпы̀ сокрꙋши́сте врага̀, а҆пⷭ҇ли гдⷭ҇ни, хра́мове ѡ҆сщ҃е́ннiи.

Бг҃оро́диченъ: Вмѣсти́ла є҆сѝ невмѣсти́маго є҆стество́мъ: носи́ла є҆сѝ носѧ́щаго всѧ̑: дои́ла є҆сѝ чⷭ҇таѧ, пита́ющаго тва́рь, хрⷭ҇та̀ жизнода́вца. (л. т҃ѳ ѡ҆б.)

И҆́ный трипѣ́снецъ. I҆рмо́съ то́йже.

Дх҃а началохи́тростiемъ созда́вше всю̀ цр҃ковь а҆пⷭ҇ли хрⷭ҇тѡ́вы, въ не́й бл҃гослови́те хрⷭ҇та̀ во вѣ́ки.

Вострꙋби́вше трꙋбо́ю ѹ҆че́нiй, низверго́ша а҆пⷭ҇ли всю̀ ле́сть i҆́дѡльскꙋю, хрⷭ҇та̀ превозносѧ́ще во всѧ̑ вѣ́ки.

А҆пⷭ҇ли, до́брое преселе́нiе, назира́телiе мíра, и҆ нбⷭ҇нiи жи́телiе, ва́съ при́снѡ восхвалѧ́ющыѧ, и҆зба́вите ѿ бѣ́дъ.

Трⷪ҇ченъ: Трисо́лнечное всесвѣ́тлое бг҃онача́лiе, є҆диносла́вное и҆ є҆динопрⷭ҇то́льное є҆стество̀, ѻ҆́ч҃е вседѣ́телю, сн҃е, и҆ бж҃е́ственный дш҃е, пою́ тѧ во вѣ́ки.

Бг҃оро́диченъ: Ꙗ҆́кѡ чⷭ҇тны́й и҆ превы́шшiй прⷭ҇то́лъ, воспои́мъ бж҃iю мт҃рь непреста́ннѡ, лю́дiе, є҆ди́нꙋ по ржⷭ҇твѣ̀ мт҃рь и҆ дв҃ꙋ.

И҆́ный. I҆рмо́съ: Е҆го́же вѡ́инства нбⷭ҇наѧ сла́вѧтъ, и҆ трепе́щꙋтъ херꙋвíми и҆ серафíми, всѧ́ко дыха́нiе и҆ тва́рь, по́йте, бл҃гослови́те, и҆ превозноси́те во всѧ̑ вѣ́ки.

Согрѣши́вша сп҃се поми́лꙋй, воздви́гни мо́й ѹ҆́мъ ко ѡ҆браще́нiю, прiими́ мѧ ка́ющагосѧ, ѹ҆ще́дри вопiю́ща: согрѣши́хъ тѝ, сп҃сѝ, беззако́нновахъ, поми́лꙋй мѧ̀.

Колесни́чникъ и҆лiа̀, колесни́цею добродѣ́телей вше́дъ, ꙗ҆́кѡ на нб҃са̀, ноша́шесѧ превы́ше и҆ногда̀ ѿ земны́хъ: сегѡ̀ ѹ҆́бѡ дꙋшѐ моѧ̀, восхо́дъ помышлѧ́й.

I҆ѻрда́нова стрꙋѧ̀ пе́рвѣе, ми́лѡтiю и҆лiино́ю є҆лiссе́емъ, ста̀ сю́дꙋ и҆ сю́дꙋ: ты́ же, ѽ дꙋшѐ моѧ̀, сеѧ̀ не причасти́ласѧ є҆сѝ бл҃года́ти за невоздержа́нiе.

Е҆лiссе́й и҆ногда̀ прiе́мъ ми́лѡть и҆лiинꙋ̀, прiѧ́тъ сꙋгꙋ́бꙋю бл҃года́ть ѿ бг҃а: ты́ же ѽ дꙋшѐ моѧ̀, сеѧ̀ не причасти́ласѧ є҆сѝ бл҃года́ти за невоздержа́нiе.

Сѡманíтiда и҆ногда̀ пра́веднаго ѹ҆чредѝ, ѽ дꙋшѐ, нра́вомъ бл҃ги́мъ: ты́ же не ввела̀ є҆сѝ въ до́мъ, ни (л. т҃_i) стра́нна, ни пꙋ́тника. тѣ́мже черто́га и҆зри́нешисѧ во́нъ, рыда́ющи.

Гiезíевъ подража́ла є҆сѝ ѻ҆каѧ́ннаѧ ра́зꙋмъ скве́рный всегда̀ дꙋшѐ, є҆гѡ́же сребролю́бiе ѿложѝ понѐ на ста́рость: бѣ́гай гее́нскагѡ ѻ҆гнѧ̀, ѿстꙋпи́вши sлы́хъ твои́хъ.

Ты̀ ѻ҆зíи дꙋшѐ поревнова́вши, сегѡ̀ прокаже́нiе въ себѣ̀ стѧжа́ла є҆сѝ сꙋгꙋ́бо: безмѣ̑стнаѧ бо мы́слиши, беззакѡ́ннаѧ же дѣ́еши: ѡ҆ста́ви ꙗ҆̀же и҆́маши, и҆ притецы̀ къ покаѧ́нiю.

Нiнеѵíтѧны дꙋшѐ слы́шала є҆сѝ ка́ющыѧсѧ бг҃ꙋ, вре́тищемъ и҆ пе́пеломъ, си́хъ не подража́ла є҆сѝ: но ꙗ҆ви́ласѧ є҆сѝ sлѣ́йшаѧ всѣ́хъ, пре́жде зако́на, и҆ по зако́нѣ прегрѣши́вшихъ.

Въ ро́вѣ бла́та слы́шала є҆сѝ i҆еремíю дꙋшѐ, гра́да сiѡ́нѧ рыда́ньми вопiю́ща, и҆ сле́зъ и҆́щꙋща, подража́й сегѡ̀ плаче́вное житiѐ и҆ сп҃се́шисѧ.

I҆ѡ́на въ ѳарсíсъ побѣжѐ, проразꙋмѣ́въ ѡ҆браще́нiе нiнеѵíтѧнѡвъ, разꙋмѣ́ бо ꙗ҆́кѡ прⷪ҇ро́къ бж҃iе бл҃гоꙋтро́бiе: тѣ́мже ревнова́ше прⷪ҇ро́чествꙋ не солга́тисѧ.

Данiи́ла въ ро́вѣ слы́шала є҆сѝ, ка́кѡ заградѝ ѹ҆ста̀, ѽ дꙋшѐ sвѣре́й: ѹ҆вѣ́дѣла є҆сѝ, ка́кѡ ѻ҆́троцы и҆̀же ѡ҆ а҆за́рiи, погаси́ша вѣ́рою пе́щи пла́мень горѧ́щiй.

Ве́тхагѡ завѣ́та всѧ̑ приведо́хъ тѝ дꙋшѐ, къ подо́бiю, подража́й пра́ведныхъ бг҃олюби̑ваѧ дѣѧ̑нiѧ, и҆збѣ́гни же па́ки лꙋка́выхъ грѣхѡ́въ.

Правосꙋ́де сп҃се поми́лꙋй, и҆ и҆зба́ви мѧ̀ ѻ҆гнѧ̀, и҆ преще́нiѧ, є҆́же и҆́мамъ на сꙋдѣ̀ пра́веднѡ претерпѣ́ти: ѡ҆сла́би мѝ пре́жде конца̀, добродѣ́телiю и҆ покаѧ́нiемъ.

Ꙗ҆́кѡ разбо́йникъ вопiю́ ти: помѧни́ мѧ. ꙗ҆́кѡ пе́тръ пла́чꙋ го́рцѣ: ѡ҆сла́би мѝ сп҃се. зовꙋ̀ ꙗ҆́кѡ мыта́рь: слезю̀ ꙗ҆́кѡ (л. т҃_i ѡ҆б.) блꙋдни́ца. прiимѝ моѐ рыда́нiе, ꙗ҆́коже и҆ногда̀ ханане́ино.

Гное́нiе, сп҃се, и҆сцѣлѝ смире́нныѧ моеѧ̀ дꙋшѝ: є҆ди́не врачꙋ̀, пла́стырь мнѣ̀ наложѝ, и҆ є҆ле́й и҆ вiно̀, дѣла̀ покаѧ́нiѧ, ѹ҆миле́нiе со слеза́ми.

Ханане́ю и҆ а҆́зъ подража́ѧ, поми́лꙋй мѧ̀, вопiю̀, сн҃е дв҃довъ: каса́юсѧ кра́ѧ ри́зы, ꙗ҆́кѡ кровоточи́ваѧ: пла́чꙋ, ꙗ҆́кѡ ма́рѳа и҆ марíа надꙿ ла́заремъ.

Сле́знꙋю сп҃се стклѧ́ницꙋ, ꙗ҆́кѡ мѵ́ро и҆стощава́ѧ на главꙋ̀, зовꙋ́ ти ꙗ҆́коже блꙋдни́ца, млⷭ҇ти и҆́щꙋщаѧ, мольбꙋ̀ приношꙋ̀, и҆ ѡ҆ставле́нiе прошꙋ̀ прiѧ́ти.

А҆́ще и҆ никто́же, ꙗ҆́коже а҆́зъ согрѣшѝ тебѣ̀, но ѻ҆ба́че прiимѝ и҆ менѐ, бл҃гоꙋтро́бне сп҃се, стра́хомъ ка́ющасѧ, и҆ любо́вiю зовꙋ́ща: согрѣши́хъ тебѣ̀ є҆ди́номꙋ: поми́лꙋй мѧ̀ млⷭ҇тиве.

Пощадѝ сп҃се твоѐ созда́нiе, и҆ взыщѝ ꙗ҆́кѡ па́стырь поги́бшее, предварѝ заблꙋ́ждшаго, восхи́ти ѿ во́лка, сотвори́ мѧ ѻ҆вча̀ на па́ствѣ твои́хъ ѻ҆ве́цъ.

Е҆гда̀ сꙋдiѐ сѧ́деши ꙗ҆́кѡ бл҃гоꙋтро́бенъ, и҆ пока́жеши стра́шнꙋю сла́вꙋ твою̀ сп҃се: ѽ каковы́й стра́хъ тогда̀! пе́щи горѧ́щей, всѣ̑мъ боѧ́щымсѧ нестерпи́магѡ сꙋди́ща твоегѡ̀.

Марíи: Свѣ́та незаходи́магѡ мт҃и, тѧ̀ просвѣти́вши, ѿ ѡ҆мраче́нiѧ страсте́й разрѣшѝ. тѣ́мже вше́дши въ дх҃о́внꙋю бл҃года́ть, просвѣтѝ марíе, тѧ̀ вѣ́рнѡ восхвалѧ́ющыѧ.

Марíи: Чꙋ́до но́во ви́дѣвъ, ѹ҆жаса́шесѧ бж҃е́ственный въ тебѣ̀ вои́стиннꙋ ма́ти зѡсíма: а҆́гг҃ла бо зрѧ́ше во пло́ти, и҆ ѹ҆́жасомъ ве́сь и҆сполнѧ́шесѧ, хрⷭ҇та̀ поѧ̀ во вѣ́ки.

А҆ндре́ю: Ꙗ҆́кѡ дерзнове́нiе и҆мы́й ко гдⷭ҇ꙋ, а҆ндре́е кри́тскiй чⷭ҇тна́ѧ похвало̀, молю̀, моли́сѧ разрѣше́нiе ѿ ѹ҆́зъ (л. та҃_i) беззако́нiѧ ны́нѣ ѡ҆брѣстѝ мнѣ̀ моли́твами твои́ми, ꙗ҆́кѡ покаѧ́нiѧ ѹ҆чи́тель, и҆ преподо́бныхъ сла́ва.

Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.

Трⷪ҇ченъ: Безнача́льне ѻ҆́ч҃е, сн҃е собезнача́льне, ѹ҆тѣ́шителю бл҃гíй, дш҃е пра́вый: сло́ва бж҃iѧ роди́телю, ѻ҆ц҃а̀ безнача́льна сло́ве, дш҃е живы́й и҆ зи́ждай, трⷪ҇це є҆ди́нице поми́лꙋй мѧ̀.

Бг҃оро́диченъ: Ꙗ҆́кѡ ѿ ѡ҆броще́нiѧ червлени́цы пречⷭ҇таѧ, ѹ҆́мнаѧ багрѧни́ца є҆мманꙋ́илева, внꙋ́трь во чре́вѣ твое́мъ пло́ть и҆стка́сѧ: тѣ́мже бцⷣꙋ вои́стиннꙋ тѧ̀ почита́емъ.

Хва́лимъ, бл҃гослови́мъ, покланѧ́емсѧ гдⷭ҇ни, пою́ще и҆ превозносѧ́ще во всѧ̑ вѣ́ки.

И҆ па́ки i҆рмо́съ. Трипѣ́снецъ. Гла́съ и҃.

Пѣ́снь ѳ҃.

I҆рмо́съ: Вои́стиннꙋ бцⷣꙋ тѧ̀ и҆сповѣ́дꙋемъ, сп҃се́ннiи тобо́ю дв҃о чⷭ҇таѧ, съ безпло́тными ли́ки тѧ̀ велича́юще.

И҆сто́чницы спаси́тельныѧ воды̀ ꙗ҆́вльшесѧ а҆пⷭ҇ли, и҆ста́ѧвшꙋю дꙋ́шꙋ мою̀ грѣхо́вною жа́ждою, ѡ҆роси́те.

Пла́вающаго въ пꙋчи́нѣ поги́бели, и҆ въ погрꙋже́нiи ѹ҆жѐ бы́вша, твое́ю десни́цею, ꙗ҆́коже петра̀, гдⷭ҇и сп҃си́ мѧ.

Ꙗ҆́кѡ со́ли, вкꙋ́сныхъ сꙋ́ще ѹ҆че́нiй, гни́льство ѹ҆ма̀ моегѡ̀ и҆зсꙋши́те, и҆ невѣ́дѣнiѧ тьмꙋ̀ ѿжени́те.

Бг҃оро́диченъ: Ра́дость ꙗ҆́кѡ роди́вшаѧ, пла́чь мнѣ̀ пода́ждь, и҆́мже бж҃е́ственное ѹ҆тѣше́нiе влⷣчце, въ бꙋ́дꙋщемъ днѝ ѡ҆брѣстѝ возмогꙋ̀.

И҆́ный. I҆рмо́съ: Тѧ̀ нб҃сѐ и҆ землѝ хода́таицꙋ:

Тѧ̀ бл҃госла́вное а҆пⷭ҇льское собра́нiе, пѣ́сньми велича́емъ: вселе́ннѣй бо свѣти̑ла свѣ̑тлаѧ ꙗ҆ви́стесѧ, пре́лесть ѿгонѧ́ще. (л. та҃_i ѡ҆б.)

Бл҃говѣ́стною мре́жею ва́шею, словє́сныѧ ры̑бы ѹ҆лови́вше, сiѧ̑ приноси́те всегда̀ снѣ́дь хрⷭ҇тꙋ̀, а҆пⷭ҇ли бл҃же́ннiи.

Къ бг҃ꙋ ва́шимъ проше́нiемъ помѧни́те на́съ а҆пⷭ҇ли, ѿ всѧ́кагѡ и҆зба́витисѧ и҆скꙋше́нiѧ, мо́лимсѧ, любо́вiю воспѣва́ющыѧ ва́съ.

Трⷪ҇ченъ: Тѧ̀ трiѷпоста́снꙋю є҆ди́ницꙋ, ѻ҆́ч҃е, сн҃е, со дх҃омъ, є҆ди́наго бг҃а є҆диносꙋ́щна пою̀, трⷪ҇цꙋ є҆диноси́льнꙋю и҆ безнача́льнꙋю.

Бг҃оро́диченъ: Тѧ̀ дѣтороди́тельницꙋ и҆ дв҃ꙋ, всѝ ро́ди ѹ҆бл҃жа́емъ, ꙗ҆́кѡ тобо́ю и҆зба́вльшесѧ ѿ клѧ́твы: ра́дость бо на́мъ родила̀ є҆сѝ гдⷭ҇а.

Вели́кагѡ канѡ́на i҆рмо́съ: Безсѣ́меннагѡ зача́тiѧ ржⷭ҇тво̀ несказа́нное, мт҃ре безмꙋ́жныѧ нетлѣ́ненъ пло́дъ, бж҃iе бо рожде́нiе ѡ҆бновлѧ́етъ є҆стества̀. тѣ́мже тѧ̀ всѝ ро́ди, ꙗ҆́кѡ бг҃оневѣ́стнꙋю мт҃рь правосла́внѡ велича́емъ.

Ѹ҆́мъ ѡ҆стрꙋпи́сѧ, тѣ́ло ѡ҆болѣ́знисѧ, недꙋ́гꙋетъ дꙋ́хъ, сло́во и҆знемо́же, житiѐ ѹ҆мертви́сѧ, коне́цъ при две́рехъ. тѣ́мже моѧ̀ ѻ҆каѧ́ннаѧ дꙋшѐ, что̀ сотвори́ши, є҆гда̀ прiи́детъ сꙋдiѧ̀ и҆спыта́ти твоѧ̑;

Мѡѷсе́ово приведо́хъ тѝ дꙋшѐ, мiробы́тiе, и҆ ѿ тогѡ̀ всѐ завѣ́тное писа́нiе, повѣ́дающее тебѣ̀ пра́вєдныѧ и҆ непра́вєдныѧ: ѿ ни́хже вторы̑ѧ, ѽ дꙋшѐ, подража́ла є҆сѝ, а҆ не пє́рвыѧ, въ бг҃а согрѣши́вши.

Зако́нъ и҆знемо́же, пра́зднꙋетъ є҆ѵⷢ҇лiе, писа́нiе же всѐ въ тебѣ̀ небреже́но бы́сть, прⷪ҇ро́цы и҆знемого́ша, и҆ всѐ пра́ведное сло́во: стрꙋ́пи твоѝ, ѽ дꙋшѐ, ѹ҆мно́жишасѧ, не сꙋ́щꙋ врачꙋ̀ и҆сцѣлѧ́ющемꙋ тѧ̀.

Но́вагѡ привождꙋ́ ти писа́нiѧ ѹ҆каза̑нiѧ, вводѧ̑щаѧ тѧ̀ дꙋшѐ, ко ѹ҆миле́нiю: пра́вєднымъ ѹ҆́бѡ поревнꙋ́й, грѣ́шныхъ же ѿвраща́йсѧ,и҆ ѹ҆млⷭ҇тиви хрⷭ҇та̀ мл҃твами же и҆ поще́ньми, и҆ чистото́ю, и҆ говѣ́нiемъ. (л. тв҃_i)

Хрⷭ҇то́съ вочл҃вѣ́чисѧ, призва́въ къ покаѧ́нiю разбо́йники, и҆ блꙋдни̑цы: дꙋшѐ пока́йсѧ, две́рь ѿве́рзесѧ црⷭ҇твiѧ ѹ҆жѐ, и҆ предвосхища́ютъ є҆̀ фарiсе́є и҆ мытарѝ и҆ прелюбодѣ́и ка́ющiисѧ.

Хрⷭ҇то́съ вочл҃вѣ́чисѧ, пло́ти прiѡбщи́всѧ мѝ, и҆ всѧ̑, є҆ли̑ка сꙋ́ть є҆стества̀ хотѣ́нiемъ и҆спо́лни грѣха̀ кромѣ̀, подо́бiе тебѣ̀, ѽ дꙋшѐ, и҆ ѡ҆́бразъ предпоказꙋ́ѧ своегѡ̀ снизхо́жденiѧ.

Хрⷭ҇то́съ волхвы̀ сп҃сѐ, па́стыри созва̀, младе́нєцъ мно́жєства показа̀ мꙋ́ченики, ста́рцы просла́ви, и҆ ста̑рыѧ вдови̑цы, и҆́хже не поревнова́ла є҆сѝ дꙋшѐ, ни дѣѧ́нiємъ, ни житiю̀: но го́ре тебѣ̀, внегда̀ бꙋ́деши сꙋди́тисѧ.

Пости́всѧ гдⷭ҇ь днíй четы́редесѧть въ пꙋсты́ни, послѣдѝ взалка̀, показꙋ́ѧ чл҃вѣ́ческое: дꙋшѐ, да не разлѣни́шисѧ, а҆́ще тебѣ̀ приложи́тсѧ вра́гъ, мл҃твою же и҆ посто́мъ ѿ но́гъ твои́хъ да ѿрази́тсѧ.

Хрⷭ҇то́съ и҆скꙋша́шесѧ, дiа́волъ и҆скꙋша́ше, показꙋ́ѧ ка́менiе, да хлѣ́би бꙋ́дꙋтъ: на го́рꙋ возведѐ ви́дѣти всѧ̑ ца̑рствiѧ мíра во мгнове́нiи. ѹ҆бо́йсѧ ѽ дꙋшѐ, ловле́нiѧ, трезви́сѧ моли́сѧ на всѧ́кiй ча́съ бг҃ꙋ.

Го́рлица пꙋстынолю́бнаѧ, гла́съ вопiю́щагѡ возгласѝ, хрⷭ҇то́въ свѣти́льникъ, проповѣ́дꙋѧй покаѧ́нiе, и҆́рѡдъ беззако́ннова со и҆рѡдiа́дою. зрѝ дꙋшѐ моѧ̀, да не ѹ҆вѧ́знеши въ беззакѡ́нныѧ сѣ̑ти, но ѡ҆блобыза́й покаѧ́нiе.

Въ пꙋсты́ню всели́сѧ бл҃года́ти прⷣте́ча, и҆ i҆ꙋде́а всѧ̀ и҆ самарíа слы́шавше теча́хꙋ, и҆ и҆сповѣ́дахꙋ грѣхѝ своѧ̑, креща́ющесѧ ѹ҆се́рднѡ: и҆́хже ты̀ не подража́ла є҆сѝ дꙋшѐ.

Бра́къ ѹ҆́бѡ честны́й, и҆ ло́же нескве́рно: ѻ҆боѧ̑ бо хрⷭ҇то́съ пре́жде бл҃гословѝ, пло́тiю ꙗ҆ды́й, и҆ въ ка́нѣ же (л. тв҃_i) на бра́цѣ во́дꙋ въ вiно̀ соверша́ѧ, и҆ показꙋ́ѧ пе́рвое чꙋ́до: да ты̀ и҆змени́шисѧ ѽ дꙋшѐ.

Разсла́бленнаго стѧгнꙋ̀ хрⷭ҇то́съ, ѻ҆́дръ взе́мша, и҆ ю҆́ношꙋ ѹ҆ме́рша воздви́же, вдови́че рожде́нiе, и҆ со́тнича ѻ҆́трока, и҆ самарѧны́нѣ ꙗ҆ви́сѧ, въ дс҃ѣ слꙋ́жбꙋ тебѣ̀, дꙋшѐ предживописа̀.

Кровоточи́вꙋю и҆сцѣлѝ прикоснове́нiемъ кра́ѧ ри́зна гдⷭ҇ь: прокажє́нныѧ ѡ҆чи́сти: слѣпы̑ѧ и҆ хрѡмы́ѧ просвѣти́въ, и҆спра́ви: глꙋхȋѧ же и҆ нѣмы̑ѧ, и҆ нича́щыѧ ни́зꙋ и҆сцѣлѝ сло́вомъ: да ты̀ сп҃се́шисѧ ѻ҆каѧ́ннаѧ дꙋшѐ.

Недꙋ́ги и҆сцѣлѧ́ѧ, ни́щымъ бл҃говѣствова́ше, хрⷭ҇то́съ сло́во, врє́дныѧ ѹ҆врачева̀, съ мытарѝ ꙗ҆дѧ́ше, со грѣ́шники бесѣ́доваше, i҆аíровы дще́ре дꙋ́шꙋ предꙿꙋме́ршꙋю возвратѝ ѡ҆сѧза́нiемъ рꙋкѝ.

Мыта́рь сп҃са́шесѧ, и҆ блꙋдни́ца цѣломꙋ́дрствоваше, и҆ фарiсе́й хвалѧ́сѧ ѡ҆сꙋжда́шесѧ: ѻ҆́въ ѹ҆́бѡ, ѡ҆чи́сти мѧ̀: ѻ҆́ва же, поми́лꙋй мѧ̀. се́й же велича́шесѧ вопiѧ̀: бж҃е, бл҃годарю́ тѧ: и҆ про́чыѧ безꙋ̑мныѧ глаго́лы.

Закхе́й мыта́рь бѣ̀, но ѻ҆ба́че сп҃са́шесѧ, и҆ фарiсе́й сíмѡнъ соблажнѧ́шесѧ, и҆ блꙋдни́ца прiима́ше ѡ҆ста́витєльнаѧ разрѣшє́нiѧ, ѿ и҆мꙋ́щагѡ крѣ́пость ѡ҆ставлѧ́ти грѣхѝ: ю҆́же дꙋшѐ потщи́сѧ подража́ти.

Блꙋдни́цѣ, ѽ ѻ҆каѧ́ннаѧ дꙋшѐ моѧ̀, не поревнова́ла є҆сѝ, ꙗ҆́же прiи́мши мѵ́ра а҆лава́стръ, со слеза́ми ма́заше но́зѣ сп҃совѣ, ѡ҆тре́ же власы̀ дре́внихъ согрѣше́нiй рꙋкописа́нiе раздира́ющагѡ є҆ѧ̀.

Гра́ды, и҆̀мже дадѐ хрⷭ҇то́съ бл҃говѣ́стiе, дꙋшѐ моѧ̀, ѹ҆вѣ́дала є҆сѝ, ка́кѡ про́клѧти бы́ша. ѹ҆бо́йсѧ ѹ҆каза́нiѧ, да не бꙋ́деши ꙗ҆́коже ѻ҆́ны, и҆́хже содо́млѧнѡмъ влⷣко ѹ҆подо́бивъ, да́же до а҆́да ѡ҆сꙋдѝ. (л. тг҃_i)

Да не го́ршаѧ ѽ дꙋшѐ моѧ̀, ꙗ҆ви́шисѧ ѿча́ѧнiемъ ханане́и вѣ́рꙋ слы́шавшаѧ, є҆ѧ́же дщѝ сло́вомъ бж҃iимъ и҆сцѣли́сѧ: сн҃е дв҃довъ, сп҃сѝ и҆ менѐ, воззовѝ и҆зꙿ глꙋбины̀ се́рдца, ꙗ҆́коже ѻ҆на̀ хрⷭ҇тꙋ̀.

Ѹ҆млⷭ҇рдисѧ сп҃си́ мѧ, сн҃е дв҃довъ поми́лꙋй, бѣснꙋ́ющыѧсѧ сло́вомъ и҆сцѣли́вый, гла́съ же бл҃гоꙋтро́бный ꙗ҆́кѡ разбо́йникꙋ мнѣ̀ рцы̀: а҆ми́нь глаго́лю тебѣ̀, со мно́ю бꙋ́деши въ раѝ, є҆гда̀ прiидꙋ̀ во сла́вѣ мое́й.

Разбо́йникъ ѡ҆глаго́ловаше тѧ̀, разбо́йникъ бг҃осло́вѧше тѧ̀, ѻ҆́ба бо на крⷭ҇тѣ̀ сви́сѧста: но ѽ бл҃гоꙋтро́бне, ꙗ҆́кѡ вѣ́рномꙋ разбо́йникꙋ твоемꙋ̀, позна́вшемꙋ тѧ̀ бг҃а, и҆ мнѣ̀ ѿве́рзи две́рь сла́внагѡ црⷭ҇твiѧ твоегѡ̀.

Тва́рь содрога́шесѧ распина́ема тѧ̀ ви́дѧщи, го́ры и҆ ка́мєнiѧ стра́хомъ распада́хꙋсѧ, и҆ землѧ̀ сотрѧса́шесѧ, и҆ а҆́дъ ѡ҆бнажа́шесѧ, и҆ соѡмрача́шесѧ свѣ́тъ во днѝ, зрѧ̀ тебѐ i҆и҃се пригвожде́на ко крестꙋ̀.

Досто́йныхъ покаѧ́нiѧ плодѡ́въ не и҆стѧжѝ ѿ менѐ: и҆́бо крѣ́пость моѧ̀ во мнѣ̀ ѡ҆скꙋдѣ̀, се́рдце мнѣ̀ да́рꙋй при́снѡ сокрꙋше́нное, нищетꙋ́ же дх҃о́внꙋю, да сiѧ̑ тебѣ̀ принесꙋ̀, ꙗ҆́кѡ прiѧ́тнꙋю же́ртвꙋ, є҆ди́не сп҃се.

Сꙋдiѐ мо́й, и҆ вѣ́дче мо́й, хотѧ́й па́ки прiитѝ со а҆́гг҃лы, сꙋди́ти мíрꙋ всемꙋ̀, млⷭ҇тивнымъ твои́мъ ѻ҆́комъ тогда̀ ви́дѣвъ мѧ̀, пощадѝ и҆ ѹ҆ще́дри мѧ̀ i҆и҃се, па́че всѧ́кагѡ є҆стества̀ человѣ́ча согрѣши́вша.

Марíи: Ѹ҆диви́ла є҆сѝ всѣ́хъ стра́ннымъ житiе́мъ твои́мъ, а҆́гг҃лѡвъ чи́ны, и҆ человѣ́кѡвъ собо́ры, невеще́ственнѡ пожи́вши, и҆ є҆стество̀ преше́дши: и҆́мже, ꙗ҆́кѡ невеще́ственныма нога́ма вше́дши марíе, i҆ѻрда́нъ прешла̀ є҆сѝ.

Марíи: Ѹ҆ми́лостиви созда́телѧ ѡ҆ хва́лѧщихъ тѧ̀, прпⷣбнаѧ ма́ти, и҆зба́витисѧ ѡ҆sлобле́нiй и҆ скорбе́й (л. тг҃_i ѡ҆б.) ѻ҆́крестъ напа́дающихъ: да и҆зба́вившесѧ ѿ напа́стей, возвели́чимъ непреста́ннѡ просла́вльшаго тѧ̀ гдⷭ҇а.

А҆ндре́ю: А҆ндре́е честны́й, и҆ ѻ҆́тче требл҃же́ннѣйшiй, па́стырю кри́тскiй, не преста́й молѧ́сѧ ѡ҆ воспѣва́ющихъ тѧ̀: да и҆зба́вимсѧ всѝ гнѣ́ва и҆ ско́рби, и҆ тлѣ́нiѧ, и҆ прегрѣше́нiй безмѣ́рныхъ, чтꙋ́щiи твою̀ па́мѧть вѣ́рнѡ.

Трⷪ҇ченъ: Трⷪ҇це є҆диносꙋ́щнаѧ, є҆динице трiѷпоста́снаѧ, тѧ воспѣва́емъ, ѻ҆ц҃а̀ сла́вѧще, сн҃а велича́юще, и҆ дх҃ꙋ покланѧ́ющесѧ, є҆ди́номꙋ є҆стествꙋ̀ вои́стиннꙋ бг҃ꙋ, жи́зни же, и҆ живꙋ́щемꙋ црⷭ҇твꙋ безконе́чномꙋ.

Бг҃оро́диченъ: Гра́дъ тво́й сохранѧ́й бг҃ороди́тельнице пречⷭ҇таѧ, въ тебѣ́ бо се́й вѣ́рнѡ ца́рствꙋѧй, въ тебѣ̀ и҆ ѹ҆твержда́етсѧ, и҆ тобо́ю побѣжда́ѧй, побѣжда́етъ всѧ́кое и҆скꙋше́нiе, и҆ плѣнѧ́етъ ра́тники, и҆ прохо́дитъ послꙋша́нiе.

И҆ а҆́бiе i҆рмо́съ. Свѣти́ленъ, ꙗ҆́кѡ ѻ҆бы́чно.

На стiхо́внѣ самогла́сенъ, два́жды. Гла́съ и҃:

Въ разбо́йничєскiѧ пꙋти̑ впа́дши дꙋшѐ моѧ̀, лю́тѣ ѹ҆ѧ́звлена є҆сѝ ѿ свои́хъ согрѣше́нiй, преда́вшисѧ неразꙋ̑мнымъ врагѡ́мъ. но ꙗ҆́кѡ и҆мꙋ́щаѧ вре́мѧ, во ѹ҆миле́нiи возопíй: ѹ҆пова́нiе ненаде́жныхъ, животѐ ѿча́ѧвшихсѧ, сп҃се, возста́ви и҆ сп҃си́ мѧ.

Мч҃нченъ: Во бронѧ̀ вѣ́ры ѡ҆бо́лкшесѧ до́брѣ, и҆ ѡ҆́бразомъ кре́стнымъ воѡрꙋжи́вше себѐ, во́ини бл҃гомо́щнiи показа́стесѧ, мꙋчи́телємъ мꙋ́жески проти́вистесѧ, и҆ дiа́волю пре́лесть потреби́сте, побѣди́телє бы́вше, вѣнцє́въ сподо́бистесѧ: моли́тесѧ хрⷭ҇тꙋ̀ ѡ҆ на́съ, во є҆́же сп҃сти́сѧ дꙋша́мъ на́шымъ.

Сла́ва, и҆ ны́нѣ, бг҃оро́диченъ: Прiимѝ гла́сы ра̑бъ твои́хъ, всечⷭ҇таѧ бцⷣе дв҃о, и҆ молѝ непреста́ннѡ, грѣхѡ́въ разрѣше́нiе, и҆ ми́ръ дарова́ти на́мъ. (л. тд҃_i)

Совокꙋплѧ́емъ же и҆ а҃-й ча́съ, безꙿ стiхосло́вiѧ. По трист҃о́мъ, на всѣ́хъ часѣ́хъ конда́къ: Дꙋшѐ моѧ̀, дꙋшѐ моѧ̀:

На г҃-мъ часѣ̀ каѳíсма ѳ҃-ѧ, на s҃-мъ _i҃-ѧ.

На s҃- мъ же часѣ̀, тропа́рь прⷪ҇ро́чества, гла́съ s҃: Бл҃гоꙋтро́бне, долготерпѣли́ве вседержи́телю гдⷭ҇и, низпослѝ млⷭ҇ть твою̀ на лю́ди твоѧ̑.

Прокíменъ, ѱало́мъ ч҃s, гла́съ s҃: Гдⷭ҇ь воцр҃и́сѧ, да ра́дꙋетсѧ землѧ̀. Стíхъ: Да веселѧ́тсѧ ѻ҆́строви мно́зи.

Прⷪ҇ро́чества и҆са́iина чте́нiе. [Глава̀ м҃в, ст. є҃- s҃_i.]

Та́кѡ глаго́летъ гдⷭ҇ь бг҃ъ, сотвори́вый нб҃о, и҆ водрꙋзи́вый є҆̀, ѹ҆твержде́й зе́млю, и҆ ꙗ҆̀же на не́й, и҆ даѧ́й дыха́нiе лю́демъ, и҆̀же на не́й, и҆ дх҃ъ ходѧ́щымъ на не́й. А҆́зъ гдⷭ҇ь бг҃ъ, призва́хъ тѧ̀ въ пра́вдѣ, и҆ ѹ҆держꙋ̀ за рꙋ́кꙋ твою̀, и҆ ѹ҆крѣплю̀ тѧ̀: и҆ да́хъ тѧ̀ въ завѣ́тъ ро́да i҆и҃лева, во свѣ́тъ ꙗ҆зы́кѡвъ, Ѿве́рсти ѻ҆́чи слѣпы́хъ, и҆звестѝ ѿ ѹ҆́зъ свѧ̑занныѧ, и҆ и҆зꙿ до́мꙋ темни́цы, и҆ сѣдѧ́щыѧ во тьмѣ̀. А҆́зъ гдⷭ҇ь бг҃ъ, сiѐ моѐ є҆́сть и҆́мѧ: сла́вы моеѧ̀ и҆но́мꙋ не да́мъ, нижѐ добродѣ́телей мои́хъ и҆стꙋка̑ннымъ. Ꙗ҆̀же и҆зꙿ нача́ла, сѐ прiидо́ша: и҆ нѡ́ваѧ, ꙗ҆̀же а҆́зъ возвѣщꙋ̀, и҆ пре́жде не́же возвѣсти́ти, ꙗ҆ви́шасѧ ва́мъ. Воспо́йте гдⷭ҇ви пѣ́снь но́вꙋ: нача́льство є҆гѡ̀, просла́вите и҆́мѧ є҆гѡ̀ ѿ конє́цъ землѝ: сходѧ́щiи въ мо́ре, и҆ пла́вающiи по немꙋ̀, ѻ҆́строви и҆ живꙋ́щiи на ни́хъ. Возвесели́сѧ пꙋсты́не, и҆ вє́си є҆ѧ̀, придвѡ́рiѧ, и҆ живꙋ́щiи въ кида́рѣ: возвеселѧ́тсѧ живꙋ́щiи на ка́мени, ѿ кра́ѧ го́ръ возопiю́тъ. Дадѧ́тъ бг҃ꙋ сла́вꙋ, добродѣ́тєли є҆гѡ̀ во ѻ҆́стровѣхъ возвѣстѧ́тъ. Гдⷭ҇ь бг҃ъ си́лъ и҆зы́детъ, и҆ сокрꙋши́тъ ра́ть, воздви́гнетъ рве́нiе, и҆ возопiе́тъ на врагѝ своѧ̑ съ крѣ́постiю. Молча́хъ, є҆да̀ и҆ всегда̀ ѹ҆молчꙋ̀, и҆ потерплю̀; терпѣ́хъ ꙗ҆́кѡ ражда́ющаѧ, (л. тд҃_i ѡ҆б.) и҆стреблю̀ и҆ и҆зсꙋшꙋ̀ вкꙋ́пѣ: Ѡ҆пꙋстошꙋ̀ го́ры и҆ хо́лми, и҆ всѧ́кꙋ травꙋ̀ и҆́хъ и҆зсꙋшꙋ̀, и҆ положꙋ̀ рѣ́ки во ѻ҆́стровы, и҆ лꙋ́ги и҆зсꙋшꙋ̀. И҆ наведꙋ̀ слѣпы̑ѧ на пꙋ́ть, є҆гѡ́же не ви́дѣша, и҆ по стезѧ́мъ, и҆́хже не зна́ша, ходи́ти сотворю̀ и҆̀мъ: сотворю̀ и҆̀мъ тьмꙋ̀ во свѣ́тъ, и҆ стро́пѡтнаѧ въ пра̑ваѧ. сiѧ̑ глаго́лы сотворю̀, и҆ не ѡ҆ста́влю и҆́хъ.

Прокíменъ, ѱало́мъ ч҃з, гла́съ s҃: Воспо́йте гдⷭ҇ви пѣ́снь но́вꙋ ꙗ҆́кѡ ди́вна сотворѝ гдⷭ҇ь, сп҃сѐ є҆го̀ десни́ца є҆гѡ̀. Стíхъ: Ви́дѣша всѝ концы̀ землѝ сп҃се́нiе бг҃а на́шегѡ.

На ѳ҃-мъ часѣ̀, каѳíсма а҃_i.

Въ четверто́къ ве́чера,

по предначина́тельномъ стiхосло́вимъ, вмѣ́стѡ, Ко гдⷭ҇ꙋ внегда̀ скорбѣ́ти мѝ, каѳíсмꙋ и҃_i. Кле́плетъ же свѣти́льничное поско́рꙋ, трꙋда̀ ра́ди бдѣ́ннагѡ. На Гдⷭ҇и воззва́хъ, поста́вимъ стiхѡ́въ, i҃.

И҆ пое́мъ самогла́сенъ, два́жды. Гла́съ и҃:

Самовла́стнѡ совлеко́хсѧ, пе́рвымъ мои́мъ престꙋпле́нiемъ, добродѣ́телей бл҃голѣ́пiѧ, ѡ҆блеко́хсѧ же въ сiѐ а҆́бiе ко мнѣ̀ снизхожде́нiемъ твои́мъ сло́ве бж҃iй. не презрѣ́лъ бо мѧ̀ є҆сѝ въ лю́тыхъ страсте́хъ впа́дша, и҆ разбо́йнически на пꙋтѝ попра́на: но всекрѣ́пкою твое́ю си́лою снабдѣ́въ мѧ̀, застꙋпле́нiѧ сподо́билъ є҆сѝ многомлⷭ҇тиве.

Мч҃нченъ: Мч҃нцы гдⷭ҇ни, всѧ́ко мѣ́сто ѡ҆сщ҃а́ете, и҆ всѧ́къ недꙋ́гъ врачꙋ́ете: и҆ ны́нѣ моли́те, и҆зба́витисѧ сѣ́тей вра́жiихъ дꙋша́мъ на́шымъ, мо́лимсѧ. (л. тє҃_i)

И҆́ны стiхи̑ры, гла́съ а҃.

Подо́бенъ: Всехва́льнiи мч҃нцы:

Пригвожде́нъ гдⷭ҇и на крⷭ҇тѣ̀, а҆да́мово рꙋкописа́нiе бж҃е́ственнымъ копiе́мъ растерза́лъ є҆сѝ: тѣ́мже расто́ргни ѹ҆́зы моѧ̑ сло́ве, ꙗ҆́кѡ да тебѣ̀ хвале́нiѧ же́ртвꙋ пожрꙋ̀ вѣ́рою, ра́дꙋѧсѧ, вре́мѧ бл҃гопрiѧ́тное поста̀ ны́нѣ ѡ҆брѣты́й, є҆́же всѣ́хъ во сп҃се́нiе показа́лъ є҆сѝ.

Поще́нiѧ свѣ́тлостiю и҆ногда̀ мѡѷсе́й сiѧ́ѧ, сла́вꙋ бж҃iю ви́дѣ: семꙋ̀ поревнова́вши смире́ннаѧ дꙋшѐ моѧ̀, на крⷭ҇тѣ̀ распросте́ршемꙋ дла̑ни тебѐ ра́ди бл҃гостiю, дѣ́лы ѹ҆годѝ, воздержа́нiемъ и҆ мл҃твою, ꙗ҆́кѡ да ѹ҆лꙋчи́ши бж҃е́ственное наслажде́нiе.

И҆́на стiхи́ра, гла́съ s҃.

Подо́бенъ: А҆рха́гг҃льски воспои́мъ:

Животворѧ́щемꙋ покланѧ́ющесѧ твоемꙋ̀ крⷭ҇тꙋ̀, неизрече́нныѧ къ на́мъ безмѣ́рныѧ твоеѧ̀ бл҃гости хрⷭ҇тѐ, и҆ тѣ́мъ просвѣти́вше дꙋ́шы, воспѣва́емъ тѧ̀ непреста́ннѡ, просѧ́ще бл҃годꙋ́шнѡ, ра́достiю сконча́ти по́прище поще́нiѧ, и҆ дости́гнꙋти стрⷭ҇ти твоѧ̑ воспѣ́ти гдⷭ҇и, и҆́миже спа́слъ є҆сѝ ны̀.

И҆ въ мине́и д҃. Сла́ва, и҆ ны́нѣ, крⷭ҇тобг҃оро́диченъ.

Вхо́дъ. Свѣ́те ти́хiй:

Прокíменъ, ѱало́мъ ч҃и, гла́съ з҃: Возноси́те гдⷭ҇а бг҃а на́шего, и҆ покланѧ́йтесѧ подно́жiю нѡ́гꙋ є҆гѡ̀, ꙗ҆́кѡ свѧ́то є҆́сть. Стíхъ: Гдⷭ҇ь воцр҃и́сѧ, да гнѣ́ваютсѧ лю́дiе.

Бытiѧ̀ чте́нiе. [Глава̀ и҃_i, ст. к҃-л҃г.]

Речѐ гдⷭ҇ь: во́пль содо́мскiй и҆ гомо́ррскiй ѹ҆мно́жисѧ ко мнѣ̀, и҆ грѣсѝ и҆́хъ вели́цы sѣлѡ̀. Соше́дъ ѹ҆́бѡ ѹ҆зрю̀, а҆́ще по во́плю и҆́хъ грѧдꙋ́щемꙋ ко мнѣ̀, соверша́ютсѧ: а҆́ще же нѝ, да разꙋмѣ́ю. И҆ ѡ҆брати́вшесѧ (л. тє҃_i ѡ҆б.) ѿтꙋ́дꙋ мꙋ́жiе, прiидо́ша въ содо́мъ: а҆враа́мъ же є҆щѐ бѧ́ше стоѧ́й предꙿ гдⷭ҇емъ. И҆ прибли́живсѧ а҆враа́мъ, речѐ: погꙋби́ши ли првⷣнаго съ нечести́вымъ, и҆ бꙋ́детъ првⷣникъ ꙗ҆́кѡ нечести́вый; А҆́ще бꙋ́дꙋтъ пѧтьдесѧ́тъ првⷣницы во гра́де погꙋби́ши ли ѧ҆̀; не пощади́ши ли всегѡ̀ мѣ́ста пѧти́десѧти ра́ди првⷣныхъ, а҆́ще бꙋ́дꙋтъ въ не́мъ; Ника́коже ты̀ сотвори́ши по глаго́лꙋ семꙋ̀, є҆́же ѹ҆би́ти првⷣника съ нечести́вымъ: и҆ бꙋ́детъ првⷣникъ ꙗ҆́кѡ нечести́вый: ника́коже. сꙋдѧ́й все́й землѝ, не сотвори́ши ли сꙋда̀; Рече́ же гдⷭ҇ь: а҆́ще бꙋ́дꙋтъ въ содо́мѣхъ пѧтьдесѧ́тъ првⷣницы во гра́дѣ, ѡ҆ста́влю ве́сь гра́дъ, и҆ всѐ мѣ́сто и҆́хъ ра́ди. И҆ ѿвѣща́въ а҆враа́мъ, речѐ: ны́нѣ нача́хъ глаго́лати ко гдⷭ҇ꙋ моемꙋ̀, а҆́зъ же є҆́смь землѧ̀ и҆ пе́пелъ: А҆́ще же ѹ҆ма́лѧтсѧ пѧтьдесѧ́тъ првⷣницы въ четы́редесѧть пѧ́ть, погꙋби́ши ли четы́редесѧти пѧти́хъ ра́ди ве́сь гра́дъ; и҆ речѐ: не погꙋблю̀, а҆́ще ѡ҆брѧ́щꙋ та́мѡ четы́редесѧть пѧ́ть. И҆ приложѝ є҆щѐ глаго́лати къ немꙋ̀, и҆ речѐ: а҆́ще же ѡ҆брѧ́щꙋтсѧ та́мѡ четы́редесѧть; и҆ речѐ: не погꙋблю̀ ра́ди четы́редесѧти. И҆ речѐ: что̀ гдⷭ҇и, а҆́ще возглаго́лю: а҆́ще же ѡ҆брѧ́щетсѧ та́мѡ три́десѧть; и҆ речѐ: не погꙋблю̀ три́десѧтихъ ра́ди. И҆ речѐ: поне́же и҆́мамъ глаго́лати ко гдⷭ҇ꙋ: а҆́ще же ѡ҆брѧ́щꙋтсѧ та́мѡ два́десѧть; и҆ речѐ: не погꙋблю̀, а҆́ще ѡ҆брѧ́щꙋтсѧ та́мѡ два́десѧть. И҆ речѐ: что̀ гдⷭ҇и: а҆́ще возглаго́лю є҆щѐ є҆ди́ною; а҆́ще же ѡ҆брѧ́щꙋтсѧ та́мѡ де́сѧть; и҆ речѐ: не погꙋблю̀ десѧти́хъ ра́ди. Ѿи́де же гдⷭ҇ь, ꙗ҆́кѡ преста̀ глаго́лѧ ко а҆враа́мꙋ: и҆ а҆враа́мъ возврати́сѧ на мѣ́сто своѐ.

Прокíменъ, ѱало́мъ ч҃ѳ, гла́съ s҃: Воскли́кните гдⷭ҇ви всѧ̀ землѧ̀. Стíхъ: Рабо́тайте гдⷭ҇ви въ весе́лiи. (л. тs҃_i)

При́тчей чте́нiе. [Глава̀ s҃_i, ст. з҃_i-л҃г. глава̀ з҃_i, ст. а҃-з҃_i].

Прiе́млѧй наказа́нiе, во бл҃ги́хъ бꙋ́детъ: хранѧ́й же ѡ҆бличє́нiѧ, ѹ҆мꙋдри́тсѧ. и҆́же храни́тъ своѧ̑ пꙋти̑, соблюда́етъ свою̀ дꙋ́шꙋ: любѧ́й же живо́тъ сво́й, щади́тъ своѧ̑ ѹ҆ста̀: Пре́жде сокрꙋше́нiѧ предварѧ́етъ досажде́нiе, пре́жде же паде́нiѧ, sлопомышле́нiе. Лꙋ́чше кроткодꙋ́шенъ со смире́нiемъ, не́жели и҆́же раздѣлѧ́етъ коры̑сти съ досади́тельми. Разꙋ́мный въ ве́щехъ, ѡ҆брѣта́тель бл҃ги́хъ: надѣ́ѧйсѧ же на гдⷭ҇а, бл҃же́нъ. Премꙋ̑дрыѧ и҆ разꙋ̑мныѧ sлы́ми нари́чꙋтъ: сла́дцiи же въ словесѝ, мно́жае ѹ҆слы́шани бꙋ́дꙋтъ. И҆сто́чникъ живо́тенъ ра́зꙋмъ стѧжа́вшымъ: наказа́нiе же безꙋ́мныхъ sло̀. Се́рдце премꙋ́драгѡ ѹ҆разꙋмѣ́етъ ꙗ҆̀же ѿ свои́хъ є҆мꙋ̀ ѹ҆́стъ, во ѹ҆стна́хъ же но́ситъ ра́зꙋмъ. Со́тове медо́внiи, словеса̀ дѡ́браѧ: сла́дость же и҆́хъ и҆сцѣле́нiе дꙋшѝ. Сꙋ́ть пꙋтiѐ мнѧ́щiисѧ пра́ви бы́ти мꙋ́жꙋ, ѻ҆ба́че послѣ̑днѧѧ и҆́хъ зрѧ́тъ во дно̀ а҆́дово. Мꙋ́жъ въ трꙋдѣ́хъ трꙋжда́етсѧ себѣ̀, и҆ и҆знꙋжда́етъ поги́бель свою̀: стропти́вый во свои́хъ ѹ҆ста́хъ но́ситъ поги́бель. Мꙋ́жъ безꙋ́менъ копа́етъ себѣ̀ sла̑ѧ, и҆ во ѹ҆стна́хъ свои́хъ сокро́виществꙋетъ ѻ҆́гнь. Мꙋ́жъ стропти́вый разсыла́етъ sла̑ѧ, и҆ свѣти́льникъ льстѝ вжига́етъ sлы̑мъ, и҆ разлꙋча́етъ дрꙋ́ги. Мꙋ́жъ законопрестꙋ́пенъ прельща́етъ дрꙋ́ги, и҆ ѿво́дитъ и҆́хъ въ пꙋти̑ небла̑ги. ѹ҆твержда́ѧй ѻ҆́чи своѝ, мы́слитъ развращє́ннаѧ, грызы́й же ѹ҆стнѣ̀ своѝ, ѡ҆предѣлѧ́етъ всѧ̑ sла̑ѧ: се́й пе́щь є҆́сть sло́бы. Вѣне́цъ хвалы̀ ста́рость: на пꙋте́хъ же пра́вды ѡ҆брѣта́етсѧ. Лꙋ́чше мꙋ́жъ долготерпѣли́въ па́че крѣ́пкагѡ, [и҆ мꙋ́жъ ра́зꙋмъ и҆мѣ́ѧй па́че земледѣ́льца вели́кагѡ:] ѹ҆держава́ѧй же гнѣ́въ, па́че взе́млющагѡ гра́дъ. Въ нѣ̑дра вхо́дѧтъ (л. тs҃_i ѡ҆б.) всѧ̑ непра́вєднымъ: ѿ гдⷭ҇а же всѧ̑ пра́вєднаѧ. Лꙋ́чше ѹ҆крꙋ́хъ хлѣ́ба съ сла́стiю въ ми́рѣ, не́жели до́мъ и҆спо́лненъ мно́гихъ бл҃ги́хъ, и҆ непра́ведныхъ же́ртвъ съ бра́нiю. Ра́бъ смы́сленъ ѡ҆блада́етъ влады̑ки безꙋ́мными: въ бра́тiѧхъ же раздѣли́тъ [и҆мѣ́нiе] на ча̑сти. Ꙗ҆́коже и҆скꙋша́етсѧ въ пещѝ сребро̀ и҆ зла́то: та́кѡ и҆збра̑ннаѧ сердца̀ ѹ҆ гдⷭ҇а. Sлы́й послꙋ́шаетъ ѧ҆зы́ка законопрестꙋ́пныхъ: првⷣный же не внима́етъ ѹ҆стна́мъ лжи̑вымъ. Рꙋга́ѧйсѧ ѹ҆бо́гомꙋ, раздража́етъ сотво́ршаго є҆го̀: ра́дꙋѧйсѧ же ѡ҆ погиба́ющемъ, не ѡ҆безвини́тсѧ: ми́лꙋѧй же поми́лованъ бꙋ́детъ. Вѣне́цъ ста́рыхъ ча̑да ча̑дъ: похвала́ же ча́дѡмъ ѻ҆тцы̀ и҆́хъ. вѣ́рномꙋ ве́сь мíръ бога́тство, невѣ́рномꙋ же нижѐ пѣ́нѧзь. Не прили́чны сꙋ́ть безꙋ́мномꙋ ѹ҆стнѣ̀ вѣ́рны, нижѐ првⷣномꙋ ѹ҆стнѣ̀ лжи́вы. Мзда̀ бл҃года́тей наказа́нiе ѹ҆потреблѧ́ющымъ: и҆ а҆́може а҆́ще ѡ҆брати́тсѧ, ѹ҆спѣ́етъ. И҆́же таи́тъ ѻ҆би̑ды, и҆́щетъ любвѐ: а҆ и҆́же ненави́дитъ скрыва́ти, разлꙋча́етъ дрꙋ́ги и҆ дома̑шнiѧ. Сокрꙋша́етъ преще́нiе се́рдце мꙋ́драгѡ: безꙋ́мный же бiе́мь не чꙋ́вствꙋетъ [ра́нъ]. Прекослѡ́вiѧ воздви́жетъ всѧ́къ sлы́й: гдⷭ҇ь же а҆́гг҃ла неми́лостна по́слетъ на́нь. Впаде́тъ попече́нiе мꙋ́жꙋ смы́сленнꙋ: безꙋ́мнiи же размышлѧ́ютъ sла̑ѧ. Не воздае́тъ sла̑ѧ за бл҃га̑ѧ, не подви́гнꙋтсѧ sла̑ѧ и҆зꙿ до́мꙋ є҆гѡ̀. Вла́сть дае́тъ словесє́мъ нача́ло пра́вды: предводи́тельствꙋетъ же скꙋ́дости прѧ̀ и҆ бра́нь. И҆́же сꙋ́дитъ пра́веднаго непра́веднымъ и҆ непра́веднаго же пра́веднымъ нечи́стъ и҆ ме́рзокъ ѹ҆ гдⷭ҇а. Вскꙋ́ю бѧ́ше и҆мѣ́нiе безꙋ́мномꙋ, стѧжа́ти бо премꙋ́дрости безсе́рдый не мо́жетъ. и҆́же высо́къ твори́тъ сво́й до́мъ, и҆́щетъ сокрꙋше́нiѧ: ѡ҆строптѣва́ѧй же ѹ҆чи́тисѧ, впаде́тъ въ sла̑ѧ. На всѧ́кое вре́мѧ дрꙋ́гъ (л. тз҃_i) да бꙋ́детъ тебѣ̀, бра́тiѧ же въ нꙋ́ждахъ поле́зни да бꙋ́дꙋтъ.

И҆ про́чее послѣ́дованiе преждеѡсщ҃е́нныхъ, въ не́мже причаща́емсѧ и҆ ст҃ы́хъ хрⷭ҇то́выхъ та́инствъ.

На трапе́зѣ же ꙗ҆ди́мъ є҆ле́й и҆ вiно̀ пiе́мъ, трꙋда̀ ра́ди бдѣ́ннагѡ.

Въ стꙋдíтовѣ же ѹ҆ста́вѣ повелѣва́етъ сꙋ́хо ꙗ҆́сти всю̀ тꙋ́ю недѣ́лю, па́че и҆ны́хъ, ꙗ҆́кѡ днíе пла́ча сꙋ́ть, а҆ не пра́здника: въ си́хъ бо ѹ҆́бѡ пѣ́ти до́лжно є҆́сть и҆ а҆ллилꙋ́iа. Во ст҃ы́ѧ же горы̀ тѵ́пицѣ разсꙋжда́етъ, на ст҃ы́хъ мч҃нкъ м҃, на прⷣте́чевы главы̀ ѡ҆брѣ́тенiе, и҆ въ сре́дꙋ крⷭ҇топокло́ннꙋю, и҆ на вели́кiй канѡ́нъ, и҆ на несѣда́льное, ꙗ҆́сти два̀ варє́нiѧ съ є҆ле́емъ, и҆ и҆спива́ти по двѣ̀ ча́ши вiна̀. Сiѧ̑ же назна́меновахомъ любвѝ ва́шей ѿ ѻ҆бои́хъ, да произволѧ́ѧй сп҃сти́сѧ, бл҃гоꙋго́днѣйшее предꙿ бг҃омъ и҆збира́етъ.

[зрѝ] Подоба́етъ вѣ́дати, ꙗ҆́кѡ а҆́ще слꙋчи́тсѧ бл҃говѣ́щенiе прест҃ы́ѧ бцⷣы въ се́й де́нь, пое́тсѧ послѣ́дованiе вели́кагѡ канѡ́на пре́жде, съ понедѣ́льника во вто́рникъ, си́рѣчь въ понедѣ́льникъ ве́чера. Пра́здникъ же быва́етъ непрело́жный.

Въ пѧто́къ є҃-ѧ седми́цы на ѹ҆́трени,

трⷪ҇чны гла́са. Та́же каѳȋсмы, г҃_i, д҃_i, є҃_i. По а҃-мъ стiхосло́вiи, глаго́лемъ сѣда́льны крⷭ҇тныѧ ѻ҆смогла́сника, два̀, и҆ съ бг҃оро́дичнымъ. По в҃-мъ же стiхосло́вiи, глаго́лемъ настоѧ́щiй сѣда́ленъ,

Гла́съ а҃. Подо́бенъ: Гро́бъ тво́й:

Просте́рлъ є҆сѝ хрⷭ҇тѐ дла̑ни на дре́вѣ, и҆сцѣлѧ́ѧ ꙗ҆́звꙋ а҆да́мовꙋ, ꙗ҆́звами твои́ми. тѣ́мже молю́ тѧ: ꙗ҆́звы моѧ̑ и҆сцѣлѝ, ꙗ҆̀же наложѝ дꙋшѝ мое́й льсте́цъ, и҆ сподо́би въ мл҃твѣ и҆ постѣ̀, сп҃се, ѹ҆годи́ти тебѣ̀. [Два́жды.] (л. тз҃_i ѡ҆б.)

Крⷭ҇тобг҃оро́диченъ. Подо́бенъ:

Зрѧ́щи тѧ̀ хрⷭ҇тѐ, всенепоро́чнаѧ мт҃и, ме́ртва на крⷭ҇тѣ̀ просте́рта, вопiѧ́ше: сн҃е мо́й, собезнача́льный ѻ҆ц҃ꙋ̀ и҆ дх҃ови, ко́е неизрече́нное смотре́нiе твоѐ сiѐ, и҆́мже спа́слъ є҆сѝ пречⷭ҇тыхъ рꙋ́къ твои́хъ ще́дре, созда́нiе.

По г҃-мъ стiхосло́вiи, сѣда́ленъ, гла́съ s҃:

Подо́бенъ: Ѹ҆пова́нiе мíра:

Крⷭ҇те, мíрꙋ храни́телю, де́мѡнѡвъ прогони́телю, тѧ̀ стѧжа́вшихъ во все́мъ предста́тельство неѡбори́мое сподо́би поще́нiѧ прейтѝ про́чее, со́вѣстiю чи́стою, и҆справлѧ́ѧ дꙋ́шы на́шѧ предꙿ хрⷭ҇то́мъ, дре́во бл҃гослове́нное. [Два́жды.]

Крⷭ҇тобг҃оро́диченъ. Подо́бенъ:

Чⷭ҇таѧ дв҃о и҆ чⷭ҇тна́ѧ, а҆́гг҃лѡвъ сла́во, є҆гда̀ предстоѧ́ла є҆сѝ крⷭ҇тꙋ̀ сн҃а и҆ бг҃а твоегѡ̀, не терпѧ́щи зрѣ́ти порꙋга́нiѧ врагѡ́въ, взыва́ла є҆сѝ болѧ́щи мт҃рски: ка́кѡ терпи́ши, ѽ чл҃вѣколю́бче, всѣ́хъ прещє́нiѧ; сла́ва долготерпѣ́нiю твоемꙋ̀.

Трипѣ́снецъ господи́на i҆ѡ́сифа. И҆ стiхосло́витсѧ пѣ́снь. Гла́съ а҃.

Пѣ́снь є҃.

I҆рмо́съ: Просвѣти́вый сiѧ́нiемъ прише́ствiѧ твоегѡ̀:

Простры́й нб҃о ꙗ҆́кѡ ко́жꙋ, просте́рлъ є҆сѝ дла̑ни на крⷭ҇тѣ̀ i҆и҃се пребл҃гíй: тѣ́мже молю́ тѧ, просте́рта мѧ̀ вра́жiими и҆скꙋше́нiи, ѹ҆ще́дри.

Ѹ҆снꙋ́лъ є҆сѝ на крⷭ҇тѣ̀ i҆и҃се пребл҃гíй, бо́дрость сп҃се́нiѧ на́мъ подаѧ̀ лежа́щымъ гдⷭ҇и, въ до́льнѣйшей поги́бели: тѣ́мже тѧ̀ вѣ́рою сла́вимъ.

Стрⷭ҇ти твоеѧ̀ ви́дѣти де́нь, сподо́би рабы̑ твоѧ̑ провѣще́нны се́рдца свѣ́тлостiю, и҆ живоно́сное твоѐ сп҃се воскрⷭ҇нiе, пою́щыѧ держа́вꙋ црⷭ҇твiѧ твоегѡ̀. (л. ти҃_i)

Бг҃оро́диченъ: Зрѧ́щи тѧ̀ воздви́жена на крⷭ҇тѣ̀ всечⷭ҇таѧ восклица́ше ѹ҆ѧзвлѧ́ема ѹ҆тро́бою, и҆ глаго́лаше: за милосе́рдiе гдⷭ҇и твои́хъ щедро́тъ, страда́ти претерпѣ́лъ є҆сѝ, всѣ̑мъ подаѧ́й безстра́стiе.

И҆́ный, господи́на ѳео́дѡра. Гла́съ s҃.

I҆рмо́съ: Ѿ но́щи ѹ҆́тренююща чл҃вѣколю́бче:

На крⷭ҇тѣ̀ рꙋ́цѣ твоѝ чл҃вѣколю́бче распросте́рлъ є҆сѝ, и҆ гвоздьмѝ пригвозди́ша, и҆ ре́бра копiе́мъ прободо́ша i҆ꙋде́є, и҆ терпи́ши всѧ̑ хрⷭ҇тѐ, да мы̀ сп҃се́мсѧ.

Дре́ва снѣ́дiю ѹ҆́мре и҆ногда̀ а҆да́мъ, па́ки же ѡ҆брѣ́те дре́вомъ крⷭ҇тнымъ жи́знь, и҆́мже щедро́тъ наслажда́етсѧ пи́щи внꙋ́трь раѧ̀.

Трⷪ҇ченъ: Е҆ди́нꙋ є҆стество́мъ тѧ̀ трⷪ҇це воспѣва́ю, безнача́льнꙋю, несозда́ннꙋю, нача́льственнꙋю, ца́рственнꙋю, пресоверше́ннꙋю є҆ди́ницꙋ, бг҃а, и҆ свѣ́тъ, и҆ жи́знь, зижди́телѧ мíрꙋ.

Бг҃оро́диченъ: Въ преесте́ственномъ твое́мъ ржⷭ҇твѣ̀ чⷭ҇таѧ, зако́ны є҆стества̀ тобо́ю разрѣша́ютсѧ ꙗ҆́вѣ: и҆́бо безсѣ́меннѡ ражда́еши превѣ́чнаго бг҃а, ѿ ѻ҆ц҃а̀ рожде́ннаго.

Сла́ва тебѣ̀ бж҃е на́шъ, сла́ва тебѣ̀.

Крⷭ҇тъ, копiѐ, и҆ гво́здiѧ твоѧ̑ почита́емъ влⷣко: тѣ́ми бо ѿ тлѝ на́съ и҆зба́вилъ є҆сѝ, твое́ю стрⷭ҇тiю хрⷭ҇тѐ, ѡ҆безсме́ртствовавшихсѧ.

I҆рмо́съ: Ѿ но́щи ѹ҆́тренююща, чл҃вѣколю́бче, просвѣтѝ молю́сѧ, и҆ наста́ви и҆ менѐ на повелѣ̑нiѧ твоѧ̑, и҆ наꙋчи́ мѧ сп҃се, твори́ти во́лю твою̀.

Пѣ́снь и҃.

I҆рмо́съ: Чꙋ́да преесте́ственнагѡ:

Притꙋпи́лъ є҆сѝ лꙋка́вагѡ сп҃се, жа̑ла, пригвожде́нъ гвоздьмѝ на дре́вѣ, терно́внымъ вѣнце́мъ ѡ҆дѣ́ѧлсѧ (л. ти҃_i ѡ҆б.) є҆сѝ ѹ҆кори́зны, и҆скоренѧ́ѧ престꙋпле́нiѧ те́рнiе. тѣ́мже воспѣва́юще тебѣ̀ зове́мъ: да бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

Просте́рлъ є҆сѝ на крⷭ҇тѣ̀ хрⷭ҇тѐ дла̑ни, человѣ́чество собира́ѧ къ твоемꙋ̀ позна́нiю, и҆ копiе́мъ твои̑мъ ре́брѡмъ пробости́сѧ претерпѣ́лъ є҆сѝ, и҆сточи́въ на́мъ и҆сто́чникъ сп҃се́нiѧ, воспѣва́ющымъ: да бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

Стрꙋѧ́ми бл҃гоꙋтро́бiѧ твоегѡ̀ хрⷭ҇тѐ ще́дре, ѡ҆чи́сти моѐ се́рдце, грѣхо́внымъ ѹ҆грызе́нiемъ ѡ҆скверни́вшеесѧ, и҆ рѣ́ки ѹ҆миле́нiѧ и҆сточи́ти сподо́би мѧ̀ хрⷭ҇тѐ i҆и҃се, да зовꙋ̀ тебѣ̀: да бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

Бг҃оро́диченъ: Ста́мнꙋ тѧ̀ бж҃е́ственнꙋю, ма́ннꙋ и҆мꙋ́щꙋю бж҃ества̀, позна́хомъ ѻ҆трокови́це, ковче́гъ и҆ трапе́зꙋ и҆ свѣ́щникъ прⷭ҇то́лъ бж҃iй и҆ пала́тꙋ, и҆ мо́стъ, преводѧ́щiй къ бж҃е́ственной жи́зни, пою́щыѧ: да бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

И҆́ный. I҆рмо́съ: Ѻ҆трокѡ́въ пѣ́снь:

Распина́етсѧ хрⷭ҇то́съ, и҆ ѡ҆живлѧ́емь а҆́зъ пою̀ со ѻ҆́троки: бл҃гослови́те дѣла̀ гдⷭ҇нѧ гдⷭ҇а и҆ превозноси́те є҆го̀ во вѣ́ки.

Мíръ ѿ тлѝ распѧ́тiемъ твои́мъ и҆зба́вивыйсѧ, пое́тъ со ѻ҆́троки: бл҃гослови́те дѣла̀ гдⷭ҇нѧ гдⷭ҇а и҆ превозноси́те є҆го̀ во вѣ́ки.

Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.

Трⷪ҇ченъ: Трⷪ҇це равносла́вимаѧ, пресꙋ́щнаѧ є҆ди́нице, ѻ҆́ч҃е, и҆ сн҃е, и҆ дш҃е, сп҃сѝ вѣ́рою пою́щыѧ тѧ̀. (л. тѳ҃_i)

Бг҃оро́диченъ: Ржⷭ҇твꙋ̀ чⷭ҇тыѧ бцⷣы покланѧ́юсѧ, поѧ̀ со ѻ҆́троки: бл҃гослови́те дѣла̀ гдⷭ҇нѧ гдⷭ҇а, и҆ превозноси́те є҆го̀ во вѣ́ки.

Сла́ва тебѣ̀ бж҃е на́шъ, сла́ва тебѣ̀.

Пою̀ тво́й крⷭ҇тъ, и҆́мже спа́слъ мѧ̀ є҆сѝ хрⷭ҇тѐ, поѧ̀ со ѻ҆́троки: бл҃гослови́те дѣла̀ гдⷭ҇нѧ гдⷭ҇а, и҆ превозноси́те є҆го̀ во вѣ́ки.

I҆рмо́съ: Ѻ҆трокѡ́въ пѣ́снь воспои́мъ хрⷭ҇тꙋ̀, пою́ще съ ни́ми: да бл҃гослови́тъ всѧ̀ тва́рь гдⷭ҇а, и҆ превозно́ситъ во всѧ̑ вѣ́ки.

Пѣ́снь ѳ҃.

I҆рмо́съ: Ѡ҆́бразъ чи́стагѡ:

Ви́дѣ и҆лiа̀ гдⷭ҇а въ то́нцѣ вѣ́трѣ, и҆стончи́въ пе́рвѣе пло́ть мл҃твами и҆ посто́мъ: є҆мꙋ́же поревнова́вши дꙋшѐ моѧ̀, ѿве́ржи сла́дости дебєльства̀, ꙗ҆́кѡ да ѹ҆́зриши жела́емаго.

На дре́во возне́съ пе́рвѣе мѡѷсе́й sмíѧ сп҃се, воѡбража́ше твоѐ воздви́женiе, є҆́же на крⷭ҇тѣ̀ пребл҃гíй: и҆́мже ꙗ҆дови́тыѧ sло́бы sмíевы, и҆зба́вилъ є҆сѝ всѧ̑ ꙗ҆зы́ки покланѧ́ющыѧсѧ тебѣ̀.

Во гро́бѣ ѹ҆ны́нiѧ лежа̀, ѡ҆тѧгча́ющiй и҆мѣ́ѧ ка́мень недоꙋмѣ́нiѧ: присноживо́тнагѡ не разꙋмѣ́ѧ, сп҃се сло́ва твоегѡ̀, и҆ стра́ха твоегѡ̀ не чꙋ́вствꙋѧ, ѹ҆ще́дри мѧ̀ и҆ сп҃сѝ твое́ю бл҃гостiю, многомлⷭ҇тиве.

Бг҃оро́диченъ: Всѣ́хъ превы́шшаѧ влⷣчце, страсте́й мѧ̀ sло́бы вы́шша покажѝ, сла́вѧща тѧ̀ всеи́стиннꙋю бцⷣꙋ, и҆ пою́ща ржⷭ҇тво̀ твоѐ чⷭ҇таѧ, непостиже́нiемъ, бг҃ора́дованнаѧ, почита́емое.

И҆́ный. I҆рмо́съ: Безсѣ́меннагѡ зача́тiѧ:

Распина́ешисѧ, и҆ сп҃са́еши мѧ̀: ѹ҆мира́еши, и҆ ѡ҆живлѧ́еши мѧ̀. ѽ бл҃гоꙋтро́бiѧ, ѽ чл҃вѣколю́бiѧ твоегѡ̀! (л. тѳ҃_i ѡ҆б.) кто̀ ви́дѣ, кто̀ слы́ша, влⷣкꙋ за раба̀ прiе́млюща сме́рть поно́снꙋю; но сла́ва неизрече́ннѣй бл҃гости твое́й гдⷭ҇и.

Со́лнце ꙗ҆́кѡ ви́дѣ тѧ̀ распина́ема, за́йде: ка́кѡ бо сiѧ́ло бы, ѹ҆кори́знꙋ ви́дѧ зижди́телѧ своегѡ̀; ꙗ҆́кѡ и҆ тва́рь всѧ̀ преклонѧ́ема, распина́телємъ вопiѧ́ше молча́щи: ꙗ҆́кѡ ты̀ бг҃ъ є҆сѝ всѣ́хъ, а҆́ще и҆ пло́тiю стра́стенъ.

Трⷪ҇ченъ: Е҆ди́нагѡ є҆динороди́телю, є҆диноро́днагѡ сн҃а ѻ҆́ч҃е: и҆ є҆ди́не є҆ди́нагѡ свѣ́те, свѣ́та сiѧ́нiе: и҆ є҆ди́ный є҆ди́нѣ є҆ди́нагѡ бг҃а, ст҃ы́й дш҃е, гдⷭ҇а гдⷭ҇ь, вои́стиннꙋ сы́й: ѽ трⷪ҇це є҆ди́нице ст҃а́ѧ, сп҃си́ мѧ бг҃осло́вѧща тѧ̀.

Бг҃оро́диченъ: Чꙋ́до ржⷭ҇тва̀ твоегѡ̀ ѹ҆дивлѧ́етъ мѧ̀ всенепоро́чнаѧ, ка́кѡ зачина́еши безсѣ́меннѡ неѡбꙿиме́ннаго; рцы̀, ка́кѡ дѣ́вствꙋеши, ро́ждши ꙗ҆́кѡ мт҃и; є҆́же па́че є҆стества̀ вѣ́рою прiе́мь, рожде́нномꙋ поклони́сѧ: є҆ли̑ка хо́щетъ бо, и҆ мо́жетъ.

Сла́ва тебѣ̀ бж҃е на́шъ, сла́ва тебѣ̀.

На́съ ра́ди подꙿѧ́тъ тво́й кíйждо ѹ҆́дъ стрⷭ҇ть: ѹ҆даре́нiе, глава̀: лани̑ты, заꙋше́нiе: рꙋ́цѣ, пригвожде́нiе, и҆ рє́бра копiѐ: и҆зрѧ́днѣе же крⷭ҇тъ. но сла́ва неизрече́нномꙋ бл҃гоꙋтро́бiю твоемꙋ̀ сп҃се на́шъ.

I҆рмо́съ: Безсѣ́меннагѡ зача́тiѧ рождество̀ несказа́нное, мт҃ре безмꙋ́жныѧ нетлѣ́ненъ пло́дъ: бж҃iе бо рожде́нiе ѡ҆бновлѧ́етъ є҆стества̀. тѣ́мже тѧ̀ всѝ ро́ди ꙗ҆́кѡ бг҃оневѣ́стнꙋю мт҃рь, правосла́внѡ велича́емъ.

Свѣти́ленъ гла́са.

На стiхо́внѣ, самогла́сенъ, два́жды. Гла́съ и҃:

Съ разбо́йники на крⷭ҇тѣ̀ пригвозди́выйсѧ хрⷭ҇тѐ бж҃е, и҆ ꙗ҆́звою твое́ю человѣ́ческое є҆стество̀ и҆сцѣли́вый, не пре́зри менѐ, въ мы́слєнныѧ пꙋтедержа́тели, и҆ въ разбо́йники безплѡ́тныѧ впа́дшаго, и҆ добродѣ́тели ѿ ни́хъ совлече́ннаго, и҆ лю́тѣ ѹ҆ѧ́звеннаго, ни ѿ (л. т҃к) є҆ди́нагѡ же ѿ прпⷣбныхъ и҆сцѣли́тисѧ возмо́гшаго: и҆́сполꙋ бо ме́ртвъ є҆́смь, кратча́йшiй и҆мѣ́ѧ жи́зни ѡ҆ста́нокъ, на тѧ̀ и҆мѣ́ѧй є҆ди́нꙋ наде́ждꙋ, мє́ртвымъ живо́тъ подаю́щаго: но ѡ҆бвѧжи́ ми стрꙋ́пы, твою̀ и҆ска́павъ мнѣ̀ бл҃гость, є҆ди́не чл҃вѣколю́бче.

Мч҃нченъ: Что́ вы нарече́мъ ст҃íи; херꙋвíмы ли; ꙗ҆́кѡ на ва́съ почи́лъ є҆́сть хрⷭ҇то́съ. серафíмы ли; ꙗ҆́кѡ непреста́ннѡ просла́висте є҆го̀. а҆́гг҃лы ли; тѣ́ла бо ѿврати́стесѧ. си̑лы ли; дѣ́йствꙋете бо чꙋдесы̀. мнѡ́гаѧ ва̑ша и҆мена̀, и҆ бѡ́льшаѧ дарова̑нiѧ, моли́те сп҃сти́сѧ дꙋша́мъ на́шымъ.

Сла́ва, и҆ ны́нѣ, крⷭ҇тобг҃оро́диченъ, гла́съ то́йже

Подо́бенъ: Ѽ пресла́внагѡ чꙋдесѐ!

Ѽ пресла́внагѡ чꙋдесѐ! ѽ та́инства но́вагѡ! ѽ ѹ҆жа́снагѡ начина́нiѧ! дв҃а глаго́лаше, на крⷭ҇тѣ̀ тѧ̀ ꙗ҆́кѡ ви́дѣ, посредѣ̀ двою̀ разбѡ́йникꙋ ѡ҆бѣ́шена, є҆го́же неболѣ́зненнѡ ѹ҆жа́снѡ породѝ, пла́каше глаго́лющи: ѹ҆вы̀ мнѣ̀ ча́до любе́знѣйшее, ка́кѡ тѧ̀ лю́тый наро́дъ и҆ небл҃года́рный ко крⷭ҇тꙋ̀ пригвоздѝ;

На а҃-мъ часѣ̀, каѳíсмы нѣ́сть. На г҃-мъ часѣ̀, каѳíсма ѳ҃_i.

На s҃-мъ часѣ̀, к҃. На s҃-мъ же часѣ̀: тропа́рь прⷪ҇ро́чества, гла́съ и҃:

Препѣ́тый є҆сѝ хрⷭ҇тѐ бж҃е на́шъ, поколеба́ѧй зе́млю, за є҆́же ѡ҆брати́ти и҆ сп҃стѝ живꙋ́щыѧ на не́й: и҆ па́ки ѹ҆твержда́ѧй ю҆̀ за свою̀ бл҃гость и҆ неизрече́нное бл҃гоꙋтро́бiе, мл҃твами бцⷣы поми́лꙋй на́съ.

Прокíменъ, ѱало́мъ р҃, гла́съ д҃: Млⷭ҇ть и҆ сꙋ́дъ воспою̀ тебѣ̀ гдⷭ҇и. Стíхъ: Пою̀ и҆ разꙋмѣ́ю въ пꙋтѝ непоро́чнѣ. (л. т҃к)

Прⷪ҇ро́чества и҆са́iина чте́нiе. [Глава̀ м҃є, ст. а҃_i-з҃].

Та́кѡ глаго́летъ гдⷭ҇ь бг҃ъ, ст҃ы́й i҆и҃левъ, сотвори́вый грѧдꙋ̑щаѧ: вопроси́те менѐ ѡ҆ сынѣ́хъ мои́хъ, и҆ ѡ҆ дще́рехъ мои́хъ, и҆ ѡ҆ дѣ́лѣхъ рꙋкꙋ̀ моє́ю заповѣ́дите мнѣ̀. А҆́зъ сотвори́хъ зе́млю и҆ человѣ́ка на не́й, а҆́зъ рꙋко́ю мое́ю ѹ҆тверди́хъ нб҃о, а҆́зъ всѣ̑мъ sвѣзда́мъ заповѣ́дахъ. А҆́зъ возста́вихъ є҆го̀ съ пра́вдою цр҃ѧ̀, и҆ всѝ пꙋтiѐ є҆гѡ̀ пра́вы. се́й сози́ждетъ гра́дъ мо́й, и҆ плѣне́нiе люде́й мои́хъ возврати́тъ, не по мздѣ̀, ни по дарѡ́мъ, речѐ гдⷭ҇ь саваѡ́ѳъ. Та́кѡ глаго́летъ гдⷭ҇ь саваѡ́ѳъ: ѹ҆трꙋди́сѧ є҆гѵ́петъ, и҆ кꙋ̑пли є҆ѳiѡ́пскiѧ, и҆ саваíмстiи мꙋ́жи высо́цыи къ тебѣ̀ пре́йдꙋтъ, и҆ тебѣ̀ бꙋ́дꙋтъ рабѝ, и҆ въ слѣ́дъ тебѐ по́йдꙋтъ свѧ́зани ѹ҆́зами рꙋчны́ми, и҆ пре́йдꙋтъ къ тебѣ̀, и҆ покло́нѧтсѧ тебѣ̀, и҆ въ тебѣ̀ помо́лѧтсѧ, ꙗ҆́кѡ въ тебѣ̀ бг҃ъ є҆́сть, и҆ рекꙋ́тъ: нѣ́сть бг҃а ра́звѣ тебѐ. Ты́ бо є҆сѝ бг҃ъ, и҆ не вѣ́дѣхомъ, бг҃ъ i҆и҃левъ сп҃съ. Постыдѧ́тсѧ и҆ посра́мѧтсѧ всѝ проти́вѧщiисѧ є҆мꙋ̀, и҆ по́йдꙋтъ въ стꙋдѣ̀: ѡ҆бновлѧ́йтесѧ ко мнѣ̀ ѻ҆́строви. I҆и҃ль сп҃са́етсѧ ѿ гдⷭ҇а сп҃се́нiемъ вѣ́чнымъ: не постыдѧ́тсѧ, ни посра́мѧтсѧ да́же до вѣ́ка ктомꙋ̀.

Прокíменъ, ѱало́мъ р҃а, гла́съ д҃: Гдⷭ҇и ѹ҆слы́ши мл҃твꙋ мою̀, и҆ во́пль мо́й къ тебѣ̀ да прiи́детъ. Стíхъ: Не ѿвратѝ лица̀ твоегѡ̀ ѿ менѐ.

На ѳ҃-мъ часѣ̀ каѳíсмы нѣ́сть. (л. тк҃а)

Въ пѧто́къ ве́чера,

стiхосло́вимъ каѳíсмꙋ и҃_i. По ѻ҆бы́чномъ же стiхосло́вiи, на Гдⷭ҇и воззва́хъ, поста́вимъ стiхѡ́въ i҃, и҆ пое́мъ самогла́сенъ, гла́съ s҃, два́жды:

Ꙗ҆́кѡ ѿ i҆ерⷭ҇ли́ма твои́хъ бж҃е́ственныхъ за́повѣдей и҆сходѧ̀, и҆ къ страсте́мъ i҆ерiхѡ́нскимъ дости́гъ, сла́вою безче́стiѧ жите́йскихъ попече́нiй привлече́нъ, въ разбо́йничєскiѧ впадо́хъ по́мыслы, сн҃оположе́нiѧ бл҃года́ти ри́зы ѿ ни́хъ совлеко́хсѧ, и҆ ра́нами ꙗ҆́кѡ бездꙋ́шенъ лежꙋ̀. сщ҃е́нникъ же прише́дъ ꙗ҆́звꙋ ви́дѣвъ не внѧ́тъ: и҆ леѵíтъ, и҆ то́й возгнꙋша́всѧ ми́мѡ и҆́де. ты́ же гдⷭ҇и, ѿ дв҃ы неизрече́ннѡ вопло́щьсѧ, и҆злiѧ́нiемъ ѿ спаси́тельнагѡ ребра̀ твоегѡ̀, во́льнѣ и҆злiѧ́вшiѧсѧ кро́ве и҆ воды̀, ꙗ҆́коже є҆ле́й и҆ска́павъ хрⷭ҇тѐ бж҃е, стрꙋ́пы ꙗ҆́звъ мои́хъ мѧ́гкостiю стѧгнѝ, и҆ къ нбⷭ҇номꙋ совокꙋпѝ ли́кꙋ, ꙗ҆́кѡ милосе́рдъ.

Мꙋ́чениченъ: Мч҃нцы твоѝ гдⷭ҇и, не ѿверго́шасѧ тебѐ, ни ѿстꙋпи́ша ѿ за́повѣдей твои́хъ: тѣ́хъ мл҃твами поми́лꙋй на́съ.

Та́же пое́мъ стiхи̑ры подѡ́бны, прест҃ы́ѧ бцⷣы г҃, творѧ́ще ѧ҆̀ з҃, гла́съ s҃.

Подо́бенъ: Всю̀ ѿложи́вше:

Совѣ́тъ превѣ́чный ѿкрыва́ѧ тебѣ̀ ѻ҆трокови́це, гаврiи́лъ предста̀, тебѐ лобза́ѧ и҆ вѣща́ѧ: ра́дꙋйсѧ, землѐ ненасѣ́ѧннаѧ. ра́дꙋйсѧ, кꙋпино̀ неѡпали́маѧ. ра́дꙋйсѧ, глꙋбино̀ неꙋдобозри́маѧ. ра́дꙋйсѧ, мо́сте къ нб҃сє́мъ преводѧ́й, и҆ лѣ́ствице высо́каѧ, ю҆́же i҆а́кѡвъ ви́дѣ. ра́дꙋйсѧ, бж҃е́ственнаѧ рꙋ́чко ма́нны. ра́дꙋйсѧ, разрѣше́нiе клѧ́твы. ра́дꙋйсѧ, а҆да́мово воззва́нiе, съ тобо́ю гдⷭ҇ь. (л. тк҃а ѡ҆б.)

Ꙗ҆влѧ́еши ми сѧ ꙗ҆́кѡ человѣ́къ, глаго́летъ нетлѣ́ннаѧ ѻ҆трокови́ца ко а҆рхiстрати́гꙋ: и҆ ка́кѡ вѣща́еши глаго́лы па́че человѣ́ка; со мно́ю бо ре́клъ є҆сѝ бг҃ꙋ бы́ти, и҆ всели́тисѧ во ѹ҆тро́бꙋ мою̀. и҆ ка́кѡ бꙋ́дꙋ, глаго́ли мѝ, село̀ простра́нное, и҆ мѣ́сто сщ҃е́нiѧ, херꙋвíмы превосходѧ́щагѡ; да не прельсти́ши менѐ ле́стiю, не позна́хъ бо сла́сти, бра́кꙋ є҆́смь неприча́стна: ка́кѡ ѹ҆̀бо ѻ҆троча̀ рождꙋ̀;

Бг҃ъ и҆дѣ́же хо́щетъ, побѣжда́етсѧ є҆стества̀ чи́нъ, глаго́летъ безпло́тный: и҆ ꙗ҆̀же па́че человѣ́ка содѣва́ютсѧ, мои̑мъ вѣ́рꙋй и҆́стиннымъ глаго́лѡмъ, всест҃а́ѧ пренепоро́чнаѧ. ѻ҆на́ же возопѝ: бꙋ́ди мнѣ̀ ны́нѣ по глаго́лꙋ твоемꙋ̀, и҆ рождꙋ̀ безпло́тнаго, пло́ть ѿ менѐ заи́мствовавшаго, ꙗ҆́кѡ да возведе́тъ человѣ́ка, ꙗ҆́кѡ є҆ди́нъ си́ленъ, въ пе́рвое достоѧ́нiе, съ растворе́нiемъ.

Сла́ва, и҆ ны́нѣ, гла́съ в҃: Е҆́же ѿ вѣ́ка та́инство ѿкрыва́етсѧ дне́сь, и҆ сн҃ъ бж҃iй, сн҃ъ чл҃вѣ́чь быва́етъ: да хꙋ́ждшее воспрiи́мъ, пода́стъ мѝ лꙋ́чшее. солга́сѧ дре́вле а҆да́мъ, и҆ бг҃ъ вожделѣ́въ [бы́ти], не бы́сть, чл҃вѣ́къ быва́етъ бг҃ъ, да бг҃а а҆да́ма содѣ́лаетъ. да весели́тсѧ тва́рь, да ликовствꙋ́етъ є҆стество̀, ꙗ҆́кѡ а҆рха́гг҃лъ дв҃ѣ со стра́хомъ предстои́тъ, и҆ є҆́же ра́дꙋйсѧ, прино́ситъ печа́ли сопроти́вное. за милосе́рдiе млⷭ҇ти вочеловѣ́чивыйсѧ бж҃е на́шъ, сла́ва тебѣ̀.

А҆́ще ли не соверша́етсѧ послѣ́дованiе преждесщ҃е́нныхъ, пое́мъ стiхи̑ры бцⷣы на и҃. На стiхо́внѣ самогла́сенъ днѐ, два́жды, и҆ мꙋ́чениченъ. Сла́ва, и҆ ны́нѣ: Ѧ҆зы́ка є҆гѡ́же не вѣ́дѧше: пи́санъ на хвали́техъ въ сꙋббѡ́тꙋ. Вхо́дъ. Свѣ́те ти́хiй:

Прокíменъ, ѱало́мъ р҃в, гла́съ д҃: Ще́дръ и҆ млⷭ҇тивъ гдⷭ҇ь, долготерпѣли́въ и҆ многомлⷭ҇тивъ. Стíхъ Бл҃гословѝ дꙋшѐ моѧ̀ гдⷭ҇а, и҆ всѧ̑ внꙋ́трєннѧѧ моѧ̑, и҆́мѧ ст҃о́е є҆гѡ̀. (л. тк҃в)

Бытiѧ̀ чте́нiе. [Глава̀ к҃в, ст. а҃-и҃_i.]

Бы́сть по глаго́лѣхъ си́хъ, бг҃ъ и҆скꙋша́ше а҆враа́ма, и҆ речѐ є҆мꙋ̀: а҆враа́ме, а҆враа́ме. и҆ речѐ: сѐ а҆́зъ. И҆ речѐ: поймѝ сы́на твоего̀ возлю́бленнаго, є҆го́же возлюби́лъ є҆сѝ, i҆саа́ка, и҆ и҆дѝ на зе́млю высо́кꙋ, и҆ вознесѝ є҆го̀ та́мѡ во всесожже́нiе, на є҆ди́нꙋ ѿ го́ръ, и҆̀хже тѝ ре́хъ. Воста́въ же а҆враа́мъ ѹ҆́трѡ, ѡ҆сѣдла̀ ѻ҆слѧ̀ своѐ. поѧ́тъ же съ собо́ю два̀ ѻ҆́трѡчища, и҆ i҆саа́ка сы́на своего̀, и҆ растни́въ дрова̀ во всесожже́нiе, воста́въ и҆́де, и҆ прiи́де на мѣ́сто, є҆́же речѐ є҆мꙋ̀ бг҃ъ, въ тре́тiй де́нь. И҆ воззрѣ́въ а҆враа́мъ ѻ҆чи́ма свои́ма, ви́дѣ мѣ́сто и҆здале́че. И҆ речѐ а҆враа́мъ ѻ҆трокѡ́мъ свои̑мъ: сѧ́дите здѣ̀ со ѻ҆слѧ́темъ: а҆́зъ же и҆ дѣ́тищъ по́йдемъ до ѻ҆́ндѣ, и҆ поклони́вшесѧ, возврати́мсѧ къ ва́мъ. Взѧ́ же а҆враа́мъ дрова̀ всесожже́нiѧ, и҆ возложѝ на i҆саа́ка сы́на своего̀: взѧ́ же въ рꙋ́ки и҆ ѻ҆́гнь, и҆ но́жъ, и҆ и҆до́ста ѻ҆́ба вкꙋ́пѣ. Рече́ же i҆саа́къ ко а҆враа́мꙋ ѻ҆тцꙋ̀ своемꙋ̀: ѻ҆́тче. ѻ҆́нъ же речѐ: что́ є҆сть ча́до; речѐ же: сѐ ѻ҆́гнь и҆ дрова̀, гдѣ́ є҆сть ѻ҆вча̀ є҆́же во всесожже́нiе; Рече́ же а҆враа́мъ: бг҃ъ ѹ҆́зритъ себѣ̀ ѻ҆вча̀ во всесожже́нiе ча́до. ше́дше же ѻ҆́ба вкꙋ́пѣ, Прiидо́ста на мѣ́сто, є҆́же речѐ є҆мꙋ̀ бг҃ъ: и҆ созда̀ та́мѡ а҆враа́мъ же́ртвенникъ, и҆ возложѝ дрова̀: и҆ свѧза́въ i҆саа́ка сы́на своего̀, возложѝ є҆го̀ на же́ртвенникъ верхꙋ̀ дро́въ. И҆ прострѐ а҆враа́мъ рꙋ́кꙋ свою̀, взѧ́ти но́жъ закла́ти сы́на своего̀. И҆ воззва̀ и҆̀ а҆́гг҃лъ гдⷭ҇нь съ нб҃сѐ, и҆ речѐ: а҆враа́ме, а҆враа́ме. ѻ҆́нъ же речѐ: сѐ а҆́зъ. И҆ речѐ: да не возложи́ши рꙋкѝ твоеѧ̀ на ѻ҆́трочища, нижѐ да сотвори́ши є҆мꙋ̀ что̀: ны́нѣ бо позна́хъ, ꙗ҆́кѡ бои́шисѧ ты̀ бг҃а, и҆ не пощадѣ́лъ є҆сѝ сы́на твоегѡ̀ возлю́бленнагѡ менѐ ра́ди. И҆ воззрѣ́въ (л. тк҃в ѡ҆б.) а҆враа́мъ ѻ҆чи́ма свои́ма ви́дѣ, и҆ сѐ ѻ҆ве́нъ є҆ди́нъ держи́мый рога́ма въ са́дѣ саве́къ: и҆ и҆́де а҆враа́мъ, и҆ взѧ̀ ѻ҆вна̀, и҆ вознесѐ є҆го̀ во всесожже́нiе вмѣ́стѡ i҆саа́ка сы́на своегѡ̀. И҆ наречѐ а҆враа́мъ и҆́мѧ мѣ́стꙋ томꙋ̀, гдⷭ҇ь ви́дѣ: да рекꙋ́тъ дне́сь, на горѣ̀ гдⷭ҇ь ꙗ҆ви́сѧ. И҆ воззва̀ а҆́гг҃лъ гдⷭ҇нь а҆враа́ма втори́цею съ нб҃сѐ, Глаго́лѧ: мно́ю самѣ́мъ клѧ́хсѧ, глаго́летъ гдⷭ҇ь, є҆гѡ́же ра́ди сотвори́лъ є҆сѝ глаго́лъ се́й, и҆ не пощадѣ́лъ є҆сѝ сн҃а твоегѡ̀ возлю́бленнагѡ менѐ ра́ди. Вои́стиннꙋ бл҃гословѧ̀ бл҃гословлю́ тѧ, и҆ ѹ҆множа́ѧ ѹ҆мно́жꙋ сѣ́мѧ твоѐ, ꙗ҆́кѡ sвѣ́зды нбⷭ҇ныѧ, и҆ ꙗ҆́кѡ песо́къ вскра́й мо́рѧ, и҆ наслѣ́дитъ сѣ́мѧ твоѐ гра́ды сꙋпоста́тѡвъ. И҆ бл҃гословѧ́тсѧ ѡ҆ сѣ́мени твое́мъ всѝ ꙗ҆зы́цы земнíи, зане́же послꙋ́шалъ є҆сѝ гла́са моегѡ̀.

Прокíменъ, ѱало́мъ р҃г, гла́съ д҃: Ꙗ҆́кѡ возвели́чишасѧ дѣла̀ твоѧ̑ гдⷭ҇и, всѧ̑ премꙋ́дростiю сотвори́лъ є҆сѝ. Стíхъ: Бл҃гословѝ дꙋшѐ моѧ̀ гдⷭ҇а, гдⷭ҇и бж҃е мо́й, возвели́чилсѧ є҆сѝ sѣлѡ̀.

При́тчей чте́нiе. [Глава̀ з҃_i, ст. з҃_i-к҃и: глава̀ и҃_i, ст. а҃-є҃.]

Бра́тiѧ въ нꙋ́ждахъ поле́зни да бꙋ́дꙋтъ: сегѡ́ бо ра́ди ражда́ютсѧ. Мꙋ́жъ безꙋ́менъ пле́щетъ и҆ ра́дꙋетсѧ себѣ̀, ꙗ҆́коже порꙋча́ѧйсѧ и҆спорꙋ́читъ дрꙋ́га своего̀, на свои́хъ же ѹ҆стна́хъ ѻ҆́гнь сокро́вищствꙋетъ. Грѣхолю́бецъ ра́дꙋетсѧ сва́рѡмъ: а҆ жестокосе́рдый не ѹ҆срѧ́щетъ бл҃ги́хъ. Мꙋ́жъ ѹ҆добопрело́жный ѧ҆зы́комъ, впаде́тъ въ sла̑ѧ: се́рдце же безꙋ́мнагѡ болѣ́знь стѧжа́вшемꙋ є҆̀: Не весели́тсѧ ѻ҆те́цъ ѡ҆ сы́нѣ ненака́заннѣмъ: сы́нъ же мꙋ́дръ весели́тъ ма́терь свою̀. Се́рдце веселѧ́щеесѧ благоимѣ́тисѧ твори́тъ: мꙋ́жꙋ же печа́льнꙋ засы́шꙋтъ кѡ́сти. Прiе́млющемꙋ да́ры непра́веднѡ въ нѣ̑дра не предꙿꙋспѣва́ютъ пꙋтiѐ: (л. тк҃г) нечести́вый же ѹ҆клонѧ́етъ пꙋти̑ пра́вды. Лицѐ разꙋ́мно мꙋ́жа премꙋ́дра, ѻ҆́чи же безꙋ́мнагѡ на конца́хъ землѝ. Гнѣ́въ ѻ҆тцꙋ̀ сы́нъ безꙋ́менъ, и҆ болѣ́знь ро́ждшей є҆го̀. Тщеты̀ твори́ти мꙋ́жꙋ пра́веднꙋ не добро̀: нижѐ преподо́бно навѣ́товати властє́мъ пра́вєднымъ. И҆́же щади́тъ глаго́лъ произнестѝ же́стокъ, разꙋ́менъ: долготерпѣли́вый же мꙋ́жъ премꙋ́дръ, лꙋ́чше и҆́щꙋщагѡ наꙋ́ки. Несмы́сленномꙋ вопроси́вшꙋ ѡ҆ мꙋ́дрости, мꙋ́дрость вмѣни́тсѧ: нѣ́ма же кто̀ себѐ твори́тъ, возмни́тсѧ разꙋ́менъ бы́ти. Вины̀ и҆́щетъ мꙋ́жъ хотѧ̀ ѿлꙋчи́тисѧ ѿ дрꙋгѡ́въ, на всѧ́кое же вре́мѧ поноси́мь бꙋ́детъ. Не тре́бꙋетъ премꙋ́дрости мꙋ́жъ скꙋдоꙋ́менъ, занѐ па́че во́дитсѧ безꙋ́мiемъ. Е҆гда̀ прiи́детъ нечести́вый во глꙋбинꙋ̀ sѡ́лъ, неради́тъ: нахо́дитъ же є҆мꙋ̀ безче́стiе и҆ поноше́нiе. Вода̀ глꙋбока̀ сло́во въ се́рдцѣ мꙋ́жа: рѣка́ же и҆зска́чꙋщаѧ и҆ и҆сто́чникъ жи́зни. Чꙋди́тисѧ лицꙋ̀ нечести́вагѡ не добро̀, нижѐ преподо́бно ѹ҆клонѧ́ти пра́ведное на сꙋдѣ̀.

И҆ про́чее послѣ́дованiе преждесщ҃е́нныхъ. На трапе́зѣ пiе́мъ вiно̀, трꙋда̀ ра́ди бдѣ́ннагѡ хотѧ́щагѡ бы́ти.

Повече́рiе же ма́лое, и҆ полꙋ́нощницꙋ, пое́мъ въ ке́ллiахъ.

Канѡ́нъ ме́ртвенъ гла́са пое́мъ во гробни́цѣ.


