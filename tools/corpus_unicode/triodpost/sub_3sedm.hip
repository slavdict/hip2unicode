 OCR:

 Библиотека святоотеческой литературы

 http://orthlib.ru



(л. с҃к ѡ҆б.)

Въ сꙋббѡ́тꙋ тре́тiѧ седми́цы,

на ѹ҆́трени тропа́рь на а҆ллилꙋ́iа: А҆пⷭ҇ли, мч҃нцы и҆ прⷪ҇ро́цы: Сла́ва, Помѧнѝ гдⷭ҇и: И҆ ны́нѣ: Мт҃и ст҃а́ѧ: По а҃-мъ стiхосло́вiи глаго́лемъ сѣда́льны мч҃нчны ѻ҆смогла́сника, прилꙋчи́вшагѡсѧ гла́са, трѝ: и҆ бг҃оро́диченъ. По в҃-мъ же стiхосло́вiи глаго́лемъ сѣда́ленъ поко́инъ, гла́съ є҃. Поко́й сп҃се на́шъ: Ѿ дв҃ы возсiѧ́вый: Ѡ҆ си́хъ всѣ́хъ ѹ҆каза́сѧ въ мимоше́дшꙋю сꙋббѡ́тꙋ. И҆ чте́нiе въ шестодне́вцѣ. Пое́мъ же канѡ́нъ мине́и, и҆ ст҃а́гѡ ѻ҆би́тели, и҆ четверопѣ́снецъ по чи́нꙋ и҆́хъ. Здѣ̀ не стiхосло́вимъ Гдⷭ҇ви пое́мъ, но а҆́бiе глаго́лемъ i҆рмо́съ мине́и. Четверопѣ́снецъ є҆гѡ́же краегране́сiе сицево̀: Пое́тъ сiѧ̑ i҆ѡ́сифъ. Творе́нiе господи́на i҆ѡ́сифа. И҆ стiхосло́вѧтсѧ пѣ̑сни. Гла́съ д҃. (л. ск҃а)

Пѣ́снь s҃.

I҆рмо́съ: Прiидо́хъ во глꙋбины̑ мѡрскíѧ:

Кро́вными напои́сте ка́плѧми бл҃гочести́выхъ сердца̀, sлочести́выхъ же полкѝ ꙗ҆́вѣ въ ни́хъ потопи́сте, стрⷭ҇тоте́рпцы достосла́внiи.

Просла́вивше ѹ҆десы̀ свои́ми всѣ́хъ влⷣкꙋ, ны́нѣ прославлѧ́етесѧ непреста́ннѡ: сла́ва вѣ̑рнымъ страда́льцы сꙋ́ще, и҆ вели́цыи застꙋ̑пницы.

Въ ро́вѣ положи́лсѧ є҆сѝ преиспо́днѣмъ, вѣ́рою ѹ҆́бѡ ѹ҆ме́ршымъ поко́й сло́ве пода́ждь, сщ҃е́нныхъ страда́лєцъ мольба́ми, и҆ согрѣше́нiй проще́нiе.

Бг҃оро́диченъ: Да тѧ̀ гла́сы немо́лчными восхва́лимъ дв҃о, гла́сы на́шѧ сiѧ̑ прiимѝ, и҆ ѡ҆чище́нiе долгѡ́въ прiѧ́ти, сн҃а твоего̀ ѹ҆молѝ.

И҆́ный господи́на ѳео́дѡра. Гла́съ и҃.

I҆рмо́съ: Содержи́ма мѧ̀ прiимѝ чл҃вѣколю́бче:

Ны́нѣ мч҃нкъ торжество̀, стеце́мсѧ, и҆ страда̑нiѧ и҆́хъ всечестна̑ѧ ѹ҆бл҃жа́юще, хрⷭ҇та̀ си́хъ вѣнча́вшаго воспои́мъ.

Бж҃е́ственною разжига́еми любо́вiю хрⷭ҇то́вою на ѹ҆́глехъ ѻ҆гнѧ̀ преходи́сте ꙗ҆́кѡ на росѣ̀, того̀ пою́ще мч҃нцы бл҃же́ннiи.

Сла́ва, трⷪ҇ченъ: Тѧ̀ трⷪ҇це пребезнача́льнаѧ, и҆ бж҃е́ственнаѧ є҆ди́нице, свѣ́тъ и҆ свѣ́ты пою̀, живота̀ и҆ животы̀, ѹ҆ма̀, сло́ва, дх҃а же ст҃а́го, и҆ ст҃а, є҆ди́наго бг҃а.

Бг҃оро́диченъ: Ѿ ко́рене твоегѡ̀ возсiѧ̀ цвѣ́тъ жи́зни, i҆ессе́е пра́ѻтче взыгра́й, сп҃са́ѧй мíръ, ѿ чⷭ҇тыѧ ѻ҆трокови́цы хрⷭ҇то́съ бг҃ъ.

Стíхъ: Ди́венъ бг҃ъ во ст҃ы́хъ свои́хъ, бг҃ъ i҆и҃левъ.

Ѻ҆гнѧ̀ и҆ меча̀, и҆ сме́рти не ѹ҆боѧ́вшесѧ, и҆сповѣ́данiе соблюдо́сте сп҃се́нiѧ, ѿ хрⷭ҇та̀ бл҃же́ннiи ѹ҆крѣплѧ́еми. (л. ск҃а ѡ҆б.)

Стíхъ: Дꙋ́шы и҆́хъ во бл҃ги́хъ водворѧ́тсѧ.

Въ ме́ртвыхъ свобо́дь, ꙗ҆́кѡ сы́й нача́льникъ живота̀ и҆ сме́рти, ты̀ ѹ҆поко́й ꙗ҆̀же прiѧ́лъ є҆сѝ, и҆ во дворы̀ твоѧ̑ вселѝ чл҃вѣколю́бче.

I҆рмо́съ: Содержи́ма мѧ̀ прiимѝ чл҃вѣколю́бче, грѣхѝ мно́гими, и҆ припа́дающа щедро́тамъ твои̑мъ, ꙗ҆́кѡ прⷪ҇ро́ка гдⷭ҇и, и҆ сп҃сѝ мѧ̀.

Конда́къ: Со ст҃ы́ми ѹ҆поко́й: I҆́косъ: Са́мъ є҆ди́нъ є҆сѝ безсме́ртный: Ли́сть к҃ на ѡ҆боро́тѣ.

Пѣ́снь з҃.

I҆рмо́съ: Ю҆́ношы трѝ:

Комꙋ̀ лю́бѧщи стра̑сти безсловє́сныѧ, вои́стиннꙋ дꙋшѐ ѹ҆подо́биласѧ є҆сѝ; кого̀ превосходѧ́ща и҆мѣ́ла є҆сѝ во грѣсѣ́хъ; возопíй хрⷭ҇тꙋ̀: сп҃си́ мѧ бл҃гíй.

Ст҃íи, во ст҃ы́хъ почива́ющаго моли́те прилѣ́жнѡ, въ сiѧ̑ ст҃ы̑ѧ дни̑ ѡ҆ст҃и́ти всѣ́хъ бл҃гочести́выхъ мꙋдрова̑нiѧ.

Вы́шнiй, въ млⷭ҇ти бога́тый, и҆ бл҃гíй, рабѡ́мъ твои̑мъ ѡ҆ставле́нiе пре́жде ѹ҆со́пшымъ пода́ждь, ликѡ́мъ првⷣныхъ сiѧ̑ сопричита́ѧ, ꙗ҆́кѡ чл҃вѣколю́бецъ.

Бг҃оро́диченъ: Родила̀ є҆сѝ кромѣ̀ зако́нѡвъ є҆стества̀, созда́телѧ бы́вша человѣ́ка, чⷭ҇таѧ: того̀ ѹ҆́бѡ молѝ всѣ́хъ беззакѡ́нiѧ презрѣ́ти ны́нѣ и҆ прегрѣшє́нiѧ.

И҆́ный. I҆рмо́съ: А҆́гг҃ломъ ѻ҆́троки:

Честны́хъ мч҃нкъ показа́вый па̑мѧти, ра́дость цр҃кви твое́й, и҆ дꙋше́вное ѹ҆тѣше́нiе: бл҃гослове́нъ є҆сѝ во вѣ́ки гдⷭ҇и бж҃е ѻ҆тє́цъ на́шихъ.

Не лже́мъ тѝ хрⷭ҇тѐ, ни ѿмета́емсѧ, мч҃нцы вопiѧ́хꙋ, посредѣ̀ мꙋче́нiй, беззакѡ́нныѧ сꙋдiи̑ ѹ҆дивлѧ́юще: бл҃гослове́нъ є҆сѝ во вѣ́ки гдⷭ҇и бж҃е ѻ҆тє́цъ на́шихъ. (л. ск҃в)

Сла́ва, трⷪ҇ченъ: Въ тре́хъ ли́цѣхъ є҆ди́но є҆стество̀ чти́мъ, ѻ҆ц҃а̀, и҆ сн҃а, и҆ дх҃а, прⷪ҇ро́чески вопiю́ще: бл҃гослове́нъ є҆сѝ во вѣ́ки гдⷭ҇и бж҃е ѻ҆тє́цъ на́шихъ.

Бг҃оро́диченъ: Ка́кѡ ꙗ҆́кѡ мт҃и ражда́еши, и҆ дв҃а пребыла̀ є҆сѝ; ꙗ҆́кѡ бг҃а роди́хъ, не и҆спытꙋ́й мѝ ѡ҆́браза: є҆ли̑ка бо хо́щетъ, твори́тъ, бг҃оѻтрокови́ца вопiе́тъ.

Стíхъ: Ст҃ы̑мъ, и҆̀же сꙋ́ть на землѝ є҆гѡ̀, ѹ҆дивѝ гдⷭ҇ь:

Мч҃нческiй ли́че бг҃оизбра́нный, рабы̀ твоѧ̑ сподо́би, покло́нники бы́ти бж҃е́ственномꙋ и҆ животворѧ́щемꙋ сп҃совꙋ крⷭ҇тꙋ̀.

Стíхъ: Бл҃же́ни, ꙗ҆̀же и҆збра́лъ, и҆ прiѧ́лъ є҆сѝ гдⷭ҇и.

Жи́зни сокро́вище, цр҃ю̀ безсме́ртне, ꙗ҆̀же и҆збра́лъ є҆сѝ рабы̑ твоѧ̑ въ вѣ́рѣ и҆ наде́ждѣ, вѣ́чныѧ твоеѧ̀ жи́зни сподо́би.

I҆рмо́съ: А҆́гг҃ломъ ѻ҆́троки и҆зꙿ ѻ҆гнѧ̀ сп҃сы́й, и҆ гремѧ́щꙋю пе́щь преложи́вый на ро́сꙋ, бл҃гослове́нъ є҆сѝ бж҃е ѻ҆тє́цъ на́шихъ.

Пѣ́снь и҃.

I҆рмо́съ: И҆зба́вителю всѣ́хъ:

Небоѧ́зненнымъ и҆дꙋ́ще мꙋдрова́нiемъ къ болѣ́знєннымъ трꙋдѡ́мъ мч҃нцы, болѣ̑зни плѡтскíѧ подꙿѧ́сте, и҆ къ неболѣ́зненномꙋ наслажде́нiю преста́вльшесѧ всѧ́кꙋю болѣ́знь се́рдца ѡ҆блегча́ете.

Вы̑шнѧѧ тлѣ́нными и҆змѣни́вше, плотски́ми мѧ̀ и҆стлѣ́вша страстьмѝ, поще́нiемъ сп҃си́те, и҆ моли́твами прилѣ́жными мч҃нцы бж҃е́ственнiи, всѣ́хъ бг҃а молѧ́ще.

Мл҃твами хрⷭ҇тѐ мч҃нкъ твои́хъ, млⷭ҇ти твоѧ̑ всѣ̑мъ низпослѝ, и҆ къ тебѣ̀ бл҃гоꙋтро́бномꙋ преста́вльшымсѧ (л. ск҃в ѡ҆б.) ѿ житiѧ̀, разрѣше́нiе пода́ждь долгѡ́въ, и҆ бж҃е́ственный поко́й.

Бг҃оро́диченъ: Ꙗ҆́кѡ ро́ждшаѧ бг҃а безгрѣ́шнаго, на́шѧ грѣхѝ потребѝ мт҃рними твои́ми мл҃твами бцⷣе, и҆ сп҃сѝ вопiю́щыѧ: бл҃гослови́те всѧ̑ дѣла̀ гдⷭ҇нѧ гдⷭ҇а.

И҆́ный. I҆рмо́съ: Бг҃оглаго́ливiи ѻ҆́троцы:

Ѻ҆гнепа̑льныѧ мꙋ́ки претерпѣ́вше, ꙗ҆́кѡ ѡ҆роше́нiе страда́льцы, съ ра́достiю взыва́сте: бл҃гослови́те дѣла̀ гдⷭ҇нѧ гдⷭ҇а.

Бг҃ово́инственный по́лкъ мч҃нкъ, побѣди́вый ле́сть, побѣди́тельнѡ взыва́ше: бл҃гослови́те дѣла̀ гдⷭ҇нѧ гдⷭ҇а.

Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.

Съ сн҃омъ ѻ҆ц҃ꙋ̀ поклони́мсѧ, и҆ всест҃о́мꙋ дх҃ꙋ, всѝ вѣ́рнѡ возопiи́мъ: трⷪ҇це, ꙗ҆́же во є҆ди́нствѣ, сп҃сѝ дꙋ́шы на́шѧ.

Бг҃оро́диченъ: Ты̀ и҆ дв҃а и҆ мт҃и ꙗ҆ви́ласѧ є҆сѝ, ро́ждши безꙿ мꙋ́жа, бг҃а всѣ́хъ, всечⷭ҇таѧ: но того̀ молѝ, сп҃стѝ рабы̑ твоѧ̑.

Стíхъ: Ди́венъ бг҃ъ во ст҃ы́хъ свои́хъ, бг҃ъ i҆и҃левъ.

Стрⷭ҇тоте́рпєцъ мл҃твами, твоѧ̑ рабы̑, и҆ поклони́тисѧ и҆ ви́дѣти хрⷭ҇тѐ сп҃се сподо́би, животворѧ́щiй крⷭ҇тъ, твоеѧ̀ бл҃гости.

Стíхъ: Дꙋ́шы и҆́хъ во бл҃ги́хъ водворѧ́тсѧ.

Разори́вый держа́вꙋ сме́рти, и҆зꙿ ме́ртвыхъ воста́нiемъ твои́мъ, преста́вльшыѧсѧ ѹ҆поко́й со и҆збра́нными твои́ми, хвали́ти тѧ̀ гдⷭ҇а.

Хва́лимъ, бл҃гослови́мъ, покланѧ́емсѧ гдⷭ҇ви.

I҆рмо́съ: Бг҃оглаго́ливiи ѻ҆́троцы въ пещѝ, со ѻ҆гне́мъ пла́мень попира́юще поѧ́хꙋ: бл҃гослови́те дѣла̀ гдⷭ҇нѧ гдⷭ҇а. (л. ск҃г)

Пѣ́снь ѳ҃.

I҆рмо́съ: Е҆́ѵа ѹ҆́бѡ недꙋ́гомъ:

Ѹ҆крѣпи́вше на ка́мени мы́сленномъ мꙋдрова́нiе, стрⷭ҇тоте́рпцы, неразвра́тнѡ, всѧ̑ вра̑жiѧ кова̑рства побѣди́сте: тѣ́мже мѧ̀ развраща́ема къ страсте́мъ дꙋшетлѣ̑ннымъ, ѹ҆тверди́те къ бг҃ꙋ мл҃твами.

Бж҃е́ственный и҆ свѣтоза́рный вои́стиннꙋ собо́ре мч҃никъ, молѝ пребл҃га́го влⷣкꙋ, во вре́мѧ воздержа́нiѧ, проще́нiе прегрѣше́нiй на́мъ всѣ̑мъ дарова́ти, и҆ вѣ́чное ра́дованiе.

Чл҃вѣколю́бче є҆ди́не бл҃же, рабы̑ твоѧ̑ въ наде́жди воскрⷭ҇нiѧ почи́вшыѧ: вѣ́чнагѡ свѣ́та твоегѡ̀ невече́рнѧгѡ сподо́би причасти́тисѧ, и҆ пи́щи наслажде́нiѧ, да тѧ̀ со стра́хомъ велича́емъ.

Бг҃оро́диченъ: Свѣ́та жили́ще, твоѧ̀ бы́сть всест҃а́ѧ ѹ҆тро́ба всест҃а́ѧ, тѣ́мже вѣ́рнѡ вопiю́ ти: зѣ̑ницы дꙋшѝ моеѧ̀ ѡ҆зарѝ, и҆ стезю̀ пра́вꙋю покажѝ, тебѣ̀ при́снѡ бл҃жа́щемꙋ.

И҆́ный. I҆рмо́съ: Велича́емъ тѧ̀ мт҃рь бж҃iю:

Мч҃нкѡвъ па́мѧть соверша́емъ вѣ́рнiи, да тѣ́хъ причасти́мсѧ сла́вы, восхвалѧ́юще страда́льчество по́двигѡвъ и҆́хъ.

Ва́шегѡ мꙋ́жества sвѣ́рiе ѹ҆боѧ́шасѧ sѣлѡ̀, ѹ҆гасѐ ѻ҆́гнь, сокрꙋши́шасѧ лꙋ́цы, въ ва́съ страда́льцы ди́венъ бг҃ъ.

Сла́ва, трⷪ҇ченъ: Пребезнача́льное є҆стество̀, трiѷпоста́снаѧ є҆ди́нице, ѻ҆́ч҃е, сн҃е и҆ дш҃е ст҃ы́й, свѣ́те и҆ жи́зне бг҃онача́льнаѧ, тебѐ славосло́вѧщыѧ сохранѧ́й.

Бг҃оро́диченъ: Бл҃гослови́мъ тѧ̀ бг҃а i҆и҃лева, ѿ дв҃ы ꙗ҆ви́вшагосѧ мíрꙋ, и҆ воздви́гшаго ро́гъ сп҃се́нiѧ на́шегѡ. (л. ск҃г ѡ҆б.)

Стíхъ: Ст҃ы̑мъ, и҆̀же сꙋ́ть на землѝ є҆гѡ̀:

Мл҃твєнницы мíра, стрⷭ҇тоте́рпцы хрⷭ҇тѡ́вы, тогѡ̀ ви́дѣти крⷭ҇тъ, и҆ поклони́тисѧ сподо́бите всѣ́хъ мл҃твами ва́шими.

Стíхъ: Бл҃же́ни, ꙗ҆̀же и҆збра́лъ, и҆ прiѧ́лъ є҆сѝ гдⷭ҇и.

И҆дѣ́же и҆стека́етъ и҆сто́чникъ жи́зни, сн҃е бж҃iй, и҆ посѣще́нiѧ твоегѡ̀ лица̀ просвѣще́нiе, къ тебѣ̀ преста́вльшыѧсѧ ѹ҆чинѝ.

I҆рмо́съ: Велича́емъ тѧ̀ мт҃рь бж҃iю, и҆ сла́вимъ тѧ̀ бцⷣе дв҃о, ꙗ҆́кѡ сп҃са ро́ждшꙋю дꙋ́шъ на́шихъ.

Та́же, Досто́йно є҆́сть: Свѣти́ленъ: Нб҃о sвѣзда́ми: Сла́ва, Живы́ми: И҆ ны́нѣ, бг҃оро́диченъ: Сла́дость а҆́гг҃лѡвъ: Та́кожде: ѹ҆ка́зъ на хвали́техъ, и҆ на стiхо́внѣ, въ сꙋббѡ́тꙋ вторꙋ́ю поста̀: Та́же, Бл҃го є҆́сть: и҆ ча́съ а҃-й. И҆ ѿпꙋ́стъ.

На лiтꙋргíи: Бл҃жє́нна гла́са, Прокíменъ днѐ и҆ за ѹ҆поко́й. А҆по́столъ ко є҆вре́ємъ, зача́ло тк҃є. Дрꙋгíй, за ѹ҆поко́й. А҆ллилꙋ́iа, гла́съ s҃: Е҆ѵⷢ҇лiе ѿ ма́рка, зача́ло ѻ҆смо́е: И҆ за ѹ҆поко́й. Прича́стенъ днѐ: И҆ за ѹ҆поко́й.


