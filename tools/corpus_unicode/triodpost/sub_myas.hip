 OCR:

 Библиотека святоотеческой литературы

 http://orthlib.ru



(л. є҃_i ѡ҆б.)

Въ сꙋббѡ́тꙋ мѧсопꙋ́стнꙋю

па́мѧть соверша́емъ всѣ́хъ ѿ вѣ́ка ѹ҆со́пшихъ правосла́вныхъ хрⷭ҇тiа́нъ, ѻ҆тє́цъ и҆ бра́тiй на́шихъ.

Въ пѧто́къ ве́чера по предначина́тельномъ ѱалмѣ̀, и҆ ѻ҆бы́чномъ стiхосло́вiи, на Гдⷭ҇и воззва́хъ, поста́вимъ стiхѡ́въ s҃: И҆ пое́мъ ѻ҆смогла́сника стiхи̑ры мч҃нчны трѝ, рѧдова́гѡ гла́са:

И҆ трiѡ́ди подѡ́бны, трѝ. Гла́съ и҃.

Подо́бенъ: Во є҆де́мѣ ра́й:

Ѿ вѣ́ка ме́ртвыхъ дне́сь всѣ́хъ по и҆́мени вѣ́рою пожи́вшихъ бл҃гоче́стнѡ, па́мѧть сотворѧ́юще вѣ́рнiи, сп҃са и҆ гдⷭ҇а воспои́мъ, просѧ́ще прилѣ́жнѡ си̑мъ въ ча́съ сꙋда̀ ѿвѣ́тъ благíй да́ти, томꙋ̀ самомꙋ̀ бг҃ꙋ на́шемꙋ, все́й сꙋдѧ́щемꙋ землѝ, десна́гѡ є҆гѡ̀ предстоѧ́нiѧ полꙋчи́ти въ ра́дости, въ ча́сти првⷣныхъ, и҆ во ст҃ы́хъ жре́бiи свѣ́тлѣмъ, и҆ достѡ́йнымъ бы́ти нбⷭ҇нагѡ црⷭ҇твiѧ є҆гѡ̀.

Твое́ю кро́вiю человѣ́ки сп҃се и҆скꙋпи́вый, и҆ сме́ртiю твое́ю ѿ сме́рти го́рькiѧ и҆зба́вивый на́съ, и҆ жи́знь вѣ́чнꙋю подаѧ́й на́мъ воскрⷭ҇нiемъ твои́мъ, всѧ̑ ѹ҆поко́й гдⷭ҇и, ѹ҆со́пшыѧ бл҃гоче́стнѡ, и҆лѝ въ пꙋсты́нѧхъ, и҆лѝ во градѣ́хъ, и҆лѝ въ мо́ри, и҆лѝ на землѝ, и҆лѝ на всѧ́комъ мѣ́стѣ: цари́ же, сщ҃е́нники, а҆рхiерє́и, мона́хи, и҆ бѣльцы̀ въ во́зрастѣ всѧ́комъ всеро́дномъ, и҆ сподо́би ѧ҆̀ нбⷭ҇нагѡ црⷭ҇твiѧ твоегѡ̀.

И҆зꙿ ме́ртвыхъ воста́нiемъ твои́мъ хрⷭ҇тѐ, не ктомꙋ̀ сме́рть ѡ҆блада́етъ ѹ҆ме́ршими бл҃гоче́стнѡ. тѣ́мже мо́лимсѧ прилѣ́жнѡ: рабы̑ твоѧ̑ ѹ҆поко́й во дво́рѣхъ твои́хъ, и҆ въ нѣ́дрѣхъ а҆враа́ма, ѿ а҆да́ма да́же до дне́сь, послꙋжи́вшыѧ тебѣ̀ чи́стѡ, ѻ҆тцы̀ и҆ бра́тiю (л. s҃_i) на́шꙋ, дрꙋ́ги вкꙋ́пѣ и҆ сро́дники, всѧ́каго человѣ́ка, въ житiѝ послꙋжи́вша вѣ́рнѡ, и҆ къ тебѣ̀ преста́вльшасѧ многови́днѡ и҆ многоѡбра́знѡ, бж҃е, и҆ сподо́би ѧ҆̀ нбⷭ҇нагѡ црⷭ҇твiѧ твоегѡ̀.

Сла́ва, гла́съ и҃: Пла́чꙋ и҆ рыда́ю, є҆гда̀ помышлѧ́ю сме́рть, и҆ ви́ждꙋ во гробѣ́хъ лежа́щꙋю по ѡ҆́бразꙋ бж҃iю созда́ннꙋю на́шꙋ красотꙋ̀, безꙿѡбра́знꙋ, и҆ безсла́внꙋ, не и҆мꙋ́щꙋ ви́да. ѽле чꙋдесѐ! что̀ є҆́же ѡ҆ на́съ сiѐ бы́сть та́инство; ка́кѡ преда́хомсѧ тлѣ́нiю; ка́кѡ припрѧго́хомсѧ сме́рти; вои́стиннꙋ бж҃iимъ повелѣ́нiемъ, ꙗ҆́коже є҆́сть пи́сано, подаю́щагѡ преста́вльшымсѧ поко́й.

И҆ ны́нѣ, бг҃оро́диченъ пе́рвый, гла́са. Свѣ́те ти́хiй: Вмѣ́стѡ же прокíмена пое́мъ а҆ллилꙋ́iа, на гла́съ и҃: Стíхъ: Бл҃же́ни, ꙗ҆́же и҆збра́лъ и҆ прiѧ́лъ є҆сѝ гдⷭ҇и, и҆ па́мѧть и҆́хъ въ ро́дъ и҆ ро́дъ. Стíхъ: Дꙋ́шы и҆́хъ во бл҃ги́хъ водворѧ́тсѧ.

На стiхо́внѣ мч҃нченъ гла́са, и҆ два̀ ме́ртвєна, i҆ѡа́нна дамаски́на.

Стiхи́ же припѣва́емъ вышеречє́нныѧ: Бл҃же́ни, ꙗ҆̀же и҆збра́лъ и҆ прiѧ́лъ є҆сѝ гдⷭ҇и, и҆ па́мѧть и҆́хъ въ ро́дъ и҆ ро́дъ, и҆ Дꙋ́шы и҆́хъ во бл҃ги́хъ водворѧ́тсѧ.

Сла́ва, гла́съ s҃: Нача́токъ мѝ и҆ соста́въ зижди́тельное твоѐ бы́сть повелѣ́нiе: восхотѣ́въ бо ѿ неви́димагѡ и҆ ви́димагѡ є҆стества̀ жи́ва мѧ̀ соста́вити, ѿ землѝ ѹ҆́бѡ тѣ́ло созда́въ, да́лъ же мѝ є҆сѝ дꙋ́шꙋ, бж҃е́ственнымъ твои́мъ и҆ животворѧ́щимъ вдохнове́нiемъ. тѣ́мже сп҃се, рабы̑ твоѧ̑ во странѣ̀ живы́хъ, и҆ въ кро́вѣхъ првⷣныхъ ѹ҆поко́й.

И҆ ны́нѣ, бг҃оро́диченъ, гла́съ то́йже: Мл҃твами ро́ждшiѧ тѧ̀ хрⷭ҇тѐ, мч҃нкъ твои́хъ и҆ а҆пⷭ҇лъ, и҆ прⷪ҇рѡ́къ, и҆ ст҃и́телей, прпⷣбныхъ, и҆ првⷣныхъ, и҆ всѣ́хъ ст҃ы́хъ, ѹ҆со́пшыѧ рабы̑ твоѧ̑ ѹ҆поко́й.

Ны́нѣ ѿпꙋща́еши: (л. s҃_i ѡ҆б.)

Тропа́рь, гла́съ и҃: Глꙋбино́ю мꙋ́дрости чл҃вѣколю́бнѡ всѧ̑ стро́ѧй, и҆ поле́зное всѣ̑мъ подава́ѧй, є҆ди́не содѣ́телю, ѹ҆поко́й гдⷭ҇и, дꙋ́шы ра̑бъ твои́хъ: на тѧ́ бо ѹ҆пова́нiе возложи́ша, творца̀ и҆ зижди́телѧ и҆ бг҃а на́шего.

Сла́ва, и҆ ны́нѣ, бг҃оро́диченъ, гла́съ то́йже: Тебѐ и҆ стѣ́нꙋ, и҆ приста́нище и҆́мамы, и҆ мл҃твенницꙋ бл҃гопрiѧ́тнꙋ къ бг҃ꙋ, є҆го́же родила̀ є҆сѝ бцⷣе безневѣ́стнаѧ, вѣ́рныхъ сп҃се́нiе.

Е҆ктенiа̀, и҆ ѿпꙋ́стъ.

По ѿпꙋще́нiи же вече́рни, твори́мъ въ притво́рѣ паннѷхíдꙋ за ѹ҆со́пшихъ, и҆ пое́мъ канѡ́нъ рѧдова́гѡ гла́са мє́ртвымъ.

На ѹ҆́трени по шестоѱа́лмiи, а҆ллилꙋ́iа, на гла́съ и҃.

Тропа́рь: Глꙋбино́ю мꙋ́дрости: Два́жды. Сла́ва, и҆ ны́нѣ, бг҃оро́диченъ: Тебѐ и҆ стѣ́нꙋ, и҆ приста́нище: И҆ ѻ҆бы́чное стiхосло́вiе. Чтꙋ́тсѧ же и҆ слова̀ ѡ҆ ме́ртвыхъ: къ корíнѳѧнѡмъ въ а҃-мъ посла́нiи. Пою́тъ же сѧ и҆ непоро́чны на двѣ̀ статiи̑, съ припѣ́вы: Бл҃гослове́нъ є҆сѝ гдⷭ҇и, наꙋчи́ мѧ: на гла́съ є҃.

И҆ по ни́хъ тропарѝ ме́ртвыхъ, гла́съ є҃.

Припѣ́въ: Бл҃гослове́нъ є҆сѝ гдⷭ҇и, наꙋчи́ мѧ ѡ҆правда́нiємъ твои̑мъ.

Ст҃ы́хъ ли́къ ѡ҆брѣ́те и҆сто́чникъ жи́зни и҆ две́рь ра́йскꙋю, да ѡ҆брѧ́щꙋ и҆ а҆́зъ пꙋ́ть покаѧ́нiемъ: поги́бшее ѻ҆вча̀ а҆́зъ є҆́смь, воззови́ мѧ сп҃се, и҆ сп҃си́ мѧ.

Бл҃гослове́нъ є҆сѝ гдⷭ҇и:

А҆́гнца бж҃iѧ проповѣ́давше, и҆ закла́ни бы́вше ꙗ҆́коже а҆́гнцы, и҆ къ жи́зни нестарѣ́емѣй ст҃íи, и҆ присносꙋ́щнѣй преста́вльшесѧ: того̀ прилѣ́жнѡ мч҃нцы моли́те, долгѡ́въ разрѣше́нiе на́мъ дарова́ти. (л. з҃_i)

Бл҃гослове́нъ є҆сѝ гдⷭ҇и:

Въ пꙋ́ть ѹ҆́зкiй хо́ждшiи приско́рбный, всѝ въ житiѝ крⷭ҇тъ ꙗ҆́кѡ ꙗ҆ре́мъ взе́мшiи, и҆ мнѣ̀ послѣ́довавшiи вѣ́рою, прiиди́те наслади́тесѧ, и҆̀хже ѹ҆гото́вахъ ва́мъ по́честей, и҆ вѣнцѡ́въ нбⷭ҇ныхъ.

Бл҃гослове́нъ є҆сѝ гдⷭ҇и:

Ѡ҆́бразъ є҆́смь неизрече́нныѧ твоеѧ̀ сла́вы, а҆́ще и҆ ꙗ҆́звы ношꙋ̀ прегрѣше́нiй: ѹ҆ще́дри твоѐ созда́нiе влⷣко, и҆ ѡ҆чи́сти твои́мъ бл҃гоꙋтро́бiемъ, и҆ возжелѣ́нное ѻ҆те́чество пода́ждь мѝ, раѧ̀ па́ки жи́телѧ мѧ̀ сотворѧ́ѧ.

Бл҃гослове́нъ є҆сѝ гдⷭ҇и:

Дре́вле ѹ҆́бѡ ѿ не сꙋ́щихъ созда́вый мѧ̀, и҆ ѡ҆́бразомъ твои́мъ бж҃е́ственнымъ почты́й, престꙋпле́нiемъ же за́повѣди па́ки мѧ̀ возврати́вый въ зе́млю, ѿ неѧ́же взѧ́тъ бы́хъ, на є҆́же по подо́бiю возведѝ дре́внею добро́тою возꙿѡбрази́тисѧ.

Бл҃гослове́нъ є҆сѝ гдⷭ҇и:

Ѹ҆поко́й бж҃е рабы̑ твоѧ̑, и҆ ѹ҆чинѝ ѧ҆̀ въ раѝ, и҆дѣ́же ли́цы ст҃ы́хъ гдⷭ҇и, и҆ пра́вєдницы сiѧ́ютъ ꙗ҆́кѡ свѣти̑ла, ѹ҆со́пшыѧ рабы̑ твоѧ̑ ѹ҆поко́й, презира́ѧ и҆́хъ всѧ̑ согрѣшє́нiѧ.

Сла́ва: Трисiѧ́тельное є҆ди́нагѡ бж҃ества̀, бл҃гоче́стнѡ пое́мъ вопiю́ще: ст҃ъ є҆сѝ ѻ҆́ч҃е безнача́льный, собезнача́льный сн҃е, и҆ бж҃е́ственный дш҃е: просвѣтѝ на́съ вѣ́рою тебѣ̀ слꙋжа́щихъ, и҆ вѣ́чнагѡ ѻ҆гнѧ̀ и҆схитѝ.

И҆ ны́нѣ: Ра́дꙋйсѧ чⷭ҇таѧ, бг҃а пло́тiю ро́ждшаѧ во сп҃се́нiе всѣ́хъ, є҆́юже ро́дъ человѣ́ческiй ѡ҆брѣ́те сп҃се́нiе: тобо́ю да ѡ҆брѧ́щемъ ра́й, бцⷣе чⷭ҇таѧ бл҃гослове́ннаѧ.

А҆ллилꙋ́iа, а҆ллилꙋ́iа, а҆ллилꙋ́iа, сла́ва тебѣ̀ бж҃е. Три́жды. (л. з҃_i ѡ҆б.)

Посе́мъ є҆ктенiа̀ ѡ҆ ѹ҆со́пшихъ: Па́ки и҆ па́ки:

I҆ере́й мл҃твꙋ: Бж҃е дꙋхѡ́въ: Мы́ же: Гдⷭ҇и поми́лꙋй, м҃.

И҆ по возгла́сѣ сѣда́ленъ, гла́съ є҃:

Поко́й сп҃се на́шъ, съ првⷣными рабы̑ твоѧ̑, и҆ сiѧ̑ вселѝ во дворы̀ твоѧ̑, ꙗ҆́коже є҆́сть пи́сано: презира́ѧ ꙗ҆́кѡ бл҃гъ прегрѣшє́нiѧ и҆́хъ вѡ́льнаѧ и҆ невѡ́льнаѧ, и҆ всѧ̑ ꙗ҆̀же въ вѣ́дѣнiи и҆ не въ вѣ́дѣнiи, чл҃вѣколю́бче.

Сла́ва, и҆ ны́нѣ, бг҃оро́диченъ: Ѿ дв҃ы возсiѧ́вый мíрꙋ хрⷭ҇тѐ бж҃е, и҆ сы́ны свѣ́та то́ю показа́вый, поми́лꙋй на́съ.

Стiхосло́вимъ же: Гдⷭ҇ви пое́мъ:

Канѡ́нъ же пое́мъ ст҃а́гѡ ѻ҆би́тели на s҃: И҆ трiѡ́ди на и҃. Пое́тъ же сѧ и҆ втора́ѧ пѣ́снь безꙿ стiхосло́вiѧ. И҆ пѣ̑сни ѱалти́ра. Канѡ́нъ стꙋдíта творе́нiе, въ трⷪ҇чныхъ и҆ бг҃оро́дичныхъ тропарѣ́хъ краестро́чiе: Недосто́йнагѡ ѳео́дѡра. Гла́съ и҃.

Пѣ́снь а҃.

I҆рмо́съ: Пѣ́снь возсле́мъ лю́дiе:

Всѝ помо́лимсѧ хрⷭ҇тꙋ̀, творѧ́ще па́мѧть дне́сь ѿ вѣ́ка ме́ртвыхъ, да вѣ́чнагѡ ѻ҆гнѧ̀ и҆зба́витъ ѧ҆̀ въ вѣ́рѣ ѹ҆со́пшыѧ, и҆ наде́ждѣ жи́зни вѣ́чныѧ.

Глꙋбино́ю сꙋде́бъ твои́хъ хрⷭ҇тѐ, всепремꙋ́дрѣ ты̀ предꙿѡпредѣли́лъ є҆сѝ коегѡ́ждо кончи́нꙋ жи́зни, предѣ́лъ и҆ ѡ҆́бразъ. тѣ́мже ꙗ҆́же покры̀ гро́бъ во всѧ́кой странѣ̀, на сꙋдѣ̀ сп҃сѝ всеще́дрый.

Предѣ́лы жи́зни на́шеѧ да́вый, тѣ́мже ѹ҆со́пшыѧ ѿ жите́йскiѧ но́щи, днѐ невече́рнѧгѡ сы́ны покажѝ гдⷭ҇и, сщ҃е́нники правосла̑вныѧ, и҆ всѧ̑ вѣ̑рныѧ лю́ди твоѧ̑.

Ꙗ҆̀же покры̀ вода̀, и҆ бра́нь пожа́тъ, трꙋ́съ же ꙗ҆̀же ѡ҆бꙿѧ́тъ, и҆ ѹ҆бȋйцы ѹ҆би́ша, и҆ ѻ҆́гнь ꙗ҆́же попалѝ, вѣ̑рныѧ, млⷭ҇тиве въ ча́сти ѹ҆чинѝ првⷣныхъ.

Всѧ̑ презира́ѧй плѡтскíѧ до́лги на́шѧ сп҃се на́шъ, во всѧ́комъ во́зрастѣ всегѡ̀ ро́да человѣ́ча, предꙿ сꙋди́щемъ (л. и҃_i) твои́мъ поста́ви неѡсꙋжде́ны, тебѣ̀ созда́телю ѿвѣща́ющыѧ.

[Т] Сла́ва, трⷪ҇ченъ: Трѝ є҆ди́нагѡ є҆стества̀ пою̀, ли́ца самоѷпоста̑снаѧ, нерожде́нна ѻ҆ц҃а̀, сн҃а ро́ждшагосѧ, и҆ дх҃а ст҃а́го: безнача́льное црⷭ҇тво, вла́сть, бж҃ество̀ є҆ди́но.

[О] Бг҃оро́диченъ: Вои́стиннꙋ ты̀ ꙗ҆ви́ласѧ є҆сѝ нб҃о на землѝ, бо́льшее вы́шнѧгѡ нб҃сѐ, безневѣ́стнаѧ дв҃о: и҆зꙿ тебе́ бо возсiѧ̀ со́лнце въ мíрѣ, влады́чествꙋѧй пра́вдою.

Катава́сiа: Пѣ́снь возсле́мъ лю́дiе чꙋ́дномꙋ бг҃ꙋ на́шемꙋ, свободи́вшемꙋ i҆и҃лѧ ѿ рабо́ты, пѣ́снь побѣ́днꙋю пою́ще и҆ вопiю́ще: пои́мъ тебѣ̀ є҆ди́номꙋ влⷣцѣ.

Пѣ́снь в҃.

I҆рмо́съ: Ви́дите ви́дите, ꙗ҆́кѡ а҆́зъ є҆́смь бг҃ъ ва́шъ, пре́жде вѣ̑къ рожде́нный ѿ ѻ҆ц҃а̀, и҆ ѿ дв҃ы въ послѣ̑днѧѧ безꙿ мꙋ́жа заче́ншiйсѧ и҆ разрꙋши́вый грѣ́хъ пра́ѻтца а҆да́ма, ꙗ҆́кѡ чл҃вѣколю́бецъ.

Ви́дите ви́дите, ꙗ҆́кѡ а҆́зъ є҆́смь бг҃ъ ва́шъ, пра́веднымъ сꙋдо́мъ водрꙋзи́вый предѣ́лы жи́зни, въ нетлѣ́нiе ѿ тлѝ прiе́млѧй всѧ̑ ѹ҆со́пшыѧ въ наде́жди вѣ́чнагѡ воскрⷭ҇нiѧ.

Ѿ четы́рехъ конє́цъ гдⷭ҇и, прiе́млѧй вѣ́рнѡ ѹ҆со́пшыѧ, въ мо́ри, и҆лѝ на землѝ, и҆лѝ въ рѣка́хъ, и҆сто́чницѣхъ, и҆лѝ є҆́зерѣхъ, и҆лѝ въ рове́нницѣхъ снѣ́дь sвѣрє́мъ бы́вшыѧ, и҆ пти́цамъ, и҆ гадѡ́мъ, всѧ̑ ѹ҆поко́й.

Въ твое́й дла́ни всѧ́чєскаѧ гдⷭ҇и, предразсꙋди́лъ є҆сѝ, разрѣ́шшыѧсѧ въ соста́вы четы́ри: въ прише́ствiи твое́мъ собра́въ воскр҃сѝ, всѧ̑ ꙗ҆̀же въ невѣ́дѣнiи, и҆ ра́зꙋмѣ, проща́ѧ тѣ̑мъ прегрѣшє́нiѧ.

Ѽ стра́шнагѡ твоегѡ̀ втора́гѡ, гдⷭ҇и, прише́ствiѧ! занѐ ꙗ҆́кѡ въ ви́дѣ мо́лнiи на зе́млю прише́дъ, воздви́гнеши всѐ созда́нiе твоѐ сꙋди́тисѧ, въ вѣ́рѣ тебѣ̀ (л. и҃_i ѡ҆б.) тогда̀ пожи́вшихъ, срѣ́тшихъ тѧ̀ съ тобо́ю бы́ти сподо́би.

[Ѵ] Сла́ва, трⷪ҇ченъ: Пресоверше́ннаѧ є҆ди́нице, пребж҃е́ственнаѧ, трiѷпоста́снаѧ, нерожде́нне ѻ҆́ч҃е и҆ сн҃е є҆диноро́дне, дш҃е ѿ ѻ҆ц҃а̀ и҆сходѧ́й, сн҃омъ же ꙗ҆влѧ́ѧйсѧ: сꙋщество̀ є҆ди́но и҆ є҆стество̀, гдⷭ҇ьство, црⷭ҇тво, сп҃сѝ всѣ́хъ на́съ.

[А] Бг҃оро́диченъ: Неизглаго́ланное чꙋ́до твоегѡ̀ ржⷭ҇тва̀ мт҃и дв҃о: ка́кѡ бо и҆ ражда́еши, и҆ чиста̀ є҆сѝ въ то́мже; ка́кѡ ѻ҆троча̀ ражда́еши, и҆ не вѣ́си и҆скꙋ́са мꙋ́жеска ѿню́дъ; ꙗ҆́коже вѣ́сть па́че є҆стества̀ ѿ менѐ новолѣ́пнѡ сло́во бж҃iе ро́ждшеесѧ.

Катава́сiа: Ви́дите ви́дите, ꙗ҆́кѡ а҆́зъ:

Пѣ́снь г҃.

I҆рмо́съ: Ѹ҆твержде́й рꙋко́ю:

Преше́дшыѧ житiѧ̀ тече́нiе, въ сла́вѣ бл҃гоче́стной првⷣнымъ ѡ҆дѣ́ѧтисѧ вѣнце́мъ сподо́би бж҃е, и҆ вѣ́чныхъ бла̑гъ наслади́тисѧ.

Напра́снѡ восхищє́нныѧ, попалѧ́ємыѧ ѿ мо́лнiи, и҆ и҆зме́рзшыѧ мра́зомъ, и҆ всѧ́кою ра́ною, ѹ҆поко́й бж҃е, є҆гда̀ ѻ҆гне́мъ всѧ̑ и҆скꙋ́сиши.

Присномꙋ́тное житiѧ̀ мо́ре преплы́вшыѧ хрⷭ҇тѐ, въ нетлѣ́нное твоегѡ̀ житiѧ̀ сподо́би приста́нище притещѝ, правосла́внымъ житiе́мъ ѡ҆кормлє́ныѧ.

И҆̀хже всѧ́кое є҆стество̀ морски́хъ и҆ пти́цъ нбⷭ҇ныхъ, прiѧ́тъ снѣде́нiе хрⷭ҇тѐ, твои́ми сꙋдьба́ми, воскр҃сѝ бж҃е, въ послѣ́днiй де́нь со сла́вою.

[Н] Сла́ва, трⷪ҇ченъ: Ѹ҆́мнѡ бж҃е́ственнꙋю є҆ди́ницꙋ, въ трѝ ли́ца про́стѡ кꙋ́пнѡ є҆́же пресѣщѝ совокꙋплѧ́ю несѣкѡ́маѧ: ꙗ҆́коже бо ско́рость мо́лнiи, трисiѧ́ющаѧ ви́дитсѧ во є҆ди́нствѣ. (л. ѳ҃_i)

[А] Бг҃оро́диченъ: Недоꙋмѣ́нное твоѐ чꙋ́до: безꙿ мꙋ́жа бо ражда́еши, и҆ дв҃ство твоѐ чⷭ҇таѧ, соблюда́еши ро́ждши. тѣ́мже а҆́гг҃лъ мно́жество, и҆ человѣ́ческiй ро́дъ пое́тъ тѧ̀ во вѣ́ки.

Катава́сiа: Ѹ҆твержде́й рꙋко́ю твое́ю, сло́ве бж҃iй нб҃са̀, просвѣще́нiемъ твоегѡ̀ и҆́стиннагѡ позна́нiѧ, ѹ҆твердѝ и҆ на́съ на тѧ̀ надѣ́ющихсѧ сердца̀.

Сѣда́ленъ, гла́съ є҃: Подо́бенъ: Собезнача́льное сло́во:

На́съ ра́ди претерпѣ́вый крⷭ҇тъ и҆ сме́рть, и҆ ѹ҆мертви́вый а҆́дъ, и҆ совоскр҃си́вый мє́ртвыѧ, преста́вльшыѧсѧ ѿ на́съ сп҃се, ѹ҆поко́й, ꙗ҆́кѡ чл҃вѣколю́бецъ бг҃ъ, и҆ въ тре́петное и҆ стра́шное прише́ствiе твоѐ жизнода́вче, ꙗ҆́кѡ и҆мѣ́ѧй мно́жество млⷭ҇ти, црⷭ҇твiѧ твоегѡ̀ сподо́би.

Сла́ва, то́йже. И҆ ны́нѣ, бг҃оро́диченъ:

Ско́рый тво́й покро́въ, и҆ по́мощь и҆ млⷭ҇ть покажѝ на рабѣ́хъ твои́хъ, и҆ во́лны чⷭ҇таѧ, ѹ҆кротѝ сꙋ́етныхъ помышле́нiй, и҆ па́дшꙋю дꙋ́шꙋ мою̀ возста́ви бцⷣе: вѣ́мъ бо, вѣ́мъ дв҃о, ꙗ҆́кѡ мо́жеши, є҆ли́ка и҆ хо́щеши.

Пѣ́снь д҃.

I҆рмо́съ: И҆зꙿ горы̀ прiѡсѣне́нныѧ:

Ѻ҆тцы̀ и҆ пра́ѻтцы, дѣ́ды и҆ пра́дѣды, ѿ пе́рвыхъ и҆ да́же до послѣ́днихъ, во бл҃гозако́нiи ѹ҆ме́ршыѧ и҆ бл҃говѣ́рiи, всѧ̑ помѧнѝ сп҃се на́шъ.

Въ горѣ̀, на пꙋтѝ, на мѣ́стѣхъ пꙋсты́хъ житiѐ ѡ҆ста́вльшыѧ въ вѣ́рѣ, мона́хи же и҆ бѣльцы̀, ю҆́ношы и҆ ста́рцы, со ст҃ы́ми хрⷭ҇тѐ вселѝ.

Ѿ печа́ли и҆ ра́дости преше́дшыѧ ненаде́жнѡ, вѣ́рою а҆́бiе премѣни́вшыѧ житiѐ, въ бл҃годе́нствiи пострада́вшыѧ, и҆лѝ sлоде́нствiи, всѧ̑ ѹ҆поко́й сп҃се на́шъ. (л. ѳ҃_i ѡ҆б.)

Ꙗ҆̀же ѹ҆бѝ ме́чь, и҆ ко́нь совосхи́ти, гра́дъ, снѣ́гъ и҆ тꙋ́ча ѹ҆мно́женнаѧ: ꙗ҆̀же ѹ҆давѝ плíнѳа, и҆лѝ пе́рсть посы́па, хрⷭ҇тѐ сп҃се на́шъ ѹ҆поко́й.

[Ѯ] Сла́ва, трⷪ҇ченъ: Стра́нно ꙗ҆́кѡ є҆ди́но, и҆ трѝ, бж҃ество̀ всѐ по є҆ди́номꙋ лицꙋ̀ нераздѣ́льно: ѻ҆ц҃ъ бо, сн҃ъ, и҆ дх҃ъ ст҃ы́й є҆́сть покланѧ́емь, ꙗ҆́кѡ є҆ди́нъ бг҃ъ.

[I] Бг҃оро́диченъ: Напра́ви на́съ дв҃о, мл҃твами твои́ми, ѡ҆кормлѧ́ющи ѡ҆бꙋрева́ємыѧ волно́ю грѣха̀, во сп҃си́тєльнаѧ приста̑нища, гдⷭ҇ороди́тельнице, и҆збавлѧ́ющи ѿ всѧ́кихъ лю́тыхъ.

Катава́сiа: И҆зꙿ горы̀ прiѡсѣне́нныѧ сло́ве, прⷪ҇ро́къ, є҆ди́ныѧ бцⷣы, хотѧ́ще воплоти́тисѧ, бг҃ови́днѡ ѹ҆смотрѝ, и҆ со стра́хомъ славосло́вѧше си́лꙋ твою̀.

Пѣ́снь є҃.

I҆рмо́съ: Ѹ҆́тренюетъ дх҃ъ мо́й:

Коегѡ́ждо па́мѧть ѹ҆ме́ршихъ бл҃гоче́стнѡ ѿ вѣ́ка дне́сь творѧ́ще гдⷭ҇и, прилѣ́жнѡ тѝ вопiе́мъ: всѧ̑ ѹ҆поко́й со ст҃ы́ми твои́ми.

Ѿ всѧ́кагѡ, ꙗ҆̀же прiѧ́лъ є҆сѝ, ро́да и҆ ро́да въ царѣ́хъ, въ кнѧзѣ́хъ, и҆лѝ мона́шествꙋющихъ правосла̑вныѧ, ще́дре, вѣ́чнагѡ и҆зба́ви мꙋче́нiѧ.

Всѣ́хъ ꙗ҆̀же созда́лъ є҆сѝ полє́знаѧ вѣ́дый, и҆̀мже попꙋсти́лъ є҆сѝ гдⷭ҇и, внеза́пными паде́жьми ненаде́жнѡ ѹ҆мре́ти, и҆зба́ви мꙋ́ки всѧ́кiѧ бж҃е на́шъ.

Ѻ҆гнѧ̀ при́снѡ палѧ́щагѡ, и҆ ѿ тьмы̀ несвѣти́мыѧ, скре́жета зꙋ́бнагѡ, и҆ че́рвiѧ безконе́чнѡ мꙋ́чащагѡ и҆ всѧ́кагѡ мꙋче́нiѧ и҆зба́ви сп҃се на́шъ, всѧ̑ вѣ́рнѡ ѹ҆ме́ршыѧ.

[О] Сла́ва, трⷪ҇ченъ: Е҆динопресто́льнаѧ, безнача́льнаѧ, трiѷпоста́снаѧ є҆ди́нице, раздѣле́нiемъ є҆ди́нство, и҆ вопроти́въ ли́цы є҆стество̀ и҆мꙋ́щаѧ, во є҆ди́но на́съ совокꙋпѝ хотѣ́нiе твои́хъ за́повѣдей. (л. к҃)

[Ѵ] Бг҃оро́диченъ: Па́че ѻ҆гнезра́чныхъ серафíмѡвъ ꙗ҆ви́ласѧ є҆сѝ чⷭ҇таѧ чⷭ҇тнѣ́йшаѧ, поро́ждши си̑мъ непристꙋ́пнаго сп҃са, воплоще́нiемъ ѡ҆божи́вшаго земноро́дныхъ смѣше́нiе.

Катава́сiа: Ѹ҆́тренюетъ дꙋ́хъ мо́й къ тебѣ̀ бж҃е, занѐ свѣ́тъ повелѣ̑нiѧ прише́ствiѧ твоегѡ̀: и҆́миже ѹ҆̀бо ѡ҆зарѝ ѹ҆́мъ на́шъ влⷣко, и҆ наста́ви на стезю̀ жи́зни.

Пѣ́снь s҃.

I҆рмо́съ: Содержи́ма мѧ̀:

Сме́рти разрѣши́въ болѣ̑зни, пострада́въ нача́льниче жи́зни бж҃е на́шъ, ѹ҆со́пшыѧ ѿ вѣ́ка рабы̑ твоѧ̑ ѹ҆поко́й.

Неизглаго́ланными твои́ми сꙋдьба́ми, ꙗ҆̀же ѹ҆би́ша чарѡ́внаѧ напоє́нiѧ, ѡ҆тра̑вы, кѡ́стнаѧ ѹ҆давлє́нiѧ, со ст҃ы́ми гдⷭ҇и ѹ҆поко́й.

Е҆гда̀ сꙋди́ти бꙋ́деши всѧ́чєскимъ, стоѧ́щымъ наги́мъ и҆ ѿкровє́нымъ предꙿ лице́мъ твои́мъ: тогда̀ ще́дре, пощадѝ послꙋжи́вшыѧ тѝ вѣ́рнѡ бж҃е.

Послѣ́днею ѹ҆́бѡ трꙋбо́ю вострꙋби́вшꙋ твоемꙋ̀ а҆рха́гг҃лꙋ, въ воскрⷭ҇нiе жи́зни всѣ́хъ, тогда̀ хрⷭ҇тѐ, рабы̑ твоѧ̑ ѹ҆поко́й.

Ѿ вѣ́ка ꙗ҆̀же прiѧ́лъ є҆сѝ вѣ̑рныѧ бж҃е, ро́дъ всѧ́кiй человѣ́ческiй сподо́би, во вѣ́ки со слꙋжа́щими тебѣ̀, сла́вити тѧ̀.

[Ѳ] Сла́ва, трⷪ҇ченъ: Бг҃онача́лiе трист҃о́е, є҆динопрⷭ҇то́льное, ѻ҆́ч҃е, сн҃е со ст҃ы́мъ дх҃омъ, ты̀ є҆сѝ бг҃ъ мо́й, вседержи́тельствомъ твои́мъ содержа́й всѐ.

[Е] Бг҃оро́диченъ: Ѿ ко́рене твоегѡ̀ возсiѧ̀ цвѣ́тъ жи́зни, i҆ессе́е пра́ѻтче взыгра́й сп҃са́ѧй мíръ, ѿ чⷭ҇тыѧ ѻ҆трокови́цы хрⷭ҇то́съ бг҃ъ.

Катава́сiа: Содержи́ма мѧ̀ прiимѝ чл҃вѣколю́бче, грѣхѝ мно́гими и҆ припа́дающа щедро́тамъ твои̑мъ, ꙗ҆́кѡ прⷪ҇ро́ка гдⷭ҇и, и҆ сп҃си́ мѧ. (л. к҃ ѡ҆б.)

Конда́къ: Со ст҃ы́ми ѹ҆поко́й хрⷭ҇тѐ, дꙋ́шы ра̑бъ твои́хъ, и҆дѣ́же нѣ́сть болѣ́знь, ни печа́ль, ни воздыха́нiе, но жи́знь безконе́чнаѧ.

I҆́косъ: Са́мъ є҆ди́нъ є҆сѝ безсме́ртный, сотвори́вый и҆ созда́вый человѣ́ка: земнíи ѹ҆́бѡ ѿ землѝ созда́хомсѧ, и҆ въ зе́млю тꙋ́южде по́йдемъ, ꙗ҆́коже повелѣ́лъ є҆сѝ, созда́вый мѧ̀ и҆ рекíй мѝ: ꙗ҆́кѡ землѧ̀ є҆сѝ, и҆ въ зе́млю ѿи́деши: а҆́може всѝ человѣ́цы по́йдемъ, надгро́бное рыда́нiе, творѧ́ще пѣ́снь: а҆ллилꙋ́iа.

Сѷнаѯа́рiй пе́рвѣе мине́и: та́же настоѧ́щiй.

Стiхѝ:

Не воспомина́й прегрѣше́нiй ѹ҆ме́ршихъ сло́ве,

Бл҃гȋѧ твоѧ̑ щедрѡ́ты мє́ртвы не показꙋ́ѧй.

Въ сíй де́нь па́мѧть ѿ вѣ́ка бл҃гоче́стнѡ сконча́вшихсѧ человѣ́кѡвъ всѣ́хъ, бж҃е́ственнѣйшiи ѻ҆тцы̀ ѹ҆зако́ниша соверша́ти, вины̀ ра́ди сицевы̀. Поне́же бо нѣ́цыи безго́днꙋю мно́гажды на стра́нствѣ подꙿѧ́ша сме́рть, въ мо́ри же и҆ непрохо́дныхъ гора́хъ, стремни́нахъ же и҆ про́пастехъ, и҆ па́гꙋбахъ, и҆ гла́дѣхъ, и҆ запале́нiѧхъ, и҆ ле́дахъ, и҆ бра́нехъ, и҆ стꙋ́денѧхъ, и҆ и҆нȋѧ всѧ̑кiѧ смє́рти претерпѣ́вше: ра́внѡ же и҆ ѹ҆бо́зiи сꙋ́ще, и҆ немощнíи, и҆ ѹ҆законе́нныхъ ѱалмѡ́въ и҆ пѣ́сней па́мѧти не полꙋчи́ша: человѣколю́бнѣ бж҃е́ственнiи ѻ҆тцы̀ дви́жими ѻ҆́бщнѡ па́мѧть си́хъ всѣ́хъ твори́ти собо́рнѣй цр҃кви ѹ҆зако́ниша, ѿ сщ҃е́нныхъ а҆пⷭ҇лъ прiе́мше, да и҆ ѹ҆зако́ненныхъ по ча́сти нѣ́кимъ слꙋ́чаемъ не полꙋчи́вше, ны́нѣ ѻ҆́бщею па́мѧтiю и҆ сíи помина́ютсѧ: показꙋ́юще, ꙗ҆́кѡ и҆ ꙗ҆̀же ѡ҆ ни́хъ быва́ємаѧ, вели́кꙋ тѣ̑мъ хода́тайствꙋютъ по́льзꙋ. По є҆ди́номꙋ ѹ҆́бѡ ѡ҆́бразꙋ си́це бж҃iѧ цр҃ковь па́мѧть сотворѧ́етъ дꙋша́мъ. Второ́е же, поне́же второ́е хрⷭ҇то́во прише́ствiе положи́ти на ѹ҆́трешнiй де́нь хотѧ́хꙋ, прили́чнѡ и҆ дꙋша́мъ па́мѧть сотворѧ́ютъ: ꙗ҆́коже ѹ҆́бѡ стра́шнаго сꙋдiю̀ и҆ неѡбинове́ннаго ѹ҆молѧ́юще, ѻ҆бы́чнꙋю млⷭ҇ть къ ни̑мъ (л. к҃а) ѹ҆потреби́ти, и҆ ѡ҆бѣтова́ннѣй тѣ́хъ ѹ҆чини́ти пи́щи. И҆́накѡ же, и҆ а҆да́мово и҆згна́нiе ст҃íи хотѧ́ще въ прiидꙋ́щꙋю и҆зложи́ти недѣ́лю, ꙗ҆́коже нѣ́кое поко́ище предꙿꙋмышлѧ́ютъ. И҆ коне́чнѣе всѣ́хъ, є҆́же по на́мъ, настоѧ́щимъ ны́нѣ ѹ҆покое́нiемъ, да ѿтꙋ́дꙋ ꙗ҆́кѡ и҆зꙿ нача́ла на́чнꙋтъ. Е҆́же бо послѣ́днѣйшее всѣ́хъ ѿ на́съ пожи́вшихъ ѿ неꙋмы́тнагѡ сꙋдiѝ бꙋ́детъ и҆спыта́нiе, и҆ да человѣ́ки си́ми ѹ҆страши́вше, къ поста̀ подвигѡ́мъ сотворѧ́тъ бл҃гоꙋдѡ́бны. Въ сꙋббѡ́тꙋ же при́снѡ дꙋша́мъ па́мѧть твори́мъ, ꙗ҆́кѡ сꙋббѡ́та ѹ҆покое́нiе зна́менꙋетъ є҆вре́йски. И҆ ѹ҆ме́ршихъ ѹ҆́бѡ, ꙗ҆́кѡ ѿ жите́йскихъ и҆ про́чихъ всѣ́хъ ѹ҆поко́ившихсѧ и҆ въ поко́ищнѣмъ днѝ, за ни́хъ мольбы̑ твори́мъ, є҆́же ѹ҆́бѡ и҆ на всѧ́кꙋ ѹ҆держа́сѧ быва́ти сꙋббѡ́тꙋ: а҆ є҆́же ны́нѣ собо́рнѣ помина́емъ, за всѧ́каго молѧ́щесѧ бл҃гочести́ваго. Вѣ́дꙋще ѹ҆́бѡ бж҃е́ственнiи ѻ҆тцы̀, ꙗ҆́кѡ ꙗ҆́же за ѹ҆со́пшихъ быва́ємыѧ па̑мѧти, глаго́лю, ми́лѡстыни и҆ слꙋ̑жбы вели́кꙋ тѣ̑мъ подаю́тъ ѡ҆сла́бꙋ и҆ по́льзꙋ: и҆ ѻ҆со́бнѣ и҆ ѻ҆́бще сiѐ це́ркви твори́ти поꙋща́ютъ, ѿ ст҃ы́хъ а҆пⷭ҇лъ сiѐ прiе́мше, ꙗ҆́кѡ рече́сѧ. Ꙗ҆́коже и҆ а҆реопагíтъ глаго́летъ дiонѵ́сiй: ꙗ҆́кѡ по́льзꙋютъ дꙋ́шы ѡ҆ ни́хъ быва́ємаѧ. Ꙗ҆́вѣ ѹ҆́бѡ и҆ ѿ и҆́ныхъ мно́гихъ. Но и҆ ѿ по́вѣсти по ст҃о́мꙋ мака́рiю, и҆́же мꙋ́жа нечести́ва є҆́ллина сꙋ́хꙋ лби́нꙋ на пꙋтѝ мимоходѧ̀ ѡ҆брѣ́тъ, вопроша́ше: а҆́ще нѣ́кое когда̀ во а҆́дѣ ѹ҆тѣше́нiѧ чꙋ́вство и҆́мꙋтъ; Та́ѧ же ѿвѣща̀: мно́гꙋ тѣ̑мъ ѡ҆сла́бꙋ и҆мѣ́ти, внегда̀ за ѹ҆со́пшихъ мо́лишисѧ ѻ҆́тче, ре́кши. Бѧ́ше бо сiѐ творѧ̀ вели́кiй и҆ молѧ́сѧ бг҃ꙋ, ѹ҆вѣ́дати жела́ѧ, а҆́ще по́льза нѣ́каѧ преждеꙋсо́пшымъ ѿсю́дꙋ бы́сть. Но и҆ григо́рiй бесѣ́довникъ, мл҃твою царѧ̀ траiа́на сп҃сѐ, слы́шавъ ѿ бг҃а, никогда́же є҆мꙋ̀ ѡ҆ нечести́вѣмъ моли́тисѧ. Е҆́й ѹ҆́бѡ, и҆ бг҃оме́рзкаго ѳео́фiла ѳеодѡ́ра цари́ца ст҃ы́ми мꙋжмѝ и҆ и҆сповѣ́дники ѿ мꙋче́нiй и҆схи́ти и҆ спасѐ, ꙗ҆́коже повѣствова́сѧ. Составлѧ́етъ же ѡ҆ ѹ҆со́пшихъ даѧ̑нiѧ ꙗ҆́кѡ блага́ѧ, и҆ бг҃осло́въ григо́рiй въ надгро́бнѣмъ сло́вѣ, є҆́же къ кеса́рiю бра́тꙋ. Вели́кiй же златоꙋ́стъ, є҆́же къ фiлiпписíѡмъ, та́кѡ речѐ: ѹ҆мы́слимъ ѿше́дшымъ по́льзꙋ, (л. к҃а ѡ҆б.) дади́мъ и҆̀мъ прили́чное поможе́нiе, ми́лѡстыни, глаго́лю, и҆ приношє́нiѧ: и҆́бо вели́кꙋю ѿра́дꙋ си̑мъ ве́щь прино́ситъ, и҆ наипа́че прiѡбрѣ́тенiе и҆ по́льзꙋ. Ни бо̀ всꙋ́е, ꙗ҆́коже ключи́сѧ, сiѧ̑ ѹ҆законоположи́шасѧ, и҆ бж҃iей цр҃кви ѿ є҆гѡ̀ всемꙋ́дрыхъ ѹ҆чени̑къ преда́шасѧ, є҆́же на стра́шныхъ та́йнахъ па́мѧть твори́ти свѧще́нникꙋ ѡ҆ ѹ҆со́пшихъ въ вѣ́рѣ. И҆ па́ки: во твое́мъ ѹ҆чине́нiи, съ ча́ды и҆ сро́дники снаслѣ́дника да и҆́мать писа́нiе твоѐ, и҆ сꙋдiино̀ и҆́мѧ: и҆ па́мѧть тѝ да не безча́ствꙋетъ ни́щихъ, и҆ а҆́зъ си̑мъ спорꙋ́чникъ. Глаго́летъ же и҆ вели́кiй а҆ѳана́сiй: а҆́ще и҆ на воздꙋ́хъ во бл҃гоче́стiи сконча́выйсѧ положе́нъ бы́сть, не ѿрица́йсѧ ма́сла и҆ свѣ́щъ, хрⷭ҇та̀ бг҃а призыва́ѧ, на гро́бѣ запали́ти: прiѧ̑тна бо сꙋ́ть сiѧ̑ бг҃ꙋ, и҆ мно́гое сiѧ̑ приносѧ́ща воздаѧ́нiе. А҆́ще ѹ҆́бѡ грѣ́шенъ ѹ҆ме́рый, да разрѣши́ши є҆гѡ̀ прегрѣшє́нiѧ: а҆́ще ли же првⷣнъ, да мзда́мъ приложе́нiе бꙋ́детъ: а҆́ще же не́гли кто̀ стра́ненъ и҆ ни́щъ сы́й, не и҆́мать ѡ҆ си́хъ пекꙋ́щагѡсѧ: но бг҃ъ првⷣнъ и҆ чл҃вѣколю́бецъ сы́й, намѣ́ритъ и҆ ѻ҆́номꙋ за нищетꙋ̀, ꙗ҆́кѡ вѣ́сть, ра́внꙋ ми́лость. И҆́накѡ же, и҆ приносѧ́й за сицєвы́ѧ, мзды̀ соприча́ствꙋетъ, ꙗ҆́кѡ любо́вь ѡ҆ сп҃се́нiи бли́жнѧгѡ показꙋ́ѧй. Ꙗ҆́коже и҆но́го помазꙋ́ѧй мѵ́ромъ, ѻ҆́нъ себѐ пре́жде бл҃гоꙋха́етъ, ꙗ҆́коже и҆ повелѣ̑ннаѧ, и҆ завѣ́ты въ сицевы́хъ. Не и҆сполнѧ́ющiи же, сꙋ́дъ всѧ́чески и҆мѣ́ти бꙋ́дꙋтъ, до́ндеже ѹ҆́бѡ второ́е прiи́детъ хрⷭ҇то́во прише́ствiе. Е҆ли̑ка ѹ҆́бѡ за ѹ҆со́пшихъ быва́ютъ, по́льзꙋ даю́тъ, ꙗ҆́коже бж҃е́ственнiи ѻ҆тцы̀ глаго́лютъ: и҆ наипа́че ма̑лаѧ нѣ̑каѧ содѣ́лавшымъ бл҃га̑ѧ, є҆гда̀ съ живꙋ́щими бѧ́хꙋ сопричте́ни. А҆́ще ѹ҆́бѡ и҆ нѣ̑каѧ [сꙋ́ть] ꙗ҆́кѡ долгѡ́въ къ цѣломꙋ́дрiю мно́гихъ, бж҃е́ственное глаго́летъ писа́нiе, но бж҃iе человѣколю́бiе ꙗ҆́кѡ на мно́жае побѣжда́етъ. А҆́ще бо ра́вный вѣ́съ ѡ҆брѧ́щетсѧ до́брыхъ и҆ гнꙋ́сныхъ, побѣжда́етъ чл҃вѣколю́бное. А҆́ще же и҆ ма́ло что̀ sлы́хъ мѣ́рило ѡ҆тѧгча́етсѧ, преѡдолѣва́етъ па́ки пребл҃го́е. Вѣ́домо же бꙋ́ди, ꙗ҆́кѡ позна́ютъ та́мѡ дрꙋ́гъ дрꙋ́га всѝ, ꙗ҆̀же зна́ютъ же, и҆ ꙗ҆̀же никогда́же ви́дѣша, [ꙗ҆́коже (л. к҃в) бж҃е́ственный глаго́летъ златоꙋ́стый, ѿ при́тчи къ бога́томꙋ и҆ ла́зарю сiѐ составлѧ́ѧ], ѻ҆ба́че не тѣле́снымъ нѣ́кимъ ѡ҆́бразомъ: є҆ди́нъ бо во́зрастъ всѝ, и҆ ꙗ҆̀же ѿ бытiѧ̀ позна́нiѧ прiи́мꙋтъ: зри́тельнымъ же ѻ҆́комъ дꙋше́внымъ, ꙗ҆́кѡ и҆ бг҃осло́въ въ надгро́бнѣмъ сло́вѣ къ кеса́рiю глаго́летъ: тогда̀, глаго́лѧ, кеса́рiа ѹ҆зрю̀ свѣ́тла, сла́вна, ꙗ҆ко́въ мѝ во снѣ̀ мно́гащи ꙗ҆ви́ласѧ є҆сѝ, бра́тiй любе́знѣйшiй. Вели́кiй же и҆ мно́гiй а҆ѳана́сiй, а҆́ще и҆ не глаго́летъ си́це въ словесѣ́хъ ко кнѧ́зю а҆нтiо́хꙋ, но въ сло́вѣ ѡ҆ ѹ҆со́пшихъ глаго́летъ: ꙗ҆́кѡ и҆ да́же до ѻ҆́бщагѡ воскресе́нiѧ, даде́сѧ ст҃ы̑мъ дрꙋ́гъ дрꙋ́га познава́ти и҆ свесели́тисѧ: грѣ́шнiи же и҆ сегѡ̀ лиши́шасѧ. Ст҃ы̑мъ же мꙋ́ченикѡмъ, и҆ ꙗ҆̀же ѿ на́съ твори̑маѧ назира́ти даде́сѧ, и҆ посѣща́ти. Тогда́ же дрꙋ́гъ дрꙋ́га всѝ позна́ютъ, є҆гда̀ и҆ сокровє́наѧ всѣ́хъ ꙗ҆вѧ́тсѧ. Вѣ́домо же бꙋ́ди, ꙗ҆́кѡ ны́нѣ въ нѣ́кихъ мѣ́стѣхъ ѿлꙋче́нныхъ дꙋ́шы ст҃ы́хъ пребыва́ютъ, и҆ грѣ́шныхъ па́ки ѻ҆со́бь: ѻ҆́вiи ѹ҆пова́нiемъ ра́дꙋющесѧ, ѻ҆́вiи же sлы́хъ ча́ѧнiемъ печа́лꙋющесѧ. Не взѧ́ша бо ст҃íи ѡ҆бѣтова́нiѧ бл҃ги́хъ и҆ є҆щѐ, ꙗ҆́коже глаго́летъ бж҃е́ственный а҆пⷭ҇лъ, бг҃ꙋ лꙋ́чшее нѣ́что ѡ҆ на́съ предꙿꙋвѣ́девшꙋ, да не кромѣ̀ на́съ соверша́тсѧ. Подоба́етъ же вѣ́дати, ꙗ҆́кѡ не всѝ въ прѡ́пасти впа́дающiи, и҆ во ѻ҆́гнь, и҆ въ мо́ре, и҆ глаго́лємыѧ па̑гꙋбы, и҆ стꙋ́дєни и҆ гла́дъ, по повелѣ́нiю бж҃iю сiѐ стра́ждꙋтъ: сiѧ̑ бо сꙋ́ть бж҃iѧ сꙋдьбы̑, и҆́хже ѻ҆́ва быва́ютъ по бл҃говоле́нiю, ѻ҆́ва же по попꙋще́нiю: дрꙋга̑ѧ же и҆ вѣ́дѣнiѧ ра́ди и҆ преще́нiѧ, и҆ ѹ҆цѣломꙋдре́нiѧ и҆ны́хъ быва́ютъ. И҆ предразꙋми́тельнымъ ѹ҆́бѡ сло́вомъ вѣ́сть всѧ̀ и҆ зна́етъ, и҆ во́лею є҆гѡ̀ быва́ютъ, ꙗ҆́коже и҆ ѡ҆ пти́цахъ глаго́летъ ст҃о́е є҆ѵⷢ҇лiе. Не ѡ҆предѣлева́етъ же си́це бы́ти, кромѣ̀ нѣ́кiихъ, вкꙋ́пѣ є҆́же дѣ́ѧтисѧ по слꙋ́чаю, ѻ҆́вомꙋ ѹ҆́бѡ ѹ҆дави́тисѧ, ѻ҆́вомꙋ же ѹ҆мре́ти, и҆ ѻ҆́вомꙋ ѹ҆́бѡ ста́рꙋ, ѻ҆́вомꙋ же мла́дꙋ: но є҆ди́ною ѡ҆предѣлѝ собо́рное человѣ́ческое вре́мѧ, и҆ толи́кiѧ сме́ртей ѡ҆́бразы, внꙋ́трь ѹ҆́бѡ толи́кихъ време́нъ, разли́чны сме́ртей ѡ҆́бразы нано́сѧтсѧ. Не ѹ҆́бѡ и҆спе́рва повелѣва́ющꙋ бг҃ꙋ, зна́ющꙋ ѹ҆́бѡ къ (л. к҃в ѡ҆б.) жи́тельствꙋ є҆ди́нагѡ коегѡ́ждо, совѣ́тъ бж҃iй, вре́мѧ же и҆ ѡ҆́бразъ сме́рти є҆гѡ̀ сокраща́етъ. А҆́ще ли же предꙿѡпредѣле́нiе жи́зни, глаго́летъ вели́кiй васíлiй, но землѧ̀ є҆сѝ, и҆ въ зе́млю ѿи́деши гада́тельствꙋетсѧ. Глаго́летъ бо а҆пⷭ҇лъ къ корíнѳѧнѡмъ пишѧ̀: {заⷱ рм҃ѳ.} занѐ недосто́йнѣ причаща́етесѧ, сегѡ̀ ра́ди въ ва́съ мно́зи не́мощни и҆ нездра́ви, и҆ спѧ́тъ дово́льнѡ, си́рѣчь, ѹ҆мира́ютъ мно́зи. И҆ дв҃дъ глаго́летъ: {ѱал. р҃а и҆ л҃и.} да не возведе́ши менѐ въ преполове́нiе дне́й мои́хъ, и҆ и҆змѣ́рены положи́лъ є҆сѝ дни̑ моѧ̑. И҆ соломѡ́нъ: сы́не, чтѝ ѻ҆тца̀ твоего̀ и҆ ма́терь, ꙗ҆́кѡ да бꙋ́деши многолѣ́тенъ. И҆ па́ки: да не ѹ҆́мреши не во вре́мѧ. И҆ во i҆́ѡвѣ, ко є҆лiфа́зꙋ бг҃ъ глаго́летъ: {I҆́ѡва м҃в.} потреби́лъ бы́хъ ѹ҆́бѡ ва́съ, а҆́ще не за i҆́ѡва раба̀ моего̀, ꙗ҆́коже показꙋ́етсѧ, не предѣ́лꙋ бы́ти жи́зни. А҆́ще же кто̀ сiѐ глаго́летъ: предѣ́лъ мѝ разꙋмѣва́й бж҃iй, во́лю є҆гѡ́: є҆мꙋ́же бо хо́щетъ, прилага́етъ, ѹ҆малѧ́етъ же дрꙋга́го, всѧ̑ къ по́льзѣ ѹ҆строѧ́ѧ, и҆ є҆гда̀ восхо́щетъ бг҃ъ, ѹ҆смотрѧ́етъ и҆ ѡ҆́бразъ тогда̀ и҆ вре́мѧ. Предѣ́лъ ѹ҆́бѡ когѡ́ждо жи́зни є҆́сть, ꙗ҆́коже вели́кiй глаго́летъ а҆ѳана́сiй, во́лѧ и҆ совѣ́тъ бж҃iй, си́мъ сло́вомъ и҆ глꙋбино́ю сꙋде́бъ твои́хъ хрⷭ҇тѐ, и҆сцѣли́ши. И҆ є҆́же вели́кагѡ васíлiа смє́рти глаго́люща наво́дѧтсѧ, предѣ́лѡмъ жи́зни сконча́вшымсѧ, предѣ́лы же жи́зни, во́лю глаго́лемъ бж҃iю. а҆́ще бо предѣ́лъ є҆́сть жи́зни, чесѡ̀ ра́ди мо́лимсѧ бг҃ꙋ, и҆ врачє́мъ и҆ за дѣ́ти мо́лимсѧ; Вѣ́дати же и҆ сiѐ подоба́етъ, ꙗ҆́кѡ креще́ннiи младе́нцы пи́щи насладѧ́тсѧ, непросвѣще́ннiи же и҆ ꙗ҆зы́честiи, нижѐ въ пи́щꙋ, нижѐ въ гее́ннꙋ по́йдꙋтъ. И҆сходѧ́щи ѹ҆́бѡ дꙋша̀ ѿ тѣ́ла, ни є҆ди́но попече́нiе здѣ́шнихъ и҆́мать, но ѡ҆ та́мошнихъ при́снѡ пече́тсѧ. Трети̑ны ѹ҆́бѡ твори́мъ, ꙗ҆́кѡ въ тре́тiй де́нь человѣ́къ ви́да и҆змѣнѧ́етсѧ. Девѧти̑ны ꙗ҆́кѡ тогда̀ всѐ расти́четсѧ зда́нiе, храни́мꙋ се́рдцꙋ є҆ди́номꙋ. Четыредесѧти̑ны же, ꙗ҆́кѡ и҆ са́мое се́рдце тогда̀ погиба́етъ. И҆ рожде́нiе бо си́це происхо́дитъ: въ тре́тiй бо де́нь живописꙋ́етсѧ се́рдце, въ девѧ́тый же составлѧ́етсѧ въ пло́ть: въ четыредесѧ́тый же въ соверше́нный ви́дъ воѡбража́етсѧ. за сiю̀ (л. к҃г) винꙋ̀ дꙋша́мъ па́мѧть твори́мъ: ꙗ҆̀же въ првⷣныхъ твои́хъ селе́нiихъ ѹ҆чинѝ влⷣко хрⷭ҇тѐ, и҆ поми́лꙋй на́съ, ꙗ҆́кѡ є҆ди́нъ безсме́ртенъ, а҆ми́нь.

Пѣ́снь з҃.

I҆рмо́съ: Въ нача́лѣ зе́млю ѡ҆снова́вый:

Бл҃гоче́стнѡ ѿ вѣ́ка преста́вльшихсѧ па́мѧть творѧ́ще, вопiе́мъ: бл҃гослове́нъ є҆сѝ во вѣ́ки, гдⷭ҇и бж҃е ѻ҆тє́цъ на́шихъ.

Внеза́пꙋ бл҃гоче́стнѡ ѹ҆ме́ршыѧ, и҆ ѿ стремни́ны всѧ́ческiѧ па́дшыѧ, дре́ва, желѣ́за, всѧ́кагѡ ка́мене, ѹ҆поко́й бж҃е ѹ҆со́пшыѧ вѣ̑рныѧ.

Въ стра́шное твоѐ прише́ствiе ще́дре, ѡ҆деснꙋ́ю ѻ҆ве́цъ твои́хъ поста́ви, правосла́внѡ тѝ въ жи́зни послꙋжи́вшыѧ хрⷭ҇тѐ, и҆ преста́вльшыѧсѧ къ тебѣ̀.

Въ ли́цѣ хрⷭ҇тѐ, и҆збра́нныхъ твои́хъ вчинѝ твоѧ̑ рабы̑, вопи́ти тебѣ̀: бл҃гослове́нъ є҆сѝ во вѣ́ки, гдⷭ҇и бж҃е ѻ҆тє́цъ на́шихъ.

Ѿ землѝ пе́рсть содѣ́тельствовавый, пло́ть дх҃омъ ѡ҆животвори́вый, сп҃се ще́дрый, ꙗ҆́же прiѧ́лъ є҆сѝ, ѹ҆поко́й бж҃е, въ нестарѣ́ющемъ животѣ̀.

[О] Сла́ва, трⷪ҇ченъ: Ꙗ҆́коже тремѝ со́лнцы бж҃ество̀, є҆ди́нымъ свѣ́та срастворе́нiемъ да воспое́тсѧ, ѻ҆ц҃ъ, и҆ сн҃ъ, и҆ бж҃е́ственный дх҃ъ, є҆ди́нъ є҆стество́мъ, но трѝ ѵ҆поста́сьми.

[Д] Бг҃оро́диченъ: Дв҃дское согла́снѡ воспѣва́емъ тѝ пѣ́нiе, го́рꙋ тѧ̀ бж҃iю нарица́юще дв҃о, въ не́йже всели́всѧ пло́тiю сло́во, ѡ҆бг҃отворѝ на́съ дх҃о́внѡ въ себѣ̀.

Катава́сiѧ: Въ нача́лѣ зе́млю ѡ҆снова́вый, и҆ нб҃са̀ сло́вомъ ѹ҆тверди́вый, бл҃гослове́нъ є҆сѝ во вѣ́ки, гдⷭ҇и бж҃е ѻ҆тє́цъ на́шихъ. (л. к҃г ѡ҆б.)

Пѣ́снь и҃.

I҆рмо́съ: На горѣ̀ ст҃ѣ́й просла́вльшасѧ:

Сокрꙋши́вый пе́рвѣе сѣ́нь сме́ртнꙋю, возсiѧ́въ ꙗ҆́кѡ со́лнце и҆зꙿ гро́ба, сы́ны воскрⷭ҇нiѧ твоегѡ̀ сотворѝ, гдⷭ҇и сла́вы, всѧ̑ ѹ҆ме́ршыѧ въ вѣ́рѣ, во вѣ́ки.

Безвѣ́стныхъ и҆ сокрове́нныхъ свѣ́дѣтелю, є҆гда̀ и҆́маши ѿкры́ти дѣла̀ тьмы̀ и҆ совѣ́ты серде́цъ на́шихъ, тогда̀ не и҆стѧжѝ сло́ва со всѣ́ми вѣ́рою ѹ҆со́пшими.

Е҆гда̀ и҆́маши сѣ́сти на прⷭ҇то́лѣ, и҆ повели́ши на сꙋ́дъ предста́ти, сѡ́браннымъ трꙋбо́ю ѿ конє́цъ землѝ: тогда̀ пощадѝ всѣ́хъ хрⷭ҇тѐ, ꙗ҆́кѡ млⷭ҇тивый.

Ѹ҆ме́ршымъ напра́снѡ ѿ слꙋ́чаєвъ, ѿ кли́ча же sѣ́льнагѡ и҆ ско́рагѡ тече́нiѧ, заꙋше́нiѧ, ѹ҆давле́нiѧ же, и҆ лѧга́нiѧ, гдⷭ҇и сла́вы, вѣ́рою ѹ҆со́пшымъ ѡ҆сла́би во вѣ́ки.

Бл҃гослови́мъ ѻ҆ц҃а̀ и҆ сн҃а, и҆ ст҃а́го дх҃а, гдⷭ҇а.

[Ѡ] Ꙗ҆́кѡ є҆ди́ницꙋ сꙋщество́мъ пою́ тѧ, ꙗ҆́кѡ трⷪ҇цꙋ ли́цы тѧ̀ чтꙋ̀: ѻ҆́ч҃е, и҆ сн҃е, и҆ дш҃е прест҃ы́й, безнача́льнꙋю держа́вꙋ твоегѡ̀ црⷭ҇твiѧ сла́влю во вѣ́ки.

[Р] Бг҃оро́диченъ: Стрꙋѝ живы́ѧ и҆сто́чникъ запечатлѣ́нный, показа́ласѧ є҆сѝ бцⷣе дв҃о: безꙿ мꙋ́жа бо гдⷭ҇а ро́ждши, безсме́ртiѧ вѣ̑рныѧ напаѧ́еши водо́ю во вѣ́ки.

Хва́лимъ, бл҃гослови́мъ:

I҆рмо́съ: На горѣ̀ ст҃ѣ́й просла́вльшасѧ, и҆ въ кꙋпинѣ̀ ѻ҆гне́мъ приснодв҃ы мѡѷсе́ови та́йнꙋ ꙗ҆́вльшаго, гдⷭ҇а по́йте и҆ превозноси́те во всѧ̑ вѣ́ки.

Пѣ́снь ѳ҃.

I҆рмо́съ: Проѧвле́нное на горѣ̀ законополо́жникꙋ:

И҆дѣ́же є҆́сть веселѧ́щихсѧ жили́ще ст҃ы́хъ твои́хъ гдⷭ҇и, всѧ̑ ѿ вѣ́ка ѹ҆со́пшыѧ, въ вѣ́рѣ же и҆ наде́жди ра́доватисѧ сподо́би. (л. к҃д)

Ѹ҆ме́ршыѧ бж҃iимъ преще́нiемъ, сме́ртныхъ громѡ́въ всѧ́кихъ съ нб҃сѐ и҆знесе́нныхъ, землѝ разсѣ́дшейсѧ, мо́рю возшꙋмѣ́вшꙋсѧ, всѧ̑ вѣ̑рныѧ хрⷭ҇тѐ, ѹ҆поко́й.

Всѧ́кiй во́зрастъ, ста́рцы и҆ ю҆́ныѧ, младе́нцы и҆ дѣ́ти, и҆ ссꙋ́щыѧ млеко̀, мꙋ́жеское є҆стество̀ и҆ же́нское, ѹ҆поко́й бж҃е, ꙗ҆̀же прiѧ́лъ є҆сѝ вѣ̑рныѧ.

Ѿ ꙗ҆дови́тыхъ ѹ҆грызе́нiй ѹ҆ме́ршыѧ, ѿ поглоще́нiѧ sмiє́въ, ѿ попра́нiѧ ко́ней, и҆ ѿ ѹ҆давле́нiѧ, и҆ ѡ҆бѣ́шенiѧ ѿ и҆́скреннѧгѡ, вѣ́рою тѝ послꙋжи́вшыѧ ѹ҆поко́й.

Коего́ждо по и҆́мени въ вѣ́рѣ ѹ҆ме́ршыѧ, ѿ вѣ́ка и҆ ѿ ро́да родѡ́въ, неѡсꙋжде́ннѡ предста́ти тебѣ̀ сло́ве, въ прише́ствiи твое́мъ сподо́би.

[О] Сла́ва, трⷪ҇ченъ: Е҆ди́ный въ трⷪ҇цѣ бж҃е, сла́ва тебѣ̀ непреста́ннѡ: а҆́ще бо и҆ бг҃ъ кíйждо, но є҆ди́нъ є҆стество́мъ є҆́сть, ѻ҆ц҃ъ, и҆ сн҃ъ, и҆ дх҃ъ, трисвѣ́тлыми сво́йствы.

[Ѵ] Бг҃оро́диченъ: Па́че ѹ҆ма̀ ржⷭ҇тво̀ твоѐ: ражда́еши бо пре́жде сꙋ́щаго, и҆ млеко́мъ пита́еши несказа́ннѡ, пищеда́вца мíрꙋ: держи́ши же содержа́щаго всѧ̑, хрⷭ҇та̀ є҆ди́наго и҆зба́вителѧ на́шего, всенепоро́чнаѧ.

Катава́сiа: Проѧвле́нное на горѣ̀ законополо́жникꙋ во ѻ҆гнѝ и҆ кꙋпинѣ̀ ржⷭ҇тво̀ приснодв҃ы, въ на́ше вѣ́рныхъ сп҃се́нiе, пѣ́сньми немо́лчными велича́емъ.

Е҆ѯапостiла́рiй. Подо́бенъ: Нб҃о sвѣзда́ми:

Живы́ми и҆ ме́ртвыми ѡ҆блада́ѧй ꙗ҆́кѡ бг҃ъ, ѹ҆поко́й твоѧ̑ рабы̑ въ селе́нiихъ и҆збра́нныхъ: а҆́ще бо и҆ согрѣши́ша, сп҃се, но не ѿстꙋпи́ша ѿ тебѐ.

Сла́ва: Дрꙋгíй. Подо́бенъ: Жєны̀ ѹ҆слы́шите:

Ѹ҆поко́й рабы̑ твоѧ̑ во странѣ̀ живы́хъ гдⷭ҇и, ѿѻнꙋ́дꙋже ѿбѣжѐ болѣ́знь, печа́ль вкꙋ́пѣ и҆ воздыха́нiе: (л. к҃д ѡ҆б.) ѡ҆чи́сти ꙗ҆́кѡ чл҃вѣколю́бецъ, ꙗ҆́же въ житiѝ согрѣши́ша: є҆ди́нъ бо безгрѣ́шный є҆сѝ и҆ млⷭ҇тивый, ме́ртвыхъ и҆ живы́хъ влⷣка.

Бг҃оро́диченъ: Мр҃íе бг҃оневѣ́сто, хрⷭ҇та̀ непреста́ннѡ молѝ ѡ҆ на́съ рабѣ́хъ твои́хъ, съ бг҃оглаго́ливыми прⷪ҇ро́ки, и҆ мꙋ́чєникъ собо́ры, i҆ера́рхи же и҆ прпⷣбными, и҆ всѣ́ми првⷣными, снаслѣ́дники бы́ти нбⷭ҇нагѡ црⷭ҇твiѧ.

На хвали́техъ стiхи̑ры, на д҃, гла́съ и҃.

Подо́бенъ: Во є҆де́мѣ ра́й:

Прiиди́те пре́жде конца̀ всѝ бра́тiе, пе́рсть на́шꙋ ви́дѧще, и҆ є҆стества̀ на́шегѡ немощно́е, и҆ хꙋ́дость на́шꙋ и҆ коне́цъ ѹ҆́зримъ, и҆ ѻ҆рга́ны сосꙋ́да пло́тнагѡ, и҆ ꙗ҆́кѡ пра́хъ человѣ́къ, снѣ́дь че́рвiємъ и҆ тлѣ́нiе, ꙗ҆́кѡ сꙋхȋѧ кѡ́сти на́шѧ всѧ́кѡ не и҆мꙋ́щыѧ дыха́нiѧ. во гро́бы вни́кнемъ, гдѣ̀ сла́ва; гдѣ̀ добро́та зра́ка; гдѣ̀ бл҃гоглаго́ливый ѧ҆зы́къ; гдѣ̀ брѡ́ви; и҆лѝ гдѣ̀ ѻ҆́ко; всѧ̑ пра́хъ и҆ сѣ́нь: тѣ́мже пощадѝ сп҃се, всѣ́хъ на́съ.

Что̀ прельща́етсѧ человѣ́къ хвалѧ́сѧ; что̀ всꙋ́е смꙋща́етсѧ; бре́нiе и҆ са́мъ вма́лѣ; что̀ не помышлѧ́етъ пе́рсть, ꙗ҆́кѡ пра́хъ, смѣше́нiе, и҆ гно́ѧ и҆ тлѣ́нiѧ ѿложе́нiе; а҆́ще ѹ҆́бѡ бре́нiе є҆смы̀ человѣ́цы, что̀ прилѣпи́хомсѧ землѝ; и҆ а҆́ще хрⷭ҇тꙋ̀ є҆смы̀ сро́дни, что̀ не притека́емъ къ немꙋ̀; и҆ всѝ ѿве́ргше привре́меннꙋю и҆ текꙋ́щꙋю жи́знь, жи́зни нетлѣ́ннѣй послѣ́дꙋюще, ꙗ҆́же є҆́сть хрⷭ҇то́съ, просвѣще́нiе дꙋ́шъ на́шихъ.

Рꙋко́ю твое́ю созда́вый а҆да́ма, и҆ поста́вивый предѣ́лъ нетлѣ́нiѧ и҆ ме́ртвости сп҃се, и҆ жи́зни во бл҃года́ти, тлѣ́нiѧ же премѣни́вый, къ пе́рвой преложи́въ жи́зни, са́мъ рабы̑ твоѧ̑ влⷣко, ꙗ҆̀же прiѧ́лъ є҆сѝ ѿ на́съ, съ првⷣными ѹ҆поко́й, и҆ въ ли́цѣ и҆збра́нныхъ: и҆ си́хъ и҆мена̀ написа́въ въ кни́зѣ живо́тнѣй, и҆ воскр҃си́въ во (л. к҃є) гла́сѣ а҆рха́гг҃ловѣ, и҆ трꙋбы̀ шꙋ́мѣ, сподо́би ѧ҆̀ нбⷭ҇нагѡ црⷭ҇твiѧ твоегѡ̀.

Хрⷭ҇то́съ воскр҃се, разрѣши́въ ѹ҆́зы а҆да́ма первозда́ннагѡ, и҆ а҆́довꙋ разрꙋши́въ крѣ́пость. дерза́йте всѝ ме́ртвiи: ѹ҆мертви́сѧ сме́рть, плѣне́нъ бы́сть и҆ а҆́дъ съ не́ю, и҆ хрⷭ҇то́съ воцр҃и́сѧ, распны́йсѧ и҆ воскр҃сы́й: то́й на́мъ дарова̀ нетлѣ́нiе пло́ти, то́й воздвиза́етъ на́съ, и҆ да́рꙋетъ воскрⷭ҇нiе на́мъ, и҆ сла́вы ѻ҆́ныѧ съ весе́лiемъ всѧ̑ сподоблѧ́етъ, въ вѣ́рѣ непрекло́ннѣй вѣ́ровавшыѧ те́плѣ въ него̀.

Сла́ва, гла́съ в҃:

Ме́ртвенъ: Ꙗ҆́кѡ цвѣ́тъ ѹ҆вѧда́етъ, и҆ ꙗ҆́кѡ сѣ́нь ми́мѡ грѧде́тъ, и҆ разрꙋша́етсѧ всѧ́кiй человѣ́къ. па́ки же гласѧ́щей трꙋбѣ̀, ме́ртвiи всѝ ꙗ҆́кѡ въ трꙋ́сѣ воста́нꙋтъ къ твоемꙋ̀ срѣ́тенiю хрⷭ҇тѐ бж҃е: тогда̀ влⷣко, ꙗ҆̀же преста́вилъ є҆сѝ ѿ на́съ, во ст҃ы́хъ твои́хъ ѹ҆чинѝ селе́нiихъ дꙋ́хи, влⷣко, твои́хъ рабѡ́въ при́снѡ.

И҆ ны́нѣ, бг҃оро́диченъ: Ра́дꙋйсѧ мр҃íе бцⷣе, хра́ме неразори́мый, па́че же ст҃ы́й, ꙗ҆́коже вопiе́тъ прⷪ҇ро́къ, ст҃ы́й хра́мъ тво́й, ди́вный въ пра́вдꙋ.

На стiхо́внѣ подѡ́бны стiхѝ, ѳеофа́на, ѻ҆смогла́сника по гла́сꙋ.

Сла́ва, гла́съ s҃, Дамаски́ново:

Болѣ́знь а҆да́мꙋ бы́сть дре́ва вкꙋше́нiемъ дре́вле во є҆де́мѣ, є҆гда̀ sмíй ꙗ҆́дъ и҆зблева̀: тѣ́мъ бо вни́де сме́рть всеро́днаѧ, снѣда́ющаѧ человѣ́ка. но прише́дъ влⷣка низложѝ sмíѧ, и҆ ѹ҆покое́нiе на́мъ дарова̀, къ немꙋ̀ ѹ҆̀бо возопiи́мъ: пощадѝ сп҃се, и҆ ꙗ҆̀же прiѧ́лъ є҆сѝ, со и҆збра́нными твои́ми ѹ҆поко́й.

И҆ ны́нѣ, бг҃оро́диченъ, гла́съ то́йже:

Ты̀ є҆сѝ бг҃ъ на́шъ всѧ̀ въ мꙋ́дрости содѣва́ѧй и҆ соверша́ѧй, прⷪ҇ро́ки посла́лъ є҆сѝ хрⷭ҇тѐ, прорещѝ твоѐ прише́ствiе, и҆ а҆по́столы, проповѣ́дати твоѧ̑ вели̑чiѧ. и҆ ѻ҆́вiи ѹ҆́бѡ прореко́ша (л. к҃є ѡ҆б.) прише́ствiе твоѐ, ѻ҆́вiи же креще́нiемъ просвѣти́ша ꙗ҆зы́ки: мꙋ́чєницы же пострада́вше, прiѧ́ша ꙗ҆̀же возжела́хꙋ. и҆ мо́литъ тѧ̀ ли́къ ѻ҆бои́хъ, съ ро́ждшею тѧ̀: ѹ҆поко́й бж҃е дꙋ́шы, ꙗ҆̀же прiѧ́лъ є҆сѝ, и҆ на́съ сподо́би црⷭ҇твiѧ твоегѡ̀, крⷭ҇тъ претерпѣ́вый менѐ ра́ди ѡ҆сꙋжде́ннагѡ, и҆зба́вителю мо́й и҆ бж҃е.

Бл҃го є҆́сть и҆сповѣ́датисѧ: Трист҃о́е, тропа́рь: Глꙋбино́ю мꙋ́дрости: Сла́ва, и҆ ны́нѣ: Тебѐ и҆ стѣ́нꙋ: Присовокꙋплѧ́емъ же и҆ пе́рвый ча́съ. И҆ ѿпꙋ́стъ.

На лiтꙋргíи и҆зꙿѡбрази́тєльнаѧ: и҆ ѿ канѡ́на трiѡ́ди, пѣ́снь г҃, и҆ s҃. Прокíменъ а҆пⷭ҇ла, гла́съ s҃: Дꙋ́шы и҆́хъ во бл҃ги́хъ водворѧ́тсѧ. Стíхъ: Къ тебѣ̀ гдⷭ҇и, воздвиго́хъ дꙋ́шꙋ мою̀: А҆пⷭ҇лъ къ корíнѳѧнѡмъ, зача́ло рм҃s: дрꙋгíй за ѹ҆поко́й, къ солꙋ́нѧнѡмъ, зача́ло с҃ѻ, А҆ллилꙋ́iа, гла́съ s҃: Бл҃же́ни, ꙗ҆̀же и҆збра́лъ, и҆ прiѧ́лъ є҆сѝ гдⷭ҇и. Стíхъ: И҆ па́мѧть и҆́хъ въ ро́дъ и҆ ро́дъ. Е҆ѵⷢ҇лiе ѿ лꙋкѝ, зача́ло р҃є: дрꙋго́е ѹ҆со́пшымъ, ѿ i҆ѡа́нна, зача́ло s҃_i. Кiнѡнíкъ: Бл҃же́ни, ꙗ҆̀же и҆збра́лъ, и҆ прiѧ́лъ є҆сѝ гдⷭ҇и, и҆ па́мѧть и҆́хъ въ ро́дъ и҆ ро́дъ.

Вѣ́дати же подоба́етъ, ꙗ҆́кѡ сiѐ послѣ́дованiе быва́етъ непремѣ́ннѡ и҆ въ сꙋббѡ́тꙋ ст҃ы́ѧ пѧтьдесѧ́тницы.


