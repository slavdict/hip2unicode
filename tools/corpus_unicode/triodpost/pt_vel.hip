 OCR:

 Библиотека святоотеческой литературы

 http://orthlib.ru



(л. _ꙋл҃д)

Въ то́йже вели́кiй четверто́къ

повече́рiе глаго́лемъ ма́лое, на не́мже пое́мъ трипѣ́снецъ. Творе́нiе господи́на а҆ндре́а кри́тскагѡ. Гла́съ и҃.

Пѣ́снь є҃.

I҆рмо́съ: Мра́къ дꙋшѝ моеѧ̀ разженѝ свѣтода́вче хрⷭ҇тѐ бж҃е, началоро́днꙋю тьмꙋ̀ и҆згна́въ бе́здны, и҆ да́рꙋй мѝ свѣ́тъ повелѣ́нiй твои́хъ сло́ве, да ѹ҆́тренюѧ сла́влю тѧ̀.

Ѹ҆раси́сѧ ве́черѧ, и҆ ѹ҆гото́васѧ тебѣ̀ па́сха, ꙗ҆́коже ре́клъ є҆сѝ хрⷭ҇тѐ: но i҆ꙋ́да на преда́нiе твоѐ поꙋча́шесѧ, и҆ сы́й съ тобо́ю внѣ̀ твоеѧ̀ цѣны̀, соглаша́шесѧ сребролю́бiемъ.

Востае́тъ съ ве́чери, и҆ ле́нтiемъ препоѧсꙋ́етсѧ по чре́слѡмъ хрⷭ҇то́съ во́лею, и҆ преклонѧ́етъ вы́ю, петрꙋ̀ вопiю́щꙋ: никогда́же моѝ но́зѣ ѹ҆мы́еши тво́рче мо́й, но ѻ҆ба́че ѡ҆мы́й.

Прiѧ́тъ хлѣ́бъ въ рꙋ́цѣ, на преда́нiе i҆ꙋ́да, льсти́вый ѹ҆чени́къ, и҆́мже и҆ преда́нiе содѣ́ла тебѣ̀, простира́ше но́зѣ, и҆̀хже са́мъ є҆сѝ ѡ҆мы́лъ и҆ ле́нтiемъ ѡ҆те́рлъ.

Лобза́нiемъ льсти́внымъ i҆ꙋ́да тогда̀ ѹ҆ста̀ распира́ше тебѣ̀, и҆́миже тѣ́ло твоѐ сло́ве недосто́йнѡ ѡ҆мака́ше, вопiѧ̀ тебѣ̀: ра́дꙋйсѧ ѹ҆ч҃тлю, лобза́тель и҆ преда́тель, ра́бъ и҆ льсте́цъ.

Пе́тръ ꙗ҆́коже зрѧ́ше содѣва́ємаѧ тогда̀, ѹ҆́жасомъ ѡ҆держи́мь бы́въ рабы́ни ѡ҆бличи́сѧ хꙋды́мъ вопроше́нiемъ: и҆́бо ѿве́ржесѧ тебѐ гдⷭ҇а, не то́кмѡ ꙗ҆́коже ре́клъ є҆сѝ, но и҆ ꙗ҆́кѡ вѣ́далъ є҆сѝ, всѧ̑ вѣ́дый.

Заꙋша́етсѧ зижди́тель, и҆ ѹ҆дарѧ́етсѧ тва́рь поноше́нiемъ є҆гѡ̀: тро́стiю бiе́тсѧ хотѧ̀, и҆ вы̑шнѧѧ (л. _ꙋл҃д ѡ҆б.) преклонѧ́ютсѧ: ѡ҆плева́етсѧ сꙋдiѧ̀, и҆ ѡ҆снѡва́нiѧ всѧ̑ земна̑ѧ подвиза́ютсѧ.

Сла́ва: Те́рнiемъ вѣнчава́етсѧ бг҃ъ, зе́млю всю̀ ѹ҆краше́й цвѣ́ты, и҆ ра̑ны прiе́млетъ, и҆ терпи́тъ поноше́нiе долготерпѣли́внѡ, и҆ багрѧни́цꙋ порꙋга́нiѧ но́ситъ, и҆ терпи́тъ всѧ̑ бг҃ъ сы́й, и҆ стра́ждетъ свое́ю пло́тiю.

И҆ ны́нѣ: Да вопiе́тъ i҆ѡа́ннъ, сказꙋ́ѧ ѹ҆че́нiи бж҃е́ственными воплоще́нiе твоѐ: сло́во пло́ть бы́въ и҆зꙿ дв҃ы непрело́жнѡ, и҆ пребы́сть є҆стество́мъ бг҃ъ ꙗ҆́коже бѣ̀, не ѿстꙋпи́въ ѻ҆те́ческихъ є҆гѡ̀ нѣ́дръ.

Пѣ́снь и҃.

I҆рмо́съ: Покрыва́ѧй вода́ми превы́спрєннѧѧ своѧ̑, полага́ѧй мо́рю предѣ́лъ песо́къ, и҆ содержа́й всѧ̑: тѧ̀ пое́тъ со́лнце, тѧ̀ сла́витъ лꙋна̀, тебѣ̀ прино́ситъ пѣ́снь всѧ̀ тва́рь, ꙗ҆́кѡ содѣ́телю всѣ́хъ во вѣ́ки.

Ѡ҆дѣва́ѧй ѻ҆́блаки нб҃о i҆и҃се, на прⷭ҇то́лѣ сла́вы црⷭ҇твꙋѧ съ нетлѣ́ннымъ ѻ҆ц҃е́мъ, ты̀ прiе́мь ле́нтiй, си́мъ препоѧ́салсѧ є҆сѝ ѡ҆мы́ти но́ги бре́ннiи, ве́сь ѻ҆́гнь сы́й сло́ве, а҆́ще и҆ воплоти́лсѧ є҆сѝ.

Ꙗ҆́коже всѧ̑ ѡ҆мы́въ, возле́гъ i҆и҃съ, къ свои̑мъ ѹ҆ченикѡ́мъ глаго́летъ: вѣ́сте всѝ, что̀ сотвори́хъ ны́нѣ: ѡ҆́бразъ бо да́хъ ва́мъ смире́нiѧ всѣ̑мъ: да и҆́же хо́щетъ пе́рвый бы́ти, да бꙋ́детъ всѣ́хъ послѣ́днiй произволе́нiемъ.

Чи́сти ѹ҆́бѡ є҆стѐ, но не всѝ вы̀, хрⷭ҇то́съ дрꙋгѡ́мъ возлежа́щымъ на ве́чери речѐ: є҆ди́нъ ѹ҆́бѡ къ дрꙋго́мꙋ не довѣ́дѧще, речѐ, сло́ва: тѣ́мже по си́хъ глаго́летъ ꙗ҆́вѣ и҆́мѧ преда́телѧ.

Ꙗ҆́коже сiѧ̑ глаго́лѧ, на горѣ̀ є҆леѡ́нстѣй прише́дъ, сꙋдiѧ̀ всѣ́хъ со ѹ҆ченикѝ, тогда̀ ѹ҆́бѡ глаго́лаше: (л. _ꙋл҃є) прiиди́те и҆ по́йдемъ ѿсю́дꙋ, приспѣ́ бо ѹ҆жѐ преда́тель: никто́же ѿве́ржисѧ менѐ, во́лею бо страждꙋ̀.

Ѽ ле́стнагѡ лобза́нiѧ! ра́дꙋйсѧ ѹ҆ч҃тлю, хрⷭ҇тꙋ̀ i҆ꙋ́да глаго́летъ, вкꙋ́пѣ съ сло́вомъ преда́стъ на заколе́нiе: се́ бо дадѐ зна́менiе беззакѡ́ннымъ: є҆го́же а҆́зъ лобжꙋ̀, то́й є҆́сть, є҆го́же преда́ти ва́мъ ѡ҆бѣща́хсѧ.

Ꙗ҆́тъ бы́въ бж҃е на́шъ ѿ беззако́нныхъ люде́й, и҆ не пререкꙋ́ѧ ѿню́дъ, ни вопiѧ̀ а҆́гнче бж҃iй, претерпѣ́лъ є҆сѝ всѧ̑, и҆спыта́тисѧ, и҆ сꙋди́тисѧ, и҆ бiе́нъ бы́ти, свѧ́занъ и҆ ведо́мъ бы́ти со ѻ҆рꙋ́жiи и҆ дреко́льми къ каiа́фѣ.

Да ра́спнетсѧ, вопiѧ́хꙋ є҆вре́йстiи лю́дiе со сщ҃е́нники и҆ кни́жники, i҆и҃съ хрⷭ҇то́съ. ѽ лю́дiе невѣ́рнiи! что́ бо сотворѝ ꙗ҆ви́выйсѧ, воздви́гнꙋвый ла́зарѧ ѿ гро́ба, и҆ пꙋ́ть сотвори́вый человѣ́кѡмъ на сп҃се́нiе;

Пiла́товꙋ сꙋди́щꙋ беззако́ннiи лю́дiе, крича́ще вопiѧ́хꙋ: распнѝ сего̀, ѿпꙋсти́ же на́мъ свѧ́зана сꙋ́ща вара́ввꙋ, ѹ҆бíйцꙋ: хрⷭ҇та́ же пе́рвѣе би́въ, возмѝ возмѝ, распнѝ со sлодѣ́и.

Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.

Ѽ несказа́ннагѡ и҆стоща́нiѧ! ѽ неизглаго́ланнагѡ совѣ́та! ꙗ҆́кѡ ѻ҆́гнь сы́й, ѡ҆мы́лъ є҆сѝ но́зѣ преда́телю сп҃се: ѡ҆мы́въ же не ѡ҆пали́лъ є҆сѝ, и҆ подава́ѧ хлѣ́бъ на ве́чери, и҆ та́йной слꙋ́жбѣ наꙋча́лъ є҆сѝ.

И҆ ны́нѣ, бг҃оро́диченъ: Ѽ но́вагѡ слы́шанiѧ! бг҃ъ сн҃ъ жены̀, и҆ безсѣ́менна ржⷭ҇тва̀, безмꙋ́жнаѧ мт҃и, и҆ рожде́нное бг҃ъ: ѽ ѹ҆жа́снагѡ слы́шанiѧ! ѽ зача́тiѧ стра́шнагѡ! ѽ дв҃ы нетлѣ́ннагѡ ржⷭ҇тва̀! вои́стиннꙋ па́че ѹ҆ма̀ всѧ̑, и҆ вы́ше вѣ́дѣнiѧ. (л. _ꙋл҃є ѡ҆б.)

Пѣ́снь ѳ҃.

I҆рмо́съ: Бл҃гослове́нъ гдⷭ҇ь бг҃ъ i҆и҃левъ, воздви́гнꙋвый ро́гъ сп҃се́нiѧ на́мъ, въ домꙋ̀ дв҃довѣ ѻ҆́трока своегѡ̀: въ ни́хже посѣтѝ на́съ восто́къ съ высоты̀, и҆ напра́вилъ ны̀ є҆́сть на пꙋ́ть ми́ра.

Па́ки вы̀ спитѐ, хрⷭ҇то́съ ѹ҆ч҃нкѡ́мъ речѐ: бди́те, прибли́жисѧ ча́съ про́чее, воста́ните, и҆́демъ дрꙋ́зи моѝ, сѐ преда́тель ѹ҆чени́къ всю̀ спíрꙋ и҆мѣ́ѧ, грѧде́тъ преда́ти мѧ̀ чл҃вѣкоꙋбíйцамъ.

Лобза́нiе твоѐ льсти́вное, и҆ цѣлова́нiе го́рькое, комꙋ̀ зове́ши ле́стче; глаго́лѧ бо, ра́дꙋйсѧ раввì, хрⷭ҇то́съ ко i҆ꙋ́дѣ вѣща́ше: дрꙋ́же, на не́же прише́лъ є҆сѝ, речѐ: а҆́ще бо цѣлова́ти прише́лъ є҆сѝ, что̀ предлага́еши но́жъ ме́домъ пома́занный;

Пiла́товꙋ сꙋди́щꙋ непови́нный сꙋдiѧ̀, во́лею прише́лъ є҆сѝ предста́ти хрⷭ҇тѐ, и҆ и҆зба́вити на́съ ѿ долгѡ́въ на́шихъ. тѣ́мже претерпѣ́лъ є҆сѝ бл҃гíй пло́тiю ѹ҆ра́ненъ бы́ти, да всѝ прiи́мемъ свобожде́нiе.

Милосе́рдiѧ пꙋчи́на, ка́кѡ предстои́тъ ѻ҆́гнь пiла́тꙋ, сѣ́нꙋ и҆ тро́сти и҆ землѝ сꙋ́щей, є҆гѡ́же не ѡ҆палѝ ѻ҆́гнь бж҃ества̀ хрⷭ҇то́съ, но пожида́ше терпѣли́внѡ, и҆́же є҆стество́мъ свобо́дь ꙗ҆́кѡ чл҃вѣколю́бецъ.

Возмѝ возмѝ, распнѝ глаго́лемаго хрⷭ҇та̀, i҆ꙋде́є взыва́хꙋ пiла́тꙋ и҆ногда̀: се́й же рꙋ́цѣ ѡ҆мыва́ше, и҆ тро́стiю и҆̀мъ писа́ше на него̀ винꙋ̀, всѣ̑мъ да́рꙋющꙋю безсме́ртiе.

Вопiю́ще беззако́ннiи пiла́тꙋ и҆зли́ше: возмѝ возмѝ, распнѝ хрⷭ҇та̀, просѧ́хꙋ ѹ҆би́ти ꙗ҆́кѡ ѡ҆сꙋжде́на: не се́й ли воскр҃сѝ мє́ртвыѧ, прокажє́нныѧ ѡ҆чи́сти, кровоточи́вꙋю и҆сцѣлѝ, разсла́блєнныѧ стѧгнꙋ́въ;

Что́ бо sло̀ сотворѝ, ꙗ҆́кѡ взыва́ете вельмѝ: возмѝ возмѝ, распнѝ є҆го̀; пiла́тъ и҆ногда̀ вопiѧ́ше лю́демъ (л. _ꙋл҃s) неразꙋ̑мнымъ: вины̀ не ѡ҆брѣта́ю въ не́мъ. ѻ҆ни́ же го́рькѡ вопiѧ́хꙋ: возмѝ возмѝ, распнѝ сп҃са всѣ́хъ.

Ѽ i҆ꙋде́є беззако́ннiи! ѽ неразꙋ́мнiи лю́дiе! не помѧнꙋ́сте ли что̀ ѿ чꙋде́съ хрⷭ҇то́выхъ, мно́жество и҆сцѣле́нiй; но и҆ всеѧ̀ є҆гѡ̀ не разꙋмѣ́сте ли бж҃е́ственныѧ си́лы, ꙗ҆́коже пе́рвiи ѻ҆тцы̀ ва́ши, ны́нѣ же и҆ вы̀ не разꙋмѣ́сте;

Сла́ва: Бiе́нъ бы́въ зижди́телю мо́й, и҆ преда́лсѧ є҆сѝ менѐ ра́ди распѧ́тисѧ, да сп҃се́нiе моѐ посредѣ̀ землѝ содѣ́лавъ, и҆сточи́ши мíрови жи́знь: и҆ ѡ҆безсме́ртиши честно́ю твое́ю кро́вiю покланѧ́ющыѧсѧ тебѣ̀.

И҆ ны́нѣ, бг҃оро́диченъ: А҆́гница твоѧ̀ влⷣко, предстоѧ́щи ѹ҆ крⷭ҇та̀, и҆ рыда́ющи тебѐ творца̀ всѧ́ческихъ, зрѧ́ше твоѐ долготерпѣ́нiе: во́лею бо роди́лсѧ є҆сѝ пло́тiю, и҆ стрⷭ҇ти всѧ̑ въ не́й претерпѣ́лъ є҆сѝ, да сп҃се́ши мíръ. (л. _ꙋл҃s ѡ҆б.)



Послѣ́дованiе ст҃ы́хъ и҆ сп҃си́тельныхъ стрⷭ҇те́й гдⷭ҇а на́шегѡ i҆и҃са хрⷭ҇та̀

Во ст҃ы́й и҆ вели́кiй четверто́къ ве́чера,

во в҃-й ча́съ но́щи зна́менꙋетъ. И҆ собра́вшымсѧ на́мъ во хра́мъ, бл҃гослови́вшꙋ сщ҃е́нникꙋ, пое́мъ нача́ло по ѻ҆бы́чаю, ꙗ҆́коже ѹ҆каза́сѧ въ четверто́къ є҃ недѣ́ли. Та́же шестоѱа́лмiе. Посе́мъ, є҆ктенiа̀ вели́каѧ, и҆ по возгла́сѣ пое́мъ, А҆ллилꙋ́iа, на гла́съ и҃. И҆ тропа́рь: Е҆гда̀ сла́внiи ѹ҆ч҃нцы̀: три́жды, ко́снѡ и҆ со сладкопѣ́нiемъ. Пи́санъ въ вели́кiй четверто́къ на ѹ҆́трени, ли́стъ _ꙋк҃д на ѡ҆боро́тѣ. Та́же, є҆ктенiа̀ ма́лаѧ. И҆ даю́тсѧ свѣщы̀ бра́тiи ѿ є҆кклисiа́рха. И҆ глаго́летъ сщ҃е́нникъ: И҆ ѡ҆ сподо́битисѧ на́мъ: И҆ чте́тъ пе́рвое є҆ѵⷢ҇лiе ѿ i҆ѡа́нна, завѣ́та ст҃ы́хъ стрⷭ҇те́й, зача́ло м҃s: Речѐ гдⷭ҇ь свои̑мъ ѹ҆ч҃нкѡ́мъ: ны́нѣ просла́висѧ сн҃ъ чл҃вѣ́ческiй: Коне́цъ: И҆ ѹ҆ч҃нцы̀ є҆гѡ̀. И҆ сконча́вшꙋсѧ є҆ѵⷢ҇лiю, пое́мъ: Сла́ва долготерпѣ́нiю твоемꙋ̀ гдⷭ҇и. И҆ а҆́бiе пое́мъ а҆нтiфѡ́ны, повторѧ́юще всѧ̑ тропарѝ.

А҆нтiфѡ́нъ а҃.

Гла́съ и҃: Кнѧ́зи лю́дстiи собра́шасѧ на гдⷭ҇а, и҆ на хрⷭ҇та̀ є҆гѡ̀.

То́йже: Сло́во законопрестꙋ́пное возложи́ша на мѧ̀, гдⷭ҇и гдⷭ҇и, не ѡ҆ста́ви менѐ.

Чꙋ̑вствiѧ на̑ша чи́ста хрⷭ҇то́ви предста́вимъ, и҆ ꙗ҆́кѡ дрꙋ́зи є҆гѡ̀, дꙋ́шы на́шѧ пожре́мъ є҆гѡ̀ ра́ди, и҆ не попече́ньми жите́йскими соꙋгнета́емсѧ ꙗ҆́кѡ i҆ꙋ́да, но въ (л. _ꙋл҃з) клѣ́техъ на́шихъ возопiи́мъ: ѻ҆́ч҃е на́шъ, и҆́же на нб҃сѣ́хъ, ѿ лꙋка́вагѡ и҆зба́ви на́съ.

Сла́ва, бг҃оро́диченъ: Дв҃а родила̀ є҆сѝ неискꙋсобра́чнаѧ, и҆ дв҃а пребыла̀ є҆сѝ мт҃и безневѣ́стнаѧ, бцⷣе мр҃íе: хрⷭ҇та̀ бг҃а на́шего молѝ сп҃сти́сѧ на́мъ.

И҆ ны́нѣ, то́йже.

А҆нтiфѡ́нъ в҃.

Гла́съ s҃: Течѐ глаго́лѧ i҆ꙋ́да беззакѡ́ннымъ кни́жникѡмъ: что̀ мнѣ̀ хо́щете да́ти, и҆ а҆́зъ ва́мъ преда́мъ є҆го̀; среди́ же совѣщава́ющихъ са́мъ стоѧ́лъ є҆сѝ неви́димѡ совѣщава́емый: сердцевѣ́дче, пощадѝ дꙋ́шы на́шѧ.

Млⷭ҇тiю бг҃ови послꙋ́жимъ, ꙗ҆́коже марíа на ве́чери, и҆ не стѧ́жимъ сребролю́бiѧ, ꙗ҆́кѡ i҆ꙋ́да: да всегда̀ со хрⷭ҇то́мъ бг҃омъ бꙋ́демъ.

Сла́ва, бг҃оро́диченъ: Е҆го́же родила̀ є҆сѝ дв҃о неизрече́ннѡ, вы́нꙋ ꙗ҆́кѡ чл҃вѣколю́бца не преста́й молѧ́щи, да ѿ бѣ́дъ сп҃се́тъ всѧ̑ къ тебѣ̀ прибѣга́ющыѧ.

И҆ ны́нѣ, то́йже.

А҆нтiфѡ́нъ г҃.

Гла́съ в҃: Ла́зарева ра́ди воста́нiѧ гдⷭ҇и, ѡ҆са́нна тебѣ̀ зва́хꙋ дѣ́ти є҆врє́йскiѧ чл҃вѣколю́бче. беззако́нный же i҆ꙋ́да не восхотѣ̀ разꙋмѣ́ти.

На ве́чери твое́й хрⷭ҇тѐ бж҃е, ѹ҆ч҃нкѡ́мъ твои̑мъ предглаго́лалъ є҆сѝ: є҆ди́нъ ѿ ва́съ преда́стъ мѧ̀. беззако́нный же i҆ꙋ́да не восхотѣ̀ разꙋмѣ́ти.

I҆ѡа́ннꙋ вопроси́вшꙋ: гдⷭ҇и, предаѧ́й тѧ̀ кто́ є҆сть; того̀ хлѣ́бомъ показа́лъ є҆сѝ. беззако́нный же i҆ꙋ́да не восхотѣ̀ разꙋмѣ́ти.

На три́десѧтихъ сре́бреницѣхъ гдⷭ҇и, и҆ на лобза́нiи льсти́вномъ, и҆ска́хꙋ i҆ꙋде́є ѹ҆би́ти тѧ̀. беззако́нный же i҆ꙋ́да не восхотѣ̀ разꙋмѣ́ти. (л. _ꙋл҃з ѡ҆б.)

На ѹ҆мове́нiи твое́мъ хрⷭ҇тѐ бж҃е, ѹ҆ч҃нкѡ́мъ твои̑мъ повелѣ́лъ є҆сѝ: си́це твори́те, ꙗ҆́коже ви́дите. беззако́нный же i҆ꙋ́да не восхотѣ̀ разꙋмѣ́ти.

Бди́те и҆ моли́тесѧ, да не вни́дете въ напа́сть, ѹ҆ч҃нкѡ́мъ твои̑мъ хрⷭ҇тѐ бж҃е на́шъ глаго́лалъ є҆сѝ. беззако́нный же i҆ꙋ́да не восхотѣ̀ разꙋмѣ́ти.

Сла́ва, бг҃оро́диченъ: Сп҃сѝ ѿ бѣ́дъ рабы̑ твоѧ̑ бцⷣе, ꙗ҆́кѡ всѝ по бз҃ѣ къ тебѣ̀ прибѣга́емъ, ꙗ҆́кѡ нерꙋши́мѣй стѣнѣ̀ и҆ предста́тельствꙋ.

И҆ ны́нѣ, то́йже.

Сѣда́ленъ. [Не сѣди́мъ же на сицевы́хъ сѣда́льнахъ, за є҆́же сщ҃е́нникꙋ кади́ти ст҃ы́й ѻ҆лта́рь, но стоѧ́ще пое́мъ ѧ҆̀.]

Гла́съ з҃: На ве́чери ѹ҆ч҃нкѝ пита́ѧ, и҆ притворе́нiе преда́нiѧ вѣ́дый, на не́й i҆ꙋ́дꙋ ѡ҆бличи́лъ є҆сѝ, неиспра́вленна ѹ҆́бѡ сего̀ вѣ́дый: позна́ти же всѣ̑мъ хотѧ̀, ꙗ҆́кѡ во́лею преда́лсѧ є҆сѝ, да мíръ и҆схити́ши ѿ чꙋжда́гѡ: долготерпѣли́ве сла́ва тебѣ̀.

Сла́ва, коне́цъ. И҆ ны́нѣ, ве́сь. Та́же: И҆ ѡ҆ сподо́битисѧ на́мъ: И҆ чте́тъ сщ҃е́нникъ второ́е є҆ѵⷢ҇лiе ѿ i҆ѡа́нна, зача́ло н҃и: Во вре́мѧ ѻ҆́но, и҆зы́де i҆и҃съ со ѹ҆ч҃нкѝ: Коне́цъ: Но да ꙗ҆дѧ́тъ фа́скꙋ. По є҆ѵⷢ҇лiи же пое́мъ а҆нтiфѡ́нъ д҃.

Гла́съ є҃: Дне́сь i҆ꙋ́да ѡ҆ставлѧ́етъ ѹ҆ч҃тлѧ, и҆ прiе́млетъ дiа́вола, ѡ҆слѣплѧ́етсѧ стра́стiю сребролю́бiѧ, ѿпа́даетъ свѣ́та ѡ҆мраче́нный: ка́кѡ бо можа́ше зрѣ́ти, свѣти́ло прода́вый на три́десѧтихъ сре́бреницѣхъ; но на́мъ возсiѧ̀ страда́вый за мíръ. къ немꙋ́же возопiи́мъ: пострада́вый и҆ сострада́вый человѣ́кѡмъ, гдⷭ҇и сла́ва тебѣ̀.

Дне́сь i҆ꙋ́да притворѧ́етъ бг҃оче́стiе, и҆ ѿчꙋжда́етсѧ дарова́нiѧ, сы́й ѹ҆чени́къ быва́етъ преда́тель: во (л. _ꙋл҃и) ѻ҆бы́чномъ лобза́нiи ле́сть покрыва́етъ, и҆ предпочита́етъ влⷣчнiѧ любвѐ, несмы́сленнѡ рабо́тати сребролю́бiю, наста́вникъ бы́въ собо́рища беззако́ннагѡ: мы́ же и҆мꙋ́ще сп҃се́нiе хрⷭ҇та̀, того̀ просла́вимъ.

Гла́съ а҃: Братолю́бiе стѧ́жимъ ꙗ҆́кѡ во хрⷭ҇тѣ̀ бра́тiѧ, а҆ не немлⷭ҇тивное є҆́же къ бли̑жнимъ на́шымъ: да не ꙗ҆́кѡ ра́бъ ѡ҆сꙋ́димсѧ неми́лостивый, пѣ́нѧзей ра́ди, и҆ ꙗ҆́кѡ i҆ꙋ́да раска́ѧвшесѧ, ничто́же по́льзꙋемсѧ.

Сла́ва, бг҃оро́диченъ: Пресла̑внаѧ ѡ҆ тебѣ̀ глаго́лашасѧ вездѣ̀, ꙗ҆́кѡ родила̀ є҆сѝ пло́тiю всѣ́хъ творца̀, бцⷣе мр҃íе, всепѣ́таѧ и҆ неискꙋсобра́чнаѧ.

И҆ ны́нѣ, то́йже. А҆нтiфѡ́нъ є҃.

Гла́съ s҃: Ѹ҆чени́къ ѹ҆ч҃тлѧ соглаша́ше цѣ́нꙋ, и҆ на три́десѧтихъ сре́бреницѣхъ продадѐ гдⷭ҇а, лобза́нiемъ льсти́внымъ предаѧ̀ є҆го̀ беззако́нникѡмъ на сме́рть.

Дне́сь глаго́лаше зижди́тель нб҃сѐ и҆ землѝ свои̑мъ ѹ҆ченикѡ́мъ: прибли́жисѧ ча́съ, и҆ приспѣ̀ i҆ꙋ́да предаѧ́й менѐ, да никто́же ѿве́ржетсѧ менѐ, ви́дѧ мѧ̀ на крⷭ҇тѣ̀ посредѣ̀ двою̀ разбѡ́йникꙋ: страждꙋ́ бо ꙗ҆́кѡ чл҃вѣ́къ, и҆ сп҃сꙋ̀ ꙗ҆́кѡ чл҃вѣколю́бецъ, въ мѧ̀ вѣ́рꙋющыѧ.

Сла́ва, бг҃оро́диченъ: Неизрече́ннѡ въ послѣ̑днѧѧ заче́ншаѧ, и҆ ро́ждшаѧ созда́телѧ твоего̀, того̀ молѝ сп҃сти́сѧ дꙋша́мъ на́шымъ.

И҆ ны́нѣ, то́йже. А҆нтiфѡ́нъ s҃.

Гла́съ з҃: Дне́сь бди́тъ i҆ꙋ́да преда́ти гдⷭ҇а, превѣ́чнаго сп҃са мíра, и҆́же ѿ пѧтѝ хлѣ̑бъ насы́тившаго мно́жєства. дне́сь беззако́нный ѿмета́етсѧ ѹ҆ч҃тлѧ, ѹ҆чени́къ бы́въ, влⷣкꙋ предадѐ: сребро́мъ продадѐ, ма́нною насы́тившаго человѣ́ка. (л. _ꙋл҃и ѡ҆б.)

Дне́сь крⷭ҇тꙋ̀ пригвозди́ша i҆ꙋде́є гдⷭ҇а, пресѣ́кшаго мо́ре жезло́мъ, и҆ прове́дшаго и҆́хъ въ пꙋсты́ню. дне́сь копiе́мъ ре́бра є҆гѡ̀ прободо́ша, ꙗ҆́звами ра́нившаго и҆́хъ ра́ди є҆гѵ́пта: и҆ же́лчiю напои́ша, ма́ннꙋ пи́щꙋ и҆̀мъ ѡ҆дожди́вшаго.

Гдⷭ҇и, на стрⷭ҇ть во́льнꙋю прише́дъ, вопiѧ́лъ є҆сѝ ѹ҆ч҃нкѡ́мъ твои̑мъ: а҆́ще и҆ є҆ди́нагѡ часа̀ не возмого́сте бдѣ́ти со мно́ю, ка́кѡ ѡ҆бѣща́стесѧ ѹ҆мре́ти менѐ ра́ди; понѐ i҆ꙋ́дꙋ зри́те, ка́кѡ не спи́тъ, но тщи́тсѧ преда́ти мѧ̀ беззакѡ́ннымъ. воста́ните, моли́тесѧ, да не кто̀ менѐ ѿве́ржетсѧ, зрѧ̀ менѐ на крⷭ҇тѣ̀, долготерпѣли́ве сла́ва тебѣ̀.

Сла́ва, бг҃оро́диченъ: Ра́дꙋйсѧ бцⷣе, невмѣсти́маго въ нб҃сѣ́хъ вмѣсти́вшаѧ во ѹ҆тро́бѣ твое́й. ра́дꙋйсѧ дв҃о, прⷪ҇ро́кѡвъ проповѣ́данiе, є҆́юже на́мъ возсiѧ̀ є҆мманꙋ́илъ: ра́дꙋйсѧ мт҃и хрⷭ҇та̀ бг҃а.

И҆ ны́нѣ, то́йже.

Сѣда́ленъ, гла́съ з҃: Кíй тѧ̀ ѡ҆́бразъ i҆ꙋ́до, преда́телѧ сп҃сꙋ содѣ́ла, є҆да̀ ѿ ли́ка тѧ̀ а҆пⷭ҇льска разлꙋчѝ, є҆да̀ дарова́нiѧ и҆сцѣле́нiй лишѝ, є҆да̀ со ѻ҆́нѣми вечерѧ́въ, тебѐ ѿ трапе́зы ѿри́нꙋ; є҆да̀ и҆ны́хъ но́ги ѹ҆мы́въ, твои́ же презрѣ̀; ѽ коли́кихъ бла̑гъ непа́мѧтливъ бы́лъ є҆сѝ! и҆ тво́й ѹ҆́бѡ неблагода́рный ѡ҆блича́етсѧ нра́въ, тогѡ́ же безмѣ́рное проповѣ́дꙋетсѧ долготерпѣ́нiе, и҆ ве́лiѧ млⷭ҇ть.

Сла́ва, и҆ ны́нѣ, то́йже.

Е҆ѵⷢ҇лiе г҃-е, ѿ матѳе́а, зача́ло р҃ѳ: Во вре́мѧ ѻ҆́но, во́ини є҆́мше i҆и҃са ведо́ша къ каiа́фѣ а҆рхiере́ови: Коне́цъ: Пла́касѧ го́рькѡ.

А҆нтiфѡ́нъ з҃.

Гла́съ и҃: Е҆́мшымъ тѧ̀ беззакѡ́ннымъ, претерпѣва́ѧ, си́це вопiѧ́лъ є҆сѝ гдⷭ҇и: а҆́ще и҆ порази́сте па́стырѧ, и҆ (л. _ꙋл҃ѳ) расточи́сте двана́десѧть ѻ҆ве́цъ ѹ҆ч҃нкѝ моѧ̑, можа́хъ вѧ́щше, не́жели двана́десѧте легео́нѡвъ предста́вити а҆́гг҃лѡвъ. но долготерплю̀, да и҆спо́лнѧтсѧ, ꙗ҆̀же ꙗ҆ви́хъ ва́мъ прⷪ҇ро́ки мои́ми, безвѣ̑стнаѧ и҆ та̑йнаѧ: гдⷭ҇и сла́ва тебѣ̀.

Три́щи ѿве́ргсѧ пе́тръ, а҆́бiе рече́нное є҆мꙋ̀ разꙋмѣ̀, но принесѐ къ тебѣ̀ сле́зы покаѧ́нiѧ: бж҃е, ѡ҆чи́сти мѧ̀, и҆ сп҃си́ мѧ.

Сла́ва, бг҃оро́диченъ: Ꙗ҆́кѡ врата̀ сп҃си́тєльнаѧ, и҆ ра́й кра́сный, и҆ свѣ́та присносꙋ́щнагѡ ѻ҆́блакъ, сꙋ́щꙋю ст҃ꙋ́ю дв҃ꙋ, воспои́мъ всѝ глаго́люще є҆́й, є҆́же ра́дꙋйсѧ.

И҆ ны́нѣ, то́йже.

А҆нтiфѡ́нъ и҃.

Гла́съ в҃: Рцы́те беззако́ннiи, что̀ слы́шасте ѿ сп҃са на́шегѡ, не зако́нъ ли положѝ, и҆ прⷪ҇ро́чєскаѧ ѹ҆чє́нiѧ; ка́кѡ ѹ҆́бѡ помы́слисте пiла́тꙋ преда́ти, и҆́же ѿ бг҃а бг҃а сло́ва, и҆ и҆зба́вителѧ дꙋ́шъ на́шихъ;

Да ра́спнетсѧ, вопiѧ́хꙋ твои́хъ дарова́нiй при́снѡ наслажда́ющiисѧ, и҆ sлодѣ́ѧ вмѣ́стѡ бл҃годѣ́телѧ проша́хꙋ прiѧ́ти, првⷣникѡвъ ѹ҆бíйцы: молча́лъ же є҆сѝ хрⷭ҇тѐ, терпѧ̀ и҆́хъ сꙋровство̀, пострада́ти хотѧ̀ и҆ сп҃стѝ на́съ, ꙗ҆́кѡ чл҃вѣколю́бецъ.

Сла́ва, бг҃оро́диченъ: Ꙗ҆́кѡ не и҆́мамы дерзнове́нiѧ за премнѡ́гiѧ грѣхѝ на́шѧ, ты̀ и҆́же ѿ тебѐ ро́ждшагосѧ, молѝ бцⷣе дв҃о: мно́гѡ бо мо́жетъ моле́нiе мт҃рнее ко бл҃госе́рдiю влⷣки. не пре́зри грѣ́шныхъ мольбы̑ всечⷭ҇таѧ, ꙗ҆́кѡ млⷭ҇тивъ є҆́сть, и҆ сп҃стѝ могíй, и҆́же и҆ страда́ти ѡ҆ на́съ и҆зво́ливый.

И҆ ны́нѣ, то́йже.

А҆нтiфѡ́нъ ѳ҃.

Гла́съ г҃: Воста́виша три́десѧть сре́бреникѡвъ, цѣ́нꙋ цѣне́ннагѡ, є҆го́же ѡ҆цѣни́ша ѿ сынѡ́въ i҆и҃левыхъ. бди́те (л. _ꙋл҃ѳ ѡ҆б.) и҆ моли́тесѧ, да не вни́дете во и҆скꙋше́нiе, дꙋ́хъ ѹ҆́бѡ бо́дръ, пло́ть же немощна̀: сегѡ̀ ра́ди бди́те.

Да́ша въ снѣ́дь мою̀ же́лчь, и҆ въ жа́ждꙋ мою̀ напои́ша мѧ̀ ѻ҆́цта: ты́ же гдⷭ҇и возста́ви мѧ̀, и҆ возда́мъ и҆̀мъ.

Сла́ва, бг҃оро́диченъ: И҆́же ѿ ꙗ҆зы̑къ, пое́мъ тѧ̀ бцⷣе чⷭ҇таѧ, ꙗ҆́кѡ хрⷭ҇та̀ бг҃а на́шего родила̀ є҆сѝ, ѿ клѧ́твы человѣ́ки тобо́ю свобо́ждшаго.

И҆ ны́нѣ, то́йже.

Сѣда́ленъ, гла́съ и҃: Ка́кѡ i҆ꙋ́да и҆ногда̀ тво́й ѹ҆чени́къ, преда́тельствꙋ поꙋча́шесѧ на тѧ̀, свечерѧ̀ льсти́внѡ, навѣ́тникъ и҆ непра́ведникъ, ше́дъ речѐ сщ҃е́нникѡмъ: что́ ми подае́те, и҆ преда́мъ ва́мъ ѻ҆́наго, зако́нъ разори́вшаго, и҆ ѡ҆скверни́вшаго сꙋббѡ́тꙋ; долготерпѣли́ве гдⷭ҇и, сла́ва тебѣ̀.

Сла́ва, и҆ ны́нѣ, то́йже.

Е҆ѵⷢ҇лiе д҃, ѿ i҆ѡа́нна. зача́ло н҃ѳ: Во вре́мѧ ѻ҆́но, ведо́ша i҆и҃са ѿ каiа́фы въ претѡ́ръ. Коне́цъ: Предадѐ є҆го̀ и҆̀мъ, да ра́спнетсѧ.

А҆нтiфѡ́нъ _i҃:

Гла́съ s҃: Ѡ҆дѣѧ́йсѧ свѣ́томъ ꙗ҆́кѡ ри́зою, на́гъ на сꙋдѣ̀ стоѧ́ше, и҆ въ лани́тꙋ ѹ҆даре́нiе прiѧ́тъ ѿ рꙋ́къ, и҆̀хже созда̀: беззако́ннiи же лю́дiе на крⷭ҇тѣ̀ пригвозди́ша гдⷭ҇а сла́вы: тогда̀ завѣ́са цр҃ко́внаѧ раздра́сѧ, со́лнце поме́рче, не терпѧ̀ зрѣ́ти бг҃а досажда́ема, є҆гѡ́же трепе́щꙋтъ всѧ́чєскаѧ. томꙋ̀ поклони́мсѧ.

Ѹ҆чени́къ ѿве́ржесѧ, разбо́йникъ возопѝ: помѧни́ мѧ гдⷭ҇и, во црⷭ҇твiи твое́мъ.

Сла́ва, бг҃оро́диченъ: Ѹ҆мирѝ мíръ, ѿ дв҃ы и҆зво́ливый гдⷭ҇и, пло́ть носи́ти за рабы̑, да согла́снѡ тебѐ славосло́вимъ чл҃вѣколю́бче.

И҆ ны́нѣ, то́йже. (л. _ꙋ҃м)

А҆нтiфѡ́нъ а҃_i.

Гла́съ s҃: За бл҃га̑ѧ, ꙗ҆̀же сотвори́лъ є҆сѝ хрⷭ҇тѐ, ро́дꙋ є҆вре́йскомꙋ, распѧ́ти тѧ̀ ѡ҆сꙋди́ша, ѻ҆́цта и҆ же́лчи напои́вше тѧ̀, но да́ждь и҆̀мъ гдⷭ҇и, по дѣлѡ́мъ и҆́хъ, ꙗ҆́кѡ не разꙋмѣ́ша твоегѡ̀ снизхожде́нiѧ.

Ѡ҆ преда́тельствѣ не дово́льни бы́ша хрⷭ҇тѐ, ро́ди є҆вре́йстiи, но покива́хꙋ глава́ми свои́ми, хꙋлꙋ̀ и҆ рꙋга́нiе приносѧ́ще: но да́ждь и҆̀мъ гдⷭ҇и, по дѣлѡ́мъ и҆́хъ, ꙗ҆́кѡ не разꙋмѣ́ша твоегѡ̀ смотре́нiѧ.

Нижѐ землѧ̀ ꙗ҆́кѡ потрѧсе́сѧ, нижѐ ка́менiе ꙗ҆́кѡ разсѣ́десѧ, є҆вре́ѡвъ ѹ҆вѣща́ша, нижѐ цр҃ко́внаѧ завѣ́са, нижѐ ме́ртвыхъ воскрⷭ҇нiе. но да́ждь и҆̀мъ гдⷭ҇и, по дѣлѡ́мъ и҆́хъ, ꙗ҆́кѡ тщє́тнымъ на тѧ̀ поꙋчи́шасѧ.

Сла́ва, бг҃оро́диченъ: Бг҃а ѿ тебѐ воплоще́ннаго позна́хомъ бцⷣе дв҃о, є҆ди́на чⷭ҇таѧ, є҆ди́на бл҃гослове́ннаѧ: тѣ́мъ непреста́ннѡ тѧ̀ воспѣва́юще велича́емъ.

И҆ ны́нѣ, то́йже.

А҆нтiфѡ́нъ в҃_i.

Гла́съ и҃: Сiѧ̑ глаго́летъ гдⷭ҇ь i҆ꙋде́ѡмъ: лю́дiе моѝ, что̀ сотвори́хъ ва́мъ; и҆лѝ чи́мъ ва́мъ стꙋжи́хъ; слѣпцы̀ ва́шѧ просвѣти́хъ, прокажє́нныѧ ѡ҆чи́стихъ, мꙋ́жа сꙋ́ща на ѻ҆дрѣ̀ возста́вихъ. лю́дiе моѝ, что̀ сотвори́хъ ва́мъ: и҆ что́ ми возда́сте; за ма́ннꙋ же́лчь: за во́дꙋ ѻ҆́цетъ: за є҆́же люби́ти мѧ̀, ко крⷭ҇тꙋ́ мѧ пригвозди́сте. ктомꙋ̀ не терплю̀ про́чее, призовꙋ̀ моѧ̑ ꙗ҆зы́ки, и҆ тíи мѧ̀ просла́вѧтъ со ѻ҆ц҃е́мъ и҆ дх҃омъ: и҆ а҆́зъ и҆̀мъ да́рꙋю живо́тъ вѣ́чный.

Дне́сь цр҃ко́внаѧ завѣ́са на ѡ҆бличе́нiе беззако́нныхъ раздира́етсѧ, и҆ со́лнце лꙋчы̀ своѧ̑ скрыва́етъ, влⷣкꙋ зрѧ̀ распина́ема. (л. _ꙋ҃м ѡ҆б.)

Законополо́жницы i҆и҃лєвы, i҆ꙋде́є и҆ фарiсе́є, ли́къ а҆пⷭ҇льскiй вопiе́тъ къ ва́мъ: сѐ хра́мъ, є҆го́же вы̀ разори́сте, сѐ а҆́гнецъ, є҆го́же вы̀ распѧ́сте, и҆ гро́бꙋ преда́сте: но вла́стiю свое́ю воскре́се, не льсти́тесѧ i҆ꙋде́є: то́й бо є҆́сть, и҆́же въ мо́ри сп҃сы́й, и҆ въ пꙋсты́ни пита́вый. то́й є҆́сть живо́тъ, и҆ свѣ́тъ, и҆ ми́ръ мíрови.

Сла́ва, бг҃оро́диченъ: Ра́дꙋйсѧ врата̀ цр҃ѧ̀ сла́вы, ꙗ҆̀же вы́шнiй є҆ди́нъ про́йде, и҆ па́ки запечатлѣ̑нна ѡ҆ста́ви, во сп҃се́нiе дꙋ́шъ на́шихъ.

И҆ ны́нѣ, то́йже.

Сѣда́ленъ, гла́съ и҃: Е҆гда̀ предста́лъ є҆сѝ каiа́фѣ бж҃е, и҆ преда́лсѧ є҆сѝ пiла́тꙋ сꙋдiѐ, нбⷭ҇ныѧ си̑лы ѿ стра́ха поколеба́шасѧ. є҆гда́ же возне́слсѧ є҆сѝ на дре́во, посредѣ̀ двою̀ разбѡ́йникꙋ, вмѣни́лсѧ є҆сѝ съ беззако́нными безгрѣ́шне, за є҆́же сп҃стѝ человѣ́ка: неsло́биве гдⷭ҇и, сла́ва тебѣ̀.

Сла́ва, и҆ ны́нѣ, то́йже.

Е҆ѵⷢ҇лiе є҃-е, ѿ матѳе́а, зача́ло ра҃_i: Во вре́мѧ ѻ҆́но, ви́дѣвъ i҆ꙋ́да преда́вый i҆и҃са: Коне́цъ: Понестѝ крⷭ҇тъ є҆гѡ̀.

А҆нтiфѡ́нъ г҃_i, гла́съ s҃:

Собра́нiе i҆ꙋде́йское ѹ҆ пiла́та и҆спроси́ша распѧ́ти тѧ̀ гдⷭ҇и: вины́ бо въ тебѣ̀ не ѡ҆брѣ́тше, пови́ннаго вара́ввꙋ свободи́ша, и҆ тебѐ првⷣнаго ѡ҆сꙋди́ша, скве́рнагѡ ѹ҆бíйства грѣ́хъ наслѣ́довавше. но да́ждь и҆̀мъ гдⷭ҇и воздаѧ́нiе и҆́хъ, ꙗ҆́кѡ тщє́тнымъ на тѧ̀ поꙋчи́шасѧ.

Е҆гѡ́же всѧ̑ ѹ҆жаса́ютсѧ и҆ трепе́щꙋтъ, и҆ всѧ́къ ѧ҆зы́къ пое́тъ, хрⷭ҇та̀ бж҃iю си́лꙋ и҆ бж҃iю премꙋ́дрость, сщ҃е́нницы за лани́тꙋ ѹ҆да́риша, и҆ да́ша є҆мꙋ̀ же́лчь: и҆ всѧ̑ пострада́ти и҆зво́ли, сп҃сти́ ны хотѧ̀ ѿ беззако́нiй на́шихъ свое́ю кро́вiю, ꙗ҆́кѡ чл҃вѣколю́бецъ. (л. _ꙋм҃а)

Сла́ва, бг҃оро́диченъ: Бцⷣе, ро́ждшаѧ сло́вомъ па́че сло́ва, созда́телѧ своего̀, того̀ молѝ сп҃стѝ дꙋ́шы на́шѧ.

И҆ ны́нѣ, то́йже.

А҆нтiфѡ́нъ д҃_i, гла́съ и҃:

Гдⷭ҇и, и҆́же разбо́йника спꙋ́тника прiе́мый, въ кро́ви рꙋ́цѣ ѡ҆скверни́вшаго, и҆ на́съ съ ни́мъ причтѝ, ꙗ҆́кѡ бл҃гъ и҆ чл҃вѣколю́бецъ.

Ма́лъ гла́съ и҆спꙋстѝ разбо́йникъ на крⷭ҇тѣ̀, ве́лiю вѣ́рꙋ ѡ҆брѣ́те, во є҆ди́номъ мгнове́нiи сп҃се́сѧ, и҆ пе́рвый ра̑йскаѧ врата̀ ѿве́рзъ вни́де: и҆́же тогѡ̀ покаѧ́нiе воспрiе́мый, гдⷭ҇и, сла́ва тебѣ̀.

Сла́ва, бг҃оро́диченъ: Ра́дꙋйсѧ, а҆́гг҃ломъ ра́дость мíра прiе́мшаѧ. ра́дꙋйсѧ, ро́ждшаѧ творца̀ твоего̀ и҆ гдⷭ҇а. ра́дꙋйсѧ, сподо́бльшаѧсѧ бы́ти мт҃и бж҃iѧ.

И҆ ны́нѣ, то́йже.

А҆нтiфѡ́нъ є҃_i, гла́съ s҃:

Дне́сь виси́тъ на дре́вѣ, и҆́же на вода́хъ зе́млю повѣ́сивый: вѣнце́мъ ѿ те́рнiѧ ѡ҆блага́етсѧ, и҆́же а҆́гг҃лѡвъ цр҃ь: въ ло́жнꙋю багрѧни́цꙋ ѡ҆блача́етсѧ, ѡ҆дѣва́ѧй нб҃о ѻ҆́блаки: заꙋше́нiе прiѧ́тъ, и҆́же во i҆ѻрда́нѣ свободи́вый а҆да́ма: гвоздьмѝ пригвозди́сѧ жени́хъ цр҃ко́вный: копiе́мъ прободе́сѧ сн҃ъ дв҃ы. покланѧ́емсѧ стрⷭ҇те́мъ твои̑мъ хрⷭ҇тѐ: покланѧ́емсѧ стрⷭ҇те́мъ твои̑мъ хрⷭ҇тѐ: покланѧ́емсѧ стрⷭ҇те́мъ твои̑мъ хрⷭ҇тѐ, покажѝ на́мъ и҆ сла́вное твоѐ воскрⷭ҇нiе.

Не ꙗ҆́кѡ i҆ꙋде́є пра́зднꙋемъ, и҆́бо па́сха на́ша за ны̀ пожре́сѧ хрⷭ҇то́съ: но ѡ҆чи́стимъ са́ми себѐ ѿ всѧ́кiѧ скве́рны, и҆ чи́стѣ помо́лимсѧ є҆мꙋ̀: воскрⷭ҇нѝ гдⷭ҇и, сп҃сѝ на́съ, ꙗ҆́кѡ чл҃вѣколю́бецъ.

Крⷭ҇тъ тво́й гдⷭ҇и жи́знь и҆ застꙋпле́нiе лю́демъ твои̑мъ є҆́сть, и҆ на́нь надѣ́ющесѧ, тебѐ распѧ́таго бг҃а на́шего пое́мъ, поми́лꙋй на́съ. (л. _ꙋм҃а ѡ҆б.)

Сла́ва, бг҃оро́диченъ: Ви́дѧщи тѧ̀ ви́сима хрⷭ҇тѐ, тебѐ ро́ждшаѧ, вопiѧ́ше: что̀ стра́нное є҆́же ви́ждꙋ та́инство, сн҃е мо́й; ка́кѡ на дре́вѣ ѹ҆мира́еши пло́тiю водрꙋже́нъ, жи́зни пода́телю;

И҆ ны́нѣ, то́йже.

Сѣда́ленъ, гла́съ д҃: И҆скꙋпи́лъ ны̀ є҆сѝ ѿ клѧ́твы зако́нныѧ, честно́ю твое́ю кро́вiю, на крⷭ҇тѣ̀ пригвозди́всѧ, и҆ копiе́мъ пробо́дсѧ, безсме́ртiе и҆сточи́лъ є҆сѝ человѣ́кѡмъ, сп҃се на́шъ сла́ва тебѣ̀.

Сла́ва, и҆ ны́нѣ, то́йже.

Е҆ѵⷢ҇лiе s҃-е, ѿ ма́рка, зача́ло ѯ҃з: Во вре́мѧ ѻ҆́но, во́ини ведо́ша i҆и҃са: Коне́цъ: Да ви́димъ, и҆ вѣ́рꙋ и҆́мемъ є҆мꙋ̀.

Та́же бл҃жє́нны поста́вимъ стiхѡ́въ и҃, гла́съ д҃:

Во црⷭ҇твiи твое́мъ помѧнѝ на́съ гдⷭ҇и, є҆гда̀ прiи́деши во црⷭ҇твiи твое́мъ.

Бл҃же́ни ни́щiи дх҃омъ, ꙗ҆́кѡ тѣ́хъ є҆́сть црⷭ҇тво нбⷭ҇ное.

Бл҃же́ни пла́чꙋщiи, ꙗ҆́кѡ тíи ѹ҆тѣ́шатсѧ.

Бл҃же́ни кро́тцыи, ꙗ҆́кѡ тíи наслѣ́дѧтъ зе́млю.

Бл҃же́ни а҆́лчꙋщiи и҆ жа́ждꙋщiи пра́вды, ꙗ҆́кѡ тíи насы́тѧтсѧ.

Дре́вомъ а҆да́мъ раѧ̀ бы́сть и҆зселе́нъ, дре́вомъ же крⷭ҇тнымъ разбо́йникъ въ ра́й всели́сѧ. ѻ҆́въ ѹ҆́бѡ вкꙋ́шъ, за́повѣдь ѿве́рже сотво́ршагѡ, ѻ҆́въ же сраспина́емь, бг҃а тѧ̀ и҆сповѣ́да таѧ́щагосѧ: помѧнѝ и҆ на́съ во црⷭ҇твiи твое́мъ.

Бл҃же́ни млⷭ҇тивiи, ꙗ҆́кѡ тíи поми́ловани бꙋ́дꙋтъ.

Зако́нꙋ творца̀ ѿ ѹ҆ченика̀ кꙋпи́ша беззако́ннiи, и҆ ꙗ҆́кѡ законопрестꙋ́пника, того̀ пiла́товꙋ сꙋди́щꙋ предста́виша, зовꙋ́ще: распнѝ, въ пꙋсты́ни си̑мъ маннода́вшаго. мы́ же првⷣнагѡ разбо́йника подража́вше, вѣ́рою зове́мъ: помѧнѝ и҆ на́съ сп҃се, во црⷭ҇твiи твое́мъ. (л. _ꙋм҃в)

Бл҃же́ни чи́стiи се́рдцемъ, ꙗ҆́кѡ тíи бг҃а ѹ҆́зрѧтъ.

Бг҃оꙋбíйцъ собо́ръ, i҆ꙋде́йскiй ꙗ҆зы́къ беззако́нный, къ пiла́тꙋ неи́стовнѣ зовы́й, и҆ глаго́лаше: распнѝ хрⷭ҇та̀ непови́ннаго, вара́ввꙋ же па́че на́мъ ѿпꙋстѝ. мы́ же вѣща́имъ къ немꙋ̀ разбо́йника бл҃горазꙋ́мнагѡ гла́съ: помѧнѝ и҆ на́съ сп҃се, во црⷭ҇твiи твое́мъ.

Бл҃же́ни миротво́рцы, ꙗ҆́кѡ тíи сы́нове бж҃iи нарекꙋ́тсѧ.

Живонѡ́снаѧ твоѧ̑ ре́бра, ꙗ҆́кѡ и҆зꙿ є҆де́ма и҆сто́чникъ и҆сточа̑ющаѧ, цр҃ковь твою̀ хрⷭ҇тѐ, ꙗ҆́кѡ слове́сный напаѧ́етъ ра́й, ѿсю́дꙋ раздѣлѧ́ѧсѧ ꙗ҆́кѡ въ нача̑ла, въ четы́ри є҆ѵⷢ҇лiа, мíръ напаѧ́ѧ, тва́рь веселѧ̀, и҆ ꙗ҆зы́ки вѣ́рнѡ наꙋча́ѧ покланѧ́тисѧ црⷭ҇твiю твоемꙋ̀.

Бл҃же́ни и҆згна́ни пра́вды ра́ди, ꙗ҆́кѡ тѣ́хъ є҆́сть црⷭ҇тво нбⷭ҇ное.

Распѧ́лсѧ є҆сѝ менѐ ра́ди, да мнѣ̀ и҆сточи́ши ѡ҆ставле́нiе: прободе́нъ бы́лъ є҆сѝ въ ре́бра, да ка̑пли жи́зни и҆сточи́ши мѝ: гвоздьмѝ пригвозди́лсѧ є҆сѝ, да а҆́зъ глꙋбино́ю стрⷭ҇те́й твои́хъ къ высотѣ̀ держа́вы твоеѧ̀ ѹ҆вѣрѧ́емь, зовꙋ́ ти: живода́вче хрⷭ҇тѐ, сла́ва крⷭ҇тꙋ̀ сп҃се, и҆ стрⷭ҇ти твое́й.

Бл҃же́ни є҆стѐ, є҆гда̀ поно́сѧтъ ва́мъ, и҆ и҆зженꙋ́тъ, и҆ рекꙋ́тъ всѧ́къ sо́лъ глаго́лъ на вы̀ лжꙋ́ще менѐ ра́ди.

Распина́емꙋ тебѣ̀ хрⷭ҇тѐ, всѧ̀ тва́рь ви́дѧщи трепета́ше, ѡ҆снова̑нiѧ землѝ колеба́хꙋсѧ, стра́хомъ держа́вы твоеѧ̀, свѣти̑ла скрыва́хꙋсѧ, и҆ цр҃ко́внаѧ раздра́сѧ завѣ́са, го́ры вострепета́ша, и҆ ка́менiе разсѣ́десѧ, и҆ разбо́йникъ вѣ́рный зове́тъ съ на́ми сп҃се: є҆́же помѧнѝ во црⷭ҇твiи твое́мъ.

Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша мно́га на нб҃сѣ́хъ.

Рꙋкописа́нiе на́ше на крⷭ҇тѣ̀ растерза́лъ є҆сѝ гдⷭ҇и, и҆ вмѣни́всѧ въ ме́ртвыхъ, та́мошнѧго мꙋчи́телѧ свѧза́лъ (л. _ꙋм҃в ѡ҆б.) є҆сѝ, и҆зба́вль всѣ́хъ ѿ ѹ҆́зъ сме́ртныхъ воскрⷭ҇нiемъ твои́мъ, и҆́мже просвѣти́хомсѧ чл҃вѣколю́бче гдⷭ҇и, и҆ вопiе́мъ тебѣ̀: помѧнѝ и҆ на́съ сп҃се, во црⷭ҇твiи твое́мъ.

Сла́ва: Ѻ҆ц҃а̀, и҆ сн҃а, и҆ дх҃а ст҃а́го, всѝ є҆диномꙋ́дреннѡ вѣ́рнiи славосло́вити досто́йнѡ помо́лимсѧ, є҆ди́ницꙋ бж҃ества̀, въ трiе́хъ сꙋ́щꙋю ѵ҆поста́сѣхъ, неслiѧ́ннꙋ пребыва́ющꙋ, про́стꙋ, нераздѣ́льнꙋ и҆ непристꙋ́пнꙋ, є҆́юже и҆збавлѧ́емсѧ ѻ҆́гненнагѡ мꙋче́нiѧ.

И҆ ны́нѣ, бг҃оро́диченъ: Мт҃рь твою̀ хрⷭ҇тѐ, пло́тiю безсѣ́меннѡ ро́ждшꙋю тѧ̀, и҆ дв҃ꙋ вои́стиннꙋ, и҆ по ржⷭ҇твѣ̀ пребы́вшꙋю нетлѣ́ннꙋ, сiю̀ тебѣ̀ приво́димъ въ мл҃твꙋ влⷣко многомлⷭ҇тиве, прегрѣше́нiй проще́нiю дарова́тисѧ всегда̀ зовꙋ́щымъ: помѧнѝ на́съ сп҃се, во црⷭ҇твiи твое́мъ.

Прокíменъ, гла́съ д҃: Раздѣли́ша ри̑зы моѧ̑ себѣ̀, и҆ ѡ҆ ѻ҆де́жди мое́й мета́ша жре́бiй. Стíхъ: Бж҃е бж҃е мо́й, вонми́ ми, вскꙋ́ю ѡ҆ста́вилъ мѧ̀ є҆сѝ;

Е҆ѵⷢ҇лiе з҃-е, ѿ матѳе́а, зача́ло рг҃_i: Во вре́мѧ ѻ҆́но, прише́дше во́ини: Коне́цъ: Вои́стиннꙋ бж҃iй сн҃ъ бѣ̀ се́й. И҆ полага́етсѧ чте́нiе.

Та́же ѱало́мъ н҃. И҆ посе́мъ є҆ѵⷢ҇лiе и҃-е, ѿ лꙋкѝ, зача́ло ра҃_i: Во вре́мѧ ѻ҆́но, ведѧ́хꙋ со i҆и҃сомъ и҆ и҆́на два̀: Коне́цъ: Ѿ галiле́и зрѧ́щѧ си́хъ.

И҆ а҆́бiе пое́мъ трипѣ́снецъ, творе́нiе господи́на космы̀: i҆рмосы̀ по два́жды, тропарѝ на в҃_i. Послѣдѝ же i҆рмо́съ ѻ҆́ба ли̑ка вкꙋ́пѣ. А҆кростíхiсъ, и҆лѝ краегране́сiе трипѣ́снца є҆́сть: Просаввато́н те: є҆́же є҆́сть: Предсꙋббѡ́тiе же. Гла́съ s҃.

Пѣ́снь є҃.

[П] I҆рмо́съ: Къ тебѣ̀ ѹ҆́тренюю, милосе́рдiѧ ра́ди себѐ и҆стощи́вшемꙋ непрело́жнѡ, и҆ до стрⷭ҇те́й безстра́стнѡ прикло́ншемꙋсѧ сло́ве бж҃iй, ми́ръ пода́ждь мѝ па́дшемꙋ, чл҃вѣколю́бче. (л. _ꙋм҃г)

[Р] Ѹ҆мы́вше но́ги, и҆ предꙿѡчи́стившесѧ та́инства причаще́нiемъ бж҃е́ственнагѡ ны́нѣ хрⷭ҇тѐ твоегѡ̀, слꙋжи́телiе ѿ сiѡ́на на є҆леѡ́нскꙋю го́рꙋ вели́кꙋю съ тобо́ю взыдо́ша, пою́ще тѧ̀ чл҃вѣколю́бче.

[О] Зри́те, ре́клъ є҆сѝ, дрꙋ́зи, не бо́йтесѧ: ны́нѣ бо прибли́жисѧ ча́съ, ꙗ҆́тꙋ мѝ бы́ти, и҆ ѹ҆бiе́нꙋ рꙋка́ма беззако́нныхъ: вси́ же расточите́сѧ, менѐ ѡ҆ста́вивше, и҆̀хже соберꙋ̀ проповѣ́дати мѧ̀ чл҃вѣколю́бца.

Конда́къ, гла́съ и҃: На́съ ра́ди распѧ́таго, прiиди́те всѝ воспои́мъ, того́ бо ви́дѣ мр҃íа на дре́вѣ, и҆ глаго́лаше: а҆́ще и҆ распѧ́тiе терпи́ши, ты̀ є҆сѝ сн҃ъ и҆ бг҃ъ мо́й.

I҆́косъ: Своего̀ а҆́гнца а҆́гница зрѧ́щи къ заколе́нiю влеко́ма, послѣ́доваше мр҃íа просте́ртыми власы̀ со и҆нѣ́ми жена́ми, сiѧ̑ вопiю́щи: ка́мѡ и҆́деши ча́до; чесѡ̀ ра́ди ско́рое тече́нiе соверша́еши, є҆да̀ дрꙋгíй бра́къ па́ки є҆́сть въ ка́нѣ галiле́йстѣй, и҆ та́мѡ ны́нѣ тщи́шисѧ, да ѿ воды̀ и҆̀мъ вiно̀ сотвори́ши; и҆дꙋ́ ли съ тобо́ю ча́до, и҆лѝ па́че пождꙋ̀ тебѐ; да́ждь мѝ сло́во сло́ве, не молчѧ̀ мимоидѝ менѐ, чи́стꙋ соблюды́й мѧ̀: ты́ бо є҆сѝ сн҃ъ и҆ бг҃ъ мо́й.

Сѷнаѯа́рь. Стiхѝ на распѧ́тiе:

Живы́й є҆сѝ бж҃е ты̀, и҆ ѹ҆мерщвле́нный на дре́вѣ:

Ѽ мертвечѐ нагíй, и҆ бг҃а жива́гѡ сло́ве!

Стiхѝ на сраспе́ншагосѧ хрⷭ҇тꙋ̀ разбо́йника:

Заключє́ннаѧ ѿве́рзе є҆дє́мскаѧ врата̀,

Вложи́въ разбо́йникъ клю́чь, є҆́же помѧни́ мѧ.

Во ст҃ы́й и҆ вели́кiй пѧто́къ, ст҃ы̑ѧ и҆ сп҃си́тєльныѧ и҆ стра̑шныѧ стрⷭ҇ти соверша́емъ, гдⷭ҇а и҆ бг҃а сп҃са на́шегѡ i҆и҃са хрⷭ҇та̀, ꙗ҆̀же на́съ ра́ди во́лею прiѧ́тъ: ѡ҆плева̑нiѧ, бiє́нiѧ, заꙋшє́нiѧ, доса̑ды, насмѣѧ̑нiѧ, багрѧ́нꙋю ѻ҆де́ждꙋ, тро́сть, гꙋ́бꙋ, ѻ҆́цетъ, гвѡ́здiѧ, копiѐ, и҆ по си́хъ всѣ́хъ, крⷭ҇тъ и҆ сме́рть: ꙗ҆̀же всѧ̑ въ пѧто́къ (л. _ꙋм҃г ѡ҆б.) содѣ́ѧшасѧ. По внегда́ бо на три́десѧтихъ сре́бреницѣхъ, ѿ дрꙋ́га и҆ ѹ҆ченика̀ про́данъ бы́въ предаде́сѧ, пре́жде ко а҆́ннѣ ѿво́дитсѧ а҆рхiере́ю, и҆́же посыла́етъ є҆го̀ къ каiа́фѣ: и҆дѣ́же ѡ҆плева́нъ бы́сть, и҆ заꙋша́емь по лани́тѣ, кꙋ́пнѡ же порꙋга́емь и҆ посмѣва́емь, слы́шаше: прорцы̀ на́мъ хрⷭ҇тѐ, кто́ є҆сть ѹ҆да́ривый тѧ̀; Та́мѡ же и҆ лжесвидѣ́тели прiидо́ша ѡ҆клевета́ющiи, ꙗ҆́кѡ речѐ: разоритѐ хра́мъ се́й, и҆ тремѝ де́ньми воздви́гнꙋ и҆̀: и҆ ꙗ҆́кѡ речѐ себѐ сн҃а бж҃iѧ, є҆гда̀ и҆ а҆рхiере́й хꙋлы̀ не терпѧ̀, ри́зꙋ свою̀ растерза̀. Ѹ҆́трꙋ же бы́вшꙋ, ѿво́дитсѧ къ пiла́тꙋ въ претѡ́ръ: и҆ тíи не внидо́ша, глаго́летъ, да не ѡ҆сквернѧ́тсѧ, но да ꙗ҆дѧ́тъ па́схꙋ. Па́схꙋ же ве́сь пра́здникъ глаго́летъ, и҆лѝ и҆ тогда̀ бы́сть, ꙗ҆́коже подоба́ше: хрⷭ҇то́съ же пре́жде є҆ди́нагѡ днѐ сiю̀ сотворѝ зако́ннꙋю па́схꙋ, сзакла́тисѧ хотѧ̀ въ пѧто́къ. И҆зше́дъ же пiла́тъ, вопроша́етъ ѧ҆̀: ѡ҆ чесо́мъ є҆го̀ ѡ҆глаго́лꙋютъ; и҆ поне́же ничто́же подо́бно ѡ҆брѣ́те во ѡ҆глаго́ланiи, посыла́етъ є҆го̀ къ каiа́фѣ. Ѻ҆́нъ же па́ки къ пiла́тꙋ, и҆́бо то́й бѣ̀ на є҆гѡ̀ ѹ҆бíйство ѹ҆стремлѧ́ѧйсѧ. Ѻ҆́нъ же глаго́летъ: поими́те є҆го̀ вы̀ и҆ распни́те, и҆ по зако́нꙋ ва́шемꙋ сꙋди́те. Ѻ҆ни́ же па́ки глаго́лютъ: не досто́итъ на́мъ ѹ҆би́ти никого́же, распѧ́ти пiла́та поѻщрѧ́юще. Вопроша́етъ же хрⷭ҇та̀ пiла́тъ: а҆́ще цр҃ь i҆ꙋде́ѡвъ є҆́сть; Ѻ҆́нъ же не и҆сповѣ́дꙋетъ, но вѣ́чный: не бо̀ ѿ мíра сегѡ̀ моѐ црⷭ҇тво, глаго́летъ. Хотѧ́ же ѿрѣши́ти є҆го̀ пiла́тъ, пе́рвѣе ѹ҆́бѡ ѻ҆́нѣмъ глаго́летъ, ни є҆ди́ныѧ на него̀ вины̀ бл҃голи́чныѧ ѡ҆брѣта́ти. Та́же є҆ди́наго на кíйждо пра́здникъ свѧ́знѧ ѻ҆бы́чай ѿрѣша́ти предлага́етъ: и҆̀мже ѹ҆го́денъ вара́вва па́че хрⷭ҇та̀ мни́тсѧ. Пiла́тъ же i҆ꙋде́ѡмъ да́рꙋѧй, би́въ i҆и҃са пре́жде, и҆зво́дитъ съ во́ины, во ѡ҆дѣѧ́нiе ѡ҆болче́на червле́ное, терно́вымъ же вѣнце́мъ ѡ҆бложе́на, и҆ въ десни́цꙋ є҆гѡ̀ тро́сть вложи́въ, рꙋга́ема же ѿ вѡ́инъ, ра́дꙋйсѧ, глаго́лющихъ, цр҃ю̀ i҆ꙋде́йскiй. Ѻ҆ба́че си́це ко бл҃года́ти порꙋга́всѧ, па́ки глаго́летъ пiла́тъ: ни є҆ди́нꙋ же сме́рти винꙋ̀ ѡ҆брѣта́ю въ не́мъ. Ѻ҆ни́ же, но мы̀ є҆го̀ ѹ҆мꙋ́чимъ, глаго́люще, ꙗ҆́кѡ себѐ и҆менꙋ́етъ сн҃а бж҃iѧ. Си̑мъ (л. _ꙋм҃д) же глаго́лємымъ, i҆и҃съ молча́ше, наро́дъ же крича́ше къ пiла́тꙋ: распнѝ, распнѝ є҆го̀. Безче́стною бо сме́ртiю ѡ҆бложи́ти є҆го̀ хотѧ́хꙋ, да ѿ среды̀ бл҃гꙋ́ю є҆гѡ̀ па́мѧть сотворѧ́тъ. Пiла́тъ же, а҆́ки бы срамлѧ́ѧ и҆̀хъ, глаго́летъ: цр҃ѧ́ ли ва́шегѡ распнꙋ̀; Ѻ҆ни́ же не и҆мѣ́ти глаго́лютъ и҆́нагѡ цр҃ѧ̀, но ке́сарѧ. Поне́же бо хꙋлꙋ̀ ре́кше, ничто́же ѹ҆спѣ́ша, на ке́сарѧ возно́сѧтъ, да понѐ си́це неи́стовство и҆спо́лнѧтъ. Глаго́лютъ бо: всѧ́къ и҆́же царѧ̀ себѐ творѧ́й, прерѣкꙋ́етъ ке́сарю. Въ си́хъ же сꙋ́щымъ, жена̀ къ пiла́тꙋ посла̀, сны̀ стра́шными ѹ҆боѧ́вшисѧ, ничто́же, глаго́лющи, тебѣ̀ и҆ пра́ведникꙋ ѻ҆́номꙋ: ѹ҆же́ бо є҆гѡ̀ ра́ди мнѡ́гаѧ въ нощѝ пострада́хъ: и҆ то́й ѹ҆мы́всѧ, кро́ве ѻ҆́нагѡ винꙋ̀ ѿража́етъ. Ѻ҆ни́ же крича́хꙋ: кро́вь є҆гѡ̀ на на́съ, и҆ на ча̑да на̑ша: а҆́ще сего̀ ѡ҆ста́виши свобо́дна, нѣ́си дрꙋ́гъ ке́сарю. Сегѡ̀ ѹ҆́бѡ ѹ҆боѧ́всѧ пiла́тъ, а҆́ще и҆ ѻ҆па́снѡ того̀ вѣ́дый непови́нна, крⷭ҇тномꙋ ѡ҆сꙋжде́нiю и҆здае́тъ, ѿрѣши́въ вара́ввꙋ. Сiе́ же ви́дѣвъ i҆ꙋ́да, сре́бреники пове́ргъ, ѿхо́дитъ, и҆ ѿше́дъ ѹ҆давле́нiю себѐ предадѐ, на дре́вѣ ѡ҆бѣ́сивсѧ, послѣди́ же sѣлѡ̀ надꙋ́всѧ растерза́етсѧ. Во́ини ѹ҆́бѡ тро́стiю по главѣ̀ є҆гѡ̀ порꙋга́вше, ѡ҆бременѧ́ютъ є҆мꙋ̀ крⷭ҇тъ. та́же ѿ кѷринíи сíмѡна понꙋ́дивше, крⷭ҇тъ понестѝ задѣва́ютъ. Ѡ҆ часѣ́ же тре́тiемъ на ло́бнѣмъ мѣ́стѣ бы́вше, та́мѡ распина́ютъ є҆го̀, ѿѻбою́дꙋ томꙋ̀ и҆ дрꙋга̑ѧ два̀ разбѡ́йника ѡ҆бѣ́сивше, да и҆ ѻ҆́нъ ꙗ҆́кѡ sлодѣ́й вмѣни́тсѧ. Хꙋ́дости же ра́ди, раздѣле́нiе во́ини ри́замъ є҆гѡ̀ полага́ютъ, жре́бiемъ же нешве́нꙋю є҆гѡ̀ ѻ҆де́ждꙋ даю́тъ, всѧ́кое доса́ды премно́жество дѣ́лающе. Не сiѧ̑ же то́чiю, но и҆ на крⷭ҇тѣ̀ сꙋ́щꙋ рꙋга́ющесѧ глаго́лахꙋ: ѹ҆а̀, разорѧ́ѧй хра́мъ, и҆ тремѝ де́ньми созида́ѧй, сп҃сѝ са́мъ себѐ. И҆ па́ки: и҆ны̑ѧ сп҃сѐ, себе́ ли не мо́жетъ сп҃стѝ; И҆ па́ки: а҆́ще цр҃ь i҆и҃левъ є҆́сть, да сни́детъ ны́нѣ со крⷭ҇та̀, и҆ вѣ́рꙋемъ въ него̀. И҆ ѹ҆́бѡ а҆́ще и҆́стинꙋ глаго́лахꙋ, подоба́ше несꙋмнѣ́ннѡ къ немꙋ̀ пристꙋпи́ти: не то́чiю бо i҆и҃левъ цр҃ь познава́шесѧ, но и҆ всегѡ̀ мíра. Что́ бо хотѧ́ше, є҆́же помрачи́тисѧ со́лнцꙋ на часы̀ трѝ, и҆ посредѣ̀ ѹ҆́бѡ днѐ; да (л. _ꙋм҃д ѡ҆б.) всѣ̑мъ бꙋ́детъ стрⷭ҇ть ꙗ҆вле́на. Е҆́же землѝ трѧсти́сѧ, ка́менiю разсѣда́тисѧ, противоѡбра́зное i҆ꙋде́ѡвъ ѡ҆блича́ющемꙋ: мнѡ́гимъ тѣлесє́мъ воскре́снꙋти, во ѹ҆вѣре́нiе ѻ҆́бщагѡ воскрⷭ҇нiѧ, и҆ въ ꙗ҆вле́нiе стра́ждꙋщагѡ си́лы. Завѣ́сѣ цр҃ко́вной раздира́тисѧ, ꙗ҆́кѡ хра́мꙋ ꙗ҆рѧ́щꙋсѧ, за є҆́же въ не́мъ стра́ждꙋщемꙋ сла́вимꙋ, и҆ мнѡ́гимъ ѿкрыва́ющꙋ незри̑маѧ. Въ тре́тiй ѹ҆́бѡ ча́съ распѧ́тсѧ хрⷭ҇то́съ, ꙗ҆́коже бж҃е́ственный ма́ркъ глаго́летъ: ѿ шеста́гѡ же часа̀ до девѧ́тагѡ тьма̀ бы́сть, є҆гда̀ и҆ ло́ггiнъ со́тникъ пресла̑внаѧ ви́дѣвъ, и҆ па́че со́лнца вельмѝ воззва̀: вои́стиннꙋ сн҃ъ бѣ̀ бж҃iй се́й! Ѿ разбо́йникѡвъ ѹ҆́бѡ є҆ди́нъ досажда́ше i҆и҃сꙋ, дрꙋгíй же возбранѧ́ше є҆мꙋ̀ претѧ̀ запрети́тельнѣйше, и҆ хрⷭ҇та̀ сн҃а бж҃iѧ и҆сповѣ́дꙋетъ: вѣ́рѣ же є҆гѡ̀ сп҃съ воздаѧ̀, є҆́же съ собо́ю въ раѝ ѡ҆бѣщава́етъ пребыва́нiе. Всѧ́кой ѹ҆́бѡ доса́дѣ на не́мъ и҆спо́лншейсѧ, пiла́тъ и҆ тíтлъ надписа̀ на не́мъ глаго́лющь: i҆и҃съ назарѧни́нъ, цр҃ь i҆ꙋде́йскiй. А҆́ще и҆ ѻ҆нѝ возбранѧ́хꙋ не писа́ти си́це, но ꙗ҆́кѡ ѻ҆́нъ речѐ си́це, пiла́тъ же є҆́же писа́хъ, писа́хъ, па́ки проти́вꙋ речѐ. Та́же сп҃сꙋ возре́кшꙋ, жа́ждꙋ: ѵ҆ссѡ́пъ со ѻ҆́цтомъ є҆мꙋ̀ растворѧ́ютъ. И҆ ре́къ: соверши́шасѧ, прекло́нь главꙋ̀, предадѐ дх҃ъ. Всѣ̑мъ же ѿше́дшымъ, мт҃и є҆гѡ̀ предстоѧ́ше ѹ҆ крⷭ҇та̀, и҆ сестра̀ є҆ѧ̀ марíа клеѡ́пова, ю҆́же i҆а́кѡвъ родѝ, клеѡ́пѣ безча́днꙋ ѹ҆ме́ршꙋ, є҆ще́ же и҆ i҆ѡа́ннъ люби́мый є҆мꙋ̀ ѹ҆ч҃нкъ. Неразꙋ́мнiи ѹ҆́бѡ i҆ꙋде́є, нижѐ на крⷭ҇тѣ̀ тѣлесѐ зрѣ́ти довлѣ́еми, проси́ша пiла́та, поне́же вели́кiй бѣ̀ де́нь па́схи, и҆ пѧто́къ, да ѡ҆сꙋжде́нныхъ го́лєни сокрꙋша́тсѧ, ꙗ҆́кѡ да скорѣ́е сме́рть прiи́детъ. И҆ ѻ҆́вѣхъ ѹ҆́бѡ го́лєни сокрꙋши́ша, є҆ще́ бо жи́ви бѧ́хꙋ: на i҆и҃са же прише́дше, ꙗ҆́кѡ ви́дѣша є҆го̀ ѹ҆жѐ ѹ҆ме́рша, є҆́же сокрꙋши́ти ѹ҆́бѡ, ѡ҆ста́виша. Е҆ди́нъ же нѣ́кто во́инѡвъ, ло́ггiнъ зово́мый, безꙋ̑мнымъ ѹ҆гожда́ѧ, воздви́гъ копiѐ, въ десна̑ѧ ре́бра пробода́етъ хрⷭ҇та̀: и҆ а҆́бiе и҆зы́де кро́вь и҆ вода̀, ѻ҆́во ѹ҆́бѡ ꙗ҆́кѡ человѣ̑ка, ѻ҆́во же ꙗ҆́кѡ па́че человѣ́ка. И҆лѝ, кро́вь ѹ҆́бѡ бж҃е́ственныхъ ра́ди ѡ҆сщ҃е́нiй прича́стiѧ, вода́ же кр҃ще́нiѧ ра́ди. То́й бо двоето́чный и҆сто́чникъ вои́стиннꙋ, є҆́же по на́мъ содержи́тъ та́инство: сiѧ̑ и҆ i҆ѡа́ннъ ви́дѣвъ свидѣ́тельствова, и҆ и҆́стинно є҆́сть свидѣ́тельство є҆гѡ̀, ꙗ҆́кѡ предстоѧ̀ при всѣ́хъ, и҆ ви́дѧ пи́шетъ: и҆ ꙗ҆́кѡ а҆́ще бы лѡ́жнаѧ и҆мѣ́лъ глаго́лати, не бы̀ на безче́стiе ѹ҆чи́телю непщꙋ́ємаѧ списа́лъ. Семꙋ̀, глаго́лютъ, тогда̀ сꙋ́щꙋ, сосꙋ́домъ нѣ́кимъ ѿ живото́чныхъ ре́бръ бж҃е́ственнꙋю и҆ прест҃ꙋ́ю кро́вь прiѧ́ти. Си̑мъ же та́кѡ преесте́ственнѡ содѣ̑ѧнымъ, поне́же къ ве́черꙋ бѧ́ше ѹ҆жѐ, i҆ѡ́сифъ и҆́же ѿ а҆рiмаѳе́а и҆схо́дитъ, ѹ҆ч҃нкъ пре́жде, ꙗ҆́коже про́чiи, ѹ҆тае́нный, и҆ къ пiла́тꙋ прише́дъ со дерзнове́нiемъ, ꙗ҆́кѡ зна́емꙋ сꙋ́щꙋ, про́ситъ тѣ́ло i҆и҃сово: ѻ҆́нъ же взѧ́ти повелѣва́етъ. И҆ ѹ҆́бѡ съ крⷭ҇та̀ сiѐ сне́мъ всебл҃гоговѣ́йнѡ положѝ. И҆ ѹ҆жѐ прише́дшей но́щи, прихо́дитъ нiкоди́мъ, носѧ̀ смѵ́рны и҆ а҆лѡ́й, нѣ́кое смѣше́нiе, состро́еное вре́менемъ, и҆ плащани́цею ѡ҆бви́вше, ꙗ҆́коже ѻ҆бы́чай бѣ̀ i҆ꙋде́ѡмъ твори́ти, бли́зꙋ положи́ша, во и҆зсѣ́ченномъ ѿ ка́мене гро́бѣ i҆ѡ́сифовѣ, и҆дѣ́же никто́же пре́жде лежа̀, да не хрⷭ҇тꙋ̀ воскрⷭ҇шꙋ, и҆но́мꙋ воскрⷭ҇нiе напи́шꙋтъ. Смѣше́нiю же а҆лѡ́а и҆ смѵ́рны, прилѣпи́тєльнымъ сꙋ́щымъ, є҆ѵⷢ҇лíстъ воспомѧнꙋ̀, да є҆гда̀ ви́дѧтъ плащани́цꙋ и҆ сꙋда́рь, во гро́бѣ ѡ҆ста́влєны не непщꙋ́ютъ ѹ҆кра́денꙋ є҆мꙋ̀ бы́ти: ка́кѡ бо свобо́дѣ толи́цѣй не сꙋ́щей, ꙗ҆́коже и҆ ѿто́ргнꙋти ѻ҆́наѧ си́це всаждє́ннаѧ пло́ти; Сiѧ̑ всѧ̑ пресла́внѡ бы̑вшаѧ въ тогда́шнее пѧтка̀ вре́мѧ, и҆ на́мъ си́хъ всѣ́хъ па́мѧть твори́ти съ сокрꙋше́нiемъ се́рдца и҆ ѹ҆миле́нiемъ, бг҃оно́снiи ѻ҆тцы̀ повелѣ́ша. Вѣ́домо же ѹ҆́бѡ, ꙗ҆́кѡ въ шесты́й де́нь седми́цы, ꙗ҆́вѣ въ пѧто́къ распѧ́тсѧ гдⷭ҇ь, зане́же и҆ въ шесты́й де́нь и҆знача́ла созда́тисѧ человѣ́кꙋ. Но и҆ въ шесты́й ча́съ днѐ на крⷭ҇тѣ̀ повѣ́шенъ бы́сть: занѐ въ то́й ча́съ, ꙗ҆́коже глаго́лютъ, и҆ а҆да́мъ на ѿрече́нное дре́во рꙋ́цѣ просте́ръ коснꙋ́сѧ, и҆ ѹ҆́мре: подоба́ше бо во́ньже ча́съ сокрꙋше́нꙋ, въ то́й па́ки возсозда́тисѧ. Въ вертогра́дѣ же, ꙗ҆́кѡ и҆ а҆да́мъ въ раѝ. Го́рькое питiѐ: вкꙋше́нiе ѡ҆бразова́ше. Заꙋше́нiе: на́шꙋ свобо́дꙋ ꙗ҆влѧ́ше. Ѡ҆плева́нiе, и҆ безче́стное ѡ҆бвожде́нiе: є҆́же ѡ҆ на́съ че́сть. Терно́вый вѣне́цъ: клѧ́твы ꙗ҆́же на на́съ ѿгна́нiе. Багрѧ́наѧ ѻ҆де́жда: за кѡ́жаныѧ ри̑зы, и҆ за є҆́же на на́съ ца́рскꙋю ѹ҆́тварь. Гво́здiе: всеконе́чное на́шегѡ грѣха̀ недвиже́нiе. Крⷭ҇тъ: дре́во є҆́же въ раѝ. Пронзє́наѧ рє́бра: а҆да́мово ѡ҆бразова́хꙋ ребро̀, ѿ негѡ́же є҆́ѵа, ѿ неѧ́же престꙋпле́нiе. Копiѐ: пла́менное ѻ҆рꙋ́жiе мнѣ̀ ѿвраща́етъ. И҆зꙿ ре́бръ вода̀: ѡ҆́бразъ кр҃ще́нiѧ. Кро́вь, и҆ тро́сть: и҆́миже на́мъ червле́ными пи́смены ꙗ҆́кѡ цр҃ь, дре́внее ѻ҆те́чество дарова̀ и҆ подписа̀. Глаго́летсѧ ѹ҆́бѡ а҆да́мовѣ главѣ̀ та́мѡ лежа́ти, и҆дѣ́же и҆ хрⷭ҇то́съ глава̀ всѣ́хъ распѧ́тсѧ: крⷭ҇ти́сѧ ѹ҆́бѡ хрⷭ҇то́вою кро́вiю и҆сте́кшею. Ло́бное же мѣ́сто глаго́летсѧ, зане́же въ пото́пѣ восте́кшей внѣ̀ землѝ а҆да́мовѣ главѣ̀, ко́сти то́чiю носи́мѣ бы́ти, ꙗ҆́кѡ нѣ́коемꙋ чꙋ́дꙋ зри́момꙋ, ю҆́же соломѡ́нъ че́стiю пра́ѻтца, со всѣ́мъ свои́мъ во́инствомъ, ка́менiемъ мно́жайшимъ покры̀. Тѣ́мже и҆ мѣ́сто то̀ ѿто́лѣ лiѳострѡто́нъ, сíесть, каменопо́стланное и҆менова́сѧ: Глаго́лютъ ѹ҆́бѡ ст҃ы́хъ и҆зѧ́щнiи, ѿ преда́нiѧ и҆мѣ́ти, и҆ самомꙋ̀ а҆да́мꙋ та́мѡ ѿ а҆́гг҃ла погребе́нꙋ бы́ти. И҆дѣ́же ѹ҆́бѡ трꙋ́пъ, та́мѡ и҆ ѻ҆ре́лъ прiи́де хрⷭ҇то́съ, вѣ́чный цр҃ь, но́вый а҆да́мъ, ве́тхаго и҆ дре́вомъ па́дшаго а҆да́ма, дре́вомъ и҆сцѣлѧ́ѧй. Преесте́ственнымъ, и҆ є҆́же ѡ҆ на́съ неисче́тнымъ твои́мъ бл҃гоꙋтро́бiемъ, хрⷭ҇тѐ бж҃е, поми́лꙋй на́съ, а҆ми́нь.

Пѣ́снь и҃.

[С] I҆рмо́съ: Сто́лпъ sло́бы бг҃опроти́вныѧ, бж҃е́ственнiи ѻ҆́троцы ѡ҆бличи́ша: на хрⷭ҇та́ же шата́ющеесѧ беззако́нныхъ собо́рище, совѣ́тꙋетъ тщє́тнаѧ, ѹ҆би́ти поꙋча́етсѧ, живо́тъ держа́щаго дла́нiю: є҆го́же всѧ̀ тва́рь бл҃гослови́тъ, сла́вѧщи во вѣ́ки.

[А] Ѿ вѣ́ждей ѹ҆ч҃нкѡ́мъ ны́нѣ со́нъ, ре́клъ є҆сѝ хрⷭ҇тѐ, ѿтрѧси́те, въ мл҃твѣ же бди́те, да не въ напа́сть вни́дете, и҆ наипа́че сíмѡне: крѣпча́йшемꙋ бо бо́лiй и҆скꙋ́съ. разꙋмѣ́й мѧ̀ пе́тре: є҆го́же всѧ̀ тва́рь бл҃гослови́тъ, сла́вѧщи во вѣ́ки. (л. _ꙋм҃s)

[В] Скве́рна сло́ва ѹ҆сте́нъ, никогда́же и҆зрекꙋ̀ тебѣ̀ влⷣко, съ тобо́ю ѹ҆мрꙋ̀ ꙗ҆́кѡ бл҃горазꙋ́менъ, а҆́ще и҆ всѝ ѿве́ргꙋтсѧ, возопѝ пе́тръ. ни пло́ть, нижѐ кро́вь, но ѻ҆ц҃ъ тво́й ѿкры́ ми тѧ̀: є҆го́же всѧ̀ тва́рь бл҃гослови́тъ, сла́вѧщи во вѣ́ки.

[В] Глꙋбинꙋ̀ премꙋ́дрости бж҃е́ственныѧ и҆ ра́зꙋма, не всю̀ и҆спыта́лъ є҆сѝ, бе́зднꙋ же мои́хъ сꙋде́бъ не пости́глъ є҆сѝ человѣ́че, гдⷭ҇ь речѐ. пло́ть ѹ҆́бѡ сы́й не хвали́сѧ, три́жды бо ѿве́ржешисѧ менѐ: є҆го́же всѧ̀ тва́рь бл҃гослови́тъ, сла́вѧщи во вѣ́ки.

[А] Ѿрица́ешисѧ сíмѡне пе́тре, є҆́же сотвори́ши ско́рѡ, ꙗ҆́коже рече́сѧ, и҆ къ тебѣ̀ ѻ҆трокови́ца є҆ди́на прише́дши ѹ҆страши́тъ тѧ̀, гдⷭ҇ь речѐ. го́рцѣ прослези́въ, ѡ҆брѧ́щеши мѧ̀ ѻ҆ба́че млⷭ҇тива: є҆го́же всѧ̀ тва́рь бл҃гослови́тъ, сла́вѧщи во вѣ́ки.

Пѣ́снь ѳ҃.

[Т] I҆рмо́съ: Чⷭ҇тнѣ́йшꙋю херꙋвȋмъ, и҆ сла́внѣйшꙋю безꙿ сравне́нiѧ серафȋмъ, безꙿ и҆стлѣ́нiѧ бг҃а сло́ва ро́ждшꙋю, сꙋ́щꙋю бцⷣꙋ тѧ̀ велича́емъ.

[Ѻ] Па́гꙋбное собо́рище бг҃оме́рзкихъ, лꙋка́внꙋющихъ бг҃оꙋбíйцъ со́нмище, предста̀ хрⷭ҇тѐ тебѣ̀, и҆ ꙗ҆́кѡ непра́ведника влеча́ше зижди́телѧ всѣ́хъ, є҆го́же велича́емъ.

[Н] Зако́на не разꙋмѣ́юще нечести́вiи, гласѡ́мъ прⷪ҇ро́чєскимъ поꙋча́ющесѧ вотщѐ, ꙗ҆́кѡ ѻ҆вча̀ влеча́хꙋ тѧ̀ всѣ́хъ влⷣкꙋ, непра́веднѡ закла́ти, є҆го́же велича́емъ.

[Т] Ꙗ҆зы́кѡмъ и҆зда́ннꙋю жи́знь, съ кни́жники ѹ҆би́ти сщ҃е́нницы преда́хꙋ, ѹ҆ѧ́звлени самозави́стною sло́бою, є҆стество́мъ животода́вца, є҆го́же велича́емъ.

[Е] Ѡ҆быдо́ша ꙗ҆́кѡ псѝ мно́зи, и҆ ѹ҆да́риша, цр҃ю̀, лани́тꙋ твою̀ заꙋше́нiемъ, вопроша́хꙋ тѧ̀, тебе́ же ло́жна свидѣ́тельствовахꙋ: и҆ всѧ̑ претерпѣ́въ, всѣ́хъ сп҃слъ є҆сѝ. (л. _ꙋм҃s ѡ҆б.)

Та́же, є҆ѯапостiла́рiй, три́жды:

Разбо́йника бл҃горазꙋ́мнаго, во є҆ди́номъ часѣ̀ ра́еви сподо́билъ є҆сѝ гдⷭ҇и, и҆ менѐ дре́вомъ крⷭ҇тнымъ просвѣтѝ, и҆ сп҃си́ мѧ.

Та́же, є҆ѵⷢ҇лiе ѳ҃, ѿ i҆ѡа́нна, зача́ло ѯ҃а: Во вре́мѧ ѻ҆́но, стоѧ́хꙋ при крⷭ҇тѣ̀ i҆и҃совѣ: Коне́цъ: Воззрѧ́тъ на́нь, є҆го́же прободо́ша.

И҆ а҆́бiе: Всѧ́кое дыха́нiе: На гла́съ г҃, поста́вимъ стiхѝ д҃. И҆ пое́мъ стiхи̑ры самогла́сны трѝ, повторѧ́юще пе́рвый:

Два̀ и҆ лꙋка̑внаѧ сотворѝ, перворожде́нный сы́нъ мо́й i҆и҃ль: менѐ ѡ҆ста́ви и҆сто́чника воды̀ живо́тныѧ, и҆ и҆скопа̀ себѣ̀ кладене́цъ сокрꙋше́нный: менѐ на дре́вѣ распѧ́тъ, вара́ввꙋ же и҆спросѝ, и҆ ѿпꙋстѝ. ѹ҆жасе́сѧ нб҃о ѡ҆ се́мъ, и҆ со́лнце лꙋчы̀ скры̀: ты́ же i҆и҃лю не ѹ҆срами́лсѧ є҆сѝ, но сме́рти мѧ̀ пре́далъ є҆сѝ. ѡ҆ста́ви и҆̀мъ ѻ҆́ч҃е ст҃ы́й, не вѣ́дѧтъ бо, что̀ сотвори́ша.

Кíйждо ѹ҆́дъ ст҃ы́ѧ твоеѧ̀ пло́ти, безче́стiе на́съ ра́ди претерпѣ̀: те́рнiе, глава̀: лицѐ, ѡ҆плева̑нiѧ: чє́люсти, заꙋшє́нiѧ: ѹ҆ста̀ во ѻ҆́цтѣ растворе́ннꙋю же́лчь вкꙋ́сомъ: ѹ҆шеса̀, хꙋлє́нiѧ sлочести̑ваѧ: плещѝ, бiє́нiѧ, и҆ рꙋка̀, тро́сть. всегѡ̀ тѣлесѐ протѧжє́нiѧ на крⷭ҇тѣ̀: чле́нове, гвѡ́здiѧ: и҆ ре́бра, копiѐ. пострада́вый за ны̀, и҆ ѿ страсте́й свободи́вый на́съ, снизше́дый къ на́мъ чл҃вѣколю́бiемъ, и҆ вознесы́й на́съ всеси́льне сп҃се, поми́лꙋй на́съ.

Распе́ншꙋсѧ тѝ хрⷭ҇тѐ, всѧ̀ тва́рь ви́дѧщи трепета́ше, ѡ҆снова̑нiѧ землѝ позыба́шасѧ стра́хомъ держа́вы твоеѧ̀: тебѣ́ бо возне́сшꙋсѧ дне́сь, ро́дъ є҆вре́йскiй поги́бе, цр҃ко́внаѧ завѣ́са раздра́сѧ на дво́е, и҆ ме́ртвiи ѿ гробѡ́въ воскр҃со́ша: со́тникъ ви́дѣвъ чꙋ́до, ѹ҆жасе́сѧ. предстоѧ́щи же мт҃и твоѧ̀ вопiѧ́ше, рыда́ющи мт҃рски: ка́кѡ не (л. _ꙋм҃з) возрыда́ю, и҆ ѹ҆тро́бы моеѧ̀ не бiю̀, зрѧ́щи тѧ̀ на́га ꙗ҆́кѡ ѡ҆сꙋжде́на, на дре́вѣ ви́сѧща; распны́йсѧ и҆ погребы́йсѧ, и҆ воскр҃сы́й и҆зꙿ ме́ртвыхъ, гдⷭ҇и сла́ва тебѣ̀.

Сла́ва, гла́съ s҃: Совлеко́ша съ менѐ ри̑зы моѧ̑, и҆ ѡ҆блеко́ша мѧ̀ въ ри́зꙋ червле́нꙋ, возложи́ша на главꙋ̀ мою̀ вѣне́цъ ѿ те́рнiй, и҆ въ деснꙋ́ю мою̀ рꙋ́кꙋ вда́ша тро́сть, да сокрꙋшꙋ̀ и҆̀хъ, ꙗ҆́кѡ сосꙋ́ды скꙋде́льничи.

И҆ ны́нѣ, гла́съ то́йже: Плещѝ моѧ̑ да́хъ на ра̑ны, лица́ же моегѡ̀ не ѿврати́хъ ѿ заплева́нiй, сꙋди́щꙋ пiла́товꙋ предста́хъ, и҆ крⷭ҇тъ претерпѣ́хъ за сп҃се́нiе мíра.

Та́же є҆ѵⷢ҇лiе i҃-е, ѿ ма́рка, зача́ло ѯ҃ѳ: Во вре́мѧ ѻ҆́но, прiи́де i҆ѡ́сифъ: Коне́цъ: Зрѧ́стѣ, гдѣ̀ є҆го̀ полага́хꙋ. Та́же: Сла́ва въ вы́шнихъ бг҃ꙋ: Сщ҃е́нникъ же є҆ктенiю̀: И҆спо́лнимъ ѹ҆́треннюю мл҃твꙋ: И҆ про́чее по ѻ҆бы́чаю, и҆ по возгла́сѣ: Ꙗ҆́кѡ бг҃ъ млⷭ҇ти: А҆́бiе, є҆ѵⷢ҇лiе а҃_i, ѿ i҆ѡа́нна, зача́ло ѯ҃в: Во вре́мѧ ѻ҆́но, молѝ пiла́та i҆ѡ́сифъ: Коне́цъ: Положи́ста i҆и҃са:

И҆ пое́мъ стiхи̑ры самогла́сны, ѻ҆́ба ли̑ка вкꙋ́пѣ.

Гла́съ а҃: Всѧ̀ тва́рь и҆змѣнѧ́шесѧ стра́хомъ, зрѧ́щи тѧ̀ на крⷭ҇тѣ̀ ви́сима хрⷭ҇тѐ: со́лнце ѡ҆мрача́шесѧ, и҆ землѝ ѡ҆снова̑нiѧ сотрѧса́хꙋсѧ, всѧ̑ сострада́хꙋ созда́вшемꙋ всѧ̑. во́лею на́съ ра́ди претерпѣ́вый, гдⷭ҇и сла́ва тебѣ̀.

Гла́съ в҃: Стíхъ: Раздѣли́ша ри̑зы моѧ̑ себѣ̀, и҆ ѡ҆ ѻ҆де́жди мое́й мета́ша жре́бiй.

Лю́дiе sлочести́вiи и҆ беззако́ннiи, вскꙋ́ю поꙋча́ютсѧ тщє́тнымъ; вскꙋ́ю живота̀ всѣ́хъ на сме́рть ѡ҆сꙋди́ша; ве́лiе чꙋ́до, ꙗ҆́кѡ созда́тель мíра въ рꙋ́ки беззако́нныхъ предае́тсѧ, и҆ на дре́во возвыша́етсѧ чл҃вѣколю́бецъ, да ꙗ҆̀же во а҆́дѣ ю҆́зники свободи́тъ зовꙋ́щыѧ: долготерпѣли́ве гдⷭ҇и сла́ва тебѣ̀. (л. _ꙋм҃з ѡ҆б.)

Стíхъ: Да́ша въ снѣ́дь мою̀ же́лчь, и҆ въ жа́ждꙋ мою̀ напои́ша мѧ̀ ѻ҆́цта.

Дне́сь зрѧ́щи тѧ̀ непоро́чнаѧ дв҃а на крⷭ҇тѣ̀ сло́ве возвыша́ема, рыда́ющи мт҃рнею ѹ҆тро́бою, ѹ҆ѧзвлѧ́шесѧ се́рдцемъ го́рцѣ, и҆ стенѧ́щи болѣ́зненнѡ и҆зꙿ глꙋбины̀ дꙋшѝ, лицѐ со власы̀ терза́ющи. тѣ́мже и҆ пе́рси бiю́щи, взыва́ше жа́лостнѡ: ѹ҆вы̀ мнѣ̀, бж҃е́ственное ча́до, ѹ҆вы̀ мнѣ̀, свѣ́те мíра: что̀ заше́лъ є҆сѝ ѿ ѻ҆́чiю моє́ю а҆́гнче бж҃iй; тѣ́мже вѡ́инства безпло́тныхъ, тре́петомъ содержи́ми бѧ́хꙋ, глаго́люще: непостижи́ме гдⷭ҇и сла́ва тебѣ̀.

Стíхъ: Бг҃ъ же цр҃ь на́шъ пре́жде вѣ́ка, содѣ́ла сп҃се́нiе посредѣ̀ землѝ.

На дре́вѣ ви́дѧщи ви́сима хрⷭ҇тѐ, тебѐ всѣ́хъ зижди́телѧ и҆ бг҃а, безсѣ́меннѡ ро́ждшаѧ тѧ̀, вопiѧ́ше го́рькѡ: сн҃е мо́й, гдѣ̀ добро́та за́йде зра́ка твоегѡ̀; не терплю̀ зрѣ́ти тѧ̀ непра́веднѡ распина́ема: потщи́сѧ ѹ҆̀бо, воста́ни, ꙗ҆́кѡ да ви́жꙋ и҆ а҆́зъ твоѐ и҆зꙿ ме́ртвыхъ тридне́вное воскрⷭ҇нiе.

Сла́ва, гла́съ и҃: Гдⷭ҇и, восходѧ́щꙋ тѝ на крⷭ҇тъ, стра́хъ и҆ тре́петъ нападѐ на тва́рь, и҆ землѝ ѹ҆́бѡ возбранѧ́лъ є҆сѝ поглоти́ти распина́ющихъ тѧ̀, а҆́дꙋ же повелѣва́лъ є҆сѝ и҆спꙋсти́ти ю҆́зники, на ѡ҆бновле́нiе человѣ́кѡвъ, сꙋдiѐ живы́хъ и҆ ме́ртвыхъ, жи́знь прише́лъ є҆сѝ пода́ти, а҆ не сме́рть: чл҃вѣколю́бче сла́ва тебѣ̀.

И҆ ны́нѣ, гла́съ s҃: Ѹ҆жѐ ѡ҆мака́етсѧ тро́сть и҆зрече́нiѧ, ѿ сꙋде́й непра́ведныхъ, i҆и҃съ сꙋди́мь быва́етъ, и҆ ѡ҆сꙋжда́етсѧ на крⷭ҇тъ, и҆ стра́ждетъ тва́рь, на крⷭ҇тѣ̀ ви́дѧщи гдⷭ҇а. но є҆стество́мъ тѣлесѐ, менѐ ра́ди стражда́й бл҃гíй, гдⷭ҇и, сла́ва тебѣ̀. (л. _ꙋм҃и)

Та́же, є҆ѵⷢ҇лiе в҃_i, ѿ матѳе́а, зача́ло рд҃_i: Во ѹ҆́трiй де́нь, и҆́же є҆́сть по пѧтцѣ̀: Коне́цъ: Зна́менавше ка́мень съ кꙋстѡдíею.

Та́же, Бл҃го є҆́сть и҆сповѣ́датисѧ гдⷭ҇ви: Трист҃о́е. По Ѻ҆́ч҃е на́шъ:

Тропа́рь, гла́съ д҃: И҆скꙋпи́лъ ны̀ є҆сѝ ѿ клѧ́твы зако́нныѧ честно́ю твое́ю кро́вiю, на крⷭ҇тѣ̀ пригвозди́всѧ, и҆ копiе́мъ пробо́дсѧ, безсме́ртiе и҆сточи́лъ є҆сѝ человѣ́кѡмъ, сп҃се на́шъ, сла́ва тебѣ̀.

Та́же, є҆ктенiа̀ ѻ҆бы́чнаѧ. И҆ ѿпꙋ́стъ. Пе́рвый же ча́съ не совокꙋплѧ́емъ ны́нѣ, но ѡ҆ второ́мъ часѣ̀ днѐ.



Сказа́нiе часѡ́въ ст҃а́гѡ и҆ вели́кагѡ пѧтка̀,

творе́нiе кѷрíлла, а҆рхiепíскопа а҆леѯандрíйскагѡ.

Ѡ҆ второ́мъ часѣ̀ днѐ кле́плетъ, и҆ ѡ҆блачи́тсѧ сщ҃е́нникъ, и҆ бл҃гослови́вшꙋ є҆мꙋ̀, начина́емъ: Цр҃ю̀ нбⷭ҇ный: Трист҃о́е. Прест҃а́ѧ трⷪ҇це: Ѻ҆́ч҃е на́шъ: Возглаше́нiе: Ꙗ҆́кѡ твоѐ є҆́сть црⷭ҇тво: Гдⷭ҇и поми́лꙋй, в҃_i. Сла́ва, и҆ ны́нѣ: Прiиди́те поклони́мсѧ: три́жды. И҆ глаго́лемъ ѱалмы̀ сiѧ̑, ꙗ҆̀же здѣ̀ и҆зꙿѧвлѧ́ютсѧ.

Ѱало́мъ є҃:

Глаго́лы моѧ̑ внꙋшѝ гдⷭ҇и, разꙋмѣ́й зва́нiе моѐ. Вонмѝ гла́сꙋ моле́нiѧ моегѡ̀, цр҃ю̀ мо́й и҆ бж҃е мо́й, ꙗ҆́кѡ къ тебѣ̀ помолю́сѧ гдⷭ҇и. Заꙋ́тра ѹ҆слы́ши гла́съ мо́й, заꙋ́тра предста́нꙋ тѝ, и҆ ѹ҆́зриши мѧ̀. Ꙗ҆́кѡ бг҃ъ не хотѧ́й беззако́нiѧ, ты̀ є҆сѝ: не присели́тсѧ къ тебѣ̀ лꙋка́внꙋѧй, Нижѐ пребꙋ́дꙋтъ беззакѡ́нницы предꙿ ѻ҆чи́ма твои́ма: возненави́дѣлъ є҆сѝ всѧ̑ дѣ́лающыѧ беззако́нiе. Погꙋби́ши всѧ̑ глаго́лющыѧ лжꙋ̀, мꙋ́жа крове́й и҆ льсти́ва гнꙋша́етсѧ гдⷭ҇ь. А҆́зъ же мно́жествомъ млⷭ҇ти твоеѧ̀, вни́дꙋ въ до́мъ тво́й, поклоню́сѧ ко хра́мꙋ ст҃о́мꙋ твоемꙋ̀, въ стра́сѣ твое́мъ. Гдⷭ҇и, наста́ви мѧ̀ пра́вдою (л. _ꙋм҃и ѡ҆б.) твое́ю, вра̑гъ мои́хъ ра́ди и҆спра́ви предꙿ тобо́ю пꙋ́ть мо́й. Ꙗ҆́кѡ нѣ́сть во ѹ҆стѣ́хъ и҆́хъ и҆́стины, се́рдце и҆́хъ сꙋ́етно, гро́бъ ѿве́рстъ горта́нь и҆́хъ, ѧ҆зы́ки свои́ми льща́хꙋ. Сꙋдѝ и҆̀мъ бж҃е, да ѿпадꙋ́тъ ѿ мы́слей свои́хъ, по мно́жествꙋ нече́стiѧ и҆́хъ и҆зри́ни ѧ҆̀, ꙗ҆́кѡ преѡгорчи́ша тѧ̀ гдⷭ҇и. И҆ да возвеселѧ́тсѧ всѝ ѹ҆пова́ющiи на тѧ̀, во вѣ́къ возра́дꙋютсѧ, и҆ всели́шисѧ въ ни́хъ, и҆ похва́лѧтсѧ ѡ҆ тебѣ̀ лю́бѧщiи и҆́мѧ твоѐ. Ꙗ҆́кѡ ты̀ бл҃гослови́ши првⷣника гдⷭ҇и, ꙗ҆́кѡ ѻ҆рꙋ́жiемъ бл҃говоле́нiѧ вѣнча́лъ є҆сѝ на́съ.

Ѱало́мъ в҃:

Вскꙋ́ю шата́шасѧ ꙗ҆зы́цы, и҆ лю́дiе поꙋчи́шасѧ тщє́тнымъ; Предста́ша ца́рiе зе́мстiи, и҆ кнѧ́зи собра́шасѧ вкꙋ́пѣ на гдⷭ҇а и҆ на хрⷭ҇та̀ є҆гѡ̀: Расто́ргнемъ ѹ҆́зы и҆́хъ, и҆ ѿве́ржемъ ѿ на́съ и҆́го и҆́хъ. Живы́й на нб҃сѣ́хъ посмѣе́тсѧ и҆̀мъ, и҆ гдⷭ҇ь порꙋга́етсѧ и҆̀мъ. Тогда̀ возглаго́летъ къ ни̑мъ гнѣ́вомъ свои́мъ, и҆ ꙗ҆́ростiю свое́ю смѧте́тъ ѧ҆̀. А҆́зъ же поста́вленъ є҆́смь цр҃ь ѿ негѡ̀ надꙿ сiѡ́номъ горо́ю ст҃о́ю є҆гѡ̀, Возвѣща́ѧй повелѣ́нiе гдⷭ҇не. гдⷭ҇ь речѐ ко мнѣ̀: сн҃ъ мо́й є҆сѝ ты̀, а҆́зъ дне́сь роди́хъ тѧ̀. Просѝ ѿ менѐ, и҆ да́мъ тѝ ꙗ҆зы́ки достоѧ́нiе твоѐ, и҆ ѡ҆держа́нiе твоѐ концы̀ землѝ. Ѹ҆пасе́ши ѧ҆̀ жезло́мъ желѣ́знымъ, ꙗ҆́кѡ сосꙋ́ды скꙋде́льничи сокрꙋши́ши ѧ҆̀. И҆ ны́нѣ ца́рiе разꙋмѣ́йте, накажи́тесѧ всѝ сꙋдѧ́щiи землѝ. Рабо́тайте гдⷭ҇ви со стра́хомъ, и҆ ра́дꙋйтесѧ є҆мꙋ̀ съ тре́петомъ. Прiими́те наказа́нiе, да не когда̀ прогнѣ́ваетсѧ гдⷭ҇ь, и҆ поги́бнете ѿ пꙋтѝ пра́веднагѡ, є҆гда̀ возгори́тсѧ вско́рѣ ꙗ҆́рость є҆гѡ̀. бл҃же́ни всѝ надѣ́ющiисѧ на́нь.

Ѱало́мъ к҃а:

Бж҃е бж҃е мо́й, вонми́ ми, вскꙋ́ю ѡ҆ста́вилъ мѧ̀ є҆сѝ; дале́че ѿ сп҃се́нiѧ моегѡ̀ словеса̀ грѣхопаде́нiй мои́хъ. (л. _ꙋм҃ѳ) Бж҃е мо́й, воззовꙋ̀ во днѝ, и҆ не ѹ҆слы́шиши, и҆ въ нощѝ, и҆ не въ безꙋ́мiе мнѣ̀. Ты́ же во ст҃ѣ́мъ живе́ши, хвало̀ i҆и҃лева. На тѧ̀ ѹ҆пова́ша ѻ҆тцы̀ на́ши, ѹ҆пова́ша, и҆ и҆зба́вилъ є҆сѝ ѧ҆̀. Къ тебѣ̀ воззва́ша, и҆ сп҃со́шасѧ: на тѧ̀ ѹ҆пова́ша, и҆ не постыдѣ́шасѧ. А҆́зъ же є҆́смь че́рвь, а҆ не человѣ́къ, поноше́нiе человѣ́кѡвъ, и҆ ѹ҆ничиже́нiе люде́й. Всѝ ви́дѧщiи мѧ̀ порꙋга́ша ми сѧ, глаго́лаша ѹ҆стна́ми, покива́ша главо́ю. Ѹ҆пова̀ на гдⷭ҇а, да и҆зба́витъ є҆го̀, да сп҃се́тъ є҆го̀, ꙗ҆́кѡ хо́щетъ є҆го̀. Ꙗ҆́кѡ ты̀ є҆сѝ и҆сто́ргiй мѧ̀ и҆зꙿ чре́ва: ѹ҆пова́нiе моѐ ѿ сосцꙋ̀ ма́тере моеѧ̀. Къ тебѣ̀ приве́рженъ є҆́смь ѿ ложе́снъ, ѿ чре́ва ма́тере моеѧ̀, бг҃ъ мо́й є҆сѝ ты̀. Да не ѿстꙋ́пиши ѿ менѐ: ꙗ҆́кѡ ско́рбь бли́зъ, ꙗ҆́кѡ нѣ́сть помога́ѧй мѝ. Ѡ҆быдо́ша мѧ̀ тельцы̀ мно́зи, ю҆нцы̀ тꙋ́чнiи ѡ҆держа́ша мѧ̀. Ѿверзо́ша на мѧ̀ ѹ҆ста̀ своѧ̑, ꙗ҆́кѡ ле́въ восхища́ѧй и҆ рыка́ѧй. Ꙗ҆́кѡ вода̀ и҆злiѧ́хсѧ, и҆ разсы́пашасѧ всѧ̑ кѡ́сти моѧ̑: бы́сть се́рдце моѐ, ꙗ҆́кѡ во́скъ та́ѧй посредѣ̀ чре́ва моегѡ̀. И҆́зсше ꙗ҆́кѡ скꙋде́ль крѣ́пость моѧ̀, и҆ ѧ҆зы́къ мо́й прильпѐ горта́ни моемꙋ̀, и҆ въ пе́рсть сме́рти све́лъ мѧ̀ є҆сѝ. Ꙗ҆́кѡ ѡ҆быдо́ша мѧ̀ псѝ мно́зи, со́нмъ лꙋка́выхъ ѡ҆держа́ша мѧ̀: и҆скопа́ша рꙋ́цѣ моѝ и҆ но́зѣ моѝ. И҆счето́ша всѧ̑ кѡ́сти моѧ̑, тíи же смотри́ша, и҆ презрѣ́ша мѧ̀. Раздѣли́ша ри̑зы моѧ̑ себѣ̀, и҆ ѡ҆ ѻ҆де́жди мое́й мета́ша жре́бiй. Ты́ же гдⷭ҇и, не ѹ҆далѝ по́мощь твою̀ ѿ менѐ, на застꙋпле́нiе моѐ вонмѝ. И҆зба́ви ѿ ѻ҆рꙋ́жiѧ дꙋ́шꙋ мою̀, и҆ и҆зꙿ рꙋкѝ пе́сiи є҆диноро́днꙋю мою̀. Сп҃си́ мѧ ѿ ѹ҆́стъ льво́выхъ, и҆ ѿ рѡ́гъ є҆диноро́жь смире́нiе моѐ. Повѣ́мъ и҆́мѧ твоѐ бра́тiи мое́й, посредѣ̀ цр҃кве воспою́ тѧ. Боѧ́щiисѧ гдⷭ҇а восхвали́те є҆го̀, всѐ сѣ́мѧ i҆а́кѡвле просла́вите є҆го̀. да ѹ҆бои́тсѧ же ѿ негѡ̀ всѐ сѣ́мѧ (л. _ꙋм҃ѳ ѡ҆б.) i҆и҃лево: Ꙗ҆́кѡ не ѹ҆ничижѝ, нижѐ негодова̀ мл҃твы ни́щагѡ, нижѐ ѿвратѝ лицѐ своѐ ѿ менѐ: и҆ є҆гда̀ воззва́хъ къ немꙋ̀, ѹ҆слы́ша мѧ̀. Ѿ тебѐ похвала̀ моѧ̀, въ цр҃кви вели́цѣй и҆сповѣ́мсѧ тебѣ̀: мл҃твы моѧ̑ возда́мъ предꙿ боѧ́щимисѧ є҆гѡ̀. Ꙗ҆дѧ́тъ ѹ҆бо́зiи, и҆ насы́тѧтсѧ, и҆ восхва́лѧтъ гдⷭ҇а взыска́ющiи є҆го̀, жива̀ бꙋ́дꙋтъ сердца̀ и҆́хъ въ вѣ́къ вѣ́ка. Помѧнꙋ́тсѧ и҆ ѡ҆братѧ́тсѧ ко гдⷭ҇ꙋ всѝ концы̀ землѝ, и҆ покло́нѧтсѧ предꙿ ни́мъ всѧ̑ ѻ҆те́чєствiѧ ꙗ҆зы̑къ. Ꙗ҆́кѡ гдⷭ҇не є҆́сть црⷭ҇твiе, и҆ то́й ѡ҆блада́етъ ꙗ҆зы́ки. Ꙗ҆до́ша и҆ поклони́шасѧ всѝ тꙋ́чнiи землѝ: предꙿ ни́мъ припадꙋ́тъ всѝ низходѧ́щiи въ зе́млю: и҆ дꙋша̀ моѧ̀ томꙋ̀ живе́тъ. И҆ сѣ́мѧ моѐ порабо́таетъ є҆мꙋ̀: возвѣсти́тъ гдⷭ҇ви ро́дъ грѧдꙋ́щiй. И҆ возвѣстѧ́тъ пра́вдꙋ є҆гѡ̀ лю́демъ ро́ждшымсѧ, ꙗ҆̀же сотворѝ гдⷭ҇ь.

Сла́ва, и҆ ны́нѣ, а҆ллилꙋ́iа, три́жды. Гдⷭ҇и поми́лꙋй, три́жды.

Сла́ва, тропа́рь, гла́съ а҃:

Распе́ншꙋсѧ тебѣ̀ хрⷭ҇тѐ, поги́бе мꙋчи́тельство, попра́на бы́сть си́ла вра́жiѧ: ниже́ бо а҆́гг҃лъ, нижѐ человѣ́къ, но са́мъ гдⷭ҇и сп҃слъ є҆сѝ на́съ, сла́ва тебѣ̀.

И҆ ны́нѣ, бг҃оро́диченъ: Что́ тѧ нарече́мъ:

Та́же пое́мъ тропарѝ трѝ ѿ двꙋна́десѧти, повторѧ́юще ѧ҆̀. глаго́лемъ же пе́рвый безꙿ стiха̀, та́кѡ бо твори́мъ и҆ въ про́чихъ часѣ́хъ въ пе́рвый тропа́рь. Во вторы́й же, глаго́летъ наче́ншiй ли́къ стíхъ, и҆ пое́тъ и҆̀. та́же па́ки дрꙋгíй ли́къ стíхъ, и҆ пое́тъ и҆ то́й и҆̀. тре́тiй же глаго́лемъ на Сла́ва, и҆ на И҆ ны́нѣ.

Стiхи́ра самогла́сна пе́рвагѡ часа̀, гла́съ и҃:

Дне́сь цр҃ко́внаѧ завѣ́са, на ѡ҆бличе́нiе беззако́нныхъ раздира́етсѧ, и҆ со́лнце лꙋчы̀ своѧ̑ скрыва́етъ, влⷣкꙋ зрѧ̀ распина́ема. (л. _ꙋ҃н)

И҆ па́ки тꙋ́юже дрꙋгíй ли́къ.

Та́же глаго́летъ стíхъ пе́рвый ли́къ: Вскꙋ́ю шата́шасѧ ꙗ҆зы́цы и҆ лю́дiе поꙋчи́шасѧ тщє́тнымъ;

И҆ пое́мъ настоѧ́щiй тропа́рь:

Ꙗ҆́кѡ ѻ҆вча̀ на заколе́нiе веде́нъ бы́лъ є҆сѝ хрⷭ҇тѐ цр҃ю̀, и҆ ꙗ҆́кѡ а҆́гнецъ неsло́бивый пригвозди́лсѧ є҆сѝ крⷭ҇тꙋ̀, ѿ беззако́нныхъ мꙋже́й, грѣ̑хъ ра́ди на́шихъ чл҃вѣколю́бче.

Стíхъ: Предста́ша ца́рiе зе́мстiи, и҆ кнѧ́зи собра́шасѧ вкꙋ́пѣ на гдⷭ҇а и҆ на хрⷭ҇та̀ є҆гѡ̀.

И҆ пое́тъ па́ки и҆ дрꙋгíй ли́къ то́йже стíхъ. Та́же пе́рвый ли́къ.

Сла́ва: Е҆́мшымъ тѧ̀ беззакѡ́ннымъ, претерпѣва́ѧ, си́це вопiѧ́лъ є҆сѝ гдⷭ҇и: а҆́ще и҆ порази́сте па́стырѧ, и҆ расточи́сте двана́десѧть ѻ҆ве́цъ ѹ҆ч҃нкѝ моѧ̑, можа́хъ вѧ́щши, не́жели двана́десѧте легео́нѡвъ предста́вити а҆́гг҃лѡвъ. но долготерплю̀, да и҆спо́лнѧтсѧ, ꙗ҆̀же ꙗ҆ви́хъ ва́мъ прⷪ҇ро́ки мои́ми, безвѣ̑стнаѧ и҆ та̑йнаѧ: гдⷭ҇и сла́ва тебѣ̀.

И҆ ны́нѣ, па́ки то́йже.

Прокíменъ прⷪ҇ро́чества, гла́съ д҃: Се́рдце є҆гѡ̀ собра̀ беззако́нiе себѣ̀. Стíхъ: Бл҃же́нъ разꙋмѣва́ѧй на ни́ща и҆ ѹ҆бо́га.

Прⷪ҇ро́чества заха́рiина чте́нiе. [Глава̀ а҃_i, ст. _i҃- г҃_i.]

Та́кѡ глаго́летъ гдⷭ҇ь: прiимѝ же́злъ мо́й до́брый, и҆ ѿве́ргꙋ є҆го̀, є҆́же разори́ти завѣ́тъ мо́й, є҆го́же завѣща́хъ ко всѣ̑мъ лю́демъ: и҆ разори́тсѧ въ де́нь ѻ҆́ный, и҆ ѹ҆разꙋмѣ́ютъ ханане́и ѻ҆́вцы храни̑мыѧ мнѣ̀, занѐ сло́во гдⷭ҇не є҆́сть. И҆ рекꙋ̀ къ ни̑мъ: а҆́ще добро̀ предꙿ ва́ми є҆́сть, дади́те мздꙋ̀ мою̀, и҆лѝ ѿрецы́тесѧ: и҆ поста́виша мздꙋ̀ мою̀ три́десѧть сре́брєникъ. И҆ речѐ гдⷭ҇ь ко мнѣ̀: вложѝ ѧ҆̀ въ горни́ло, и҆ смотрѝ а҆́ще (л. _ꙋ҃н ѡ҆б.) и҆скꙋше́но є҆́сть, и҆́мже ѡ҆́бразомъ и҆скꙋше́нъ бы́хъ ѡ҆ ни́хъ. и҆ прiѧ́хъ три́десѧть сре́брєникъ, и҆ вложи́хъ и҆́хъ въ хра́мъ гдⷭ҇нь въ горни́ло.

Та́же а҆по́столъ къ гала́тѡмъ, зача́ло сє҃_i, ѿ полꙋ̀.

Бра́тiе, мнѣ̀ да не бꙋ́детъ хвали́тисѧ, то́кмѡ ѡ҆ крⷭ҇тѣ̀ гдⷭ҇а на́шегѡ i҆и҃са хрⷭ҇та̀, и҆́мже мнѣ̀ мíръ распѧ́сѧ, и҆ а҆́зъ мíрꙋ. Ѡ҆ хрⷭ҇тѣ́ бо i҆и҃сѣ ни ѡ҆брѣ́занiе что̀ мо́жетъ, ни неѡбрѣ́занiе, но нова̀ тва́рь. И҆ є҆ли́цы пра́виломъ си́мъ жи́тельствꙋютъ, ми́ръ на ни́хъ и҆ млⷭ҇ть, и҆ на i҆и҃ли бж҃iи. Про́чее трꙋды̀ да никто́же мѝ дае́тъ: а҆́зъ бо ꙗ҆́звы гдⷭ҇а i҆и҃са на тѣ́лѣ мое́мъ ношꙋ̀. Бл҃года́ть гдⷭ҇а на́шегѡ i҆и҃са хрⷭ҇та̀, со дꙋ́хомъ ва́шимъ бра́тiе, а҆ми́нь.

Та́же є҆ѵⷢ҇лiе ѿ матѳе́а, зача́ло р҃_i: Во вре́мѧ ѻ҆́но, ѹ҆́трꙋ бы́вшꙋ, совѣ́тъ сотвори́ша всѝ а҆рхiере́є: Чте́тъ же въ рѧ́дъ и҆ зача́ло ра҃_i, рв҃_i, рг҃_i. Коне́цъ: И҆ ма́ти сы̑нꙋ зеведе́ѡвꙋ. Та́же, Стѡпы̀ моѧ̑ напра́ви по словесѝ твоемꙋ̀: Да и҆спо́лнѧтсѧ ѹ҆ста̀ моѧ̑ хвале́нiѧ: Трист҃о́е. И҆ по Ѻ҆́ч҃е на́шъ:

Конда́къ, гла́съ и҃: На́съ ра́ди распѧ́таго прiиди́те всѝ воспои́мъ, того́ бо ви́дѣ мр҃íа на дре́вѣ, и҆ глаго́лаше: а҆́ще и҆ распѧ́тiе терпи́ши, ты̀ є҆сѝ сн҃ъ и҆ бг҃ъ мо́й.

Та́же, Гдⷭ҇и поми́лꙋй, м҃. И҆́же на всѧ́кое вре́мѧ: Гдⷭ҇и поми́лꙋй, три́жды. Сла́ва, и҆ ны́нѣ: Чⷭ҇тнѣ́йшꙋю херꙋвȋмъ. И҆́менемъ гдⷭ҇нимъ бл҃гословѝ ѻ҆́тче. Сщ҃е́нникъ: Бж҃е, ѹ҆ще́дри ны̀: Хрⷭ҇тѐ свѣ́те и҆́стинный: Посе́мъ пое́мъ тре́тiй ча́съ. Глаго́лемъ: Прiиди́те поклони́мсѧ: три́жды.

И҆ ѱало́мъ л҃д:

Сꙋдѝ гдⷭ҇и, ѡ҆би́дѧщыѧ мѧ̀, поборѝ борю́щыѧ мѧ̀. Прiимѝ ѻ҆рꙋ́жiе и҆ щи́тъ, и҆ воста́ни въ по́мощь мою̀. И҆зсꙋ́ни ме́чь, и҆ заключѝ сопроти́въ гонѧ́щихъ (л. _ꙋн҃а) мѧ̀: рцы̀ дꙋшѝ мое́й: сп҃се́нiе твоѐ є҆́смь а҆́зъ. Да постыдѧ́тсѧ и҆ посра́мѧтсѧ и҆́щꙋщiи дꙋ́шꙋ мою̀: да возвратѧ́тсѧ вспѧ́ть, и҆ постыдѧ́тсѧ мы́слѧщiи мѝ sла̑ѧ. Да бꙋ́дꙋтъ ꙗ҆́кѡ пра́хъ предꙿ лице́мъ вѣ́тра, и҆ а҆́гг҃лъ гдⷭ҇нь ѡ҆скорблѧ́ѧ и҆̀хъ. Да бꙋ́детъ пꙋ́ть и҆́хъ тьма̀ и҆ по́лзокъ, и҆ а҆́гг҃лъ гдⷭ҇нь погонѧ́ѧ и҆̀хъ. Ꙗ҆́кѡ тꙋ́не скры́ша мѝ па́гꙋбꙋ сѣ́ти своеѧ̀, всꙋ́е поноси́ша дꙋшѝ мое́й. Да прiи́детъ є҆мꙋ̀ сѣ́ть, ю҆́же не вѣ́сть, и҆ лови́тва, ю҆́же скры̀, да ѡ҆бꙿи́метъ и҆̀: и҆ въ сѣ́ть да впаде́тъ въ ню̀: дꙋша́ же моѧ̀ возра́дꙋетсѧ ѡ҆ гдⷭ҇ѣ, возвесели́тсѧ ѡ҆ сп҃се́нiи є҆гѡ̀. Всѧ̑ кѡ́сти моѧ̑ рекꙋ́тъ: гдⷭ҇и, гдⷭ҇и, кто̀ подо́бенъ тебѣ̀; и҆збавлѧ́ѧй ни́ща и҆зꙿ рꙋкѝ крѣ́пльшихъ є҆гѡ̀, и҆ ни́ща и҆ ѹ҆бо́га ѿ расхища́ющихъ є҆го̀. Воста́вше на мѧ̀ свидѣ́телє непра́веднiи, ꙗ҆̀же не вѣ́дѣхъ, вопроша́хꙋ мѧ̀. Возда́ша мѝ лꙋка̑ваѧ возꙿ блага̑ѧ, и҆ безча́дiе дꙋшѝ мое́й. А҆́зъ же, внегда̀ ѻ҆нѝ стꙋжа́хꙋ мѝ, ѡ҆блача́хсѧ во вре́тище, и҆ смирѧ́хъ посто́мъ дꙋ́шꙋ мою̀, и҆ мл҃тва моѧ̀ въ нѣ́дро моѐ возврати́тсѧ. Ꙗ҆́кѡ бли́жнемꙋ, ꙗ҆́кѡ бра́тꙋ на́шемꙋ, та́кѡ ѹ҆гожда́хъ: ꙗ҆́кѡ пла́чѧ и҆ сѣ́тꙋѧ, та́кѡ смирѧ́хсѧ. И҆ на мѧ̀ возвесели́шасѧ, и҆ собра́шасѧ, собра́шасѧ на мѧ̀ ра̑ны, и҆ не позна́хъ: раздѣли́шасѧ, и҆ не ѹ҆мили́шасѧ. И҆скꙋси́ша мѧ̀, подражни́ша мѧ̀ подражне́нiемъ, поскрежета́ша на мѧ̀ зꙋбы̀ свои́ми. Гдⷭ҇и, когда̀ ѹ҆́зриши; ѹ҆стро́й дꙋ́шꙋ мою̀ ѿ sлодѣ́йства и҆́хъ, ѿ лє́въ є҆диноро́днꙋю мою̀. И҆сповѣ́мсѧ тебѣ̀ въ цр҃кви мно́зѣ, въ лю́дехъ тѧ́жцѣхъ восхвалю́ тѧ. Да не возра́дꙋютсѧ ѡ҆ мнѣ̀ враждꙋ́ющiи мѝ непра́веднѡ. ненави́дѧщiи мѧ̀ тꙋ́не, и҆ помиза́ющiи ѻ҆чи́ма. Ꙗ҆́кѡ мнѣ̀ ѹ҆́бѡ ми̑рнаѧ глаго́лахꙋ, и҆ на гнѣ́въ ле́сти помышлѧ́хꙋ. Разшири́ша на мѧ̀ ѹ҆ста̀ своѧ̑, рѣ́ша: бл҃гоже бл҃гоже, ви́дѣша ѻ҆́чи на́ши. Ви́дѣлъ є҆сѝ гдⷭ҇и, да не (л. _ꙋн҃а ѡ҆б.) премолчи́ши: гдⷭ҇и не ѿстꙋпѝ ѿ менѐ. Воста́ни гдⷭ҇и, и҆ вонмѝ сꙋдꙋ̀ моемꙋ̀, бж҃е мо́й, и҆ гдⷭ҇и мо́й, на прю̀ мою̀. Сꙋди́ ми гдⷭ҇и, по пра́вдѣ твое́й, гдⷭ҇и бж҃е мо́й, и҆ да не возра́дꙋютсѧ ѡ҆ мнѣ̀. Да не рекꙋ́тъ въ сердца́хъ свои́хъ: бл҃гоже бл҃гоже дꙋшѝ на́шей: нижѐ да рекꙋ́тъ: пожро́хомъ є҆го̀. Да постыдѧ́тсѧ и҆ посра́мѧтсѧ вкꙋ́пѣ ра́дꙋющiисѧ sлѡ́мъ мои̑мъ: да ѡ҆блекꙋ́тсѧ въ стꙋ́дъ и҆ сра́мъ велерѣ́чꙋющiи на мѧ̀. Да возра́дꙋютсѧ и҆ возвеселѧ́тсѧ хотѧ́щiи пра́вды моеѧ̀: и҆ да рекꙋ́тъ вы́нꙋ, да возвели́читсѧ гдⷭ҇ь, хотѧ́щiи ми́ра рабꙋ̀ є҆гѡ̀. И҆ ѧ҆зы́къ мо́й поꙋчи́тсѧ пра́вдѣ твое́й, ве́сь де́нь хвалѣ̀ твое́й.

Ѱало́мъ р҃и:

Бж҃е, хвалы̀ моеѧ̀ не премолчѝ. Ꙗ҆́кѡ ѹ҆ста̀ грѣ́шнича, и҆ ѹ҆ста̀ льсти́вагѡ на мѧ̀ ѿверзо́шасѧ, глаго́лаша на мѧ̀ ѧ҆зы́комъ льсти́вымъ: И҆ словесы̀ ненави́стными ѡ҆быдо́ша мѧ̀, и҆ бра́шасѧ со мно́ю тꙋ́не. Вмѣ́стѡ є҆́же люби́ти мѧ̀, ѡ҆болга́хꙋ мѧ̀, а҆́зъ же молѧ́хсѧ. И҆ положи́ша на мѧ̀ sла̑ѧ за бл҃га̑ѧ, и҆ не́нависть за возлюбле́нiе моѐ. Поста́ви на него̀ грѣ́шника, и҆ дiа́волъ да ста́нетъ ѡ҆деснꙋ́ю є҆гѡ̀. Внегда̀ сꙋди́тисѧ є҆мꙋ̀, да и҆зы́детъ ѡ҆сꙋжде́нъ, и҆ мл҃тва є҆гѡ̀ да бꙋ́детъ въ грѣ́хъ. Да бꙋ́дꙋтъ днíе є҆гѡ̀ ма́ли, и҆ є҆пíскопство є҆гѡ̀ да прiи́метъ и҆́нъ. Да бꙋ́дꙋтъ сы́нове є҆гѡ̀ си́ри, и҆ жена̀ є҆гѡ̀ вдова̀. Дви́жꙋщесѧ да преселѧ́тсѧ сы́нове є҆гѡ̀, и҆ воспро́сѧтъ, да и҆згна́ни бꙋ́дꙋтъ и҆зꙿ домѡ́въ свои́хъ. Да взы́щетъ заимода́вецъ всѧ̑, є҆ли̑ка сꙋ́ть є҆гѡ̀, и҆ да восхи́тѧтъ чꙋждíи трꙋды̀ є҆гѡ̀. Да не бꙋ́детъ є҆мꙋ̀ застꙋ́пника, нижѐ да бꙋ́детъ ѹ҆щедрѧ́ѧй сироты̑ є҆гѡ̀. Да бꙋ́дꙋтъ ча̑да є҆гѡ̀ въ погꙋбле́нiе, въ ро́дѣ є҆ди́номъ да потреби́тсѧ и҆́мѧ є҆гѡ̀. Да воспомѧне́тсѧ беззако́нiе ѻ҆тє́цъ є҆гѡ̀ предꙿ гдⷭ҇емъ, и҆ грѣ́хъ ма́тере є҆гѡ̀ да не ѡ҆чи́ститсѧ. (л. _ꙋн҃в) Да бꙋ́дꙋтъ предꙿ гдⷭ҇емъ вы́нꙋ, и҆ да потреби́тсѧ ѿ землѝ па́мѧть и҆́хъ. Зане́же не помѧнꙋ̀ сотвори́ти млⷭ҇ть, и҆ погна̀ человѣ́ка ни́ща и҆ ѹ҆бо́га, и҆ ѹ҆миле́на се́рдцемъ ѹ҆мертви́ти. И҆ возлюбѝ клѧ́твꙋ, и҆ прiи́детъ є҆мꙋ̀: и҆ не восхотѣ̀ бл҃гослове́нiѧ, и҆ ѹ҆дали́тсѧ ѿ негѡ̀. И҆ ѡ҆блече́сѧ въ клѧ́твꙋ ꙗ҆́кѡ въ ри́зꙋ, и҆ вни́де ꙗ҆́кѡ вода̀ во ѹ҆тро́бꙋ є҆гѡ̀, и҆ ꙗ҆́кѡ є҆ле́й въ кѡ́сти є҆гѡ̀. Да бꙋ́детъ є҆мꙋ̀ ꙗ҆́кѡ ри́за, въ ню́же ѡ҆блачи́тсѧ, и҆ ꙗ҆́кѡ по́ѧсъ, и҆́мже вы́нꙋ ѡ҆поѧсꙋ́етсѧ. Сiѐ дѣ́ло ѡ҆болга́ющихъ мѧ̀ ѹ҆ гдⷭ҇а, и҆ глаго́лющихъ лꙋка̑ваѧ на дꙋ́шꙋ мою̀. И҆ ты̀ гдⷭ҇и гдⷭ҇и, сотворѝ со мно́ю и҆́мене ра́ди твоегѡ̀, ꙗ҆́кѡ бл҃га млⷭ҇ть твоѧ̀. И҆зба́ви мѧ̀, ꙗ҆́кѡ ни́щъ и҆ ѹ҆бо́гъ є҆́смь а҆́зъ, и҆ се́рдце моѐ смѧте́сѧ внꙋ́трь менѐ. Ꙗ҆́кѡ сѣ́нь внегда̀ ѹ҆клони́тисѧ є҆́й, ѿѧ́хсѧ, стрѧсо́хсѧ ꙗ҆́кѡ прꙋ́зи. Кѡлѣ́на моѧ̑ и҆знемого́ста ѿ поста̀, и҆ пло́ть моѧ̀ и҆змѣни́сѧ є҆ле́а ра́ди. И҆ а҆́зъ бы́хъ поноше́нiе и҆̀мъ: ви́дѣша мѧ̀, покива́ша глава́ми свои́ми. Помози́ ми гдⷭ҇и бж҃е мо́й, и҆ сп҃си́ мѧ по млⷭ҇ти твое́й. И҆ да разꙋмѣ́ютъ, ꙗ҆́кѡ рꙋка̀ твоѧ̀ сiѧ̀, и҆ ты̀ гдⷭ҇и, сотвори́лъ є҆сѝ ю҆̀. Прокленꙋ́тъ тíи, и҆ ты̀ бл҃гослови́ши: востаю́щiи на мѧ̀ да постыдѧ́тсѧ, ра́бъ же тво́й возвесели́тсѧ. Да ѡ҆блекꙋ́тсѧ ѡ҆болга́ющiи мѧ̀ въ срамотꙋ̀, и҆ ѡ҆де́ждꙋтсѧ ꙗ҆́кѡ ѻ҆де́ждею стꙋдо́мъ свои́мъ. И҆сповѣ́мсѧ гдⷭ҇ви sѣлѡ̀ ѹ҆сты̀ мои́ми, и҆ посредѣ̀ мно́гихъ восхвалю̀ є҆го̀. Ꙗ҆́кѡ предста̀ ѡ҆деснꙋ́ю ѹ҆бо́гагѡ, є҆́же сп҃стѝ ѿ гонѧ́щихъ дꙋ́шꙋ мою̀.

Ѱало́мъ н҃:

Поми́лꙋй мѧ̀ бж҃е, по вели́цѣй млⷭ҇ти твое́й, и҆ по мно́жествꙋ щедро́тъ твои́хъ ѡ҆чи́сти беззако́нiе моѐ. Наипа́че ѡ҆мы́й мѧ̀ ѿ беззако́нiѧ моегѡ̀, и҆ ѿ грѣха̀ моегѡ̀ ѡ҆чи́сти мѧ̀. Ꙗ҆́кѡ беззако́нiе моѐ а҆́зъ (л. _ꙋн҃в ѡ҆б.) зна́ю, и҆ грѣ́хъ мо́й предо мно́ю є҆́сть вы́нꙋ. Тебѣ̀ є҆ди́номꙋ согрѣши́хъ, и҆ лꙋка́вое предꙿ тобо́ю сотвори́хъ: ꙗ҆́кѡ да ѡ҆правди́шисѧ во словесѣ́хъ твои́хъ, и҆ побѣди́ши внегда̀ сꙋди́ти тѝ. Се́ бо въ беззако́нiихъ зача́тъ є҆́смь, и҆ во грѣсѣ́хъ роди́ мѧ ма́ти моѧ̀. Се́ бо и҆́стинꙋ возлюби́лъ є҆сѝ, безвѣ̑стнаѧ и҆ та̑йнаѧ премꙋ́дрости твоеѧ̀ ꙗ҆ви́лъ мѝ є҆сѝ. Ѡ҆кропи́ши мѧ̀ ѵ҆ссѡ́помъ, и҆ ѡ҆чи́щꙋсѧ: ѡ҆мы́еши мѧ̀, и҆ па́че снѣ́га ѹ҆бѣлю́сѧ: Слꙋ́хꙋ моемꙋ̀ да́си ра́дость и҆ весе́лiе, возра́дꙋютсѧ ко́сти смирє́нныѧ. Ѿвратѝ лицѐ твоѐ ѿ грѣ̑хъ мои́хъ, и҆ всѧ̑ беззакѡ́нiѧ моѧ̑ ѡ҆чи́сти. Се́рдце чи́сто сози́жди во мнѣ̀ бж҃е, и҆ дх҃ъ пра́въ ѡ҆бновѝ во ѹ҆тро́бѣ мое́й. Не ѿве́ржи менѐ ѿ лица̀ твоегѡ̀, и҆ дх҃а твоегѡ̀ ст҃а́гѡ не ѿимѝ ѿ менѐ. Возда́ждь мѝ ра́дость сп҃се́нiѧ твоегѡ̀, и҆ дх҃омъ влⷣчнимъ ѹ҆тверди́ мѧ. Наꙋчꙋ̀ беззакѡ́нныѧ пꙋтє́мъ твои̑мъ, и҆ нечести́вiи къ тебѣ̀ ѡ҆братѧ́тсѧ. И҆зба́ви мѧ̀ ѿ крове́й бж҃е, бж҃е сп҃се́нiѧ моегѡ̀, возра́дꙋетсѧ ѧ҆зы́къ мо́й пра́вдѣ твое́й. Гдⷭ҇и, ѹ҆стнѣ̀ моѝ ѿве́рзеши, и҆ ѹ҆ста̀ моѧ̑ возвѣстѧ́тъ хвалꙋ̀ твою̀. Ꙗ҆́кѡ а҆́ще бы восхотѣ́лъ є҆сѝ же́ртвы, да́лъ бы́хъ ѹ҆́бѡ, всесожже́нiѧ не бл҃говоли́ши. Же́ртва бг҃ꙋ дх҃ъ сокрꙋше́нъ, се́рдце сокрꙋше́нно и҆ смире́нно бг҃ъ не ѹ҆ничижи́тъ. Ѹ҆бл҃жѝ гдⷭ҇и, бл҃говоле́нiемъ твои́мъ сiѡ́на, и҆ да сози́ждꙋтсѧ стѣ́ны i҆ерⷭ҇ли̑мскiѧ. Тогда̀ бл҃говоли́ши же́ртвꙋ пра́вды, возноше́нiе и҆ всесожега́ємаѧ, тогда̀ возложа́тъ на ѻ҆лта́рь тво́й тельцы̀.

Сла́ва, и҆ ны́нѣ, а҆ллилꙋ́iа, три́жды. Гдⷭ҇и поми́лꙋй, три́жды.

Сла́ва, тропа́рь, гла́съ s҃:

Гдⷭ҇и, ѡ҆сꙋди́ша тѧ̀ i҆ꙋде́є на сме́рть, жи́знь всѣ́хъ, и҆̀же чермно́е мо́ре жезло́мъ проше́дшiи, на крⷭ҇тѣ́ тѧ (л. _ꙋн҃г) пригвозди́ша: и҆ и҆̀же ѿ ка́мене ме́дъ сса́вшiи, же́лчь тебѣ̀ принесо́ша. но во́лею претерпѣ́лъ є҆сѝ, да на́съ свободи́ши ѿ рабо́ты вра́жiѧ, хрⷭ҇тѐ бж҃е, сла́ва тебѣ̀.

И҆ ны́нѣ, бг҃оро́диченъ: Бцⷣе ты̀ є҆сѝ лоза̀:

И҆ пое́мъ трѝ тропарѝ ѿ двꙋна́десѧти, повторѧ́юще ѧ҆̀.

Гла́съ и҃.

Стра́ха ра́ди i҆ꙋде́йскагѡ, дрꙋ́гъ тво́й и҆ бли́жнiй пе́тръ ѿве́ржесѧ тебѐ гдⷭ҇и, и҆ рыда́ѧ си́це вопiѧ́ше: сле́зъ мои́хъ не премолчѝ, рѣ́хъ бо сохрани́ти вѣ́рꙋ ще́дре, и҆ не сохрани́хъ: и҆ на́ше покаѧ́нiе та́кожде прiимѝ, и҆ поми́лꙋй на́съ.

Па́ки то́йже.

Та́же стíхъ: Глаго́лы моѧ̀ внꙋшѝ гдⷭ҇и:

Пре́жде чⷭ҇тна́гѡ твоегѡ̀ крⷭ҇та̀, во́инѡмъ рꙋга́ющымсѧ тебѣ̀ гдⷭ҇и, ѹ҆́мнаѧ вѡ́инства дивлѧ́хꙋсѧ: ѡ҆бложи́лсѧ бо є҆сѝ вѣнце́мъ порꙋга́нiѧ, зе́млю живописа́вый цвѣ́ты, багрѧни́цею порꙋга́нiѧ ѡ҆дѣ́ѧлсѧ є҆сѝ, ѻ҆́блаки ѡ҆дѣва́ѧй тве́рдь. таковы́мъ бо смотре́нiемъ разꙋмѣ́сѧ твоѐ бл҃гоꙋтро́бiе хрⷭ҇тѐ, ве́лiѧ твоѧ̀ млⷭ҇ть, сла́ва тебѣ̀.

Стíхъ: Вонмѝ гла́сꙋ моле́нiѧ моегѡ̀.

И҆ па́ки то́йже.

Сла́ва, гла́съ є҃: Влеко́мь на крⷭ҇тъ си́це вопiѧ́лъ є҆сѝ гдⷭ҇и: за ко́е дѣ́ло хо́щете мѧ̀ распѧ́ти i҆ꙋде́є; ꙗ҆́кѡ разсла́блєнныѧ ва́шѧ стѧгнꙋ́хъ, занѐ мертвецы̀ а҆́ки ѿ сна̀ возста́вихъ, кровоточи́вꙋю и҆сцѣли́хъ, ханане́ю поми́ловахъ. за ко́е дѣ́ло хо́щете мѧ̀ ѹ҆би́ти i҆ꙋде́є; но ѹ҆́зрите, въ него́же ны́нѣ пробода́ете хрⷭ҇та̀, беззако́ннiи.

И҆ ны́нѣ, па́ки то́йже:

Прокíменъ, гла́съ д҃: Ꙗ҆́кѡ а҆́зъ на ра̑ны гото́въ, и҆ болѣ́знь моѧ̀ предо мно́ю є҆́сть вы́нꙋ. Стíхъ: Гдⷭ҇и, да не ꙗ҆́ростiю твое́ю ѡ҆бличи́ши менѐ, нижѐ гнѣ́вомъ твои́мъ нака́жеши менѐ. (л. _ꙋн҃г ѡ҆б.)

Прⷪ҇ро́чества и҆са́iина чте́нiе. [Глава̀ и҃, ст. д҃- а҃_i.]

Гдⷭ҇ь дае́тъ мнѣ̀ ѧ҆зы́къ наꙋче́нiѧ, є҆́же разꙋмѣ́ти, є҆гда̀ подоба́етъ рещѝ сло́во: положи́ мѧ ѹ҆́трѡ ѹ҆́трѡ, приложи́ ми ѹ҆́хо є҆́же слы́шати. И҆ наказа́нiе гдⷭ҇не ѿверза́етъ ѹ҆́ши моѝ, а҆́зъ же не проти́влюсѧ, ни противоглаго́лю. Плещѝ моѝ вда́хъ на ра̑ны и҆ лани̑тѣ моѝ на заꙋшє́нiѧ, лица́ же моегѡ̀ не ѿврати́хъ ѿ стꙋда̀ заплева́нiй. И҆ гдⷭ҇ь гдⷭ҇ь помо́щникъ мѝ бы́сть: сегѡ̀ ра́ди не ѹ҆срами́хсѧ, но положи́хъ лицѐ своѐ а҆́ки тве́рдый ка́мень, и҆ разꙋмѣ́хъ, ꙗ҆́кѡ не постыждꙋ́сѧ. Занѐ приближа́етсѧ ѡ҆правда́вый мѧ̀: кто̀ прѧ́йсѧ со мно́ю; да сопротивоста́нетъ мнѣ̀ кꙋ́пнѡ: и҆ кто̀ сꙋдѧ́йсѧ со мно́ю; да прибли́житсѧ ко мнѣ̀. Сѐ гдⷭ҇ь гдⷭ҇ь помо́жетъ мѝ: кто̀ ѡ҆sло́битъ мѧ̀; сѐ всѝ вы̀ ꙗ҆́кѡ ри́за ѡ҆бетша́ете, и҆ ꙗ҆́кѡ мо́лiе и҆зꙿѧ́стъ вы̀. Кто̀ въ ва́съ боѧ́йсѧ гдⷭ҇а; да послꙋ́шаетъ гла́са ѻ҆́трока є҆гѡ̀: ходѧ́щiи во тьмѣ̀, и҆ нѣ́сть и҆̀мъ свѣ́та: надѣ́йтесѧ на и҆́мѧ гдⷭ҇не, и҆ ѹ҆тверди́тесѧ ѡ҆ бз҃ѣ. Сѐ всѝ вы̀ ѻ҆́гнь раждиза́ете, и҆ ѹ҆крѣплѧ́ете пла́мень: ходи́те свѣ́томъ ѻ҆гнѧ̀ ва́шегѡ, и҆ пла́менемъ, є҆го́же разжего́сте: менѐ ра́ди бы́ша сiѧ̑ ва́мъ, въ печа́ли ѹ҆́спнете.

Та́же а҆по́столъ, къ ри́млѧнѡмъ посла́нiѧ, зача́ло п҃и ѿ полꙋ̀.

Бра́тiе, хрⷭ҇то́съ сꙋ́щымъ на́мъ немѡщны́мъ, по вре́мени за нечести́выхъ ѹ҆́мре. Е҆два́ бо за пра́ведника кто̀ ѹ҆́мретъ: за бл҃га́го бо не́гли кто̀ и҆ де́рзнетъ ѹ҆мре́ти: Составлѧ́етъ же свою̀ любо́вь въ на́съ бг҃ъ, ꙗ҆́кѡ є҆щѐ грѣ́шникѡмъ сꙋ́щымъ на́мъ, хрⷭ҇то́съ за ны̀ ѹ҆́мре. Мно́гѡ же ѹ҆̀бо па́че ѡ҆правда́ни бы́вше ны́нѣ кро́вiю є҆гѡ̀, сп҃се́мсѧ и҆́мъ ѿ гнѣ́ва. А҆́ще бо вразѝ бы́вше, примири́хомсѧ бг҃ꙋ сме́ртiю сн҃а є҆гѡ̀, мно́жае па́че примири́вшесѧ, сп҃се́мсѧ въ животѣ̀ є҆гѡ̀. (л. _ꙋн҃д)

Е҆ѵⷢ҇лiе ѿ ма́рка, зача́ло ѯ҃s, ѯ҃з и҆ ѯ҃и, въ рѧ́дъ. Во вре́мѧ ѻ҆́но, совѣ́тъ сотвори́ша а҆рхiере́и со ста́рцы: Коне́цъ: Ꙗ҆̀же взыдо́ша съ ни́мъ во i҆ерⷭ҇ли́мъ. И҆ посе́мъ чте́мъ по сказа́нiи, є҆́же ѿ матѳе́а, сло́во крⷭ҇тное. Та́же: Гдⷭ҇ь бг҃ъ бл҃гослове́нъ: Трист҃о́е. И҆ по Ѻ҆́ч҃е на́шъ: Конда́къ: На́съ ра́ди распѧ́таго: Гдⷭ҇и поми́лꙋй, м҃. Мл҃тва: И҆́же на всѧ́кое вре́мѧ: Гдⷭ҇и поми́лꙋй, три́жды. Сла́ва, и҆ ны́нѣ: Чⷭ҇тнѣ́йшꙋю херꙋвȋмъ: И҆́менемъ гдⷭ҇нимъ бл҃гословѝ ѻ҆́тче. I҆ере́й: Бж҃е, ѹ҆ще́дри ны̀:

Влⷣко бж҃е ѻ҆́ч҃е вседержи́телю, гдⷭ҇и сн҃е є҆диноро́дный i҆и҃се хрⷭ҇тѐ, и҆ ст҃ы́й дш҃е, є҆ди́но бж҃ество̀, є҆ди́на си́ла, поми́лꙋй мѧ̀ грѣ́шнаго и҆ и҆́миже вѣ́си сꙋдьба́ми, сп҃си́ мѧ недосто́йнаго раба̀ твоего̀, ꙗ҆́кѡ бл҃гослове́нъ є҆сѝ во вѣ́ки вѣкѡ́въ, а҆ми́нь.

И҆ а҆́бiе пое́мъ шесты́й ча́съ.

Глаго́лемъ: Прiиди́те поклони́мсѧ: три́жды. И҆ ѱалмы̀.

Ѱало́мъ н҃г:

Бж҃е, во и҆́мѧ твоѐ сп҃си́ мѧ, и҆ въ си́лѣ твое́й сꙋди́ ми. Бж҃е, ѹ҆слы́ши мл҃твꙋ мою̀, внꙋшѝ глаго́лы ѹ҆́стъ мои́хъ. Ꙗ҆́кѡ чꙋ́ждiи воста́ша на мѧ̀, и҆ крѣ́пцыи взыска́ша дꙋ́шꙋ мою̀, и҆ не предложи́ша бг҃а предꙿ собо́ю. Се́ бо бг҃ъ помога́етъ мѝ, и҆ гдⷭ҇ь застꙋ́пникъ дꙋшѝ мое́й. Ѿврати́тъ sла̑ѧ врагѡ́мъ мои̑мъ, и҆́стиною твое́ю потребѝ и҆̀хъ. Во́лею пожрꙋ̀ тебѣ̀, и҆сповѣ́мсѧ и҆́мени твоемꙋ̀ гдⷭ҇и, ꙗ҆́кѡ бл҃го. Ꙗ҆́кѡ ѿ всѧ́кiѧ печа́ли и҆зба́вилъ мѧ̀ є҆сѝ, и҆ на врагѝ моѧ̑ воззрѣ̀ ѻ҆́ко моѐ.

Ѱало́мъ рл҃ѳ:

И҆зми́ мѧ гдⷭ҇и, ѿ человѣ́ка лꙋка́ва, ѿ мꙋ́жа непра́ведна и҆зба́ви мѧ̀. И҆̀же помы́слиша непра́вдꙋ въ се́рдцѣ, ве́сь де́нь ѡ҆полча́хꙋ бра̑ни. И҆зꙿѡстри́ша ѧ҆зы́къ (л. _ꙋн҃д ѡ҆б.) сво́й ꙗ҆́кѡ sмiи́нъ, ꙗ҆́дъ а҆́спiдовъ подꙿ ѹ҆стна́ми и҆́хъ. Сохрани́ мѧ гдⷭ҇и и҆зꙿ рꙋкѝ грѣ́шничи, ѿ человѣ̑къ непра́ведныхъ и҆зми́ мѧ, и҆̀же помы́слиша запѧ́ти стѡпы̀ моѧ̑. Скры́ша го́рдiи сѣ́ть мнѣ̀, и҆ ѹ҆́жы препѧ́ша сѣ́ть нога́ма мои́ма: При стезѝ собла́зны положи́ша мѝ. Рѣ́хъ гдⷭ҇и: бг҃ъ мо́й є҆сѝ ты̀, внꙋшѝ гдⷭ҇и гла́съ моле́нiѧ моегѡ̀. Гдⷭ҇и гдⷭ҇и, си́ло сп҃се́нiѧ моегѡ̀, ѡ҆сѣни́лъ є҆сѝ надꙿ главо́ю мое́ю въ де́нь бра́ни. Не преда́ждь менѐ гдⷭ҇и ѿ жела́нiѧ моегѡ̀ грѣ́шникꙋ: помы́слиша на мѧ̀, не ѡ҆ста́ви менѐ, да не когда̀ вознесꙋ́тсѧ. Глава̀ ѡ҆крꙋже́нiѧ и҆́хъ, трꙋ́дъ ѹ҆сте́нъ и҆́хъ покры́етъ ѧ҆̀. Падꙋ́тъ на ни́хъ ѹ҆́глiѧ ѻ҆́гнєннаѧ: низложи́ши ѧ҆̀ въ страсте́хъ, и҆ не постоѧ́тъ. Мꙋ́жъ ѧ҆зы́ченъ не и҆спра́витсѧ на землѝ: мꙋ́жа непра́ведна sла̑ѧ ѹ҆ловѧ́тъ во и҆стлѣ́нiе. Позна́хъ, ꙗ҆́кѡ сотвори́тъ гдⷭ҇ь сꙋ́дъ ни́щымъ, и҆ ме́сть ѹ҆бѡ́гимъ. Ѻ҆ба́че пра́веднiи и҆сповѣ́дѧтсѧ и҆́мени твоемꙋ̀, и҆ вселѧ́тсѧ пра́вiи съ лице́мъ твои́мъ.

Ѱало́мъ ч҃:

Живы́й въ по́мощи вы́шнѧгѡ, въ кро́вѣ бг҃а нбⷭ҇нагѡ водвори́тсѧ. Рече́тъ гдⷭ҇ви: застꙋ́пникъ мо́й є҆сѝ, и҆ прибѣ́жище моѐ, бг҃ъ мо́й, и҆ ѹ҆пова́ю на него̀. Ꙗ҆́кѡ то́й и҆зба́витъ тѧ̀ ѿ сѣ́ти ло́вчи, и҆ ѿ словесѐ мѧте́жна. Плещма̀ свои́ма ѡ҆сѣни́тъ тѧ̀, и҆ подꙿ крилѣ̀ є҆гѡ̀ надѣ́ешисѧ: ѻ҆рꙋ́жiемъ ѡ҆бы́детъ тѧ̀ и҆́стина є҆гѡ̀. Не ѹ҆бои́шисѧ ѿ стра́ха нощна́гѡ, ѿ стрѣлы̀ летѧ́щiѧ во днѝ: Ѿ ве́щи во тьмѣ̀ преходѧ́щiѧ, ѿ срѧ́ща и҆ бѣ́са полꙋ́деннагѡ. Паде́тъ ѿ страны̀ твоеѧ̀ ты́сѧща, и҆ тьма̀ ѡ҆деснꙋ́ю тебѐ, къ тебѣ́ же не прибли́житсѧ. Ѻ҆ба́че ѻ҆чи́ма твои́ма смо́триши, и҆ воздаѧ́нiе грѣ́шникѡвъ ѹ҆́зриши. Ꙗ҆́кѡ ты̀ гдⷭ҇и, ѹ҆пова́нiе моѐ, вы́шнѧго положи́лъ є҆сѝ прибѣ́жище твоѐ. Не прiи́детъ къ тебѣ̀ sло̀, (л. _ꙋн҃є) и҆ ра́на не прибли́житсѧ тѣлесѝ твоемꙋ̀. Ꙗ҆́кѡ а҆́гг҃лѡмъ свои̑мъ заповѣ́сть ѡ҆ тебѣ̀, сохрани́ти тѧ̀ во всѣ́хъ пꙋте́хъ твои́хъ. На рꙋка́хъ во́змꙋтъ тѧ̀, да не когда̀ преткне́ши ѡ҆ ка́мень но́гꙋ твою̀. На а҆́спiда и҆ васiлíска настꙋ́пиши, и҆ попере́ши льва̀ и҆ sмíѧ. Ꙗ҆́кѡ на мѧ̀ ѹ҆пова̀, и҆ и҆зба́влю и҆̀, покры́ю и҆̀, ꙗ҆́кѡ позна̀ и҆́мѧ моѐ. Воззове́тъ ко мнѣ̀, и҆ ѹ҆слы́шꙋ є҆го̀: съ ни́мъ є҆́смь въ ско́рби, и҆змꙋ̀ є҆го̀, и҆ просла́влю є҆го̀: Долгото́ю дне́й и҆спо́лню є҆го̀, и҆ ꙗ҆влю̀ є҆мꙋ̀ сп҃се́нiе моѐ.

Сла́ва, и҆ ны́нѣ, а҆ллилꙋ́iа, три́жды. Гдⷭ҇и поми́лꙋй, три́жды.

Сла́ва, тропа́рь, гла́съ в҃:

Сп҃се́нiе содѣ́лалъ є҆сѝ посредѣ̀ землѝ хрⷭ҇тѐ бж҃е, на крⷭ҇тѣ̀ пречⷭ҇тѣи рꙋ́цѣ твоѝ просте́рлъ є҆сѝ, собира́ѧ всѧ̑ ꙗ҆зы́ки, зовꙋ́щыѧ: гдⷭ҇и, сла́ва тебѣ̀.

И҆ ны́нѣ, бг҃оро́диченъ: Ꙗ҆́кѡ не и҆́мамы дерзнове́нiѧ:

И҆ пое́мъ г҃ тропарѝ ѿ двꙋна́десѧти, гла́съ и҃, повторѧ́юще ѧ҆̀.

Сiѧ̑ глаго́летъ гдⷭ҇ь i҆ꙋде́ѡмъ: лю́дiе моѝ, что̀ сотвори́хъ ва́мъ; и҆лѝ чи́мъ ва́мъ стꙋжи́хъ; слѣпцы̀ ва́шѧ просвѣти́хъ, прокажє́нныѧ ѡ҆чи́стихъ: мꙋ́жа сꙋ́ща на ѻ҆дрѣ̀ и҆спра́вихъ. лю́дiе моѝ, что̀ сотвори́хъ ва́мъ; и҆лѝ что̀ мнѣ̀ возда́сте; за ма́ннꙋ же́лчь, за во́дꙋ ѻ҆́цетъ: за є҆́же люби́ти мѧ̀, ко крⷭ҇тꙋ́ мѧ пригвозди́сте. ктомꙋ̀ не терплю̀ про́чее, призовꙋ̀ моѧ̑ ꙗ҆зы́ки, и҆ тíи мѧ̀ просла́вѧтъ со ѻ҆ц҃е́мъ и҆ дх҃омъ, и҆ а҆́зъ и҆̀мъ да́рꙋю живо́тъ вѣ́чный.

Стíхъ: Да́ша въ снѣ́дь мою̀ же́лчь, и҆ въ жа́ждꙋ мою̀ напои́ша мѧ̀ ѻ҆́цта.

Законополо́жницы i҆и҃лєвы, i҆ꙋде́є и҆ фарiсе́є, ли́къ а҆пⷭ҇льскiй вопiе́тъ къ ва́мъ: сѐ хра́мъ, є҆го́же вы̀ разори́сте: сѐ а҆́гнецъ, є҆го́же вы̀ распѧ́сте, гро́бꙋ преда́сте: но вла́стiю (л. _ꙋн҃є) свое́ю воскр҃се. не льсти́тесѧ i҆ꙋде́є: то́й бо є҆́сть, и҆́же въ мо́ри сп҃сы́й, и҆ въ пꙋсты́ни пита́вый, то́й є҆́сть живо́тъ, и҆ свѣ́тъ, и҆ ми́ръ мíрови.

Стíхъ: Сп҃си́ мѧ бж҃е, ꙗ҆́кѡ внидо́ша во́ды до дꙋшѝ моеѧ̀.

Па́ки тꙋ́южде стiхи́рꙋ.

Сла́ва, гла́съ є҃: Прiиди́те хрⷭ҇тоно́снiи лю́дiе, ви́димъ, что̀ совѣща̀ i҆ꙋ́да преда́тель, со сщ҃е́нники беззако́нными, на сп҃са на́шего: дне́сь пови́нна сме́рти, безсме́ртнаго сло́ва сотвори́ша, и҆ пiла́тꙋ преда́вше, на мѣ́стѣ ло́бнѣмъ распѧ́ша. и҆ сiѧ̑ стражда̀ вопiѧ́ше сп҃съ на́шъ, глаго́лѧ: ѡ҆ста́ви и҆̀мъ ѻ҆́ч҃е грѣ́хъ се́й, да разꙋмѣ́ютъ ꙗ҆зы́цы и҆зꙿ ме́ртвыхъ моѐ воскрⷭ҇нiе.

И҆ ны́нѣ, то́йже:

Прокíменъ, гла́съ д҃: Гдⷭ҇и гдⷭ҇ь на́шъ, ꙗ҆́кѡ чꙋ́дно и҆́мѧ твоѐ по все́й землѝ. Стíхъ: Ꙗ҆́кѡ взѧ́тсѧ великолѣ́пiе твоѐ превы́ше нб҃съ.

Прⷪ҇ро́чества и҆са́iина чте́нiе. [Гл. н҃в, ст. г҃_i- є҃_i: гл. н҃г, ст. а҃-в҃_i: гл. н҃д, ст. а҃.]

Та́кѡ глаго́летъ гдⷭ҇ь: сѐ ѹ҆разꙋмѣ́етъ ѻ҆́трокъ мо́й, и҆ вознесе́тсѧ и҆ просла́витсѧ sѣлѡ̀. Ꙗ҆́коже ѹ҆жа́снꙋтсѧ ѡ҆ тебѣ̀ мно́зи, та́кѡ ѡ҆безсла́витсѧ ѿ человѣ̑къ ви́дъ тво́й, и҆ сла́ва твоѧ̀ ѿ сынѡ́въ человѣ́ческихъ. Та́кѡ ѹ҆дивѧ́тсѧ ꙗ҆зы́цы мно́зи ѡ҆ не́мъ, и҆ заградѧ́тъ ца́рiе ѹ҆ста̀ своѧ̑: ꙗ҆́кѡ и҆̀мже не возвѣсти́сѧ ѡ҆ не́мъ, ѹ҆́зрѧтъ, и҆ и҆̀же не слы́шаша, ѹ҆разꙋмѣ́ютъ. Гдⷭ҇и, кто̀ вѣ́рова слꙋ́хꙋ на́шемꙋ; и҆ мы́шца гдⷭ҇нѧ комꙋ̀ ѿкры́сѧ; Возвѣсти́хомъ, ꙗ҆́кѡ ѻ҆троча̀ предꙿ ни́мъ, ꙗ҆́кѡ ко́рень въ землѝ жа́ждꙋщей, нѣ́сть ви́да є҆мꙋ̀, нижѐ сла́вы: и҆ ви́дѣхомъ є҆го̀, и҆ не и҆мѧ́ше ви́да, ни добро́ты: Но ви́дъ є҆гѡ̀ безче́стенъ, ѹ҆ма́ленъ па́че всѣ́хъ сынѡ́въ (л. _ꙋн҃s) человѣ́ческихъ: человѣ́къ въ ꙗ҆́звѣ сы́й, и҆ вѣ́дый терпѣ́ти болѣ́знь, ꙗ҆́кѡ ѿврати́сѧ лицѐ є҆гѡ̀, безче́стно бы́сть и҆ не вмѣни́сѧ. Се́й грѣхѝ на́шѧ но́ситъ, и҆ ѡ҆ на́съ болѣ́знꙋетъ, и҆ мы̀ вмѣни́хомъ є҆го̀ бы́ти въ трꙋдѣ̀, и҆ въ ꙗ҆́звѣ ѿ бг҃а, и҆ во ѡ҆sлобле́нiи. То́й же ꙗ҆́звенъ бы́сть за грѣхѝ на́шѧ, и҆ мꙋ́ченъ бы́сть за беззакѡ́нiѧ на̑ша, наказа́нiе ми́ра на́шегѡ на не́мъ, ꙗ҆́звою є҆гѡ̀ мы̀ и҆сцѣлѣ́хомъ. Всѝ ꙗ҆́кѡ ѻ҆́вцы заблꙋди́хомъ: человѣ́къ ѿ пꙋтѝ своегѡ̀ заблꙋдѝ, и҆ гдⷭ҇ь предадѐ є҆го̀ грѣ̑хъ ра́ди на́шихъ. И҆ то́й, занѐ ѡ҆sло́бленъ бы́сть, не ѿверза́етъ ѹ҆́стъ свои́хъ: ꙗ҆́кѡ ѻ҆вча̀ на заколе́нiе веде́сѧ, и҆ ꙗ҆́кѡ а҆́гнецъ предꙿ стригꙋ́щимъ є҆го̀ безгла́сенъ, та́кѡ не ѿверза́етъ ѹ҆́стъ свои́хъ. Во смире́нiи є҆гѡ̀ сꙋ́дъ є҆гѡ̀ взѧ́тсѧ, ро́дъ же є҆гѡ̀ кто̀ и҆сповѣ́сть; ꙗ҆́кѡ взе́млетсѧ ѿ землѝ живо́тъ є҆гѡ̀, ра́ди беззако́нiй люде́й мои́хъ веде́сѧ на сме́рть. И҆ да́мъ лꙋка̑выѧ вмѣ́стѡ погребе́нiѧ є҆гѡ̀, и҆ бога̑тыѧ вмѣ́стѡ сме́рти є҆гѡ̀: ꙗ҆́кѡ беззако́нiѧ не сотворѝ, нижѐ ѡ҆брѣ́тесѧ ле́сть во ѹ҆стѣ́хъ є҆гѡ̀. И҆ гдⷭ҇ь хо́щетъ ѡ҆чи́стити є҆го̀ ѿ ꙗ҆́звы: а҆́ще да́стсѧ ѡ҆ грѣсѣ̀, дꙋша̀ ва́ша ѹ҆́зритъ сѣ́мѧ долгоживо́тное. И҆ хо́щетъ гдⷭ҇ь рꙋко́ю свое́ю ѿѧ́ти болѣ́знь ѿ дꙋшѝ є҆гѡ̀, ꙗ҆ви́ти є҆мꙋ̀ свѣ́тъ, и҆ созда́ти ра́зꙋмомъ, ѡ҆правда́ти пра́веднаго бл҃гослꙋжа́ща мнѡ́гимъ, и҆ грѣхѝ и҆́хъ то́й понесе́тъ. Сегѡ̀ ра́ди то́й наслѣ́дитъ мно́гихъ, и҆ крѣ́пкихъ раздѣли́тъ коры̑сти: занѐ предана̀ бы́сть на сме́рть дꙋша̀ є҆гѡ̀, и҆ со беззако́нными вмѣни́сѧ, и҆ то́й грѣхѝ мно́гихъ вознесѐ, и҆ за беззакѡ́нiѧ и҆́хъ пре́данъ бы́сть. Возвесели́сѧ непло́ды неражда́ющаѧ, возгласѝ и҆ возопíй нечревоболѣ́вшаѧ, ꙗ҆́кѡ мнѡ́га ча̑да пꙋсты́ѧ па́че, не́жели и҆мꙋ́щiѧ мꙋ́жа. (л. _ꙋн҃s ѡ҆б.)

А҆по́столъ ко є҆вре́ємъ, зача́ло т҃s:

Бра́тiе, ст҃ѧ́й и҆ ѡ҆сщ҃а́емiи ѿ є҆ди́нагѡ всѝ: є҆ѧ́же ра́ди вины̀ не стыди́тсѧ бра́тiю нарица́ти и҆́хъ, глаго́лѧ: Возвѣщꙋ̀ и҆́мѧ твоѐ бра́тiи мое́й, посредѣ̀ цр҃кве воспою́ тѧ. И҆ па́ки: а҆́зъ бꙋ́дꙋ надѣ́ѧсѧ на́нь. и҆ па́ки: сѐ а҆́зъ и҆ дѣ́ти, ꙗ҆̀же мѝ да́лъ є҆́сть бг҃ъ. Поне́же ѹ҆́бѡ дѣ́ти прiѡбщи́шасѧ пло́ти и҆ кро́ви, и҆ то́й прiи́скреннѣ прiѡбщи́сѧ тѣ́хже, да сме́ртiю ѹ҆праздни́тъ и҆мꙋ́щаго держа́вꙋ сме́рти, си́рѣчь дiа́вола: И҆ и҆зба́витъ си́хъ, є҆ли́цы стра́хомъ сме́рти чрезꙿ всѐ житiѐ пови́нни бѣ́ша рабо́тѣ. Не ѿ а҆́гг҃лъ ѹ҆́бѡ когда̀ прiе́млетъ, но ѿ сѣ́мене а҆враа́мова прiе́млетъ. Ѿню́дꙋже до́лженъ бѣ̀ по всемꙋ̀ подо́битисѧ бра́тiи, да ми́лостивъ бꙋ́детъ и҆ вѣ́ренъ первосвѧще́нникъ въ тѣ́хъ, ꙗ҆̀же къ бг҃ꙋ, во є҆́же ѡ҆чи́стити грѣхѝ людскȋѧ. Въ не́мже бо пострада̀, са́мъ и҆скꙋше́нъ бы́въ, мо́жетъ и҆ и҆скꙋша́ємымъ помощѝ.

Та́же є҆ѵⷢ҇лiе ѿ лꙋкѝ, зача́ло ра҃_i. Во вре́мѧ ѻ҆́но, ведѧ́хꙋ со i҆и҃сомъ и҆ и҆́на два̀ sлодѣ̑ѧ: Коне́цъ: Ѿ галiле́и зрѧ́ще си́хъ. И҆ посе́мъ чте́нiе. Та́же, Ско́рѡ да предварѧ́тъ ны̀: Трист҃о́е. По Ѻ҆́ч҃е на́шъ, конда́къ: На́съ ра́ди распѧ́таго: Гдⷭ҇и поми́лꙋй, м҃. И҆ мл҃тва: И҆́же на всѧ́кое вре́мѧ: Гдⷭ҇и поми́лꙋй, три́жды: Сла́ва, и҆ ны́нѣ: Чⷭ҇тнѣ́йшꙋю херꙋвȋмъ: И҆́менемъ гдⷭ҇нимъ бл҃гословѝ ѻ҆́тче. Сщ҃е́нникъ: Бж҃е ѹ҆ще́дри ны̀:

Та́же, мл҃тва ст҃а́гѡ вели́кагѡ васíлiа:

Бж҃е и҆ гдⷭ҇и си́лъ, и҆ всеѧ̀ тва́ри содѣ́телю, и҆́же за милосе́рдiе безприкла́дныѧ ми́лости твоеѧ̀, є҆диноро́днаго сн҃а твоего̀, гдⷭ҇а на́шего i҆и҃са хрⷭ҇та̀ низпосла́вый на сп҃се́нiе ро́да на́шегѡ: и҆ чⷭ҇тны́мъ є҆гѡ̀ крⷭ҇то́мъ, рꙋкописа́нiе грѣ̑хъ на́шихъ растерза́вый, и҆ побѣди́вый тѣ̑мъ нача̑ла и҆ вла̑сти тьмы̀: са́мъ влⷣко (л. _ꙋн҃з) чл҃вѣколю́бче, прiимѝ и҆ на́съ грѣ́шныхъ бл҃года́рствєнныѧ сiѧ̑ и҆ молє́бныѧ моли̑твы, и҆ и҆зба́ви на́съ ѿ всѧ́кагѡ всегꙋби́тельнагѡ и҆ мра́чнагѡ прегрѣше́нiѧ, и҆ всѣ́хъ ѡ҆sло́бити на́съ и҆́щꙋщихъ, ви́димыхъ и҆ неви́димыхъ вра̑гъ. пригвоздѝ стра́хꙋ твоемꙋ̀ плѡ́ти на́шѧ, и҆ не ѹ҆клонѝ серде́цъ на́шихъ въ словеса̀, и҆лѝ помышлє́нiѧ лꙋка́вствiѧ, но любо́вiю твое́ю ѹ҆ѧзвѝ дꙋ́шы на́шѧ: да къ тебѣ̀ всегда̀ взира́юще, и҆ є҆́же ѿ тебѐ свѣ́томъ наставлѧ́еми, тебѐ непристꙋ́пнаго и҆ присносꙋ́щнаго зрѧ́ще свѣ́та, непреста́нное тебѣ̀ и҆сповѣ́данiе, и҆ бл҃годаре́нiе возсыла́емъ безнача́льномꙋ ѻ҆ц҃ꙋ̀, со є҆диноро́днымъ твои́мъ сн҃омъ, и҆ всест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Совокꙋплѧ́емъ же и҆ девѧ́тый ча́съ.

Глаго́лемъ: Прiиди́те поклони́мсѧ: три́жды. Ѱало́мъ ѯ҃и:

Сп҃си́ мѧ бж҃е, ꙗ҆́кѡ внидо́ша во́ды до дꙋшѝ моеѧ̀. Ѹ҆глѣбо́хъ въ тимѣ́нiи глꙋбины̀, и҆ нѣ́сть постоѧ́нiѧ: прiидо́хъ во глꙋбины̑ морскȋѧ, и҆ бꙋ́рѧ потопи́ мѧ. Ѹ҆трꙋди́хсѧ зовы́й, и҆змолчѐ горта́нь мо́й, и҆счезо́стѣ ѻ҆́чи моѝ, ѿ є҆́же ѹ҆пова́ти мѝ на бг҃а моего̀. Ѹ҆мно́жишасѧ па́че вла̑съ главы̀ моеѧ̀ ненави́дѧщiи мѧ̀ тꙋ́не, ѹ҆крѣпи́шасѧ вразѝ моѝ, и҆згонѧ́щiи мѧ̀ непра́веднѡ: ꙗ҆̀же не восхища́хъ, тогда̀ воздаѧ́хъ. Бж҃е, ты̀ ѹ҆вѣ́дѣлъ є҆сѝ безꙋ́мiе моѐ, и҆ прегрѣшє́нiѧ моѧ̑ ѿ тебѐ не ѹ҆таи́шасѧ. Да не постыдѧ́тсѧ ѡ҆ мнѣ̀ терпѧ́щiи тебѐ гдⷭ҇и, гдⷭ҇и си́лъ: нижѐ да посра́мѧтсѧ ѡ҆ мнѣ̀ и҆́щꙋщiи тебѐ бж҃е (л. _ꙋн҃з ѡ҆б.) i҆и҃левъ. Ꙗ҆́кѡ тебѐ ра́ди претерпѣ́хъ поноше́нiе, покры̀ срамота̀ лицѐ моѐ. Чꙋ́ждь бы́хъ бра́тiи мое́й, стра́ненъ сыновѡ́мъ ма́тере моеѧ̀. Ꙗ҆́кѡ ре́вность до́мꙋ твоегѡ̀ снѣде́ мѧ, и҆ поношє́нiѧ поносѧ́щихъ тѝ нападо́ша на мѧ̀. И҆ покры́хъ посто́мъ дꙋ́шꙋ мою̀, и҆ бы́сть въ поноше́нiе мнѣ̀. И҆ положи́хъ ѡ҆дѣѧ́нiе моѐ вре́тище, и҆ бы́хъ и҆̀мъ въ при́тчꙋ. Ѡ҆ мнѣ̀ глꙋмлѧ́хꙋсѧ сѣдѧ́щiи во вратѣ́хъ, и҆ ѡ҆ мнѣ̀ поѧ́хꙋ пiю́щiи вiно̀. а҆́зъ же мл҃твою мое́ю къ тебѣ̀ бж҃е, вре́мѧ бл҃говоле́нiѧ: бж҃е, во мно́жествѣ млⷭ҇ти твоеѧ̀ ѹ҆слы́ши мѧ̀, во и҆́стинѣ сп҃се́нiѧ твоегѡ̀. Сп҃си́ мѧ ѿ бре́нiѧ, да не ѹ҆глѣ́бнꙋ: да и҆зба́влюсѧ ѿ ненави́дѧщихъ мѧ̀, и҆ ѿ глꙋбо́кихъ во́дъ. Да не потопи́тъ менѐ бꙋ́рѧ водна́ѧ, нижѐ да пожре́тъ менѐ глꙋбина̀, нижѐ сведе́тъ ѡ҆ мнѣ̀ рове́нникъ ѹ҆́стъ свои́хъ. Ѹ҆слы́ши мѧ̀ гдⷭ҇и, ꙗ҆́кѡ бла́га млⷭ҇ть твоѧ̀, по мно́жествꙋ щедро́тъ твои́хъ при́зри на мѧ̀. Не ѿвратѝ лица̀ твоегѡ̀ ѿ ѻ҆́трока твоегѡ̀, ꙗ҆́кѡ скорблю̀, ско́рѡ ѹ҆слы́ши мѧ̀. Вонмѝ дꙋшѝ мое́й, и҆ и҆зба́ви ю҆̀: вра̑гъ мои́хъ ра́ди и҆зба́ви мѧ̀. Ты́ бо вѣ́си поноше́нiе моѐ, и҆ стꙋ́дъ мо́й, и҆ срамотꙋ̀ мою̀, предꙿ тобо́ю всѝ ѡ҆скорблѧ́ющiи мѧ̀. Поноше́нiе ча́ѧше дꙋша̀ моѧ̀ и҆ стра́сть: и҆ жда́хъ соскорбѧ́щагѡ, и҆ не бѣ̀, и҆ ѹ҆тѣша́ющихъ, и҆ не ѡ҆брѣто́хъ. И҆ да́ша въ снѣ́дь мою̀ же́лчь, и҆ въ жа́ждꙋ мою̀ напои́ша мѧ̀ ѻ҆́цта. Да бꙋ́детъ трапе́за и҆́хъ предꙿ ни́ми въ сѣ́ть, и҆ въ воздаѧ́нiе, и҆ въ собла́знъ. Да помрача́тсѧ ѻ҆́чи и҆́хъ, є҆́же не ви́дѣти, и҆ хребе́тъ и҆́хъ вы́нꙋ слѧцы̀. Проле́й на нѧ̀ гнѣ́въ тво́й, и҆ ꙗ҆́рость гнѣ́ва твоегѡ̀ да пости́гнетъ и҆̀хъ. Да бꙋ́детъ дво́ръ и҆́хъ пꙋ́стъ, и҆ въ жили́щахъ и҆́хъ да не бꙋ́детъ живы́й. Занѐ є҆го́же ты̀ порази́лъ є҆сѝ, тíи погна́ша, и҆ къ (л. _ꙋн҃и) болѣ́зни ꙗ҆́звъ мои́хъ приложи́ша. Приложѝ беззако́нiе къ беззако́нiю и҆́хъ, и҆ да не вни́дꙋтъ въ пра́вдꙋ твою̀. Да потребѧ́тсѧ ѿ кни́ги живы́хъ, и҆ съ првⷣными да не напи́шꙋтсѧ. Ни́щъ и҆ болѧ́й є҆́смь а҆́зъ, сп҃се́нiе твоѐ бж҃е да прiи́метъ мѧ̀. Восхвалю̀ и҆́мѧ бг҃а моегѡ̀ съ пѣ́снiю, возвели́чꙋ є҆го̀ во хвале́нiи. И҆ ѹ҆го́дно бꙋ́детъ бг҃ꙋ па́че тельца̀ ю҆́на, ро́ги и҆зносѧ́ща и҆ па́знѡкти. Да ѹ҆́зрѧтъ ни́щiи, и҆ возвеселѧ́тсѧ: взыщи́те бг҃а, и҆ жива̀ бꙋ́детъ дꙋша̀ ва́ша. ꙗ҆́кѡ ѹ҆слы́ша ѹ҆бѡ́гiѧ гдⷭ҇ь, и҆ ѡ҆кова̑нныѧ своѧ̑ не ѹ҆ничижѝ. Да восхва́лѧтъ є҆го̀ нб҃са̀ и҆ землѧ̀, мо́ре и҆ всѧ̑ живꙋ̑щаѧ въ не́мъ. Ꙗ҆́кѡ бг҃ъ сп҃се́тъ сiѡ́на, и҆ сози́ждꙋтсѧ гра́ди i҆ꙋде́йстiи: и҆ вселѧ́тсѧ та́мѡ, и҆ наслѣ́дѧтъ и҆̀. И҆ сѣ́мѧ рабѡ́въ твои́хъ ѹ҆держи́тъ и҆̀, и҆ лю́бѧщiи и҆́мѧ твоѐ вселѧ́тсѧ въ не́мъ.

Ѱало́мъ ѯ҃ѳ:

Бж҃е, въ по́мощь мою̀ вонмѝ, гдⷭ҇и, помощи́ ми потщи́сѧ. Да постыдѧ́тсѧ и҆ посра́мѧтсѧ и҆́щꙋщiи дꙋ́шꙋ мою̀, да возвратѧ́тсѧ вспѧ́ть, и҆ постыдѧ́тсѧ хотѧ́щiи мѝ sла̑ѧ. Да возвратѧ́тсѧ а҆́бiе стыдѧ́щесѧ, глаго́лющiи мѝ: бл҃гоже бл҃гоже. Да возра́дꙋютсѧ и҆ возвеселѧ́тсѧ ѡ҆ тебѣ̀ всѝ и҆́щꙋщiи тебѐ бж҃е: и҆ да глаго́лютъ вы́нꙋ, да возвели́читсѧ гдⷭ҇ь, лю́бѧщiи сп҃се́нiе твоѐ. а҆́зъ же ни́щъ є҆́смь и҆ ѹ҆бо́гъ: бж҃е, помози́ ми, помо́щникъ мо́й, и҆ и҆зба́витель мо́й є҆сѝ ты̀, гдⷭ҇и не закоснѝ.

Ѱало́мъ п҃є:

Приклонѝ гдⷭ҇и ѹ҆́хо твоѐ, и҆ ѹ҆слы́ши мѧ̀, ꙗ҆́кѡ ни́щъ и҆ ѹ҆бо́гъ є҆́смь а҆́зъ. Сохранѝ дꙋ́шꙋ мою̀, ꙗ҆́кѡ преподо́бенъ є҆́смь: сп҃сѝ раба̀ твоего̀ бж҃е мо́й, ѹ҆пова́ющаго на тѧ̀. Поми́лꙋй мѧ̀ гдⷭ҇и, ꙗ҆́кѡ къ тебѣ̀ (л. _ꙋн҃и ѡ҆б.) воззовꙋ̀ ве́сь де́нь. Возвеселѝ дꙋ́шꙋ раба̀ твоегѡ̀, ꙗ҆́кѡ къ тебѣ̀ взѧ́хъ дꙋ́шꙋ мою̀. Ꙗ҆́кѡ ты̀ гдⷭ҇и бл҃гъ и҆ кро́токъ, и҆ многомлⷭ҇тивъ всѣ̑мъ призыва́ющымъ тѧ̀. Внꙋшѝ гдⷭ҇и мл҃твꙋ мою̀, и҆ вонмѝ гла́сꙋ моле́нiѧ моегѡ̀. Въ де́нь ско́рби моеѧ̀ воззва́хъ къ тебѣ̀, ꙗ҆́кѡ ѹ҆слы́шалъ мѧ̀ є҆сѝ. Нѣ́сть подо́бенъ тебѣ̀ въ бозѣ́хъ гдⷭ҇и, и҆ нѣ́сть по дѣлѡ́мъ твои̑мъ. Всѝ ꙗ҆зы́цы, є҆ли́ки сотвори́лъ є҆сѝ, прiи́дꙋтъ, и҆ покло́нѧтсѧ предꙿ тобо́ю гдⷭ҇и, и҆ просла́вѧтъ и҆́мѧ твоѐ: ꙗ҆́кѡ ве́лiй є҆сѝ ты̀, и҆ творѧ́й чꙋдеса̀, ты̀ є҆сѝ бг҃ъ є҆ди́нъ. Наста́ви мѧ̀ гдⷭ҇и на пꙋ́ть тво́й, и҆ пойдꙋ̀ во и҆́стинѣ твое́й: да возвесели́тсѧ се́рдце моѐ боѧ́тисѧ и҆́мене твоегѡ̀. И҆сповѣ́мсѧ тебѣ̀ гдⷭ҇и бж҃е мо́й всѣ́мъ се́рдцемъ мои́мъ, и҆ просла́влю и҆́мѧ твоѐ въ вѣ́къ. Ꙗ҆́кѡ млⷭ҇ть твоѧ̀ ве́лiѧ на мнѣ̀, и҆ и҆зба́вилъ є҆сѝ дꙋ́шꙋ мою̀ ѿ а҆́да преиспо́днѣйшагѡ. Бж҃е, законопрестꙋ̑пницы воста́ша на мѧ̀, и҆ со́нмъ держа́вныхъ взыска́ша дꙋ́шꙋ мою̀, и҆ не предложи́ша тебѐ предꙿ собо́ю. И҆ ты̀ гдⷭ҇и бж҃е мо́й, ще́дрый и҆ млⷭ҇тивый, долготерпѣли́вый и҆ многомлⷭ҇тивый и҆ и҆́стинный, При́зри на мѧ̀ и҆ поми́лꙋй мѧ̀, да́ждь держа́вꙋ твою̀ ѻ҆́трокꙋ твоемꙋ̀, и҆ сп҃сѝ сы́на рабы̀ твоеѧ̀. Сотворѝ со мно́ю зна́менiе во бл҃го, и҆ да ви́дѧтъ ненави́дѧщiи мѧ̀, и҆ постыдѧ́тсѧ: ꙗ҆́кѡ ты̀ гдⷭ҇и помо́глъ мѝ, и҆ ѹ҆тѣ́шилъ мѧ̀ є҆сѝ.

Сла́ва, и҆ ны́нѣ, а҆ллилꙋ́iа, три́жды. Гдⷭ҇и поми́лꙋй, три́жды.

Сла́ва, тропа́рь, гла́съ и҃: Ви́дѧ разбо́йникъ нача́льника жи́зни на крⷭ҇тѣ̀ ви́сѧща, глаго́лаше: а҆́ще не бы̀ бг҃ъ бы́лъ вопло́щьсѧ, и҆́же съ на́ми распны́йсѧ, не бы̀ со́лнце лꙋчы̀ [своѧ̑] потаи́ло, нижѐ бы землѧ̀ трепе́щꙋщи трѧсла́сѧ. но всѧ̑ терпѧ́й, помѧни́ мѧ гдⷭ҇и во црⷭ҇твiи твое́мъ. (л. _ꙋн҃ѳ)

И҆ ны́нѣ, бг҃оро́диченъ: И҆́же на́съ ра́ди рожде́йсѧ ѿ дв҃ы:

И҆ пое́мъ тропарѝ трѝ ѿ двꙋна́десѧти, гла́съ s҃:

Ѹ҆́жасъ бѣ̀ ви́дѣти, нб҃сѐ и҆ землѝ творца̀ на крⷭ҇тѣ̀ ви́сѧща, со́лнце поме́ркшее, де́нь же па́ки въ но́щь прело́жшiйсѧ, и҆ зе́млю и҆зꙿ гробѡ́въ возсыла́ющꙋ тѣлеса̀ ме́ртвыхъ: съ ни́миже покланѧ́емсѧ тебѣ̀, сп҃сѝ на́съ. Два́жды.

Стíхъ: Раздѣли́ша ри̑зы моѧ̑ себѣ̀, и҆ ѡ҆ ѻ҆де́жди мое́й мета́ша жре́бiй.

Гла́съ в҃: Е҆гда̀ на крⷭ҇тѣ̀ пригвозди́ша беззако́ннiи гдⷭ҇а сла́вы, вопiѧ́ше къ ни̑мъ: чи́мъ ва́съ ѡ҆скорби́хъ; и҆лѝ ѡ҆ че́мъ прогнѣ́вахъ; пре́жде менѐ кто̀ ва́съ и҆зба́ви ѿ ско́рби; и҆ ны́нѣ что̀ мнѣ̀ воздаетѐ, sла̑ѧ за бл҃га̑ѧ; за сто́лпъ ѻ҆́гненный, на крⷭ҇тѣ́ мѧ пригвозди́сте: за ѻ҆́блакъ, гро́бъ мнѣ̀ и҆скопа́сте: за ма́ннꙋ, же́лчь мнѣ̀ принесо́сте: за во́дꙋ, ѻ҆́цтомъ мѧ̀ напои́сте. про́чее призовꙋ̀ ꙗ҆зы́ки, и҆ тíи мѧ̀ просла́вѧтъ со ѻ҆ц҃е́мъ и҆ со ст҃ы́мъ дх҃омъ.

Стíхъ: Да́ша въ снѣ́дь мою̀ же́лчь, и҆ въ жа́ждꙋ мою̀ напои́ша мѧ̀ ѻ҆́цта.

И҆ па́ки то́йже.

Сла́ва, гла́съ s҃: Дне́сь ви́ситъ на дре́вѣ, и҆́же на вода́хъ зе́млю повѣ́сивый: вѣнце́мъ ѿ те́рнiѧ ѡ҆блага́етсѧ, и҆́же а҆́гг҃лѡвъ цр҃ь: въ ло́жнꙋю багрѧни́цꙋ ѡ҆блачи́тсѧ, ѡ҆дѣва́ѧй нб҃о ѻ҆́блаки: заꙋше́нiе прiѧ́тъ, и҆́же во i҆ѻрда́нѣ свободи́вый а҆да́ма: гвоздьмѝ пригвозди́сѧ жени́хъ цр҃ко́вный: копiе́мъ прободе́сѧ сн҃ъ дв҃ыѧ. покланѧ́емсѧ стрⷭ҇те́мъ твои̑мъ хрⷭ҇тѐ: покланѧ́емсѧ стрⷭ҇те́мъ твои̑мъ хрⷭ҇тѐ: покланѧ́емсѧ стрⷭ҇те́мъ твои̑мъ хрⷭ҇тѐ: покажѝ на́мъ и҆ сла́вное твоѐ воскрⷭ҇нiе.

И҆ ны́нѣ, то́йже. (л. _ꙋн҃ѳ ѡ҆б.)

Прокíменъ, гла́съ s҃: Речѐ безꙋ́менъ въ се́рдцѣ свое́мъ: нѣ́сть бг҃ъ. Стíхъ: Нѣ́сть творѧ́й бл҃госты́ню:

Прⷪ҇ро́чества i҆еремíина чте́нiе. Гдⷭ҇и, скажи́ ми, и҆ ѹ҆разꙋмѣ́ю, тогда̀ ви́дѣхъ: И҆щѝ въ четверто́къ вели́кiй на а҃-мъ часѣ̀, ли́стъ _ꙋ҃л на ѡ҆б. Коне́цъ же є҆ѧ̀: И҆ кого́ждо въ зе́млю свою̀.

А҆пⷭ҇лъ ко є҆вре́ѡмъ, зача́ло тк҃д:

Бра́тiе, и҆мꙋ́ще дерзнове́нiе входи́ти во ст҃а̑ѧ кро́вiю i҆и҃съ хрⷭ҇то́вою, пꙋте́мъ но́вымъ и҆ живы́мъ, Е҆го́же ѡ҆бнови́лъ є҆́сть на́мъ завѣ́сою, си́рѣчь пло́тiю свое́ю: И҆ i҆ере́а вели́ка надꙿ до́момъ бж҃iимъ: Да пристꙋпа́емъ со и҆́стиннымъ се́рдцемъ во и҆звѣще́нiи вѣ́ры, ѡ҆кропле́ни сєрдца̀ ѿ со́вѣсти лꙋка́выѧ, и҆ и҆змове́ни тѣлеса̀ водо́ю чи́стою. Да держи́мъ и҆сповѣ́данiе ѹ҆пова́нiѧ неꙋкло́нное: вѣ́ренъ бо є҆́сть ѡ҆бѣща́вый. И҆ да разꙋмѣва́емъ дрꙋ́гъ дрꙋ́га въ поѡщре́нiи любвѐ, и҆ до́брыхъ дѣ́лъ: Не ѡ҆ставлѧ́юще собра́нiѧ своегѡ̀, ꙗ҆́коже є҆́сть нѣ̑кимъ ѻ҆бы́чай, но [дрꙋ́гъ дрꙋ́га] подвиза́юще: и҆ толи́кѡ па́че, є҆ли́кѡ ви́дите приближа́ющсѧ де́нь [сꙋ́дный]. Во́лею бо согрѣша́ющымъ на́мъ по прiѧ́тiи ра́зꙋма и҆́стины, ктомꙋ̀ ѡ҆ грѣсѣ́хъ не ѡ҆брѣта́етсѧ же́ртва. Стра́шно же нѣ́кое ча́ѧнiе сꙋда̀, и҆ ѻ҆гнѧ̀ ре́вность, поѧ́сти хотѧ́щагѡ сопроти̑вныѧ. Ѿве́рглсѧ кто̀ зако́на мѡѷсе́ова, безꙿ милосе́рдiѧ при двою̀ и҆лѝ трiе́хъ свидѣ́телехъ ѹ҆мира́етъ: Коли́кѡ, мнитѐ, го́ршiѧ сподо́битсѧ мꙋ́ки, и҆́же сн҃а бж҃iѧ попра́вый, и҆ кро́вь завѣ́тнꙋю скве́рнꙋ возмни́въ, въ не́йже ѡ҆ст҃и́сѧ, и҆ дх҃а бл҃года́ти ѹ҆кори́вый; Вѣ́мы бо ре́кшаго: мнѣ̀ ѿмще́нiе, а҆́зъ возда́мъ, глаго́летъ гдⷭ҇ь. и҆ па́ки: ꙗ҆́кѡ сꙋ́дитъ гдⷭ҇ь лю́демъ свои̑мъ. Стра́шно є҆́сть є҆́же впа́сти въ рꙋ́цѣ бг҃а жива́гѡ. (л. _ꙋ҃ѯ)

Е҆ѵⷢ҇лiе ѿ i҆ѡа́нна, зача́ло н҃ѳ, ѯ҃, ѯ҃а: Во вре́мѧ ѻ҆́но, ведо́ша i҆и҃са ѿ каiа́фы въ претѡ́ръ: Коне́цъ: Воззрѧ́тъ на́нь, є҆го́же прободо́ша. Та́же предлага́етсѧ чте́нiе: Сло́во крⷭ҇тное. Та́же, Не преда́ждь на́съ до конца̀: Трист҃о́е. По Ѻ҆́ч҃е на́шъ: Конда́къ, На́съ ра́ди распѧ́таго: Гдⷭ҇и поми́лꙋй, м҃. Мл҃тва: И҆́же на всѧ́кое вре́мѧ: Гдⷭ҇и поми́лꙋй, три́жды. Сла́ва, и҆ ны́нѣ, Чⷭ҇тнѣ́йшꙋю херꙋвȋмъ: И҆́менемъ гдⷭ҇нимъ бл҃гословѝ ѻ҆́тче. I҆ере́й: Бж҃е ѹ҆ще́дри ны̀:

И҆ мл҃тва:

Влⷣко гдⷭ҇и i҆и҃се хрⷭ҇тѐ бж҃е на́шъ, долготерпѣ́вый ѡ҆ на́шихъ согрѣше́нiихъ, и҆ да́же до ны́нѣшнѧгѡ часа̀ приведы́й на́съ, во́ньже на животворѧ́щемъ дре́вѣ ви́сѧ, бл҃горазꙋ́мномꙋ разбо́йникꙋ, и҆́же въ ра́й пꙋтесотвори́лъ є҆сѝ вхо́дъ, и҆ сме́ртiю сме́рть разрꙋши́лъ є҆сѝ, ѡ҆чи́сти на́съ грѣ́шныхъ, и҆ недосто́йныхъ ра̑бъ твои́хъ: согрѣши́хомъ бо и҆ беззако́нновахомъ, и҆ нѣ́смы досто́йни возвестѝ ѻ҆чеса̀ на̑ша, и҆ воззрѣ́ти на высотꙋ̀ нбⷭ҇нꙋю, занѐ ѡ҆ста́вихомъ пꙋ́ть пра́вды твоеѧ̀, и҆ ходи́хомъ въ во́лѧхъ серде́цъ на́шихъ. но мо́лимъ твою̀ безмѣ́рнꙋю бл҃гость, пощадѝ на́съ гдⷭ҇и, по мно́жествꙋ млⷭ҇ти твоеѧ̀, и҆ сп҃сѝ на́съ и҆́мене твоегѡ̀ ра́ди ст҃а́гѡ, ꙗ҆́кѡ и҆счезо́ша въ сꙋетѣ̀ днíе на́ши. и҆змѝ на́съ и҆зꙿ рꙋкѝ сопроти́внагѡ, и҆ ѡ҆ста́ви на́мъ грѣхѝ на́шѧ, и҆ ѹ҆мертвѝ плотско́е на́ше мꙋдрова́нiе, да ве́тхагѡ ѿложи́вше человѣ́ка, въ но́ваго ѡ҆блеце́мсѧ, и҆ тебѣ̀ поживе́мъ на́шемꙋ влⷣцѣ и҆ бл҃годѣ́телю: и҆ та́кѡ твои̑мъ послѣ́дꙋюще повелѣ́нiємъ, въ вѣ́чный поко́й дости́гнемъ, и҆дѣ́же є҆́сть всѣ́хъ веселѧ́щихсѧ жили́ще. ты́ бо є҆сѝ вои́стиннꙋ и҆́стинное весе́лiе, и҆ ра́дость лю́бѧщихъ тѧ̀ хрⷭ҇тѐ бж҃е на́шъ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ прест҃ы́мъ, и҆ бл҃ги́мъ, и҆ (л. _ꙋ҃ѯ ѡ҆б.) животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Та́же бл҃жє́нны ско́рѡ: Во црⷭ҇твiи твое́мъ є҆гда̀ прiи́деши: Сла́ва, и҆ ны́нѣ: Помѧнѝ на́съ гдⷭ҇и: Ли́къ нбⷭ҇ный: Сла́ва: Ли́къ ст҃ы́хъ а҆́гг҃лъ: И҆ ны́нѣ: Вѣ́рꙋю во є҆ди́наго бг҃а: Ѡ҆сла́би, ѡ҆ста́ви: Посе́мъ, Ѻ҆́ч҃е на́шъ: И҆ конда́къ: На́съ ра́ди распѧ́таго: Гдⷭ҇и поми́лꙋй, м҃. И҆ мл҃тва: Всест҃а́ѧ трⷪ҇це: Та́же, Бꙋ́ди и҆́мѧ гдⷭ҇не: три́жды. Сла́ва, и҆ ны́нѣ: Бл҃гословлю̀ гдⷭ҇а на всѧ́кое вре́мѧ: И҆ ѿпꙋ́стъ.

[зрѝ] Подоба́етъ же и҆ сiѐ вѣ́дати, ꙗ҆́кѡ прiѧ́хомъ въ палестíнѣ, въ се́й ст҃ы́й де́нь вели́кагѡ пѧтка̀, не твори́ти преждеѡсщ҃е́ннꙋю, нижѐ па́ки соверше́ннꙋю лiтꙋргíю, но нижѐ трапе́зꙋ поставлѧ́емъ, нижѐ ꙗ҆ди́мъ въ се́й де́нь распѧ́тiѧ. А҆́ще же кто̀ бꙋ́детъ многоне́мощенъ, и҆лѝ престарѣ́лсѧ, и҆ не могíй пребы́ти по́стенъ, дае́тсѧ є҆мꙋ̀ хлѣ́бъ и҆ вода̀, по захожде́нiи со́лнца. Си́це бо прiѧ́хомъ ѿ ст҃ы́хъ за́повѣдей ст҃ы́хъ а҆пⷭ҇лъ, не ꙗ҆́сти въ вели́кiй пѧто́къ. гдⷭ҇не бо сло́во, є҆́же речѐ къ фарiсе́ѡмъ гдⷭ҇ь: ꙗ҆́кѡ є҆гда̀ ѿи́метсѧ ѿ ни́хъ жени́хъ, тогда̀ постѧ́тсѧ въ ты̑ѧ дни̑. здѣ̀ бл҃же́ннѣйшiи а҆пⷭ҇ли воспрiѧ́ша, и҆ сiѐ ѡ҆брѧ́щеши во а҆пⷭ҇льскихъ преда́нiихъ. внима́тельнѡ сiѧ̑ проходѧ̀. Но и҆ пра́вильное посла́нiе ст҃ѣ́йшагѡ а҆рхiепⷭ҇кпа а҆леѯандрíйскагѡ дiонѵ́сiа, ꙗ҆́вѣ сiѐ предпоставлѧ́етъ.

Во ст҃ы́й и҆ вели́кiй пѧто́къ ве́чера,

ѡ҆ десѧ́томъ часѣ̀ днѐ кле́плетъ. И҆ бл҃гослови́вшꙋ сщ҃е́нникꙋ, начина́ющꙋсѧ свѣти́льничномꙋ, на Гдⷭ҇и воззва́хъ, поста́вимъ стiхѡ́въ s҃: и҆ пое́мъ стiхи̑ры самогла́сны.

Гла́съ а҃: Всѧ̀ тва́рь и҆змѣнѧ́шесѧ стра́хомъ, зрѧ́щи тѧ̀ на крⷭ҇тѣ̀ ви́сима хрⷭ҇тѐ: со́лнце ѡ҆мрача́шесѧ, и҆ (л. _ꙋѯ҃а) землѝ ѡ҆снова̑нiѧ сотрѧса́хꙋсѧ, всѧ̑ сострада́хꙋ созда́вшемꙋ всѧ̑. во́лею на́съ ра́ди претерпѣ́вый, гдⷭ҇и сла́ва тебѣ̀. Два́жды.

Гла́съ в҃: Лю́дiе sлочести́вiи и҆ беззако́ннiи, вскꙋ́ю поꙋча́ютсѧ тщє́тнымъ; вскꙋ́ю живота̀ всѣ́хъ на сме́рть ѡ҆сꙋди́ша; ве́лiе чꙋ́до, ꙗ҆́кѡ созда́тель мíра въ рꙋ́ки беззако́нныхъ предае́тсѧ, и҆ на дре́во возвыша́етсѧ чл҃вѣколю́бецъ, да ꙗ҆̀же во а҆́дѣ ю҆́зники свободи́тъ, зовꙋ́щыѧ: долготерпѣли́ве гдⷭ҇и, сла́ва тебѣ̀.

Дне́сь зрѧ́щи тѧ̀ непоро́чнаѧ дв҃а, на крⷭ҇тѣ̀ сло́ве возвыша́ема, рыда́ющи мт҃рнею ѹ҆тро́бою, ѹ҆ѧзвлѧ́шесѧ се́рдцемъ го́рцѣ, и҆ стенѧ́щи болѣ́зненнѡ и҆зꙿ глꙋбины̀ дꙋшѝ, лицѐ со власы̀ терза́ющи. тѣ́мже и҆ пе́рси бiю́щи взыва́ше жа́лостнѡ: ѹ҆вы̀ мнѣ̀, бж҃е́ственное ча́до! ѹ҆вы̀ мнѣ̀, свѣ́те мíра, что̀ заше́лъ є҆сѝ ѿ ѻ҆́чiю моє́ю, а҆́гнче бж҃iй; тѣ́мже вѡ́инства безпло́тныхъ, тре́петомъ содержи́ми бѧ́хꙋ, глаго́люще: непостижи́ме гдⷭ҇и, сла́ва тебѣ̀.

На дре́вѣ ви́дѧщи ви́сима хрⷭ҇тѐ, тебѐ всѣ́хъ зижди́телѧ и҆ бг҃а, безсѣ́меннѡ ро́ждшаѧ тѧ̀ вопiѧ́ше го́рькѡ: сн҃е мо́й, гдѣ̀ добро́та за́йде зра́ка твоегѡ̀; не терплю̀ зрѣ́ти тѧ̀ непра́веднѡ распина́ема. потщи́сѧ ѹ҆̀бо воста́ни, ꙗ҆́кѡ да ви́жꙋ и҆ а҆́зъ твоѐ и҆зꙿ ме́ртвыхъ тридне́вное воскрⷭ҇нiе.

Гла́съ s҃: Дне́сь влⷣка тва́ри предстои́тъ пiла́тꙋ, и҆ крⷭ҇тꙋ̀ предае́тсѧ зижди́тель всѣ́хъ, ꙗ҆́кѡ а҆́гнецъ приводи́мь свое́ю во́лею: гвоздьмѝ пригвожда́етсѧ, и҆ въ рє́бра пробода́етсѧ, и҆ гꙋ́бою напоѧ́етсѧ ма́ннꙋ ѡ҆дожди́вый, по лани́тѣ заꙋша́етсѧ и҆зба́витель мíра, и҆ ѿ свои́хъ ра̑бъ порꙋга́етсѧ созда́тель всѣ́хъ. ѽ влⷣчнѧгѡ чл҃вѣколю́бiѧ! ѡ҆ распина́ющихъ молѧ́ше своего̀ ѻ҆ц҃а̀, глаго́лѧ: (л. _ꙋѯ҃а ѡ҆б.) ѻ҆́ч҃е, ѡ҆ста́ви и҆̀мъ грѣ́хъ се́й: не вѣ́дѧтъ бо беззако́ннiи, что̀ непра́ведное содѣва́ютъ.

Сла́ва, гла́съ то́йже: Ѽ ка́кѡ беззако́нное со́нмище, цр҃ѧ̀ тва́ри ѡ҆сꙋдѝ на сме́рть, не ѹ҆стыдѣ́всѧ бл҃годѣѧ́нiѧ, ꙗ҆̀же воспомина́ѧ предꙿꙋтвержда́ше, глаго́лѧ къ ни̑мъ: лю́дiе моѝ, что̀ сотвори́хъ ва́мъ; не чꙋде́съ ли и҆спо́лнихъ i҆ꙋде́ю; не мертвецы́ ли воскр҃си́хъ є҆ди́нѣмъ сло́вомъ; не всѧ́кꙋю ли болѣ́знь и҆сцѣли́хъ и҆ недꙋ́гъ; что̀ ѹ҆́бѡ мѝ воздаетѐ; вскꙋ́ю не по́мните мѧ̀; за и҆сцѣлє́нiѧ ра̑ны мнѣ̀ наложи́вше, за живо́тъ ѹ҆мерщвлѧ́юще, вѣ́шающе на дре́вѣ, ꙗ҆́кѡ sлодѣ́ѧ, бл҃годѣ́телѧ: ꙗ҆́кѡ беззако́нна, законода́вца: ꙗ҆́кѡ ѡ҆сꙋжде́нна, всѣ́хъ цр҃ѧ̀. долготерпѣли́ве гдⷭ҇и, сла́ва тебѣ̀.

И҆ ны́нѣ, гла́съ то́йже: Стра́шное и҆ пресла́вное та́инство дне́сь дѣ́йствꙋемо зри́тсѧ: неѡсѧза́емый ѹ҆держава́етсѧ: вѧ́жетсѧ, разрѣша́ѧй а҆да́ма ѿ клѧ́твы: и҆спытꙋ́ѧй сердца̀ и҆ ѹ҆трѡ́бы, непра́веднѡ и҆спытꙋ́етсѧ: въ темни́цѣ затворѧ́етсѧ, и҆́же бе́зднꙋ затвори́вый: пiла́тꙋ предстои́тъ, є҆мꙋ́же тре́петомъ предстоѧ́тъ нбⷭ҇ныѧ си̑лы: заꙋша́етсѧ рꙋко́ю созда́нiѧ созда́тель: на дре́во ѡ҆сꙋжда́етсѧ, сꙋдѧ́й живы̑мъ и҆ мє́ртвымъ: во гро́бѣ заключа́етсѧ разори́тель а҆́да. и҆́же всѧ̑ терпѧ́й милосе́рднѡ, и҆ всѣ́хъ сп҃сы́й ѿ клѧ́твы, неsло́биве гдⷭ҇и, сла́ва тебѣ̀.

Вхо́дъ со є҆ѵⷢ҇лiемъ. Свѣ́те ти́хiй: Прокíменъ, гла́съ д҃: Раздѣли́ша ри̑зы моѧ̑ себѣ̀, и҆ ѡ҆ ѡ҆де́жди мое́й мета́ша жре́бiй. Стíхъ: Бж҃е бж҃е мо́й, вонми́ ми, вскꙋ́ю ѡ҆ста́вилъ мѧ̀ є҆сѝ;

И҆схо́да чте́нiе. [Глава̀ л҃г, ст. а҃_i-к҃г].

Глаго́ла гдⷭ҇ь къ мѡѷсе́ю лице́мъ къ лицꙋ̀, ꙗ҆́коже а҆́ще бы кто̀ возглаго́лалъ къ своемꙋ̀ дрꙋ́гꙋ, и҆ ѿпꙋща́шесѧ въ по́лкъ: слꙋга́ же i҆исꙋ́съ сы́нъ наѵи́нъ, (л. _ꙋѯ҃в) ю҆́ноша не и҆схожда́ше и҆зꙿ ски́нiи. И҆ речѐ мѡѷсе́й ко гдⷭ҇ꙋ: сѐ ты̀ мнѣ̀ глаго́леши, и҆зведѝ лю́ди сiѧ̑, ты́ же не ꙗ҆ви́лъ мѝ є҆сѝ, кого̀ по́слеши со мно́ю. ты́ же мнѣ̀ ре́клъ є҆сѝ: вѣ́мъ тѧ̀ па́че всѣ́хъ, и҆ бл҃года́ть и҆́маши ѹ҆ менѐ. А҆́ще ѹ҆̀бо ѡ҆брѣто́хъ бл҃года́ть предꙿ тобо́ю, ꙗ҆ви́ ми тебѐ сама́го, да разꙋ́мнѡ ви́ждꙋ тѧ̀: ꙗ҆́кѡ да ѡ҆брѣ́тъ бꙋ́дꙋ бл҃года́ть предꙿ тобо́ю, и҆ да позна́ю, ꙗ҆́кѡ лю́дiе твоѝ ꙗ҆зы́къ вели́къ се́й. И҆ глаго́ла [є҆мꙋ̀ гдⷭ҇ь] а҆́зъ са́мъ предꙿидꙋ̀ предꙿ тобо́ю, и҆ ѹ҆поко́ю тѧ̀. И҆ речѐ къ немꙋ̀ мѡѷсе́й: а҆́ще са́мъ ты̀ не и҆́деши съ на́ми, да не и҆зведе́ши мѧ̀ ѿсю́дꙋ. И҆ ка́кѡ вѣ́домо бꙋ́детъ вои́стиннꙋ, ꙗ҆́кѡ ѡ҆брѣто́хъ бл҃года́ть ѹ҆ тебѐ, а҆́зъ же и҆ лю́дiе твоѝ, то́чiю и҆дꙋ́щꙋ тѝ съ на́ми; и҆ просла́вленъ бꙋ́дꙋ, а҆́зъ же и҆ лю́дiе твоѝ, па́че всѣ́хъ ꙗ҆зы̑къ, є҆ли́цы сꙋ́ть на землѝ; Рече́ же гдⷭ҇ь къ мѡѷсе́ю: и҆ сiѐ тебѣ̀ сло́во, є҆́же ре́клъ є҆сѝ, сотворю̀: ѡ҆брѣ́лъ бо є҆сѝ бл҃года́ть предо мно́ю, и҆ вѣ́мъ тѧ̀ па́че всѣ́хъ. И҆ глаго́ла мѡѷсе́й: покажи́ ми сла́вꙋ твою̀. И҆ речѐ [гдⷭ҇ь къ мѡѷсе́ю]: а҆́зъ предꙿидꙋ̀ предꙿ тобо́ю сла́вою мое́ю, и҆ воззовꙋ̀ ѡ҆ и҆́мени мое́мъ, гдⷭ҇ь предꙿ тобо́ю: и҆ поми́лꙋю, є҆го́же а҆́ще ми́лꙋю: и҆ ѹ҆ще́дрю, є҆го́же а҆́ще ще́дрю. И҆ речѐ: не возмо́жеши ви́дѣти лица̀ моегѡ̀, не бо̀ ѹ҆́зритъ человѣ́къ лицѐ моѐ, и҆ жи́въ бꙋ́детъ. И҆ речѐ гдⷭ҇ь: сѐ мѣ́сто ѹ҆ менѐ, и҆ ста́неши на ка́мени. Е҆гда́ же пре́йдетъ сла́ва моѧ̀, и҆ положꙋ́ тѧ въ разсѣ́линѣ ка́мене, и҆ покры́ю рꙋко́ю мое́ю надꙿ тобо́ю, до́ндеже мимоидꙋ̀. И҆ ѿимꙋ̀ рꙋ́кꙋ мою̀, и҆ тогда̀ ѹ҆́зриши за̑днѧѧ моѧ̑: лице́ же моѐ не ꙗ҆ви́тсѧ тебѣ̀.

Прокíменъ, гла́съ д҃: Сꙋдѝ гдⷭ҇ь ѡ҆би́дѧщыѧ мѧ̀, поборѝ борю́щыѧ мѧ̀. Стíхъ: Прiимѝ ѻ҆рꙋ́жiе и҆ щи́тъ, и҆ воста́ни въ по́мощь мою̀. (л. _ꙋѯ҃в ѡ҆б.)

I҆́ѡва чте́нiе. [Глава̀ м҃в, ст. в҃_i-к҃.]

Гдⷭ҇ь бл҃гословѝ послѣ̑днѧѧ i҆́ѡвлѧ, не́же прє́жнѧѧ: бѧ́хꙋ же ско́ти є҆гѡ̀, ѻ҆ве́цъ четырена́десѧть ты́сѧщъ, вельблю́дѡвъ ше́сть ты́сѧщъ, сꙋпрꙋ̑гъ волѡ́въ ты́сѧща, ѻ҆сли́цъ ста́дныхъ ты́сѧща. Роди́ша же сѧ є҆мꙋ̀ сы́нове се́дмь, и҆ дщє́ри трѝ. И҆ наречѐ пе́рвꙋю ѹ҆́бѡ, де́нь: вторꙋ́ю же кассíю: тре́тiю же, а҆малѳе́евъ ро́гъ. И҆ не ѡ҆брѣто́шасѧ подо́бнiи въ лѣ́потѣ дще́ремъ i҆́ѡвлєвымъ въ поднбⷭ҇нѣй: даде́ же и҆̀мъ ѻ҆те́цъ наслѣ́дiе въ бра́тiи и҆́хъ. Поживе́ же i҆́ѡвъ по ꙗ҆́звѣ лѣ́тъ сто̀ се́дмьдесѧтъ: всѣ́хъ же лѣ́тъ поживѐ двѣ́сти четы́редесѧть ѻ҆́смь. и҆ ви́дѣ i҆́ѡвъ сы́ны своѧ̑, и҆ сы́ны сынѡ́въ свои́хъ, да́же до четве́ртагѡ ро́да: И҆ сконча́сѧ i҆́ѡвъ ста́ръ, и҆ и҆спо́лнь дне́й. пи́сано же є҆́сть па́ки, воста́ти є҆мꙋ̀, съ ни́миже гдⷭ҇ь возста́витъ и҆̀: та́кѡ толкꙋ́етсѧ ѿ сѵ́рскiѧ кни́ги. Въ землѝ ѹ҆́бѡ живы́й а҆ѵсiтiдíйстѣй, на предѣ́лѣхъ i҆дꙋме́и и҆ а҆равíи: пре́жде же бѧ́ше и҆́мѧ є҆мꙋ̀ i҆ѡва́въ. Взе́мъ же женꙋ̀ а҆ра́влѧныню, родѝ сы́на, є҆мꙋ́же и҆́мѧ є҆ннѡ́нъ. Бѣ́ же то́й ѻ҆тца̀ ѹ҆́бѡ заре́ѳа, и҆са́ѵовыхъ сынѡ́въ сы́нъ, ма́тере же восо́рры, ꙗ҆́коже бы́ти є҆мꙋ̀ пѧ́томꙋ ѿ а҆враа́ма.

Прⷪ҇ро́чества и҆са́iина чте́нiе. [Глава̀ н҃в, ст. г҃_i- є҃_i, глава̀ н҃г, ст. а҃-в҃_i, глава̀ н҃д, ст. а҃.]

Та́кѡ глаго́летъ гдⷭ҇ь: сѐ ѹ҆разꙋмѣ́етъ ѻ҆́трокъ мо́й, и҆ вознесе́тсѧ и҆ просла́витсѧ sѣлѡ̀. Ꙗ҆́коже ѹ҆жа́снꙋтсѧ ѡ҆ тебѣ̀ мно́зи, та́кѡ ѡ҆безсла́витсѧ ѿ человѣ̑къ ви́дъ тво́й, и҆ сла́ва твоѧ̀ ѿ сынѡ́въ человѣ́ческихъ. Та́кѡ ѹ҆дивѧ́тсѧ ꙗ҆зы́цы мно́зи ѡ҆ не́мъ, и҆ заградѧ́тъ ца́рiе ѹ҆ста̀ своѧ̑. ꙗ҆́кѡ и҆̀мже не возвѣсти́сѧ ѡ҆ не́мъ, ѹ҆́зрѧтъ, и҆ и҆̀же не слы́шаша, ѹ҆разꙋмѣ́ютъ. Гдⷭ҇и, кто̀ вѣ́рова слꙋ́хꙋ на́шемꙋ; и҆ мы́шца (л. _ꙋѯ҃г) гдⷭ҇нѧ комꙋ̀ ѿкры́сѧ; Возвѣсти́хомъ, ꙗ҆́кѡ ѻ҆троча̀ предꙿ ни́мъ, ꙗ҆́кѡ ко́рень въ землѝ жа́ждꙋщей, нѣ́сть ви́да є҆мꙋ̀, нижѐ сла́вы: и҆ ви́дѣхомъ є҆го̀, и҆ не и҆мѧ́ше ви́да, ни добро́ты: Но ви́дъ є҆гѡ̀ безче́стенъ, ѹ҆ма́ленъ па́че всѣ́хъ сынѡ́въ человѣ́ческихъ: человѣ́къ въ ꙗ҆́звѣ сы́й, и҆ вѣ́дый терпѣ́ти болѣ́знь, ꙗ҆́кѡ ѿврати́сѧ лицѐ є҆гѡ̀, безче́стно бы́сть и҆ не вмѣни́сѧ. Се́й грѣхѝ на́шѧ но́ситъ, и҆ ѡ҆ на́съ болѣ́знꙋетъ, и҆ мы̀ вмѣни́хомъ є҆го̀ бы́ти въ трꙋдѣ̀, и҆ въ ꙗ҆́звѣ ѿ бг҃а, и҆ во ѡ҆sлобле́нiи. То́й же ꙗ҆́звенъ бы́сть за грѣхѝ на́шѧ, и҆ мꙋ́ченъ бы́сть за беззакѡ́нiѧ на́шѧ, наказа́нiе ми́ра на́шегѡ на не́мъ, ꙗ҆́звою є҆гѡ̀ мы̀ и҆сцѣлѣ́хомъ. Всѝ ꙗ҆́кѡ ѻ҆́вцы заблꙋди́хомъ: человѣ́къ ѿ пꙋтѝ своегѡ̀ заблꙋдѝ, и҆ гдⷭ҇ь предадѐ є҆го̀ грѣ̑хъ ра́ди на́шихъ. И҆ то́й, занѐ ѡ҆sло́бленъ бы́сть, не ѿверза́етъ ѹ҆́стъ свои́хъ: ꙗ҆́кѡ ѻ҆вча̀ на заколе́нiе веде́сѧ, и҆ ꙗ҆́кѡ а҆́гнецъ предꙿ стригꙋ́щимъ є҆го̀ безгла́сенъ, та́кѡ не ѿверза́етъ ѹ҆́стъ свои́хъ. Во смире́нiи є҆гѡ̀ сꙋ́дъ є҆гѡ̀ взѧ́тсѧ, ро́дъ же є҆гѡ̀ кто̀ и҆сповѣ́сть; ꙗ҆́кѡ взе́млетсѧ ѿ землѝ живо́тъ є҆гѡ̀, ра́ди беззако́нiй люде́й мои́хъ веде́сѧ на сме́рть. И҆ да́мъ лꙋка̑выѧ вмѣ́стѡ погребе́нiѧ є҆гѡ̀. и҆ бога̑тыѧ вмѣ́стѡ сме́рти є҆гѡ̀: ꙗ҆́кѡ беззако́нiѧ не сотворѝ, нижѐ ѡ҆брѣ́тесѧ ле́сть во ѹ҆стѣ́хъ є҆гѡ̀. И҆ гдⷭ҇ь хо́щетъ ѡ҆чи́стити є҆го̀ ѿ ꙗ҆́звы: а҆́ще да́стсѧ ѡ҆ грѣсѣ̀, дꙋша̀ ва́ша ѹ҆́зритъ сѣ́мѧ долгоживо́тное. И҆ хо́щетъ гдⷭ҇ь рꙋко́ю свое́ю ѿѧ́ти болѣ́знь ѿ дꙋшѝ є҆гѡ̀, ꙗ҆ви́ти є҆мꙋ̀ свѣ́тъ, и҆ созда́ти ра́зꙋмомъ, ѡ҆правда́ти првⷣнаго бл҃гослꙋжа́ща мнѡ́гимъ, и҆ грѣхѝ и҆́хъ то́й понесе́тъ. Сегѡ̀ ра́ди то́й наслѣ́дитъ мно́гихъ, и҆ крѣ́пкихъ раздѣли́тъ коры̑сти: занѐ предана̀ бы́сть на сме́рть дꙋша̀ є҆гѡ̀, и҆ со (л. _ꙋѯ҃г ѡ҆б.) беззако́нными вмѣни́сѧ, и҆ то́й грѣхѝ мно́гихъ вознесѐ, и҆ за беззакѡ́нiѧ и҆́хъ пре́данъ бы́сть. Возвесели́сѧ непло́ды неражда́ющаѧ, возгласѝ и҆ возопíй нечревоболѣ́вшаѧ, ꙗ҆́кѡ мнѡ́га ча̑да пꙋсты́ѧ па́че, не́жели и҆мꙋ́щiѧ мꙋ́жа.

Прокíменъ а҆пⷭ҇ла, гла́съ s҃: Положи́ша мѧ̀ въ ро́вѣ преиспо́днѣмъ, въ те́мныхъ и҆ сѣ́ни сме́ртнѣй. Стíхъ: Гдⷭ҇и бж҃е сп҃се́нiѧ моегѡ̀, во днѝ воззва́хъ и҆ въ нощѝ предꙿ тобо́ю. А҆пⷭ҇лъ къ корíнѳѧнѡмъ, зача́ло рк҃є: Бра́тiе, сло́во крⷭ҇тное: Коне́цъ: И҆ сего̀ ра́спѧта. А҆ллилꙋ́iа, гла́съ а҃: Сп҃си́ мѧ бж҃е, ꙗ҆́кѡ внидо́ша во́ды до дꙋшѝ моеѧ̀. Стíхъ: Поноше́нiе ча́ѧше дꙋша̀ моѧ̀ и҆ стра́сть. Стíхъ: Да помрача́тсѧ ѻ҆́чи и҆́хъ, є҆́же не ви́дѣти. Е҆ѵⷢ҇лiе ѿ матѳе́а, зача́ло р҃_i: Во вре́мѧ ѻ҆́но, совѣ́тъ сотвори́ша всѝ а҆рхiере́є: Коне́цъ: Прѧ́мѡ гро́ба. Та́же, ѻ҆бы́чнаѧ є҆ктенiа̀: Рце́мъ всѝ ѿ всеѧ̀ дꙋшѝ: И҆ пото́мъ, Сподо́би гдⷭ҇и: И҆спо́лнимъ вече́рнюю мл҃твꙋ: И҆ прѡ́чаѧ. И҆ по возгла́сѣ пое́мъ ѿ стiхо́вныхъ стiхи́ръ подо́бны д҃.

Гла́съ в҃: Е҆гда̀ ѿ дре́ва тѧ̀ мє́ртва, а҆рiмаѳе́й снѧ́тъ всѣ́хъ живота̀, смѵ́рною и҆ плащани́цею тѧ̀ хрⷭ҇тѐ ѡ҆бви́въ, и҆ любо́вiю подвиза́шесѧ, се́рдцемъ и҆ ѹ҆стна́ми тѣ́ло нетлѣ́нное твоѐ ѡ҆блобыза́ти. ѻ҆ба́че ѡ҆держи́мь стра́хомъ, ра́дꙋѧсѧ вопiѧ́ше тѝ: сла́ва снизхожде́нiю твоемꙋ̀, чл҃вѣколю́бче.

Стíхъ: Гдⷭ҇ь воцр҃и́сѧ, въ лѣ́потꙋ ѡ҆блече́сѧ.

Е҆гда̀ во гро́бѣ но́вѣ за всѣ́хъ положи́лсѧ є҆сѝ, и҆зба́вителю всѣ́хъ, а҆́дъ всесмѣхли́вый ви́дѣвъ тѧ̀ ѹ҆жасе́сѧ, верєѝ сокрꙋши́шасѧ, сломи́шасѧ врата̀, гро́би ѿверзо́шасѧ, ме́ртвiи воста́ша. тогда̀ а҆да́мъ бл҃года́рственнѡ ра́дꙋѧсѧ вопiѧ́ше тебѣ̀: сла́ва снизхожде́нiю твоемꙋ̀, чл҃вѣколю́бче.

Стíхъ: И҆́бо ѹ҆твердѝ вселе́ннꙋю, ꙗ҆́же не подви́житсѧ.

Е҆гда̀ во гро́бѣ пло́тски хотѧ̀ заключи́лсѧ є҆сѝ, и҆́же є҆стество́мъ бж҃ества̀ пребыва́ѧй неѡпи́санный, и҆ неѡпредѣле́нный, сме́рти заключи́лъ є҆сѝ сокрѡ́вища, и҆ а҆́дѡва (л. _ꙋѯ҃д) всѧ̑ и҆стощи́лъ є҆сѝ хрⷭ҇тѐ ца̑рствiѧ: тогда̀ и҆ сꙋббѡ́тꙋ сiю̀ бж҃е́ственнагѡ бл҃гослове́нiѧ и҆ сла́вы, и҆ твоеѧ̀ свѣ́тлости сподо́билъ є҆сѝ.

Стíхъ: До́мꙋ твоемꙋ̀ подоба́етъ ст҃ы́нѧ гдⷭ҇и, въ долготꙋ̀ днíй.

Е҆гда̀ си̑лы зрѧ́хꙋ тѧ̀ хрⷭ҇тѐ, ꙗ҆́кѡ преле́стника ѿ беззако́нныхъ ѡ҆клевета́ема, ѹ҆жаса́хꙋсѧ неизглаго́ланномꙋ долготерпѣ́нiю твоемꙋ̀, и҆ ка́мень гро́ба рꙋка́ми запеча́танный, и҆́миже твоѧ̑ нетлѣ̑ннаѧ ре́бра прободо́ша. ѻ҆ба́че на́шемꙋ сп҃се́нiю ра́дꙋющесѧ вопiѧ́хꙋ тѝ: сла́ва снизхожде́нiю твоемꙋ̀, чл҃вѣколю́бче.

Сла́ва, и҆ ны́нѣ, гла́съ є҃: Тебѐ ѡ҆дѣ́ющагосѧ свѣ́томъ ꙗ҆́кѡ ри́зою сне́мъ i҆ѡ́сифъ съ дре́ва съ нiкоди́момъ, и҆ ви́дѣвъ ме́ртва на́га непогребе́на, бл҃госе́рдный пла́чь воспрiи́мъ, рыда́ѧ глаго́лаше: ѹ҆вы̀ мнѣ̀ сладча́йшiй i҆и҃се, є҆го́же вма́лѣ со́лнце на крⷭ҇тѣ̀ ви́сима ѹ҆зрѣ́вшее мра́комъ ѡ҆блага́шесѧ, и҆ землѧ̀ стра́хомъ колеба́шесѧ, и҆ раздира́шесѧ цр҃ко́внаѧ завѣ́са: но сѐ ны́нѣ ви́жꙋ тѧ̀, менѐ ра́ди во́лею подꙿе́мша сме́рть. ка́кѡ погребꙋ́ тѧ бж҃е мо́й, и҆лѝ како́ю плащани́цею ѡ҆бвiю̀; ко́има ли рꙋка́ма прикоснꙋ́сѧ нетлѣ́нномꙋ твоемꙋ̀ тѣ́лꙋ; и҆лѝ кȋѧ пѣ̑сни воспою̀ твоемꙋ̀ и҆схо́дꙋ ще́дре, велича́ю стрⷭ҇ти твоѧ̑, пѣсносло́влю и҆ погребе́нiе твоѐ со воскрⷭ҇нiемъ, зовы́й: гдⷭ҇и сла́ва тебѣ̀.

Та́же, Ны́нѣ ѿпꙋща́еши: Трист҃о́е. По Ѻ҆́ч҃е на́шъ:

Тропа́рь, гла́съ в҃: Бл҃гоѡбра́зный i҆ѡ́сифъ съ дре́ва сне́мъ пречⷭ҇тое тѣ́ло твоѐ, плащани́цею чи́стою ѡ҆бви́въ, и҆ вонѧ́ми во гро́бѣ но́вѣ покры́въ положѝ.

Дрꙋгíй тропа́рь: Мѷроно́сицамъ жена́мъ при гро́бѣ предста́въ а҆́гг҃лъ вопiѧ́ше: мѵ̑ра мє́ртвымъ сꙋ́ть прили́чна, хрⷭ҇то́съ же и҆стлѣ́нiѧ ꙗ҆ви́сѧ чꙋ́ждь.

Премꙋ́дростъ, и҆ ѿпꙋ́стъ.


