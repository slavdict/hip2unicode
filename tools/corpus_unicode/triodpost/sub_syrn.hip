 OCR:

 Библиотека святоотеческой литературы

 http://orthlib.ru



(л. н҃ѳ)

Въ сꙋббѡ́тꙋ сы́рнꙋю

па́мѧть соверша́емъ всѣ́хъ преподо́бныхъ и҆ бг҃оно́сныхъ ѻ҆тє́цъ, въ по́двизѣ просiѧ́вшихъ.

Въ пѧто́къ ве́чера во свѣти́льничное по предначина́тельномъ ѻ҆бы́чное стiхосло́вiе: Ко гдⷭ҇ꙋ скорбѣ́ти мѝ:

На Гдⷭ҇и воззва́хъ, пое́мъ стiхи̑ры подѡ́бныѧ, поста́вльше стiхѡ́въ s҃. Гла́съ и҃, повторѧ́юще ѧ҆̀:

Прiиди́те всѝ вѣ́рнiи, прпⷣбныхъ ѻ҆тє́цъ ли́ки воспои́мъ, а҆нтѡ́нiа верхо́внаго, свѣ́тлаго є҆ѵѳѵ́мiа, и҆ кого́ждо и҆ всѧ̑ вкꙋ́пѣ. и҆ си́хъ, ꙗ҆́коже дрꙋгíй ра́й сла́дости, гражда̑нства мы́сленнѡ преходѧ́ще, краснѡ̀ воззове́мъ: сiѧ̑ древеса̀ ꙗ҆̀же насадѝ бг҃ъ на́шъ: сiѧ̑ плоды̀ нетлѣ́нныѧ жи́зни процвѣ̑тшаѧ, принесо́ша хрⷭ҇тꙋ̀, пита́юще на́шѧ дꙋ́шы. къ ни̑мже возопiи́мъ: бг҃оно́снiи бл҃же́ннiи, моли́те сп҃сти́сѧ на́мъ.

Подо́бенъ:

Ра́дꙋйсѧ є҆гѵ́пте вѣ́рный. ра́дꙋйсѧ лiвѵ́е прпⷣбнаѧ. ра́дꙋйсѧ ѳѷваíдо и҆збра́ннаѧ. ра́дꙋйсѧ всѧ́кое мѣ́сто и҆ гра́де и҆ страно̀, гра́жданы воспита́вшаѧ ца́рства нбⷭ҇нагѡ, и҆ си́хъ въ воздержа́нiи и҆ болѣ́знехъ возрасти́вшаѧ, и҆ жела́нiй совершє́нныѧ мꙋ́жы бг҃ꙋ показа́вшаѧ. сíи свѣти̑ла дꙋ́шъ на́шихъ ꙗ҆ви́шасѧ: са́ми чꙋде́съ заре́ю, и҆ дѣ́лъ зна́меньми, просiѧ́ша мы́сленнѡ во всѧ̑ концы̀. къ тѣ̑мъ возопiе́мъ: ѻ҆тцы̀ всебл҃же́ннiи, моли́те сп҃сти́сѧ на́мъ.

Подо́бенъ:

Кто̀ и҆зрече́тъ ѿ земноро́дныхъ чꙋ̑днаѧ ва̑ша житiѧ̑, ѻ҆тцы̀ всемíрнiи; кíй же ѧ҆зы́къ и҆зглаго́летъ сщ҃є́нныѧ въ дꙋ́сѣ по́двиги и҆ по́ты ва́шѧ; страда̑нiѧ добродѣ́телей, и҆змождє́нiѧ пло́ти, борє́нiѧ страсте́й, во бдѣ́нiихъ, въ мл҃твахъ и҆ слеза́хъ; вы̀ въ мíрѣ ꙗ҆́коже (л. н҃ѳ ѡ҆б.) а҆́гг҃ли вои́стиннꙋ ꙗ҆ви́стесѧ, са́ми бѣсѡ́вскiѧ си̑лы соверше́ннѡ низложи́сте, сотво́рше чꙋ̑днаѧ и҆ ди̑внаѧ зна́мєнiѧ. тѣ́мже моли́тесѧ съ на́ми пребл҃же́ннiи, ѹ҆лꙋчи́ти на́мъ неконча́емꙋю ра́дость.

Сла́ва, гла́съ s҃: Е҆́же по ѡ҆́бразꙋ соблю́дше невреди́мѡ, ѹ҆ма̀ вожда̀ на стра̑сти па̑гꙋбныѧ по́стнически поста́вльше, во є҆́же по подо́бiю ꙗ҆́кѡ мо́щно возшлѝ є҆стѐ: мꙋ́жески бо є҆стество̀ понꙋ́дивше, потща́стесѧ хꙋ́ждшее покори́ти лꙋ́чшемꙋ, и҆ пло́ть порабо́тити дꙋ́хꙋ. тѣ́мже мона́шествꙋющымъ ꙗ҆ви́стесѧ ве́рхъ, жи́тели пꙋсты́ннiи, бл҃готекꙋ́щымъ подвиза́тели, пра̑вила добродѣ́тели и҆звѣ́стнѣйшаѧ. и҆ ны́нѣ на нб҃сѣ́хъ, зерца́лѡмъ разрѣши́вшымсѧ всепрпⷣбнiи, чи́стѡ зритѐ ст҃ꙋ́ю трⷪ҇цꙋ, молѧ́щесѧ непосре́дственнѡ, ѡ҆ вѣ́рою и҆ любо́вiю чтꙋ́щихъ ва́съ.

И҆ ны́нѣ, бг҃оро́диченъ а҃ гла́са, ѻ҆смогла́сника рѧдова́гѡ.

Свѣ́те ти́хiй:

Прокíменъ, гла́съ з҃: Бж҃е застꙋ́пникъ мо́й є҆сѝ ты̀, и҆ млⷭ҇ть твоѧ̀ предвари́тъ мѧ̀. Стíхъ: И҆зми́ мѧ ѿ вра̑гъ мои́хъ бж҃е, и҆ ѿ востаю́щихъ на мѧ̀ и҆зба́ви мѧ̀.

Проро́чества заха́рiина чте́нiе, [Глава̀ и҃, ст. ѳ҃_i- к҃г].

Си́це глаго́летъ гдⷭ҇ь вседержи́тель: по́стъ четве́ртый, и҆ по́стъ пѧ́тый, и҆ по́стъ седмы́й, и҆ по́стъ десѧ́тый, бꙋ́дꙋтъ до́мꙋ i҆ꙋ́довꙋ въ ра́дость, и҆ въ весе́лiе, и҆ въ пра́здники бла́ги: и҆ возвесели́тесѧ, и҆ и҆́стинꙋ и҆ ми́ръ возлю́бите. Си́це (л. ѯ҃) глаго́летъ гдⷭ҇ь вседержи́тель: є҆щѐ лю́дiе мно́зи прiи́дꙋтъ, и҆ живꙋ́щiи во градѣ́хъ мно́гихъ. И҆ сни́дꙋтсѧ живꙋ́щiи въ пѧтѝ градѣ́хъ во є҆ди́нъ гра́дъ, глаго́люще: грѧди́мъ помоли́тисѧ лицꙋ̀ гдⷭ҇ню, и҆ взыска́ти лицѐ гдⷭ҇а вседержи́телѧ: и҆дꙋ̀ и҆ а҆́зъ. И҆ прiи́дꙋтъ лю́дiе мно́зи, и҆ ꙗ҆зы́цы мно́зи взыска́ти лица̀ гдⷭ҇а вседержи́телѧ во i҆ерⷭ҇ли́мѣ, и҆ ѹ҆моли́ти лицѐ гдⷭ҇не. Си́це глаго́летъ гдⷭ҇ь вседержи́тель: во ѻ҆́ны дни̑ и҆мѣ́тсѧ де́сѧть мꙋже́й ѿ всѣ́хъ племе́нъ ꙗ҆зы́ческихъ, и҆ и҆мꙋ́тсѧ за ри́зꙋ мꙋ́жа i҆ꙋде́анина, глаго́люще: по́йдемъ съ тобо́ю, занѐ слы́шахомъ, ꙗ҆́кѡ бг҃ъ съ ва́ми є҆́сть.

Прокíменъ, гла́съ s҃: Да ѹ҆пова́етъ i҆и҃ль на гдⷭ҇а ѿ ны́нѣ и҆ до вѣ́ка. Стíхъ: Гдⷭ҇и не вознесе́сѧ се́рдце моѐ, нижѐ вознесо́стѣсѧ ѻ҆́чи моѝ. Сподо́би гдⷭ҇и въ ве́черъ се́й:

На стiхо́внѣ самогла́сенъ, гла́съ в҃:

Ѡ҆чи́стимъ себѐ бра́тiе ѿ всѧ́кiѧ скве́рны пло́ти и҆ дꙋ́ха, свѣщы̀ дꙋ́шъ на́шихъ просвѣти́мъ нищелю́бiемъ, не снѣда́юще дрꙋ́гъ дрꙋ́га ѡ҆клевета́нiемъ: приспѣ́ бо вре́мѧ, є҆гда̀ жени́хъ прiи́детъ всѣ̑мъ возда́ти по дѣлѡ́мъ и҆́хъ. совни́демъ хрⷭ҇тꙋ̀ съ мꙋ́дрыми дѣ́вами, гла́съ ѻ҆́ный разбо́йника къ немꙋ̀ взыва́юще: помѧнѝ на́съ гдⷭ҇и, є҆гда̀ прiи́деши во црⷭ҇твiи твое́мъ.

И҆ глаго́лемъ стíхъ: Къ тебѣ̀ возведо́хъ ѻ҆́чи моѝ:

И҆ па́ки то́йже самогла́сенъ. Та́же стíхъ: Поми́лꙋй на́съ гдⷭ҇и, поми́лꙋй на́съ.

И҆ мꙋ́чениченъ: Ст҃ы̑мъ мч҃нкѡмъ молѧ́щымсѧ ѡ҆ на́съ, и҆ хрⷭ҇та̀ пою́щымъ, всѧ́каѧ ле́сть преста̀, и҆ человѣ́ческiй ро́дъ вѣ́рою сп҃са́етсѧ.

Сла́ва, гла́съ и҃: Мона́хѡвъ мно́жєства, наста́вники ны́нѣ чти́мъ ѻ҆тцы̀ прпⷣбнiи: ва́ми бо стезе́ю вои́стиннꙋ пра́вою ходи́ти позна́хомъ. бл҃же́ни є҆стѐ хрⷭ҇тꙋ̀ рабо́тавшiи, и҆ вра́жiю низложи́вшiи си́лꙋ, а҆́гг҃лѡвъ собесѣ̑дницы, првⷣныхъ сожи́телє, и҆ ст҃ы́хъ: съ ни́миже моли́тесѧ гдⷭ҇ви, поми́ловатисѧ дꙋша́мъ на́шымъ.

И҆ ны́нѣ, бг҃оро́диченъ. Подо́бенъ: Ѽ пресла́внагѡ чꙋдесѐ!

Ра́дꙋйсѧ, чистоты̀ сокро́вище. ра́дꙋйсѧ, невеще́ственнагѡ свѣ́та чи́стое жили́ще. ра́дꙋйсѧ, глави́зно сп҃се́нiѧ (л. ѯ҃ ѡ҆б.) на́шегѡ. ра́дꙋйсѧ, а҆пⷭ҇лѡвъ проповѣ́данiе. ра́дꙋйсѧ, мч҃нкѡвъ похвало̀. ра́дꙋйсѧ, прⷪ҇ро́кѡвъ и҆сполне́нiе, всенепоро́чнаѧ. ра́дꙋйсѧ, подви́жникѡвъ и҆ мона́хѡвъ ѹ҆краше́нiе, и҆ сп҃се́нiе вѣ́рныхъ.

Та́же, Ны́нѣ ѿпꙋща́еши:

И҆ по трист҃о́мъ глаго́лемъ тропа́рь, гла́съ д҃:

Бж҃е ѻ҆тє́цъ на́шихъ, творѧ́й при́снѡ съ на́ми по твое́й кро́тости, не ѿста́ви млⷭ҇ть твою̀ ѿ на́съ: но мл҃твами и҆́хъ въ ми́рѣ ѹ҆пра́ви живо́тъ на́шъ.

Сла́ва, и҆ ны́нѣ, бг҃оро́диченъ, гла́съ то́йже. Е҆́же ѿ вѣ́ка ѹ҆тае́ное:

Ты́ѧжде и҆ на Бг҃ъ гдⷭ҇ь, и҆ на коне́цъ ѹ҆́трени глаго́лемъ. Посе́мъ є҆ктенiа̀: Поми́лꙋй на́съ бж҃е: и҆ г҃ покло́ны вели̑кiѧ. Бꙋ́ди и҆́мѧ гдⷭ҇не: три́жды. Блгⷭ҇влю̀ гдⷭ҇а: Досто́йно є҆́сть: и҆ ѿпꙋ́стъ. И҆ быва́етъ трапе́за по ѻ҆бы́чаю, ꙗ҆́коже и҆ въ сре́дꙋ сы́рнꙋю ѹ҆ка́зано є҆́сть. На повече́рiи же пое́мъ рѧдовы́й канѡ́нъ ме́ртвенъ гла́са: во ѹ҆сопохрани́тельницѣ.

Въ сꙋббѡ́тꙋ сы́рнꙋю на ѹ҆́трени,

по шестоѱа́лмiи, и҆ пе́рвомъ стiхосло́вiи, сѣда́льны, гла́съ и҃:

Подо́бенъ: Повелѣ́нное та́йнѡ:

Ѻ҆те́ческими мо́лнiѧми ѡ҆зари́вшесѧ, ꙗ҆́кѡ въ ра́й кра́сный ны́нѣ входѧ́ще, сла́дости пото́ка наслади́мсѧ, и҆ си́хъ до́блєсти ѹ҆жа́снѡ смотрѧ́юще, поревнꙋ́имъ добродѣ́телемъ, сп҃сꙋ взыва́юще: мл҃твами и҆́хъ бж҃е, ца́рствiѧ твоегѡ̀ прича́стники ны̀ сотворѝ.

Сла́ва, подо́бенъ: Нача́льника мона́шествꙋющихъ па́ѵла, согла́снѡ со а҆нтѡ́нiемъ мꙋ́дрымъ, и҆ є҆ѵѳѵ́мiемъ воспои́мъ всѝ, съ (л. ѯ҃а ѡ҆б.) про́чими ѻ҆тцы̀: и҆ си́хъ ѹ҆мо́лимъ, ꙗ҆́кѡ да хрⷭ҇тꙋ̀ непреста́ннѡ мо́лѧтсѧ ѡ҆ на́съ, бж҃е́ственнꙋю и҆ всесвѣ́тлꙋю соверша́ющихъ па́мѧть и҆́хъ, въ пѣ́снехъ сла́вѧще сп҃са и҆ гдⷭ҇а.

И҆ ны́нѣ, бг҃оро́диченъ. Подо́бенъ:

Бл҃годари́мъ тѧ̀ приснодв҃о, и҆ велича́емъ чⷭ҇таѧ, и҆ покланѧ́емсѧ тѝ, воспѣва́юще ржⷭ҇тво̀ твоѐ бл҃года́тнаѧ, зовꙋ́ще непреста́ннѡ: сп҃сѝ на́съ дв҃о всемлⷭ҇тиваѧ, ꙗ҆́кѡ бл҃га́ѧ, и҆ де́мѡнскагѡ и҆схитѝ словопрѣ́нiѧ стра́шнагѡ въ ча́съ и҆спыта́нiѧ, да не посрами́мсѧ рабѝ твоѝ.

По в҃-мъ стiхосло́вiи сѣда́ленъ, гла́съ д҃.

Подо́бенъ: Свирѣ́лей па́стырскихъ:

А҆нтѡ́нiа кꙋ́пнѡ и҆ є҆ѵѳѵ́мiа, всѝ со всѣ́ми про́чими бг҃оно́сными ѻ҆тцы̀ восхва́лимъ пѣ́сньми, па́мѧть и҆́хъ торжествꙋ́юще: сíи бо гдⷭ҇ви ѡ҆ все́мъ мíрѣ мо́лѧтсѧ, да и҆зба́вимсѧ дре́внiѧ клѧ́твы, свобо́ждшесѧ мꙋче́нiѧ.

Сла́ва:

И҆́ный сѣда́ленъ, гла́съ и҃. Подо́бенъ: Повелѣ́нное:

Ꙗ҆́коже въ раѝ добродѣ́телей цвѣтꙋ́щемъ, бг҃оно́сныхъ по́стникѡвъ ѡ҆бходѧ́ще, вонѝ и҆сполнѧ́емсѧ сладкоꙋха́нiѧ: страда́ньми бо наѡстри́вшесѧ и҆скꙋше́нiй, тѣ́ло воздержа́нiемъ раболѣ́пнѡ покори́ша дх҃ꙋ, а҆́гг҃льское на землѝ житiѐ пожи́вше. тѣ́мже сла́вы сподо́бишасѧ.

И҆ ны́нѣ, бг҃оро́диченъ: Безпло́тныхъ твои́хъ хрⷭ҇тѐ, и҆ прⷣте́чи, ѹ҆ч҃нкѡ́въ, прⷪ҇ро́кѡвъ и҆ мч҃нкѡвъ, ст҃ы́хъ всѣ́хъ и҆ прпⷣбныхъ, мл҃твами неискꙋсомꙋ́жныѧ и҆ бл҃гíѧ мт҃ре твоеѧ̀ ѹ҆молѧ́емь, дава́й на́мъ свѣ́томъ твои́мъ ходи́ти, и҆ сподо́би на́съ ѹ҆лꙋчи́ти црⷭ҇твiе твоѐ, ра́ди щедро́тъ млⷭ҇ти твоеѧ̀. (л. ѯ҃а ѡ҆б.)

Та́же чте́мъ во ст҃о́мъ є҆фре́мѣ словеса̀ ѡ҆ сконча́вшихсѧ ѻ҆тцѣ́хъ, на даѧ̑нiѧ трѝ. Ѱало́мъ н҃. Канѡ́нъ свѧта́гѡ ѻ҆би́тели на s҃, и҆ ст҃ы́хъ на и҃. Стiхосло́вимъ же и҆ Гдⷭ҇ви пое́мъ.

Гла́съ и҃. Пѣ́снь а҃: I҆рмо́съ: Пѣ́снь возсле́мъ лю́дiе:

Всѝ въ пѣ́снехъ дꙋхо́вныхъ, въ по́двизѣхъ просiѧ́вшыѧ, бж҃е́ствєнныѧ ѻ҆тцы̀ на́шѧ воспои́мъ согла́снѡ, ꙗ҆̀же и҆знесѐ є҆гѵ́петъ, ѳѷваíда, и҆ лiвѵ́а, всѧ́кое мѣ́сто, и҆ гра́дъ, и҆ страна̀.

[А] Ра́дꙋйсѧ мона́хѡмъ первонаста́вниче, а҆нтѡ́нiе пресла́вне, а҆ммꙋ́не бг҃оно́сне, нитрíйскаѧ сла́во, а҆рсе́нiе а҆́гг҃ле, держа́во безмо́лвiѧ, и҆ а҆ммѡ́не дх҃оно́сне.

Красꙋ́йсѧ вои́стиннꙋ сосꙋ́де бж҃iй, а҆гаѳѡ́не сщ҃еннодꙋ́шне: а҆хíлла и҆ а҆ммѡ́нъ, цвѣ́ты пꙋсты́ннiи: а҆нꙋ́ве и҆ а҆лѡ́нiе, а҆ммонаѳа̀ и҆ а҆нѳíме, добродѣ́телей свѣ́тлiи би́сери.

Свѣти̑льницы разсꙋжде́нiѧ на́мъ, пѣ́тъ бꙋ́ди а҆ри́съ дне́сь, и҆ а҆поллѡ́съ вели́кiй, послꙋша́нiѧ же свѣ́ты а҆ѳрѐ и҆ а҆ка́кiе, съ си́ми и҆ а҆ввакѵ́ръ спросiѧ́етъ, ꙗ҆́коже нѣ́каѧ денни́ца.

Гора̀ жи́тельства высо́кагѡ ꙗ҆ви́сѧ а҆ѵѯе́нтiй, страда́лецъ же чистоты̀ а҆вра́мiй вели́кiй, съ ни́миже а҆фроди́сiй сто́лпъ воздержа́нiѧ ꙗ҆ви́сѧ, со а҆ѳинодѡ́ромъ.

Сiѧ́етъ ꙗ҆́кѡ sвѣзда̀ на нб҃сѝ въ по́стницѣхъ а҆ммѡ́нiй, и҆ бж҃е́ственный а҆нíна: свѣ́титсѧ же съ си́ми и҆ вели́кiй а҆нтiо́хъ, и҆ а҆га́питъ sѣ́льный, а҆́ще кто̀ и҆́ный съ си́ми блиста́етъ.

Пѣ́сньми восхва́лимъ сщ҃е́нными вели́каго а҆ѳана́сiа, въ горѣ̀ а҆ѳѡ́нстѣй свѣ́тлѡ пости́вшагосѧ, свѣти́льника вели́каго всеѧ̀ вселе́нныѧ, є҆гѡ́же мл҃твами всѝ спаса́емсѧ.

Житiѝ бг҃одꙋхнове́нными вои́стиннꙋ ра́й ꙗ҆ви́стесѧ це́ркви премꙋ́дрiи, бл҃же́ннiи ѻ҆тцы̀ всѝ по и҆́мени, ѡ҆ на́съ моли́твꙋ гдⷭ҇ви твори́те непреста́ннѡ. (л. ѯ҃в)

Прiиди́те мꙋчениколю́бцы вѣ́рнiи почти́мъ мꙋ́ченики честны́ми пѣ́сньми и҆ пѣ́нiи, вѣ́рою хрⷭ҇тꙋ̀ бг҃ꙋ на́шемꙋ, пою́ще и҆ вопiю́ще: воспои́мъ тебѣ̀ є҆ди́номꙋ влⷣцѣ.

Сла́ва, трⷪ҇ченъ: Всѝ є҆ди́нагѡ є҆стества̀ пою̀, ли́ца самоѷпоста́сна: нерожде́нна ѻ҆ц҃а̀, сн҃а ро́ждшагосѧ, и҆ дх҃а ст҃а́го: безнача́льное црⷭ҇тво, вла́сть, бж҃ество̀ є҆ди́но.

Бг҃оро́диченъ: Ра́дꙋйсѧ прест҃ы́й хра́ме, рꙋно̀ бг҃оро́сное, запечатлѣ́нный и҆сто́чниче безсме́ртныѧ стрꙋѝ, гра́дъ тво́й влⷣчце сохранѝ ѿ разли́чныхъ сопоста̑тъ невоева́нный.

I҆рмо́съ: Пѣ́снь возсле́мъ лю́дiе чꙋ́дномꙋ бг҃ꙋ на́шемꙋ, свободи́вшемꙋ i҆и҃лѧ ѿ рабо́ты, пѣ́снь побѣ́днꙋю пою́ще и҆ вопiю́ще: пои́мъ тебѣ̀ є҆ди́номꙋ влⷣцѣ.

Вторы́ѧ же пѣ́сни во ѱалти́ри не глаго́лемъ, но припѣва́емъ: Прпⷣбнiи ѻ҆тцы̀ моли́те бг҃а ѡ҆ на́съ.

Пѣ́снь в҃.

I҆рмо́съ: Ви́дите ви́дите, ꙗ҆́кѡ а҆́зъ є҆́смь бг҃ъ ва́шъ, пре́жде вѣ̑къ рожде́нный ѿ ѻ҆ц҃а̀, и҆ ѿ дв҃ы въ послѣ̑днѧѧ безꙿ мꙋ́жа заче́ншiйсѧ, и҆ разрꙋши́вый грѣ́хъ пра́ѻтца а҆да́ма, ꙗ҆́кѡ чл҃вѣколю́бецъ.

Бл҃гоꙋха́нiѧ ны́нѣ и҆сполнѧ́емсѧ ꙗ҆́кѡ въ ра́й дрꙋгíй текꙋ́ще, бг҃онасажде́нныхъ добродѣ́телей по́стническихъ: ꙗ҆̀же въ воздержа́нiихъ и҆ слеза́хъ процвѣто́ша, разли́чнѡ плодоносѧ́ще жи́тельство бг҃ꙋ преподо́бнѣйшiи.

[В] Вели́кiй висарiѡ́нъ, пти́чее житiѐ пожи́вый ꙗ҆́кѡ а҆́гг҃лъ, но́вый i҆́ѡвъ па́ки, тве́рдый венiамíнъ, но и҆ вiта́ллiй свѣти́льникъ, блꙋдни̑цы спаса́ѧй бг҃ꙋ: вѷтíмiй же бж҃е́ственный, и҆ сла́вный вавѵ́ла съ си́ми да воспое́тсѧ.

Высото́ю жи́тельства нб҃о бы́лъ є҆сѝ, ѽ венедíкте! до́мъ же премꙋ́дрости, па́стырь васiа́нъ: но и҆ васíлiй (л. ѯ҃в ѡ҆б.) нѣ́кiй вѣне́цъ прiѧ́тъ послꙋша́нiѧ: во гро́бѣ бо живы́й всели́всѧ, показꙋ́етъ на́мъ послꙋша́нiѧ свѣ́тлость.

[Г] Пѣ́снь гела́сiю, се́й приснопа́мѧтный цр҃ь страсте́й: хвала̀ гера́сiмꙋ, є҆мꙋ́же порабо́та sвѣ́рь: прiи́де бо къ немꙋ̀ за соверше́нiе добродѣ́тели. сла́ва и҆ ге́рманꙋ ѻ҆тцꙋ̀, съ га́iемъ мꙋ́дрымъ ѹ҆го́дникомъ хрⷭ҇то́вымъ.

[Д] Дв҃дъ ѳессалонíтскаѧ сла́ва и҆ похвала̀ бг҃опрiѧ́тный данiи́лъ да похва́литсѧ. въ чꙋдесѣ́хъ мно́гiй, дѣ́ломъ же и҆ сло́вомъ, данiи́лъ ски́тскiй: дíй же и҆ далма́тъ, нача́льницы мона́хѡвъ, ѹ҆твержде́нiе вѣ́ры.

Sвѣ́здъ зарѝ покоре́нiе, мно́жае лꙋ́чшихъ, показа̀, ꙗ҆́кѡ два̀ свѣти̑льника сiѧ́юща на́мъ, дометiа́на же и҆ доме́тiа бг҃омꙋ̑драѧ: съ си́миже и҆ безꙿимени́тiи сла́внѡ да воспою́тсѧ.

Бога́тство неистощи́мое вѣ́рныхъ, ра́кꙋ предпрiимѝ гдⷭ҇а ра́ди страда́льчествовавшихъ: бл҃гоче́стнѡ прiиди́те вѣ́рнiи, мꙋ́ченически сiѧ̑ воспои́мъ, плодопрiе́млюще и҆сцѣлє́нiѧ дꙋша́мъ и҆ тѣлесє́мъ вѣ́рою.

Сла́ва, трⷪ҇ченъ: Пресоверше́ннѣйшаѧ є҆ди́нице, пребж҃е́ственнаѧ, трiѷпоста́снаѧ, нерожде́нный ѻ҆́ч҃е, и҆ сн҃е є҆диноро́дный, дш҃е ѿ ѻ҆ц҃а̀ и҆сходѧ́й, сн҃омъ же ꙗ҆влѧ́емый, сꙋщество̀ є҆ди́но, и҆ є҆стество̀: гдⷭ҇ьство, црⷭ҇тво, сп҃сѝ всѧ̑ ны.

Бг҃оро́диченъ: Е҆ди́на ввела̀ є҆сѝ человѣ́чествꙋ стра́нное рожде́нiе, є҆ди́на не подꙿѧ́ла є҆сѝ ѿ є҆стества̀ тлѣ́нiѧ, безсѣ́менное нетлѣ́ннѡ рождество̀ поне́сши: тѣ́мъ тѧ̀ ꙗ҆́кѡ бцⷣꙋ по до́лгꙋ вѣ́рнiи чⷭ҇таѧ прославлѧ́емъ.

Катава́сiа: Ви́дите, ви́дите:

Пѣ́снь г҃:

I҆рмо́съ: Нѣ́сть ст҃ъ ꙗ҆́кѡ гдⷭ҇ь:

Въ дрꙋгíй ра́й входѧ́ще добродѣ́телей бж҃е́ственныхъ ѻ҆ц҃ъ, сегѡ̀ вкꙋ́симъ приснопода́тельнагѡ ѡ҆дꙋшевле́ннагѡ наслажде́нiѧ, вѣ́рнѡ восхвалѧ́юще ѧ҆̀. (л. ѯ҃г)

[Е] Да почте́тсѧ є҆ѵѳѵ́мiй пресвѣ́тлаѧ sвѣзда̀, денни́ца є҆лла́дiй, є҆фре́мъ бг҃одꙋхнове́нный, со є҆ѵло́гiемъ sѣ́льнымъ, дѣ́лы и҆ чꙋдесы̀ ѡ҆блиста́вшiи концы̀.

[З] [И] Пѣ́тъ бꙋ́ди пѣ́сньми зѡсíма чꙋ́дный, и҆ заха́рiа всечестны́й, и҆ зинѡ́нъ, и҆ зѡи́лъ, и҆са́iа вели́кiй, и҆ и҆лiа̀ сла́вный съ си́ми да почте́тсѧ.

[Ѳ] Ѳерми́скаго ѳео́дѡра всесла́внаго пою̀, и҆ є҆нна́та всепѣ́таго: съ си́ми же и҆ ѳеодꙋ́ла, со ѳеѡ́ною воспѣва́ю. почита́ю ди́внаго и҆ вели́каго ѳеодо́сiа.

Хвали́мь бꙋ́ди ѳеоктíстъ всеизрѧ́дный па́стырь и҆ высо́кiй ѳала́ссiй, вели́кiй ѳео́дѡръ нарече́нный сiкеѡ́тъ, зна́меньми и҆ чꙋдесы̀ ꙗ҆вле́йсѧ на землѝ высо́кiй.

[I] Sвѣ́зды сiѧ́ютъ дрꙋгȋѧ, па́ки пресвѣ́тлый ко́ловъ i҆ѡа́ннъ, съ тремѝ свѣтоно́сными въ лѣ́ствицѣ, съ вѧ́щшими же и҆ны́ми, сла́внѡ просiѧ́ющiй.

Почти́мъ пѣ́ньми и҆ пѣ́сньми дꙋхо́вными, соше́дшесѧ любопра́зднственнiи, мч҃нкъ всечⷭ҇тнꙋ́ю и҆ лѣ́тнюю па́мѧть: при́снѡ бо мо́лѧтсѧ хрⷭ҇тꙋ̀ ѡ҆ ро́дѣ на́шемъ.

Сла́ва, трⷪ҇ченъ: Трⷪ҇це є҆диносꙋ́щнаѧ, и҆ пребж҃е́ственнаѧ є҆ди́нице, раздѣле́нiемъ соедине́нiе, и҆ впроти́въ ли́цы є҆стество̀ и҆мꙋ́щаѧ, во є҆ди́но на́съ совокꙋпѝ хотѣ́нiе твои́хъ за́повѣдей.

Бг҃оро́диченъ: Ски́нiю тѧ̀ бг҃одѣ́ланнꙋю преднаписа̀ мѡѷсе́й, серафíмами спокрове́ннꙋю, ст҃ы́хъ ст҃а́ѧ, проѡбразꙋ́ѧ твоѐ дв҃о ржⷭ҇тво̀ чи́стое, хрⷭ҇тꙋ̀ пло́тiю написа́тисѧ.

I҆рмо́съ: Нѣ́сть ст҃ъ ꙗ҆́кѡ гдⷭ҇ь, и҆ нѣ́сть пра́веденъ ꙗ҆́кѡ бг҃ъ на́шъ, є҆го́же пое́тъ всѧ̀ тва́рь: нѣ́сть пра́веденъ па́че тебѐ гдⷭ҇и.

Сѣда́ленъ, гла́съ д҃. Подо́бенъ: Ско́ро предварѝ:

Лꙋчы̀ ꙗ҆́коже со́лнце пра́вды ва́съ хрⷭ҇то́съ посла̀, просвѣща́ющыѧ зе́млю, ѹ҆чи́телiе ст҃íи: тѣ́мже sло́бою (л. ѯ҃г ѡ҆б.) помраче́нꙋю дꙋ́шꙋ мою̀, бж҃е́ственными ва́шими моли́твами, ѡ҆сiѧ́йте бж҃е́ственнымъ свѣ́томъ бг҃оразꙋ́мiѧ бг҃обл҃же́ннiи.

И҆́ный сѣда́ленъ, гла́съ и҃.

Подо́бенъ: Премꙋ́дрости:

А҆нтѡ́нiа кро́ткое и҆ чи́стое, є҆ѵѳѵ́мiа вели́кое и҆ чꙋ́дное, па́ѵла и҆ а҆рсе́нiа просто́е и҆ безмо́лвное, ѳеоктíста сла́вꙋ, и҆ про́чихъ прпⷣбныхъ всѣ́хъ чи́ны, вѣ́рнiи просла́вимъ и҆ совосхва́лимъ пѣ́сньми, съ ни́миже є҆ѵпраѯíю дѣ́вꙋ, со всѣ́ми воспои́мъ жена́ми бг҃омꙋ́дрыми, и҆ согла́снѡ возопiи́мъ: моли́те хрⷭ҇та̀ бг҃а, согрѣше́нiй ѡ҆ставле́нiе дарова́ти пра́зднꙋющымъ любо́вiю ст҃ꙋ́ю па́мѧть ва́шꙋ.

Сла́ва, подо́бенъ:

Ѹ҆́зы разрѣ́шше страсте́й, прилѣпи́стесѧ любвѝ бл҃ги́хъ, и҆ въ сла́вꙋ премíрнꙋю во хрⷭ҇тѣ̀ ѡ҆блеко́стесѧ, ѿ свои́хъ трꙋдѡ́въ ѡ҆брѣ́тше ѹ҆покое́нiе, воздержа́нiѧ трꙋда́ми полꙋчи́вше вы́шнѧгѡ живота̀. тѣ́мже досто́йнѡ ра́дꙋетесѧ кꙋ́пнѡ съ го́рними си́лами, бг҃оно́снiи ѻ҆тцы̀ на́ши, прегрѣше́нiй ѡ҆ставле́нiе и҆спроси́те пра́зднꙋющымъ любо́вiю ст҃ꙋ́ю па́мѧть ва́шꙋ.

И҆ ны́нѣ, бг҃оро́диченъ. Подо́бенъ:

Въ тимѣ́нiи ѹ҆глѣбо́хъ грѣхѡ́въ, и҆ нѣ́сть постоѧ́нiѧ во мнѣ̀, лю́тѣ потопи́ мѧ бꙋ́рѧ прегрѣше́нiй мои́хъ: но ꙗ҆́кѡ ро́ждшаѧ сло́во, є҆ди́наго человѣколю́бца, на мѧ̀ раба̀ твоего̀ при́зри, молю́сѧ, и҆зба́ви грѣха̀ и҆ страсте́й дꙋшетлѣ́нныхъ, и҆ всѧ́кагѡ ѡ҆sлобле́нiѧ ме́стника, влⷣчце, да пою̀ ра́дꙋѧсѧ: молѝ хрⷭ҇та̀ бг҃а, прегрѣше́нiй ѡ҆ставле́нiе дарова́ти мѝ, тѧ́ бо и҆мѣ́ю наде́ждꙋ ра́бъ тво́й. (л. ѯ҃д)

Пѣ́снь д҃:

I҆рмо́съ: И҆зꙿ горы̀ прiѡсѣне́нныѧ сло́ве:

Свѣти́льникъ мiроѧвле́нный бж҃е́ственный i҆ларiѡ́нъ, гора̀ разꙋ́мнаѧ вели́кiй i҆ꙋстíнъ: съ ни́миже i҆ера́ѯъ да почти́тсѧ и҆ i҆вистiѡ́нъ, и҆зрѧдносла́внiи, со i҆ѡ́сифомъ.

[К] И҆ i҆еремíй ѡ҆блиста̀ житiе́мъ: ꙗ҆ви́сѧ же и҆ крѣ́пость ве́лiѧ i҆схѷрiѡ́нъ. съ ни́миже свѣ́титъ карiѡ́нъ, ко́прiй, ка́стѡръ, кассiа́нъ, вкꙋ́пѣ предо́брiи.

[Л] Дивлю́сѧ каллíстовымъ бл҃гослове́сiємъ, хвалю̀ лаѵре́нтiева добродѣѧ̑нiѧ, бл҃готворе́нiе же ло́ггiново восхвалѧ́ю, почита́ю лѡ́товы добродѣ́тєли.

[М] Лео́нтiа пою̀ глꙋбинꙋ̀ бг҃осло́вiѧ, маѯíма же воспѣва́ю пꙋчи́нꙋ ѹ҆че́нiй, маркiа́на же ѹ҆добре́нiе, и҆ ма́рка бл҃гопокори́ваго и҆ бг҃опослꙋ́шнаго.

Че́сть добродѣ́телей мака́рiй вели́кiй, гра́дскiй же, бл҃гоче́стiѧ и҆мѣ́нiе. проповѣ́даетсѧ съ си́ми ма́ркъ sѣ́льный, съ далматѡ́емъ же є҆ѳiо́ѱъ мѡѷсе́й.

Мартiнiа́новы и҆ ма́лховы велича́ю ѡ҆ чистотѣ̀ течє́нiѧ же и҆ по́двиги, добродѣѧ̑нiѧ же марке́лла пастыренача́льника, почита́ю и҆ мíлла мертвецевоскреси́телѧ.

Мч҃нцы хрⷭ҇тѡ́вы, непреста̑нныѧ мл҃твы содѣ́телю принеси́те и҆ созда́телю, ѡ҆ ми́рѣ мíра, и҆ ѡ҆ чтꙋ́щихъ па́мѧть ва́шꙋ въ пѣ́снехъ.

Сла́ва, трⷪ҇ченъ: Стра́нно, ꙗ҆́кѡ є҆ди́но, и҆ трѝ, бж҃ество̀ всѐ, въ трiе́хъ ли́цахъ нераздѣ́льно: ѻ҆ц҃ъ бо, сн҃ъ, и҆ дх҃ъ ст҃ы́й є҆́сть, покланѧ́емаѧ въ є҆стествѣ̀ є҆ди́номъ.

Бг҃оро́диченъ: Ра́дꙋйсѧ простра́нное бж҃iе вмѣсти́лище, ра́дꙋйсѧ, ковче́же но́вагѡ завѣ́та. ра́дꙋйсѧ ста́мно, и҆зꙿ неѧ́же ма́нна даде́сѧ всѣ̑мъ человѣ́кѡмъ пренбⷭ҇наѧ. (л. ѯ҃д ѡ҆б.)

Катава́сiа: И҆зꙿ горы̀ прiѡсѣне́нныѧ сло́ве, прⷪ҇ро́къ, є҆ди́ныѧ бцⷣы, хотѧ́ща воплоти́тисѧ, бг҃ови́днѡ ѹ҆смотрѝ, и҆ со стра́хомъ славосло́вѧше си́лꙋ твою̀.

Пѣ́снь є҃:

I҆рмо́съ: Страсте́й мѧ̀ мглы̀:

Е҆де́мскагѡ раѧ̀, прiиди́те ви́димъ цвѣ́ты присноживѡ́тныѧ, бг҃опрозѧблє́наѧ ѻ҆тцє́въ тща̑нiѧ, и҆́хже є҆́сть є҆ди́нъ дѣ́латель гдⷭ҇ь.

[Н] Нíла стрꙋѧ́ми слове́сными напаѧ́етсѧ всѧ́ка дꙋша̀ мы́сленнаѧ, наѵкра́тiа, нíкѡна житiѧ́ми сiѧ́етъ, съ наѳана́иломъ же и҆ нисѳе́ронъ кра́ситъ сiю̀.

[Ѯ] [Ѻ] Ѯенофѡ́нтъ съ сыно́ма, добродѣ́тельми блиста́ѧсѧ, просвѣща́етъ на́съ, вели́кiй же порси́сiй, па́че же ѻ҆нꙋ́фрiй: пíмена же кто̀ достойносло́витъ ѿ земны́хъ;

[П] Па́мвѡ и҆ дѣѧ́нiемъ и҆ сло́вомъ да ѹ҆бл҃жи́тсѧ досто́йнѡ, ꙗ҆́кѡ высо́кiй: возбранѧ́ѧй же де́мѡны пꙋ́плiй всесла́вный, да сла́витсѧ ра́внѡ свѣ́тлый пiннꙋ́фрiй.

Достодо́лжнѡ да почти́тсѧ пресла́вный вои́стиннꙋ пафнꙋ́тiй: пíѡръ, патермꙋ́ѳiй, па́ѵлъ препро́стый, пiтѷрꙋ́нъ вели́кiй и҆ ѻ҆тцє́въ и҆зѧ́щный.

Свѣ́тлѡ да похва́литсѧ свѣти́ло свѣти̑лъ пахѡ́мiй: пала́мѡнъ сострада́лецъ, бж҃е́ственный петрѡ́нiй, пасарiѡ́нъ съ ни́ми, бж҃е́ственными да воспое́тсѧ пѣ́сньми.

Сла́ва, трⷪ҇ченъ: Ѵ҆поста́сьми трѝ, а҆́ще и҆ є҆стество́мъ є҆ди́но бж҃ество̀ є҆́сть, въ нѧ́же крести́хомсѧ, и҆ и҆́мже вѣ́рꙋемъ, ѻ҆ц҃ъ, сло́во, и҆ дх҃ъ соесте́ственный.

Бг҃оро́диченъ: Сло́вомъ сло́во па́че сло́ва ро́ждшаѧ пречⷭ҇таѧ, того̀ молѧ́щи не преста́й мо́лимсѧ, ѿ бѣ́дъ при́снѡ и҆зба́витисѧ ста́дꙋ твоемꙋ̀. (л. ѯ҃є)

Катава́сiа: Страсте́й мѧ̀ мглы̀, ꙗ҆́кѡ ѿ глꙋбо́кiѧ но́щи и҆збавлѧ́ѧй, ѹ҆́треневати сподо́би дꙋ́хъ мо́й, молю́сѧ, во свѣ́тѣ днѐ повелѣ́нiй твои́хъ хрⷭ҇тѐ.

Пѣ́снь s҃.

I҆рмо́съ: Содержи́ма мѧ̀ прiимѝ:

Ди́внiи всечестнíи ѻ҆тцы̀ на́ши, и҆́хже бж҃е́ствєннаѧ страда̑нiѧ, и҆́хже борє́нiѧ, и҆́хже и҆сцѣлє́нiѧ: кто́ бо па́че си́хъ показа̀ чꙋде́съ крѣ́пость;

[Р] [С] Равꙋ́ла ди́вный, и҆ рꙋ́фъ вкꙋ́пѣ, и҆ сiсѡ́й кꙋ́пнѡ равноа́гг҃льный да восхва́литсѧ, съ ни́миже бж҃е́ственный є҆рíдъ, и҆ сiлꙋа́нъ.

Не́бо четверосвѣти́льное ꙗ҆ви́сѧ на землѝ, два́жды дво́е сiѐ сѷмеѡ́нское є҆диноиме́нiе, и҆̀же на столпѣ́хъ трiѐ сꙋ́ть, и҆ є҆ди́нъ ю҆ро́дивый.

Посредѣ̀ sвѣ́здъ ꙗ҆́кѡ со́лнце, и҆̀мже бѣ̀ нача́льникъ ѡ҆сщ҃е́нный са́вва ѡ҆блиста̀, съ ни́мже ѡ҆зарѧ́етъ и҆ серапiѡ́нъ дѣѧ́ньми съ сiлва́номъ.

[Т] [Ѵ] [Ф] [Х] [Ѱ] [Ѡ] Сарма́тъ и҆ тiмоѳе́й, тiфо́й кꙋ́пнѡ со ѵ҆пере́хiемъ, и҆ фармꙋ́фiй, фѡ́ка, харiтѡ́нъ, херимѡ́нъ, ѱо́й да пое́тсѧ, и҆ ѡ҆́ръ премꙋ́дрый.

Ст҃о́е и҆ сла́вное ѻ҆тє́цъ мно́жество, помѧнꙋ́тое и҆ безꙿименитое, и҆зба́ви ѿ бѣ́дъ, любо́вiю па̑мѧти соверша́ющихъ ва́шѧ.

Сла́ва, трⷪ҇ченъ: Тѧ̀ трⷪ҇це пребезнача́льнаѧ, и҆ бж҃е́ственнаѧ є҆ди́нице, свѣ́та и҆ свѣ́ты пою̀, живота̀ и҆ животы̀: ѹ҆ма̀, сло́ва, дх҃а же ст҃а́го, и҆ ст҃а́ѧ, є҆ди́наго бг҃а.

Бг҃оро́диченъ: И҆зꙿ ко́рене прозѧбѐ твоегѡ̀ цвѣ́тъ жи́зни, i҆ессе́е пра́дѣде взыгра́й, сп҃са́ѧй мíръ, ѿ чⷭ҇тыѧ ѻ҆трокови́цы хрⷭ҇то́съ бг҃ъ. (л. ѯ҃є ѡ҆б.)

I҆рмо́съ: Содержи́ма мѧ̀ прiимѝ чл҃вѣколю́бче, грѣхѝ мно́гими, и҆ припа́дающа щедро́тамъ твои̑мъ, ꙗ҆́кѡ прⷪ҇ро́ка гдⷭ҇и, и҆ сп҃си́ мѧ.

Конда́къ, гла́съ и҃. Подо́бенъ: Ꙗ҆́кѡ нача́тки:

Ꙗ҆́кѡ бл҃гоче́стiѧ проповѣ́дники, и҆ нече́стiѧ ѡ҆бꙋзда́тели бг҃оно́сныхъ собо́ръ ѹ҆ѧсни́лъ є҆сѝ, подсо́лнечнꙋю ѡ҆сiѧва́ющыѧ: въ ми́рѣ соверше́нномъ тѣ́хъ мл҃твами, тебѐ сла́вѧщыѧ и҆ велича́ющыѧ сохранѝ, пою́щыѧ тѝ гдⷭ҇и: а҆ллилꙋ́iа.

I҆́косъ: На кра̑снаѧ житiѧ̀ воззрѣ́хъ помышле́ньми зрѧ̀ быва́ємаѧ, и҆ и҆змѣ́ривъ тѣ́хъ болѣ̑зни, жи́знь человѣ́кѡвъ ѡ҆ка́ѧхъ: ва́съ же є҆ди́нѣхъ ѹ҆блажи́хъ до́брꙋю ча́сть и҆збра́вшихъ, є҆́же жела́ти хрⷭ҇та̀, и҆ быва́ти съ ни́мъ, и҆ пѣ́ти при́снѡ съ прⷪ҇ро́комъ дв҃домъ: а҆ллилꙋ́iа.

Сѷнаѯа́рь.

Стiхѝ: Дꙋша́мъ првⷣнымъ, и҆́хже при́снѡ па́мѧть пребыва́етъ,

Же́ртвы покаѧ́нiѧ приношꙋ̀ словеса̀.

Въ сíй де́нь па́мѧть соверша́емъ всѣ́хъ въ поще́нiи просiѧ́вшихъ ст҃ы́хъ, мꙋже́й же и҆ же́нъ: пома́лꙋ бо предводи́тельными на́съ пра́здники, бг҃оно́снiи ѻ҆тцы̀ наста́вивше, и҆ гото́вы предꙿꙋстро́ивше въ по́прище, и҆ пи́щи и҆ сы́тости ѿве́дше, и҆ бꙋ́дꙋщагѡ сꙋда̀ стра́хомъ на́съ наказа́вше: сыроѧ́стною же седми́цею ꙗ҆́кѡ до́лжно предꙿѡчи́стивше, прiѧ́тнѡ и҆ два̀ пощє́нiѧ положи́ша посредѣ̀, да по ма́лꙋ на́съ къ немꙋ̀ возбꙋ́дѧтъ. Сѐ и҆ преподо́бнѡ всѧ̑ пожи́вшыѧ, и҆ и҆́накѡ, болѣ́зньми мно́гими и҆ трꙋды̀, мꙋ́жы же вкꙋ́пѣ и҆ жєны̀, посредѣ̀ предпоста́виша: ꙗ҆́кѡ да па́мѧтiю тѣ́хъ и҆ боре́нiи, си́льнѣйшѧ на́съ сотворѧ́тъ къ по́прищꙋ, и҆мꙋ́щихъ ѻ҆́нѣхъ житiѐ, ѡ҆́бразъ нѣ́кiй и҆ пꙋ́ть. И҆ є҆́же ѿ ѻ҆́нѣхъ посо́бiе и҆ по́мощь прiе́млюще, къ дꙋхѡ́внымъ подвигѡ́мъ влече́мсѧ, помышлѧ́юще, ꙗ҆́кѡ и҆ тíи тогѡ́жде на́мъ є҆стества̀ ѡ҆бщи́шасѧ. Ꙗ҆́коже бо воевѡ́ды во́инствѡмъ (л. ѯ҃s) ѡ҆полчє́ннымъ, и҆ ѹ҆жѐ по чинѡ́мъ стоѧ́щымъ, словесы̀ и҆ ѡ҆бразы̀ и҆ дре́внихъ мꙋже́й помина́нiи, и҆зрѧ́днѡ воева́вшихъ и҆ хра́бровавшихъ своѧ̑ вѡ́и ѡ҆бощрѧ́ютъ, и҆ ѿсю́дꙋ ѻ҆нѝ ѹ҆крѣплѧ́еми, побѣ́ды наде́ждею вседꙋ́шнѡ ѡ҆полча́ютсѧ. Та́кѡ и҆ ны́нѣ бг҃оно́снiи ѻ҆тцы̀ мꙋ́дрѣ содѣва́ютъ: мꙋ́жескiй бо по́лъ и҆ же́нскiй, преподо́бнѣ пожи́вшими, къ дꙋхѡ́внымъ подвигѡ́мъ ѹ҆крѣ́пльше, си́це къ по́стномꙋ предво́дѧтъ по́прищꙋ, ꙗ҆́кѡ да къ первоѡбра́зномꙋ, неsло́бивомꙋ ѻ҆́нѣхъ мы̀ взира́юще житiю̀, многови̑дныѧ и҆ разли̑чныѧ дѣ́лаемъ добродѣ́тєли, ꙗ҆́коже комꙋ́ждо си́ла є҆́сть. Предводи́тельнѣ ѹ҆́бѡ любо́вь, и҆ є҆́же со ѹ҆мо́мъ быва́емое ѡ҆ша́ѧнiе безче́стныхъ дѣ́лъ и҆ дѣѧ́нiй. И҆ по́стъ се́й, не снѣде́нiе ѹ҆́бѡ то́чiю, но и҆ ѧ҆зы́ка, и҆ ꙗ҆́рости, и҆ ѻ҆́чiю, и҆ про́стѡ рещѝ, всѧ́кагѡ sла̀ пра́здность и҆ ѿчꙋжде́нiе. Тоѧ̀ ра́ди вины̀ ст҃íи ѻ҆тцы̀ настоѧ́щꙋю ст҃ы́хъ всѣ́хъ па́мѧть здѣ̀ ѹ҆чини́ша, ꙗ҆̀же посто́мъ, и҆ и҆ны́ми бл҃ги́ми дѣ́лы бг҃ꙋ ѹ҆го́ждшыѧ приве́дше, поꙋща́юще на́съ ѡ҆́бразомъ си́хъ къ добродѣ́телей по́прищꙋ, и҆ до́блественнѣ на стра̑сти и҆ на де́мѡны воѡрꙋжи́тисѧ, и҆ нѣ́кiй ѡ҆́бразъ подлага́юще: ꙗ҆́кѡ а҆́ще и҆ мы̀ ра́вное и҆̀мъ тща́нiе предложи́мъ, ничто́же претыка́нiе бꙋ́детъ содѣ́ѧти, є҆ли̑ка и҆ ѻ҆нѝ содѣ́ѧша, и҆ тѣ́хже сподо́битисѧ че́стей: тогѡ́жде бо на́мъ и҆ сíи ѡ҆бщи́шасѧ є҆стества̀. Ѡ҆ сыроѧ́стнѣй же глаго́лютъ нѣ́цыи: царю̀ и҆раклíю сiю̀ вчини́ти, мѧсоѧ́стнꙋ сꙋ́щꙋ пре́жде: на хоздро́а бо и҆ пе́рсы ше́сть лѣ́тъ воева́въ, ѡ҆бѣща́сѧ бг҃ꙋ, а҆́ще на ѻ҆́нѣхъ ѹ҆крѣпи́тсѧ, сiю̀ предложи́ти, и҆ посредѣ̀ поста̀ и҆ пи́щи ѹ҆ста́вити, є҆́же и҆ сотворѝ. А҆́зъ же мню̀, не́гли и҆ семꙋ̀ ключи́вшꙋсѧ, ст҃ы́ми ѻ҆тцы̀ ѹ҆мы́шленꙋ бы́ти и҆ сiю̀ предꙿѡчище́нiѧ ра́ди нѣ́коегѡ, ꙗ҆́кѡ да ѿ мѧ́съ и҆ многоѧде́нiѧ, а҆́бiе въ кра́йнее неснѣде́нiе ведо́ми не тꙋ́жимъ, и҆ и҆́накѡ, тѣле́снымъ ѻ҆бы́чаемъ вреди́мсѧ: но ти́хѡ и҆ пома́лꙋ мастѧ́щихъ, и҆ сладѧ́щихъ ѿстоѧ́ще, ꙗ҆́коже ко́ни некрѣпкоꙋ́зднiи ѿѧ́тою снѣ́дiю, и҆ броздꙋ̀ поста̀ воспрiи́мемъ. Ꙗ҆́кѡ бо ѡ҆ дꙋшѝ (л. ѯ҃s ѡ҆б.) при́тчами сотвори́ша, та́кожде и҆ ѡ҆ тѣлесѝ ѹ҆хи́триша, ꙗ҆̀же къ постꙋ̀ претыка̑нiѧ пома́лꙋ ѿсѣка́юще. Преподо́бныхъ твои́хъ всѣ́хъ мл҃твами, хрⷭ҇тѐ бж҃е на́шъ, поми́лꙋй на́съ, а҆ми́нь.

Пѣ́снь з҃.

I҆рмо́съ: Ѻ҆́троки ѡ҆роси́вый:

Прiиди́те принесе́мъ пѣ́сни по до́лгꙋ, жена́мъ преподо́бнѡ пожи́вшымъ и҆ равноа́гг҃льнѡ, и҆́хже моли́твами воззове́мъ: бж҃е, сп҃сѝ всѧ̑ ны̀.

Хрⷭ҇тоно́сица врѷе́на, съ бж҃е́ственною феѵрѡ́нiею да почти́тсѧ, и҆ ѳѡмаíдою и҆ i҆ерíею, и҆ платѡнíда же да пое́тсѧ, съ ни́миже и҆ мела́нiа вѣ́рнѡ.

А҆гг҃ломꙋ́дрєннымъ хвала̀ є҆ѵпраѯíамъ, со двѣма̀ ѳеодѡ́рами и҆ а҆настасíами всебога́тыми, пѣ́нiе и҆ сла́ва непреста́ннаѧ, чꙋ́днѡ послꙋжи́вшымъ бг҃ꙋ.

Е҆гѵ́птѧнынѧ марíа свѣ́тъ въ мíрѣ, и҆ марíнъ наре́кшаѧсѧ, sвѣзда̀ ꙗ҆ви́сѧ вселе́ннѣй, є҆ѵфросѵ́на со́лнце добродѣ́тельми ѡ҆блистава́ющаѧ.

Ѻ҆гнеѧвле́ннаѧ ѳеодꙋ́ла въ житiѝ, и҆ ѡ҆зарѧ́етъ въ поще́нiи ѳеодо́тiа и҆ i҆ꙋлíтта, и҆ спросiѧ́етъ дѣѧ́ньми i҆сiдѡ́ра пребога́таѧ.

Нб҃омꙋ́дреннаѧ марíна ны́нѣ да почти́тсѧ, съ вели́кою матрѡ́ною, сѷгклитíка же и҆ са́рра, со i҆ꙋстíною, пѣ́сньми ꙗ҆́кѡ мꙋ́дрiи да восхва́лѧтсѧ.

Пелагíа, а҆́гг҃лъ гдⷭ҇нь, таíсiа, свѣти́льникъ покаѧ́нiѧ, да воспое́тсѧ, и҆ а҆́ще ка́ѧ дрꙋга́ѧ просiѧ̀ ѿ же́нъ въ поще́нiи.

Сла́ва, трⷪ҇ченъ: Съ сн҃омъ ѻ҆ц҃ꙋ̀ покланѧ́емсѧ, и҆ дх҃ꙋ ст҃о́мꙋ, є҆диномꙋ́дреннѡ славосло́вѧще, вѣ́рнѡ вопiе́мъ: сла́ва тебѣ̀ трⷪ҇це є҆ди́нице, бж҃е на́шъ.

Бг҃оро́диченъ: Бцⷣе дв҃о, ро́ждшаѧ мíра сп҃са и҆ влⷣкꙋ бл҃гослове́ннаѧ, того̀ молѝ всегда̀ ѹ҆ще́дрити дꙋ́шы на́шѧ. (л. ѯ҃з)

Катава́сiа: Ѻ҆́троки ѡ҆роси́вый въ пещѝ, и҆ дв҃ꙋ сохрани́вый, ро́ждшꙋю тѧ̀ по ржⷭ҇твѣ̀, бл҃гослове́нъ є҆сѝ бж҃е ѻ҆тє́цъ на́шихъ.

Пѣ́снь и҃.

I҆рмо́съ: На горѣ̀ ст҃ѣ́й:

Па́стыри и҆ мꙋ̑дрыѧ ѹ҆чи́тели, ст҃и́тели хрⷭ҇то́вы цр҃кве, съ прпⷣбными всѝ воспои́мъ, гдⷭ҇а пою́ще, и҆ превозносѧ́ще во всѧ̑ вѣ́ки.

По до́лгꙋ васíлiй вели́кiй, и҆ съ ни́мъ многострада́льный вои́стиннꙋ да пое́тсѧ а҆ѳана́сiй пѣ́сньми, съ григо́рiемъ въ бг҃осло́вiи нача́льствꙋющимъ всѣ́ми.

I҆ѡа́нна златоглагѡ́ливаѧ ѹ҆ста̀, съ кѷрíллами бг҃омꙋ́дрыми столпа́ми просла́вимъ: та́кѡ же и҆ и҆сѵ́хiа дрꙋга́го бг҃осло́ва, съ бг҃овѣща́ннымъ и҆ бж҃е́ственнымъ меле́тiемъ.

Григо́рiю сла́ва нѵ́сскомꙋ, со двѣма̀ чꙋдотво́рцема ѻ҆тцє́ма: и҆ премꙋ́дрый бж҃е́ственный є҆пiфа́нiй, со а҆мфiло́хiемъ свѣ́тлымъ свѣти́льникомъ, да пое́тсѧ во вѣ́ки.

Митрофа́на сщ҃е́нникѡвъ сла́вꙋ, съ некта́рiемъ, а҆ттíкомъ, генна́дiемъ, съ ни́миже и҆ а҆нато́лiа пои́мъ, живѡ́тныѧ свѣти́льники, кꙋ́пнѡ со є҆ѵсе́вiемъ и҆ про́кломъ премꙋ́дрыми.

Нiкола́а сщ҃еннопроповѣ́дника, сѡфро́нiа вои́стиннꙋ медоѧзы́чнаго со є҆ѵла́вiемъ пою̀, и҆ дiадо́ха, кꙋ́пнѡ со є҆ѵста́ѳiемъ и҆ ѹ҆вена́лiемъ ѻ҆тцеверхо́вными.

Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.

Трⷪ҇ченъ: Ꙗ҆́кѡ є҆ди́ницꙋ сꙋщество́мъ тѧ̀ пою̀, ꙗ҆́кѡ трⷪ҇цꙋ ли́цы тѧ̀ почита́ю, ѻ҆́ч҃е, сн҃е и҆ дш҃е прест҃ы́й: безнача́льнꙋю держа́вꙋ твоегѡ̀ црⷭ҇твiѧ сла́влю во вѣ́ки.

Бг҃оро́диченъ: Ты̀ гора̀ бж҃iѧ ꙗ҆ви́ласѧ є҆сѝ бцⷣе, въ ню́же хрⷭ҇то́съ всели́всѧ, бж҃е́ственны хра́мы содѣ́ла пою́щыѧ: гдⷭ҇а по́йте, и҆ превозноси́те во всѧ̑ вѣ́ки. (л. ѯ҃з ѡ҆б.)

Хва́лимъ, бл҃гослови́мъ, покланѧ́емсѧ гдⷭ҇ви.

Катава́сiа: На горѣ̀ ст҃ѣ́й просла́вльшасѧ, и҆ въ кꙋпинѣ̀ ѻ҆гне́мъ приснодв҃ы мѡѷсе́ови та́йнꙋ ꙗ҆́вльшаго, гдⷭ҇а по́йте, и҆ превозноси́те во всѧ̑ вѣ́ки.

И҆ стiхосло́витсѧ, Чⷭ҇тнѣ́йшꙋю.

Пѣ́снь ѳ҃.

I҆рмо́съ: Проѧвле́нное на горѣ̀ законополо́жникꙋ:

Кто̀ дерзнове́нiе и҆зрече́тъ а҆мвро́сiево; i҆ероѳе́евꙋ же ка́кѡ премꙋ́дрость и҆зглаго́летъ, и҆ а҆леѯа́ндрѡвъ бг҃омꙋ́дрыхъ ѻ҆тє́цъ ѡ҆ вѣ́рѣ тве́рдость;

Федíмъ бж҃е́ственный, спѷрiдѡ́нъ бг҃оно́сный, со а҆нтiпа́тромъ, па́мвомъ, палла́дiемъ и҆ но́номъ, i҆еронѵ́момъ и҆ ге́рманомъ всечестны́мъ, ꙗ҆́кѡ бг҃освѣти́льницы да воспою́тсѧ.

Мно́гiй въ бж҃е́ственныхъ дiонѵ́сiй да почти́тсѧ, ꙗ҆́кѡ нбⷭ҇ныхъ таи́нникъ, многострада́льный кли́мъ, флавiа́нъ же, и҆ па́ѵлъ вели́кiй, и҆сповѣ́данiѧ первопроповѣ̑дницы.

Мiхаи́лъ сiна́дскiй да пое́тсѧ съ тара́сiемъ, нiки́форъ па́ки съ ѳео́дѡромъ sѣлѡ̀, и҆ ѳеофа́нъ сщ҃енноиме́нный вои́стиннꙋ, защи̑тницы i҆кѡ́нъ хрⷭ҇то́выхъ.

Пе́тръ и҆ i҆гна́тiй вои́стиннꙋ бг҃оно́сцы, ꙗ҆́кѡ хрⷭ҇тѡ́вы а҆пⷭ҇ли, и҆ сщ҃еннострада́льцы сꙋ́ще, да воспою́тсѧ кꙋ́пнѡ съ полѷка́рпомъ, и҆ кѷпрiа́номъ хрⷭ҇томꙋ́ченикома.

Прпⷣбнiи ѻ҆тцы̀, и҆ сщ҃еннонача̑льницы гдⷭ҇ни, со сщ҃енномч҃нки и҆ жена́ми ст҃ы́ми, и҆менова́ннiи и҆ не и҆менова́ннiи всѝ, моли́те сп҃сти́сѧ дꙋша́мъ на́шымъ.

Сла́ва, трⷪ҇ченъ: Е҆ди́не въ трⷪ҇цѣ бж҃е, сла́ва тебѣ̀ непреста́ннѡ: а҆́ще бо и҆ бг҃ъ кíйждо, но є҆ди́нъ є҆стество́мъ є҆сѝ, ѻ҆ц҃ъ, сн҃ъ и҆ дх҃ъ, трисвѣ́тлыми сво́йствы. (л. ѯ҃и)

Бг҃оро́диченъ: Кꙋпинꙋ̀ горѧ́щꙋю ѻ҆гне́мъ и҆ неѡпали́мꙋю, предзрѧ́ше дре́вле мѡѷсе́й на сiна́йстѣй горѣ̀, бг҃опрiѧ́тное твоѐ чре́во, дв҃о, подꙿе́млющее нетлѣ́нный ѻ҆́гнь.

Катава́сiѧ: Проѧвле́нное на горѣ̀ законополо́жникꙋ во ѻ҆гнѝ и҆ кꙋпинѣ̀, ржⷭ҇тво̀ приснодв҃ы, въ на́ше вѣ́рныхъ сп҃се́нiе, пѣ́сньми немо́лчными велича́емъ.

Е҆ѯапостiла́рiй. Подо́бенъ: Жєны̀ ѹ҆слы́шите:

Мíра ѿве́ргшiисѧ, и҆ крⷭ҇тъ взе́мшiи, мно́жество прпⷣбныхъ ѻ҆тє́цъ, съ ли́ки мꙋ́чєникъ, i҆ера̑рхъ собра́нiе, и҆ же́нъ сочине́нiе, на́съ возвесели́те, є҆́же воспѣ́ти досто́йнѡ ва́шꙋ всесвѣ́тлꙋю па́мѧть.

Сла́ва, и҆ ны́нѣ: Подо́бенъ: Со ѹ҆ченикѝ взы́демъ:

Въ по́стничествѣ просiѧ́вшыѧ бг҃онѡ́сныѧ ѻ҆тцы̀, и҆ сщ҃еннонача́льники, кꙋ́пнѡ же ѿ же́нъ прпⷣбныѧ, и҆ сщ҃енномꙋ́ченникѡвъ ли́ки, въ пѣ́снехъ свѣ́тлѡ восхва́лимъ: ꙗ҆́кѡ да ѡ҆ст҃и́мсѧ, и҆ моле́ньми си́хъ, и҆ мл҃твами бцⷣы, ѹ҆до́бнѡ соверши́мъ тече́нiе поста̀.

На хвали́техъ поста́вимъ стiхѝ д҃, и҆ пое́мъ стiхи̑ры, гла́съ и҃.

Подо́бенъ: Во є҆де́мѣ ра́й:

Ѻ҆тцє́въ всѝ мно́жество прпⷣбнѡ по́стничествовавшее, въ пѣ́снехъ возвели́чимъ вѣ́рнiи, i҆ера́рхѡвъ же хрⷭ҇то́выхъ восхва́лимъ пѣ́сньми, бг҃омꙋ́дреннѡ є҆динодꙋ́шнѡ бра́тiе: въ воздержа́нiи бо пожи́ша и҆ въ постѣ̀ чи́стомъ, и҆ хрⷭ҇то́во на́мъ є҆ѵⷢ҇лiе и҆зꙿѧсни́ша. съ ни́миже воспои́мъ жєны̀ бг҃онѡ́сныѧ и҆ свѣ́тлыѧ, жи́тельствꙋ и҆́хъ бг҃олѣ́пнѡ ревнꙋ́юще въ дꙋшѝ: да ѡ҆брѧ́щемъ та́мѡ согрѣше́нiй проще́нiе.

Въ по́стничествѣ просiѧ́вшыѧ свѣ́тлѡ, преподо́бнѡ же пожи́вшыѧ, похва́лимъ пресла́внѡ бра́тiе, ꙗ҆́кѡ жи́тельствовавшыѧ до́брѣ и҆ къ жи́зни вѣ́чной бл҃гоче́стнѡ (л. ѯ҃и ѡ҆б.) пресели́вшыѧсѧ въ ра́дости: ко ѹ҆покое́нiю же неги́блемомꙋ, и҆ бл҃же́нномꙋ, та́мѡ добродѣ́телiю и҆ че́стностiю пра́вѡ поте́кшыѧ, сѐ досто́йнѡ почти́мъ, ꙗ҆́кѡ да полꙋчи́мъ млⷭ҇ть ѿ бг҃а и҆́хъ моле́нiемъ, и҆ вѣ́чныѧ сла́вы и҆ ра́дости: и҆ и҆зба́вимсѧ та́мѡ неꙋмоли́мыхъ мꙋче́нiй.

I҆ера́рхѡвъ всѣ́хъ ли́къ, првⷣныхъ собра́нiе, по́стникѡвъ же и҆ прпⷣбныхъ же́нъ, пожи́вшихъ бл҃гоче́стнѡ, ѹ҆моле́ни бл҃года́тiю, моли́те є҆ди́наго бл҃га́го, и҆ всеще́драго гдⷭ҇а, ѹ҆ще́дрити и҆ на́съ: да и҆ та́мошнѧгѡ ѡ҆сꙋжде́нiѧ и҆зба́вимсѧ вы́нꙋ мл҃твами ва́шими мꙋ́дрiи, и҆ бꙋ́дꙋщагѡ воспрiѧ́тiѧ наслади́мсѧ, непреста́ннѡ во вѣ́ки вѣкѡ́въ веселѧ́щесѧ и҆ мы̀, похва́льнꙋю пѣ́снь непреста́ннѡ жизнода́вцꙋ взыва́юще.

Бг҃олѣ́пное торжество̀ вѣ́рнiи, воспле́щимъ дне́сь въ па́мѧти ст҃ы́хъ ѻ҆би́льнѡ, i҆ера́рхѡвъ, и҆ по́стникѡвъ, и҆ сщ҃енномꙋ́ченикѡвъ, и҆ прпⷣбныхъ же́нъ, и҆ бл҃гочести́выхъ: тлѣ̑ннаѧ бо и҆ привре́мєннаѧ и҆́стиннѡ презрѣ́ша и҆ а҆́ки паꙋчи́нꙋ, и҆ а҆́ки ѹ҆ме́ты сiѧ̑ вмѣни́ша, да прiѡбрѧ́щꙋтъ хрⷭ҇та̀, и҆ црⷭ҇твiе є҆гѡ̀, и҆ бж҃е́ствєннаѧ ѻ҆́наѧ, ꙗ҆̀же ѻ҆́ко не ви́дѣ, нижѐ ѹ҆́хо когда̀ слы́ша. и҆́хже мл҃твами бж҃е, и҆зба́ви тлѣ́нiѧ дꙋ́шы на́шѧ.

Сла́ва, самогла́сенъ, гла́съ s҃:

Прпⷣбнiи ѻ҆тцы̀, во всю̀ зе́млю и҆зы́де вѣща́нiе и҆справле́нiй ва́шихъ. тѣ́мже на нб҃сѣ́хъ ѡ҆брѣто́сте мздꙋ̀ трꙋдѡ́въ ва́шихъ: де́монѡвъ разрꙋши́вше пѡ́лчища, а҆́гг҃лѡвъ постиго́сте чи́ны: и҆́хже житiю̀ непоро́чнѡ поревнова́вше, дерзнове́нiе и҆мꙋ́ще ко гдⷭ҇ꙋ, ми́ръ и҆спроси́те дꙋша́мъ на́шымъ.

И҆ ны́нѣ, бг҃оро́диченъ: Бцⷣе, ты̀ є҆сѝ лоза̀ и҆́стиннаѧ: Славосло́вiе вели́кое. И҆ ѿпꙋ́стъ. На лiтꙋргíи и҆зꙿѡбрази́тєльнаѧ. И҆ ѿ канѡ́на пѣ́снь г҃, и҆ s҃. Прокíменъ а҆пⷭ҇ла, гла́съ д҃: Восхва́лѧтсѧ преподо́бнiи  (л. ѯ҃ѳ) во сла́вѣ, и҆ возра́дꙋютсѧ на ло́жахъ свои́хъ. Стíхъ: Возношє́нiѧ бж҃iѧ въ горта́ни и҆́хъ: А҆пⷭ҇лъ днѐ, къ ри́млѧнѡмъ, зача́ло рє҃_i. Дрꙋгíй прпⷣбныхъ, къ гала́тѡмъ, зача́ло сг҃_i. А҆ллилꙋ́iа, гла́съ в҃. Стíхъ: Насажде́ни въ домꙋ̀ гдⷭ҇ни: Стíхъ: Весели́тесѧ ѡ҆ гдⷭ҇ѣ, и҆ ра́дꙋйтесѧ првⷣнiи: Е҆ѵⷢ҇лiе ѿ матѳе́а, зача́ло s҃_i. И҆ преподо́бныхъ, зача́ло м҃г. Кiнѡни́къ: Ра́дꙋйтесѧ: А҆ллилꙋ́iа, три́жды.


