 OCR:

 Библиотека святоотеческой литературы

 http://orthlib.ru



Недѣ́лѧ четве́ртаѧ ст҃ы́хъ постѡ́въ.

Въ сꙋббѡ́тꙋ ве́чера стiхи̑ры воскрⷭ҇ны г҃, и҆ а҆натѡ́лiевы д҃, и҆ мине́и г҃. И҆́нiи же послѣ́днѣйшiи ѡ҆предѣли́ша пѣ́тисѧ послѣ́дованiю ст҃а́гѡ i҆ѡа́нна лѣ́ствичника. Стiхи̑ры, гла́съ и҃.

Подо́бенъ: Ѽ пресла́внагѡ чꙋдесѐ!

Ѻ҆́тче i҆ѡа́нне прпⷣбне, вы́нꙋ вои́стиннꙋ бж҃iѧ въ горта́ни возношє́нiѧ носи́лъ є҆сѝ поꙋча́ѧсѧ дѣ́тельнѣйшымъ, бг҃одꙋхновє́ннымъ словесє́мъ всемꙋ́дре, и҆ ѿтꙋ́дꙋ и҆стека́емою бл҃года́тiю ѡ҆богати́лсѧ є҆сѝ, бы́въ бл҃же́нъ, нечести́выхъ всѣ́хъ совѣ́тѡванiѧ низвраща́ѧ.

Подо́бенъ:

Ѻ҆́тче i҆ѡа́нне пресла́вне, сле́зъ и҆сто́чники дꙋ́шꙋ ѡ҆чи́стивъ, и҆ всено́щными стоѧ́нiи бг҃а ѹ҆млⷭ҇тививъ, воспери́лсѧ є҆сѝ къ любле́нiю сегѡ̀ бл҃же́нне и҆ красотѣ̀: є҆ѧ́же досто́йнѡ ны́нѣ наслажда́ешисѧ, непреста́ннѡ ра́дꙋѧсѧ, со страда́льцы твои́ми бг҃омꙋ́дре прпⷣбне.

Подо́бенъ:

Ѻ҆́тче i҆ѡа́нне прпⷣбне, воспери́въ ѹ҆́мъ къ бг҃ꙋ вѣ́рою, мiрска́гѡ смѣше́нiѧ ѡ҆мерзи́лъ є҆сѝ непостоѧ́нное: и҆ крⷭ҇тъ тво́й воспрiи́мъ, всеви́дцꙋ послѣ́довалъ є҆сѝ: тѣ́ло неѡбꙋзда́нное, по́двигами ѡ҆бꙋче́нiѧ, по́мыслꙋ порабо́тивъ, крѣ́постiю бж҃е́ственнагѡ дх҃а.

Сла́ва, гла́съ є҃: Прпⷣбне ѻ҆́тче, гла́са є҆ѵⷢ҇лiа гдⷭ҇нѧ послꙋ́шавъ, мíръ ѡ҆ста́вилъ є҆сѝ, бога́тство и҆ сла́вꙋ нивочто́же вмѣни́въ. ѿѻнꙋ́дꙋже всѣ̑мъ возопи́лъ є҆сѝ: возлюби́те бг҃а, и҆ ѡ҆брѧ́щете бл҃года́ть вѣ́чнꙋю. ничто́же предпочти́те па́че любвѐ є҆гѡ̀, да є҆гда̀ прiи́детъ во сла́вѣ (л. с҃ѻ) свое́й, ѡ҆брѧ́щете ѹ҆покое́нiе со всѣ́ми ст҃ы́ми, и҆́хже мл҃твами хрⷭ҇тѐ сохранѝ, и҆ сп҃сѝ дꙋ́шы на́шѧ.

И҆ ны́нѣ, бг҃оро́диченъ а҃-й гла́са. На стiхо́внѣ стiхи̑ры ѻ҆смогла́сника. Сла́ва, прпⷣбнагѡ, гла́съ в҃. Самогла́сенъ:

На землѝ а҆́гг҃ла, и҆ на нб҃сѣ́хъ человѣ́ка бж҃iѧ, мíра бл҃гоꙋкраше́нiе, наслажде́нiе бл҃ги́хъ, добродѣ́телей по́стническихъ похвалꙋ̀, i҆ѡа́нна почти́мъ: насажде́нъ бо въ домꙋ̀ бж҃iи, процвѣтѐ пра́веднѡ, и҆ ꙗ҆́кѡ ке́дръ въ пꙋсты́ни ѹ҆мно́жи стада̀ хрⷭ҇тѡ́ва слове́сныхъ ѻ҆ве́цъ, въ преподо́бiи и҆ пра́вдѣ.

И҆ ны́нѣ, бг҃оро́диченъ, гла́съ то́йже: Ѽ чꙋдесѐ но́вагѡ: Ны́нѣ ѿпꙋща́еши:

Тропа́рь, гла́съ а҃:

Пꙋсты́нный жи́тель и҆ въ тѣлесѝ а҆́гг҃лъ, и҆ чꙋдотво́рецъ ꙗ҆ви́лсѧ є҆сѝ бг҃оно́се ѻ҆́тче на́шъ i҆ѡа́нне: посто́мъ, бдѣ́нiемъ, мл҃твою нбⷭ҇наѧ дарова̑нiѧ прiи́мъ, и҆сцѣлѧ́еши недꙋ̑жныѧ, и҆ дꙋ́шы вѣ́рою притека́ющихъ тѝ. сла́ва да́вшемꙋ тѝ крѣ́пость: сла́ва вѣнча́вшемꙋ тѧ̀: сла́ва дѣ́йствꙋющемꙋ тобо́ю всѣ̑мъ и҆сцѣлє́нiѧ.

На ѹ҆́трени,

по ѻ҆бы́чномъ послѣ́дованiи канѡ́ны: воскрⷭ҇ный съ бг҃оро́дичнымъ, на s҃: и҆ настоѧ́щiй трiѡ́ди, на д҃: и҆ ст҃а́гѡ на д҃. Канѡ́нъ трипѣ́снца, гла́съ є҃.

Пѣ́снь а҃.

I҆рмо́съ: Сп҃си́телю бг҃ꙋ:

Ѹ҆подо́бихсѧ хрⷭ҇тѐ въ рꙋ́цѣ разбо́йникѡвъ впа́дшемꙋ, и҆ бiе́ньми є҆́ле жи́вꙋ ѿ си́хъ ѡ҆ста́вленномꙋ сп҃се: и҆ а҆́зъ си́це ѹ҆ѧ́звленъ є҆́смь грѣхѝ мои́ми. (л. с҃ѻ ѡ҆б.)

Не пре́зри менѐ недꙋ́гꙋюща лю́тѡ, вопiѧ́ше сп҃се рыда́ѧ, на разбѡ́йники бога́тство и҆знꙋри́вый твоѐ. и҆ а҆́зъ си́це молю́сѧ: ѹ҆ще́дри и҆ сп҃си́ мѧ.

Ѹ҆врачева́вый мѧ̀ ѹ҆бiе́нъ и҆мꙋ́ща ѹ҆́мъ грѣхѝ въ ꙗ҆́звахъ, ѿ разбо́йникѡвъ непра́ведныхъ и҆ лꙋка́выхъ помышле́нiй, хрⷭ҇тѐ сп҃се, сп҃си́ мѧ ꙗ҆́кѡ многоми́лостивый.

Бг҃оро́диченъ: Пречⷭ҇таѧ мт҃и хрⷭ҇то́ва, вопло́щшагосѧ и҆зꙿ тебѐ, и҆ ѿ нѣ́дръ роди́телѧ не ѿлꙋ́чшасѧ бг҃а, непреста́ннѡ молѝ, ѿ всѧ́кагѡ ѡ҆бстоѧ́нiѧ сп҃стѝ, ꙗ҆̀же созда̀.

И҆́ный канѡ́нъ прпⷣбнагѡ, гла́съ и҃.

I҆рмо́съ: Во́дꙋ проше́дъ ꙗ҆́кѡ сꙋ́шꙋ:

Во свѣ́тъ невеще́ственный и҆ ѹ҆́мный, ѿ печа́ли веще́ственныхъ восте́къ i҆ѡа́нне прпⷣбне, мл҃твами твои́ми ко гдⷭ҇ꙋ просвѣти́ мѧ.

Ꙗ҆́кѡ воздержа́нiѧ сла́дость сса́въ, ѿри́нꙋлъ є҆сѝ го́ресть сласте́й: тѣ́мже па́че ме́да и҆ со́та ѹ҆слажда́еши ѻ҆́тче, чꙋ̑вства на̑ша.

Возше́дъ на высотꙋ̀ добродѣ́телей, до́лѣ плѣ́жꙋщыѧ поплева́въ сла̑сти, сла́дость ꙗ҆ви́лсѧ є҆сѝ сп҃се́нiѧ, прпⷣбне ѻ҆́тче, ста́дꙋ твоемꙋ̀.

Бг҃оро́диченъ: Премꙋ́дрость и҆ сло́во ѻ҆́ч҃ее несказа́ннѡ ро́ждшаѧ, дꙋшѝ моеѧ̀ лю́тꙋю ѹ҆врачꙋ́й ꙗ҆́звꙋ, и҆ се́рдца болѣ́знь ѹ҆кротѝ.

Катава́сiа: Ѿве́рзꙋ ѹ҆ста̀ моѧ̑:

Пѣ́снь г҃.

I҆рмо́съ: Ѹ҆твердѝ ны̀ бж҃е:

Пꙋте́мъ житiѧ̀ хрⷭ҇тѐ, лю́тѣ пꙋтеше́ствꙋѧ, ѹ҆ѧ́звленъ є҆́смь ѿ разбѡ́йникъ въ страсте́хъ: но возста́ви мѧ̀ молю́сѧ. (л. сѻ҃а)

Разби́ша ѹ҆́мъ мо́й разбо́йницы, и҆ ѡ҆ста́виша мѧ̀ въ ꙗ҆́звахъ є҆́ле жи́ва прегрѣше́нiй мои́хъ: но и҆сцѣли́ мѧ гдⷭ҇и.

Ѡ҆бнажи́ша мѧ̀ сп҃се хрⷭ҇тѐ, за́повѣдей твои́хъ стра̑сти, и҆ сластьмѝ ѹ҆ѧзви́хсѧ: но и҆зле́й на мѧ̀ млⷭ҇ть.

Бг҃оро́диченъ: Молѝ непреста́ннѡ чⷭ҇таѧ, проше́дшаго и҆зꙿ чре́слъ твои́хъ, и҆зба́витисѧ ле́сти дiа́воли, пою́щымъ тѧ̀ мт҃рь бж҃iю.

И҆́ный. I҆рмо́съ: Ты̀ є҆сѝ ѹ҆твержде́нiе:

Попали́лъ є҆сѝ ѹ҆́глемъ ѡ҆бꙋче́нiѧ пресла́внѡ страсте́й те́рнiе, и҆ согрѣва́еши мона́шествꙋющихъ состоѧ̑нiѧ.

Мѵ́ро ѡ҆сщ҃е́нiѧ ѿ по́стническихъ преподо́бне а҆рѡма̑тъ, ве́сь сложи́лсѧ є҆сѝ въ воню̀ бл҃гоꙋха́нiѧ бж҃iѧ.

Въ зако́нѣхъ ѡ҆бꙋче́нiѧ поꙋча́ѧсѧ, стра̑сти потопи́лъ є҆сѝ, ꙗ҆́коже и҆ны̑ѧ ны́нѣ фараѡнíты, тече́нiемъ сле́зъ твои́хъ.

Бг҃оро́диченъ: Ѹ҆ста́ви моѐ непостоѧ́нное помышле́нiй, чⷭ҇таѧ, смꙋще́нiе, мт҃и бж҃iѧ, къ сн҃ꙋ твоемꙋ̀ направлѧ́ющи движе́нiе.

Сѣда́ленъ, гла́съ є҃.

Подо́бенъ: Стра́нное:

Пречи́стый крⷭ҇тъ тво́й, сп҃се на́шъ, ꙗ҆́кѡ ѻ҆рꙋ́жiе сп҃се́нiѧ содержа́ще, тѣ́мъ тебѣ̀ вопiе́мъ: сп҃си́ ны пострада́вый во́лею ѡ҆ на́съ, всѣ́хъ бж҃е, ꙗ҆́кѡ многомлⷭ҇тивый.

Сла́ва, прпⷣбнагѡ, гла́съ д҃.

Подо́бенъ: Вознесы́йсѧ:

Добродѣ́тельми къ нб҃сѝ возсiѧ́вый, водрꙋже́нъ ꙗ҆́вѣ, возше́лъ є҆сѝ къ бг҃овидѣ́нiѧ неизмѣ́римой глꙋбинѣ̀ бл҃гоче́стнѡ: всѧ̑ ѹ҆́бѡ побѣди́въ де́мѡнскiѧ кѡ́зни, покрыва́еши же человѣ́ки ѿ вре́да си́хъ, i҆ѡа́нне, лѣ́ствице добродѣ́телей: и҆ ны́нѣ мо́лишисѧ сп҃сти́сѧ рабѡ́мъ твои̑мъ. (л. сѻ҃а ѡ҆б.)

И҆ ны́нѣ, бг҃оро́диченъ. Подо́бенъ:

На престо́лѣ херꙋвíмскомъ сѣдѧ́й, и҆ въ нѣ́дрѣхъ ѻ҆́ч҃ихъ водворѧ́ѧйсѧ, ꙗ҆́кѡ на престо́лѣ сѣди́тъ ст҃ѣ́мъ свое́мъ влⷣчце, въ нѣ́дрѣхъ твои́хъ пло́тски: бг҃ъ бо воцр҃и́выйсѧ та́кѡ надꙿ всѣ́ми ꙗ҆зы́ки, и҆ разꙋ́мнѡ ны́нѣ пое́мъ є҆мꙋ̀: є҆го́же и҆ ты̀ чⷭ҇таѧ молѝ, сп҃сти́сѧ рабѡ́мъ твои̑мъ.

Пѣ́снь д҃.

I҆рмо́съ: Ѹ҆слы́шахъ гдⷭ҇и слꙋ́хъ тво́й:

Разбѡ́йницы ѡ҆крадо́ша моѐ дѣѧ́нiе бж҃е́ственное, и҆ ѡ҆ста́виша мѧ̀ ꙗ҆́звами мꙋ́чима.

И҆звлеко́ша мѧ̀ сп҃се за́повѣдей твои́хъ, непостоѧ̑ннаѧ помышлє́нiѧ моѧ̑, ѿѻнꙋ́дꙋже ѹ҆ѧ́звленъ є҆́смь прегрѣше́ньми.

Леѵíтъ ра́нами ѹ҆ѧ́звленна, ꙗ҆́кѡ ви́дѣ мѧ̀, ми́мѡ и҆́де, сп҃се мо́й: но ты́ мѧ сп҃сѝ.

Бг҃оро́диченъ: Гдⷭ҇ственнѡ прославлѧ́емъ тѧ̀ бцⷣе безневѣ́стнаѧ, и҆ къ твоемꙋ̀ приста́нищꙋ вѣ́рнiи прибѣга́емъ.

И҆́ный. I҆рмо́съ: Ѹ҆слы́шахъ гдⷭ҇и:

Ꙗ҆́кѡ цвѣ́тникъ бл҃гово́ннѣйшiй, и҆ добродѣ́телей ра́й ѡ҆дꙋшевле́нный, воздержа́нiе процвѣ́лъ є҆сѝ, и҆́мже всѧ̑ напита́лъ є҆сѝ чтꙋ́щыѧ тѧ̀.

Законоположи́телѧ ѡ҆бꙋче́нiѧ, и҆ мона́хѡвъ пра́вило кротча́йшее, ꙗ҆́кѡ мѡѷсе́а тѧ̀ и҆ дв҃да вои́стиннꙋ, стѧжа́вше ѻ҆́тче, ѹ҆бл҃жа́емъ.

Насажде́нъ на вода́хъ воздержа́нiѧ, ꙗ҆ви́лсѧ є҆сѝ бл҃же́нне, розга̀ ѻ҆́тче бл҃гоцвѣтꙋ́щаѧ, бл҃гоче́стiѧ гро́зды произносѧ́щаѧ.

Бг҃оро́диченъ: Подꙿ лѣ́томъ быва́ема, ѿ ѻ҆ц҃а̀ безлѣ́тнѡ возсiѧ́вша, бг҃омт҃и на́мъ родила̀ є҆сѝ: є҆го́же молѝ сп҃стѝ пою́щыѧ тѧ̀. (л. сѻ҃в)

Пѣ́снь є҃.

I҆рмо́съ: ѹ҆́тренююще вопiе́мъ тѝ:

I҆и҃се, посѣтѝ ра̑ны дꙋшѝ моеѧ̀, ꙗ҆́коже дре́вле въ рꙋ́цѣ впа́дшагѡ разбѡ́йничи, и҆ ѹ҆врачꙋ́й болѣ́знь мою̀ хрⷭ҇тѐ, молю́сѧ.

Болѣ́зненнѡ ꙗ҆́звами и҆знемого́хъ, хрⷭ҇тѐ мо́й, прегрѣше́нiй, и҆ ѿтꙋ́дꙋ на́гъ лежꙋ̀ добродѣ́телей бж҃е́ственныхъ: молю̀, сп҃си́ мѧ.

I҆ере́й ꙗ҆́коже ви́дѣ мѧ̀, и҆ леѵíтъ не возмо́же ꙗ҆́вѣ, мимоидо́ша бо мѧ̀: но са́мъ ꙗ҆́кѡ бл҃гоꙋтро́бенъ, ны́нѣ сп҃се́нiе по́далъ, и҆ сп҃слъ є҆сѝ.

Бг҃оро́диченъ: Не пре́зри влⷣко ѻ҆каѧ́ннагѡ менѐ, молю́сѧ, ѹ҆ѧ́звленнагѡ ѹ҆мо́мъ болѣ́зненнѡ ѿ разбѡ́йникъ: но ѹ҆ще́дри мл҃твами сп҃се, ро́ждшiѧ тѧ̀.

И҆́ный. I҆рмо́съ: Вскꙋ́ю мѧ̀ ѿри́нꙋлъ є҆сѝ:

Погаси́въ всѧ̑ стра̑сти, росо́ю подвигѡ́въ твои́хъ ѻ҆́тче бл҃же́нне, ѻ҆би́льнѡ возже́гъ ѻ҆гне́мъ любвѐ и҆ вѣ́ры, воздержа́нiѧ свѣти́льникъ, и҆ просвѣще́нiе безстра́стiѧ, и҆ днѐ сы́нъ бы́лъ є҆сѝ.

Вѣ́ры гро́здъ, бж҃е́ственнымъ земледѣ́лiемъ твои́мъ ѻ҆́тче воспита́лъ є҆сѝ, и҆ въ точи̑ла вложи́лъ є҆сѝ, и҆ воздѣ́лалъ є҆сѝ трꙋды̀ ѡ҆бꙋче́нiѧ,и҆ ча́шꙋ и҆спо́лнь дх҃о́внꙋю воздержа́нiѧ: весели́ши сердца̀ ста́да твоегѡ̀.

Претерпѣ́въ до́брѣ прило́ги и҆ ꙗ҆́звы проти́вныхъ врагѡ́въ, ꙗ҆ви́лсѧ є҆сѝ сто́лпъ терпѣ́нiѧ, ѹ҆твержда́ѧ ста́до твоѐ па́лицею бж҃е́ственною, на па́жити воздержа́нiѧ, и҆ на водѣ̀ воспитова́ѧ бл҃же́нне.

Бг҃оро́диченъ: Рѣ́чемъ твои́хъ ѹ҆сте́нъ всечⷭ҇таѧ послѣ́дꙋюще, тѧ̀ ѹ҆бл҃жа́емъ: съ тобо́ю бо вои́стиннꙋ вели̑чiѧ сотвори́вый гдⷭ҇ь возвели́чи тѧ̀, и҆ и҆́стиннꙋю бж҃iю мт҃рь, рожде́йсѧ и҆зꙿ чре́ва твоегѡ̀ показа̀. (л. сѻ҃в ѡ҆б.)

Пѣ́снь s҃.

I҆рмо́съ: Ѡ҆бы́де мѧ̀ бе́здна:

Страстьмѝ и҆жди́хъ житiѐ бж҃е́ственное влⷣко, и҆ всѧ́кѡ прегрѣше́ньми лю́тѣ ѹ҆ѧ́звенъ, прибѣго́хъ къ тебѣ̀: ѹ҆ще́дри мѧ̀, молю́сѧ.

Расхи́тиша бога́тство моѐ, и҆ ꙗ҆́коже ме́ртва мѧ̀ ѡ҆ста́виша разбѡ́йницы, страстьмѝ ѹ҆́мъ мо́й ѹ҆ѧзви́вше: но ѹ҆ще́дривъ сп҃си́ мѧ гдⷭ҇и.

Ꙗ҆́кѡ ви́дѣ леѵíтъ мою̀ ра̑нъ болѣ́знь, ꙗ҆́звъ не терпѧ̀, мимои́де мѧ̀: са́мъ же чл҃вѣколю́бче, и҆злiѧ́лъ мѝ є҆сѝ бога́тꙋю твою̀ млⷭ҇ть.

Бг҃оро́диченъ: Кꙋпинꙋ́ тѧ неѡпали́мꙋю, и҆ го́рꙋ, и҆ лѣ́ствицꙋ ѡ҆дꙋшевле́ннꙋю, и҆ две́рь нбⷭ҇нꙋю, досто́йнѡ сла́вимъ, мр҃íе пресла́внаѧ, правосла́вныхъ похвало̀.

И҆́ный. I҆рмо́съ: Ѡ҆чи́сти мѧ̀ сп҃се:

Прiѧ́лъ є҆сѝ въ дꙋшѝ бж҃е́ственное бога́тство дх҃а, непоро́чнꙋю мл҃твꙋ, чистотꙋ̀, че́стность, бдѣ́нiе всегда́шнее, воздержа́нiѧ трꙋды̀, и҆́миже до́мъ позна́лсѧ є҆сѝ бж҃iй.

Вещества̀ є҆́же до́лѣ, премꙋ́дре, прете́клъ є҆сѝ хꙋ́дость, невеще́ственною же мл҃твою ѹ҆́мъ воспери́въ, и҆ вы́шнѧгѡ ѹ҆покое́нiѧ ꙗ҆ви́лсѧ є҆сѝ наслѣ́дникъ, соверше́нства ра́ди житiѧ̀.

По́тами по́стническими ѹ҆́глiе стрѣ́лъ вра́жiихъ ѹ҆гаси́лъ є҆сѝ вои́стиннꙋ, и҆ ѻ҆́гнь вѣ́ры возсiѧ́въ, попали́лъ є҆сѝ невѣ́рiѧ, є҆ресе́й шата̑нiѧ.

Бг҃оро́диченъ: Возсiѧ̀ ѿ сiѡ́на вы́шнѧгѡ бл҃голѣ́пiе, предложе́нiемъ пло́ти по соедине́нiю неизрече́нномꙋ, и҆зꙿ тебѐ неискꙋсобра́чнаѧ ѡ҆бложе́нное, и҆ мíръ просвѣтѝ. (л. сѻ҃г)

Конда́къ, гла́съ д҃. Подо́бенъ: Ꙗ҆ви́лсѧ є҆сѝ дне́сь:

На высотѣ̀ гдⷭ҇ь воздержа́нiѧ и҆́стинна тѧ̀ положѝ, ꙗ҆́коже sвѣздꙋ̀ неле́стнꙋю, свѣтоводѧ́щꙋю концы̀, наста́вниче i҆ѡа́нне ѻ҆́тче на́шъ.

I҆́косъ: До́мъ бж҃iй ꙗ҆́кѡ вои́стиннꙋ, самаго̀ себѐ содѣ́лалъ є҆сѝ ѻ҆́тче, бж҃е́ственными твои́ми добродѣ́тельми: ꙗ҆́вѣ ѹ҆краси́въ ꙗ҆́кѡ зла́то свѣ́тлое, вѣ́рꙋ, наде́ждꙋ, и҆ любо́вь и҆́стиннꙋю: бж҃е́ствєнныѧ зако́ны и҆злага́ѧ, воздержа́нiемъ ѡ҆бꙋчи́всѧ ꙗ҆́кѡ безпло́тный: ра́зꙋмъ, мꙋ́жество, цѣломꙋ́дрiе стѧжа́въ, смире́нiе, и҆́мже возне́слсѧ є҆сѝ. тѣ́мже и҆ просвѣти́лсѧ є҆сѝ мл҃твами непреста́нными, и҆ нбⷭ҇наѧ прiѧ́лъ є҆сѝ селє́нiѧ, наста́вниче i҆ѡа́нне ѻ҆́тче на́шъ.

Та́же чте́тсѧ сѷнаѯа́рiи дневны́й.

Посе́мъ житiѐ прпⷣбнагѡ ѻ҆тца̀ на́шегѡ i҆ѡа́нна лѣ́ствичника, въ ми́рѣ сконча́вшагѡсѧ. Стiхѝ:

И҆́же пло́тiю и҆ живы́й, ме́ртвъ сы́й i҆ѡа́ннъ,

Вѣ́чнѡ живе́тъ, и҆ ме́ртвъ ꙗ҆́вльсѧ бездыха́нный:

Списа́нiе ѡ҆ста́вль лѣ́ствицꙋ восхожде́нiѧ,

Показꙋ́етъ своегѡ̀ пꙋ́ть восхожде́нiѧ.

I҆ѡа́ннъ ѹ҆́мре въ тридесѧ́тый де́нь.

И҆́же шестина́десѧти лѣ́тъ сы́й, и҆ ѻ҆строꙋ́мный сы́й, принесѐ себѐ бг҃ꙋ же́ртвꙋ сщ҃е́ннѣйшꙋю, на сiна́йскꙋю го́рꙋ возше́дъ. Та́же по девѧтина́десѧтихъ лѣ́тѣхъ воста́въ прихо́дитъ въ безмо́лвiѧ по́прище ѿ пѧтѝ зна́менiи кѷрiа́ка: во ѻ҆би́тель пале́стры дости́гъ, на мѣ́сто глаго́лемое ѳѡ́ла, четы́редесѧть лѣ́тъ пожи́въ, при́снѡ разжига́емь любо́вiю, и҆ ѻ҆гне́мъ бж҃е́ственныѧ любвѐ. Ꙗ҆дѧ́ше ѹ҆́бѡ всѧ̑, ꙗ҆̀же непоро́чнѡ присто́ѧхꙋ за́повѣди, но ѹ҆мѣ́реннѡ sѣлѡ̀, и҆ въ се́мъ го́рдости ро́гъ сломлѧ́ѧ всепремꙋ́дрѡ. Но и҆сто́чникъ сле́зъ є҆гѡ̀ кíй ѹ҆́мъ и҆зре́клъ бы; Сна́ же причаща́шесѧ, є҆ли́кѡ ѹ҆ма̀ сꙋществꙋ̀ бдѣ́нiемъ не вреди́тисѧ. Тече́нiе (л. сѻ҃г ѡ҆б.) же є҆гѡ̀ мл҃тва бѧ́ше при́снаѧ, и҆ къ бг҃ꙋ любо́вь безмѣ́рнаѧ. Си́ми всѣ́ми бг҃оꙋго́днѡ пожи́въ и҆справле́ньми, и҆ лѣ́ствицꙋ списа́вый, словеса̀ ѹ҆че́нiѧ и҆зложи́въ, и҆ и҆спо́лненъ бл҃гости досто́йнѡ ѹ҆поко́исѧ въ гдⷭ҇ѣ, мнѡ́га и҆ и҆на̑ѧ списа̑нiѧ ѡ҆ста́вивъ. Е҆гѡ́же мл҃твами бж҃е поми́лꙋй, и҆ сп҃сѝ на́съ.

Пѣ́снь з҃.

I҆рмо́съ: Превозноси́мый ѻ҆тцє́въ:

Разбѡ́йницы ѡ҆бпадо́ша на мѧ̀ ѻ҆каѧ́ннаго, и҆ ꙗ҆́звами ѡ҆ста́виша ме́ртва, ꙗ҆́коже бездыха́нна мѧ̀, тѣ́мже молю́сѧ тѝ: бж҃е, посѣти́ мѧ.

Ѹ҆́мъ мо́й плѣни́ша помышлє́нiѧ непостоѧ̑ннаѧ, и҆ ѹ҆ѧзви́вше страстьмѝ, ме́ртва мѧ̀ ѡ҆ста́виша, мно́жествомъ прегрѣше́нiй, но сп҃се, и҆сцѣли́ мѧ.

Ꙗ҆́кѡ ви́дѣ леѵíтъ мѧ̀ ра́нами болѧ́ща, не терпѧ̀ ꙗ҆́звъ неисцѣ́льнагѡ ра́ди, мимои́де мѧ̀, сп҃се мо́й: но са́мъ ѹ҆врачꙋ́й мѧ̀.

Бг҃оро́диченъ: Ты̀ ѿ дв҃ы воплоти́выйсѧ, спа́слъ мѧ̀ є҆сѝ, ꙗ҆́звамъ мои̑мъ возлива́ѧ бога́тꙋю млⷭ҇ть, хрⷭ҇тѐ щедрѡ́тъ твои́хъ: сегѡ̀ ра́ди тѧ̀ сла́влю.

И҆́ный. I҆рмо́съ: Ѿ i҆ꙋде́и доше́дше:

На sла́цѣ вы́шнѧгѡ црⷭ҇твiѧ, ста́до ѻ҆́тче воспита́лъ є҆сѝ и҆ жезло́мъ догма̑тъ sвѣ́ри ѿгна́въ є҆ресе́й, воспѣ́лъ є҆сѝ: ѻ҆тє́цъ на́шихъ бж҃е бл҃гослове́нъ є҆сѝ.

Въ го́рнiй вше́лъ є҆сѝ и҆ невѣ́стническiй черто́гъ црⷭ҇тва хрⷭ҇то́ва, ѻ҆де́ждею ѡ҆блече́нъ досто́йною зва́вшагѡ, въ не́мже и҆ возле́глъ є҆сѝ, вопiѧ̀: ѻ҆тє́цъ на́шихъ бж҃е бл҃гослове́нъ є҆сѝ.

Невла́жнаѧ грѣхмѝ, рѣка̀ ꙗ҆ви́лсѧ є҆сѝ воздержа́нiѧ ѻ҆́тче, по́мыслы потоплѧ́ѧ, и҆ скве́рнꙋ ѡ҆чища́ѧ, вопiю́щихъ вѣ́рою: ѻ҆тє́цъ на́шихъ бж҃е бл҃гослове́нъ є҆сѝ. (л. сѻ҃д)

Бг҃оро́диченъ: И҆зꙿ чре́ва твоегѡ̀ про́йде воплоти́выйсѧ дв҃о, всѣ́хъ гдⷭ҇ь: тѣ́мже тѧ̀ бцⷣꙋ мꙋ́дрствꙋюще правосла́внѡ, сн҃ꙋ твоемꙋ̀ зове́мъ: ѻ҆тє́цъ на́шихъ бж҃е бл҃гослове́нъ є҆сѝ.

Пѣ́снь и҃.

I҆рмо́съ: Тебѣ̀ вседѣ́телю:

Ѿ разбѡ́йникъ по́мыслѡвъ мои́хъ сп҃се, растли́хъ житiѐ моѐ согрѣше́нiй ꙗ҆́звами. тѣ́мже бж҃е́ственнагѡ ѡ҆бнажи́хсѧ ѡ҆́браза, тебѐ чл҃вѣколюби́вагѡ бг҃а: но ѹ҆ще́дри мѧ̀.

Прише́лъ є҆сѝ на зе́млю ѿ вы́шнихъ сп҃се, ѹ҆ще́дривъ бiе́ньми ѹ҆ра́неннаго мѧ̀ всего̀ прегрѣше́нiй ꙗ҆́звами ще́дре, и҆ и҆злiѧ́лъ є҆сѝ на мѧ̀ хрⷭ҇тѐ, млⷭ҇ть твою̀.

Тѣ́ло и҆ дꙋ́шꙋ ты̀ влⷣко сп҃се, и҆зба́вꙋ да́лъ є҆сѝ за мѧ̀, и҆ сп҃слъ мѧ̀ є҆сѝ, мече́мъ грѣхѡ́въ ѹ҆ѧзвле́наго, въ неисцѣ́льныхъ ꙗ҆́звахъ, ꙗ҆́кѡ млⷭ҇тивый.

Бг҃оро́диченъ: Тѧ̀ па́че ѹ҆ма̀ бг҃омꙋ́жнымъ сло́вомъ ро́ждшꙋю гдⷭ҇а и҆ дв҃ствꙋющꙋю, всѧ̑ дѣла̀ дв҃о бл҃гослови́мъ и҆ превозно́симъ во всѧ̑ вѣ́ки.

И҆́ный. I҆рмо́съ: Цр҃ѧ̀ нбⷭ҇нагѡ:

Сто́лпъ тѧ̀ ѡ҆дꙋшевле́нный ꙗ҆́кѡ вои́стиннꙋ, и҆ ѡ҆́бразъ воздержа́нiѧ ѻ҆́тче стѧжа́вше, всѝ твою̀ па́мѧть почита́емъ i҆ѡа́нне.

Мно́жество ра́дꙋетсѧ мона́хѡвъ, и҆ ликꙋ́етъ прпⷣбныхъ собо́ръ и҆ првⷣныхъ вѣне́цъ бо досто́йнѡ съ ни́ми прiѧ́лъ є҆сѝ.

Ѹ҆кра́шенъ добродѣ́тельми, въ невѣ́стникъ неизрече́нныѧ сла́вы соше́лъ є҆сѝ, пѣ́снь воспѣва́ѧ хрⷭ҇тꙋ̀ во вѣ́ки.

Бг҃оро́диченъ: По́мощи ꙗ҆́же ѿ тебѐ тре́бꙋющыѧ не пре́зри дв҃о, пою́щыѧ и҆ превозносѧ́щыѧ тѧ̀ во вѣ́ки. (л. сѻ҃д ѡ҆б.)

Пѣ́снь ѳ҃.

I҆рмо́съ: И҆са́iе ликꙋ́й:

За́пѡвѣди твоѧ̑ влⷣко, не сохрани́въ ра́зꙋмомъ мои́мъ, въ стра̑сти вше́дъ сласте́й, ѡ҆бнажи́хсѧ бл҃года́ти, и҆ ꙗ҆́звами и҆зве́рженъ на́гъ. тѣ́мже молю́ тѧ сп҃се, сп҃си́ мѧ.

Нижѐ леѵíтъ возмо́же ѿмы́ти стрꙋ́пы моѧ̑: но прише́лъ є҆сѝ ко мнѣ̀ бл҃же сострада́тельнѡ, и҆ и҆злiѧ́лъ є҆сѝ млⷭ҇ть твои́хъ щедрѡ́тъ сп҃се на мѧ̀, ꙗ҆́кѡ всеизрѧ́дный вра́чь и҆сцѣлѧ́ѧ мѧ̀.

Ꙗ҆́кѡ сы́й бл҃гоꙋтро́бенъ, ѹ҆ще́дривъ сп҃слъ є҆сѝ хрⷭ҇тѐ, ꙗ҆́звами лю́тѣ ѿ разбѡ́йникъ сп҃се ѹ҆бiе́на мѧ̀: дꙋ́шꙋ же и҆ тѣ́ло своѐ, ꙗ҆́кѡ дiнарѧ̀ два̀ да́лъ є҆сѝ и҆збавле́нiе.

Бг҃оро́диченъ: Па́че ѹ҆ма̀ ржⷭ҇тво̀ твоѐ бг҃омт҃и, безꙿ мꙋ́жа бо зача́тiе въ тебѣ̀, и҆ дѣ́вственно рожде́нiе бы́сть: и҆́бо бг҃ъ є҆́сть рожде́йсѧ, є҆го́же велича́юще, тѧ̀ дв҃о ѹ҆бл҃жа́емъ.

И҆́ный. I҆рмо́съ: Чⷭ҇тꙋю сла́внѡ почти́мъ:

Вра́чь болѧ́щихъ въ прегрѣше́нiихъ, ѿ бг҃а бл҃же́нне, гꙋби́тель же ꙗ҆ви́лсѧ є҆сѝ и҆ прогони́тель лꙋка́выхъ дꙋхѡ́въ: тѣ́мже тѧ̀ ѹ҆бл҃жа́емъ.

Зе́млю, ꙗ҆́коже тлѝ жили́ще, ѡ҆ста́вилъ є҆сѝ ѻ҆́тче, и҆ въ землѝ всели́лсѧ є҆сѝ кро́ткихъ, и҆ съ ни́ми весели́шисѧ, бж҃е́ственныѧ наслажда́ѧсѧ сла́дости.

Дне́сь де́нь пра́зднственный, всѧ̑ бо созыва́етъ мона́шествꙋющихъ стада̀, въ ли́къ дх҃о́вный, на трапе́зꙋ и҆ снѣ́дь нетлѣ́нныѧ жи́зни.

Бг҃оро́диченъ: Въ тебѣ̀ всели́всѧ всенепоро́чнаѧ, пре́жде родонача́льники sлонра́внѡ прельсти́вшаго человѣкоꙋбíйцꙋ низложи́вый, роди́сѧ, и҆ всѧ̑ ны̀ сп҃сѐ. (л. сѻ҃є)

Е҆ѯапостiла́рiй воскрⷭ҇нъ, и҆ прпⷣнагѡ. Подо́бенъ: Жєны̀ ѹ҆слы́шите:

Мíра бл҃гостра́стiѧ, ꙗ҆́коже вре́днагѡ ѹ҆клони́лсѧ є҆сѝ, и҆ безбра́шiемъ пло́ть ѹ҆вѧди́въ, ѡ҆бнови́лъ є҆сѝ дꙋшѝ крѣ́пость прпⷣбне, и҆ сла́вою ѡ҆богати́лсѧ є҆сѝ нбⷭ҇ною пресла́вне. тѣ́мже не преста́й молѧ́сѧ ѡ҆ на́съ i҆ѡа́нне.

Бг҃оро́диченъ: Гдⷭ҇ственнѡ бцⷣꙋ тѧ̀ и҆сповѣ́дꙋемъ влⷣчце, тобо́ю сп҃се́ни: и҆́бо бг҃а родила̀ є҆сѝ неизрече́ннѡ, разо́ршаго крⷭ҇то́мъ сме́рть, къ себѣ́ же привле́кшаго прпⷣбныхъ собо́ры: съ ни́миже тѧ̀ восхвалѧ́емъ дв҃о.

На хвали́техъ воскрⷭ҇ны ѻ҆смогла́сника, и҆ а҆натѡ́лiевы.

Та́же глаго́лемъ стíхъ: Воскрⷭ҇нѝ гдⷭ҇и бж҃е мо́й, да вознесе́тсѧ рꙋка̀ твоѧ̀:

И҆ пое́мъ самогла́сенъ, гла́съ а҃: Прiиди́те дѣ́лаимъ въ та́йномъ вiногра́дѣ, плоды̀ покаѧ́нiѧ въ не́мъ творѧ́ще, не въ бра́шнѣхъ и҆ питiи́хъ трꙋжда́ющесѧ, но въ мл҃твахъ и҆ постѣ́хъ добродѣ́тєли и҆справлѧ́юще: си́ми ѹ҆гожда́емый гдⷭ҇ь дѣ́ла, дiна́рь подае́тъ, и҆́мже дꙋ́шы и҆збавлѧ́етъ до́лга грѣхо́внагѡ, є҆ди́нъ многомлⷭ҇тивый.

Сла́ва, па́ки то́йже. И҆ ны́нѣ: Пребл҃гослове́нна є҆сѝ: Славосло́вiе вели́кое, и҆ ѿпꙋ́стъ. Сла́ва, и҆ ны́нѣ: стiхи́ра є҆ѵⷢ҇льскаѧ: и҆ ѡ҆глаше́нiе, и҆ ча́съ а҃-й, и҆ про́чее послѣ́дованiе ꙗ҆́кѡ ѻ҆бы́чно.

На лiтꙋргíи и҆зꙿѡбрази́тєльныѧ, и҆ бл҃же́нны гла́са. Прокíменъ а҆пⷭ҇ла, рѧдова́гѡ гла́са, и҆ прпⷣбнагѡ. Гла́съ з҃. Восхва́лѧтсѧ прпⷣбнiи во сла́вѣ, и҆ возра́дꙋютсѧ на ло́жахъ свои́хъ. Стíхъ: Воспо́йте гдⷭ҇ви пѣ́снь но́вꙋ. А҆пⷭ҇лъ днѐ, ко є҆вре́ємъ, зача́ло тд҃_i. И҆ дрꙋгíй прпⷣбнагѡ ко є҆фесе́ємъ, зача́ло ск҃ѳ. А҆ллилꙋ́iа, гла́са, и҆ прпⷣбнагѡ. Стíхъ: Насажде́ни въ домꙋ̀ гдⷭ҇ни: Е҆ѵⷢ҇лiе ѿ ма́рка, зача́ло м҃. И҆ прпⷣбнагѡ, ѿ матѳе́а, зача́ло _i҃. Кiнѡнíкъ: Хвали́те гдⷭ҇а съ нб҃съ: Дрꙋгíй: Въ па́мѧть вѣ́чнꙋю: (л. сѻ҃є ѡ҆б.)

Въ недѣ́лю ве́чера,

по предначина́тельномъ ѱалмѣ̀ на Гдⷭ҇и воззва́хъ, поста́вимъ стiхѡ́въ _i҃. И҆ пое́мъ стiхи̑ры ѹ҆мили́тєльныѧ: ѻ҆смогла́сника д҃, и҆ трипѣ́снца подѡ́бны господи́на i҆ѡ́сифа. Гла́съ г҃.

Подо́бенъ: Ве́лiѧ крⷭ҇та̀:

Вели̑кiѧ вѣ́рнiи во вре́мѧ пока́жемъ воздержа́нiѧ трꙋды̀: ꙗ҆́кѡ да сла́вꙋ вели́кꙋю полꙋчи́мъ, млⷭ҇тiю вели́кагѡ бг҃а и҆збавлѧ́еми пла́мене гее́нскагѡ.

Вре́мѧ поще́нiѧ ны́нѣ преполови́вше, нача́ло бж҃е́ственнагѡ житiѧ̀ ꙗ҆́вѣ пока́жемъ, и҆ въ коне́цъ добродѣ́тельнагѡ жи́тельства дости́гнꙋти те́плѣ потщи́мсѧ: ꙗ҆́кѡ да прiи́мемъ сла́дость нестарѣ́емꙋю.

И҆́ный господи́на ѳео́дѡра. Гла́съ з҃. Подо́бенъ: Подꙿ кро́въ тво́й.

Преполови́вше се́й сщ҃е́нный поще́нiѧ пꙋ́ть, къ бꙋ́дꙋщемꙋ ра́достiю потеце́мъ, бл҃готворе́нiѧ є҆ле́емъ дꙋ́шы пома́завше, ꙗ҆́кѡ да сподо́бимсѧ хрⷭ҇та̀ бг҃а на́шегѡ, и҆ бж҃е́ствєннымъ стрⷭ҇те́мъ поклони́тисѧ, предвари́ти и҆ стра́шное и҆ ст҃о́е воскрⷭ҇нiе.

И҆ мине́и г҃. Сла́ва, и҆ ны́нѣ, бг҃оро́диченъ. Вхо́дъ. Прокíменъ, гла́съ и҃: Не ѿвратѝ лица̀ твоегѡ̀: [Ли́стъ ѻ҃з.]

На стiхо́внѣ самогла́сенъ днѐ. Гла́съ з҃:

Вiногра́дъ насади́вый, и҆ дѣ́латели призва́вый, бли́зъ є҆́сть сп҃съ: прiиди́те поще́нiѧ подви̑жницы мздꙋ̀ воспрiи́мемъ, ꙗ҆́кѡ бога́тъ є҆́сть да́вецъ и҆ млⷭ҇тивъ: ма́лѡ дѣ́лавше, прiи́мемъ дꙋше́внꙋю млⷭ҇ть.

И҆́нъ самогла́сенъ. Гла́съ s҃:

Въ разбо́йничєскiѧ по́мыслы впа́дъ а҆да́мъ, прельсти́сѧ ѹ҆мо́мъ, и҆ ѹ҆ѧзви́всѧ дꙋше́ю, лежа́ше на́гъ застꙋпле́нiѧ: (л. сѻ҃s) ни сщ҃е́нникъ же пре́жде зако́на внѧ́тъ є҆мꙋ̀, нижѐ леѵíтъ по зако́нѣ воззрѣ́въ на́нь: то́кмѡ ты̀ прише́дый бж҃е, не ѿ самарíи, но ѿ бцⷣы: гдⷭ҇и сла́ва тебѣ̀.

Мч҃нченъ: Мч҃нцы твоѝ гдⷭ҇и, не ѿверго́шасѧ тебѐ, ни ѿстꙋпи́ша ѿ за́повѣдей твои́хъ тѣ́хъ мл҃твами поми́лꙋй на́съ.

Сла́ва, и҆ ны́нѣ, бг҃оро́диченъ, гла́съ s҃: А҆рха́гг҃льски воспои́мъ вѣ́рнiи нбⷭ҇ный черто́гъ, и҆ две́рь запеча́таннꙋ вои́стиннꙋ. ра́дꙋйсѧ, є҆ѧ́же ра́ди ѿрастѐ на́мъ сп҃съ всѣ́хъ хрⷭ҇то́съ, жизнода́вецъ и҆ бг҃ъ: низложѝ влⷣчце мꙋчи́тели, безбѡ́жныѧ врагѝ на́шѧ, рꙋко́ю твое́ю пречⷭ҇таѧ, ѹ҆пова́нiе хрⷭ҇тiа́нъ.

И҆ про́чее послѣ́дованiе по ѻ҆бы́чаю.

На повече́рiи пое́мъ слꙋ́жбꙋ прилꙋчи́вшагѡсѧ ст҃а́гѡ, въ четверто́къ вели́кагѡ канѡ́на.


