 OCR:

 Библиотека святоотеческой литературы

 http://orthlib.ru



(л. р҃п)

Въ сꙋббѡ́тꙋ вторы́ѧ седми́цы на ѹ҆́трени.

А҆ллилꙋ́iа, и҆ тропарѝ, гла́съ в҃:

А҆пⷭ҇ли, мч҃нцы и҆ прⷪ҇ро́цы, ст҃и́телiе, прпⷣбнiи и҆ првⷣнiи, до́брѣ по́двигъ соверши́вшiи, и҆ вѣ́рꙋ соблю́дшiи, дерзнове́нiе и҆мꙋ́щiи ко сп҃сꙋ, ѡ҆ на́съ того̀ ꙗ҆́кѡ бл҃га моли́те сп҃сти́сѧ, мо́лимсѧ, дꙋша́мъ на́шымъ. [Два́жды.]

Сла́ва, ме́ртвенъ: Помѧнѝ гдⷭ҇и ꙗ҆́кѡ бл҃гъ рабы̑ твоѧ̑, и҆ є҆ли̑ка въ житiѝ согрѣши́ша простѝ: никто́же бо (л. р҃п ѡ҆б.) безгрѣ́шенъ, то́кмѡ ты̀ могíй и҆ преста́влєннымъ да́ти поко́й.

И҆ ны́нѣ, бг҃оро́диченъ: Мт҃и ст҃а́ѧ неизрече́ннагѡ свѣ́та, а҆́гг҃льскими тѧ̀ пѣ́сньми почита́юще, бл҃гоче́стнѡ велича́емъ.

И҆ стiхосло́вимъ є҆ди́нꙋ каѳíсмꙋ: Речѐ гдⷭ҇ь гдⷭ҇ви моемꙋ̀:

Та́же сѣда́льны мч҃ничны ѻ҆ктѡ́иха трѝ, и҆ ме́ртвенъ, и҆ бг҃оро́диченъ. И҆ чте́нiе въ шестодне́вцѣ. Та́же, Бл҃же́ни непоро́чнiи: пое́мъ на двѣ̀ статiи̑: и҆ помина́етъ сщ҃е́нникъ ѹ҆со́пшыѧ, ꙗ҆́коже ѻ҆бы́чно. Въ коне́цъ же каѳíсмы пое́мъ: Бл҃гослове́нъ є҆сѝ гдⷭ҇и: Ст҃ы́хъ ли́къ: и҆ прѡ́чаѧ. Во Сла́вꙋ же и҆ ны́нѣ: є҆ктенiа̀ ѡ҆ ѹ҆со́пшихъ: Мл҃твꙋ: Бж҃е дꙋхѡ́въ и҆ всѧ́кiѧ пло́ти:

И҆ а҆́бiе сѣда́ленъ, гла́съ є҃: Поко́й сп҃се на́шъ съ првⷣными рабы̑ твоѧ̑, и҆ сiѧ̑ вселѝ во дворы̀ твоѧ̑, ꙗ҆́коже є҆́сть пи́сано, презира́ѧ ꙗ҆́кѡ бл҃гъ прегрѣшє́нiѧ и҆́хъ, вѡ́льнаѧ, и҆ невѡ́льнаѧ, и҆ всѧ̑ ꙗ҆̀же въ вѣ́дѣнiи и҆ не въ вѣ́дѣнiи чл҃вѣколю́бче.

Сла́ва, коне́цъ.

И҆ ны́нѣ, бг҃оро́диченъ: Ѿ дв҃ы возсiѧ́вый мíрꙋ хрⷭ҇тѐ бж҃е, сы́ны свѣ́та то́ю показа́вый, поми́лꙋй на́съ.

Канѡ́нъ мине́и со i҆рмосо́мъ на s҃: и҆ ст҃а́гѡ ѻ҆би́тели на д҃: глаго́летсѧ бо i҆рмо́съ и҆ тропа́рь безꙿ стiхѡ́въ, и҆ держи́мъ стiхѝ ѿ Тогда̀ потща́шасѧ влады́ки: Не стiхосло́вимъ бо пѣ́сней ѿ нача́ла до s҃-ѧ пѣ́сни, во всѣ́хъ сꙋббѡ́тахъ ст҃ы́ѧ четыредесѧ́тницы, до а҆ка́ѳiста: ѿ шесты́ѧ же пѣ́сни начина́ютсѧ трипѣ́снцы, и҆ пое́тсѧ мине́и по дню̀ ст҃а́гѡ, и҆ трипѣ́снцы: стiхосло́вѧтсѧ же и҆ пѣ̑сни. Четверопѣ́снецъ господи́на i҆ѡ́сифа, є҆гѡ́же краегране́сiе: Пѣ́нiе сiѐ i҆ѡ́сифово. Гла́съ и҃.

Пѣ́снь s҃.

I҆рмо́съ: Мл҃твꙋ пролiю̀ ко гдⷭ҇ꙋ:

Ст҃íи мно́жайшими мꙋ́ками, мнѡ́гiѧ врагѡ́въ тьмы̑ низложи́ти сподо́бишасѧ сп҃се, и҆ мно́гихъ бл҃гъ твои́хъ ѹ҆лꙋчи́ша (л. рп҃а) мл҃твами и҆́хъ ꙗ҆́кѡ бл҃гъ, мнѡ́гаѧ моѧ̑ ѡ҆чи́сти прегрѣшє́нiѧ.

Воспои́мъ хрⷭ҇тѡ́вы стрⷭ҇тоте́рпцы, и҆ возопiи́мъ къ ни̑мъ є҆диномꙋ́дреннѡ: влⷣчнимъ подѡ́бницы стрⷭ҇те́мъ, дꙋ́шъ на́шихъ стра̑сти и҆сцѣли́те, пости́тисѧ же ѿ sла́гѡ ѻ҆бы́чаѧ на́съ ѹ҆крѣпи́те.

Преложи́лъ є҆сѝ сме́рть на со́нъ, болѣ́зненнѡ во гро́бѣ поспа́лъ є҆сѝ, и҆ мє́ртвымъ живо́тъ дарова́лъ є҆сѝ: преста́вльшыѧсѧ ѹ҆́бѡ сп҃се сподо́би стоѧ́нiѧ и҆збра́нныхъ, стрⷭ҇тоте́рпєцъ ст҃ы́хъ мольба́ми.

Бг҃оро́диченъ: Пости́тисѧ мѝ, и҆ ѿстꙋпи́ти ѿ всѧ́кагѡ грѣха̀ ѹ҆крѣпѝ ѻ҆трокови́це, си́льнаго и҆ безгрѣ́шнаго сло́ва, воплоще́нна неизрече́ннѡ ро́ждшаѧ, и҆ да́ждь мѝ чисти́тельнꙋю ѡ҆скверне́нiй, всенепоро́чнаѧ, сле́зꙋ.

И҆́ный господи́на ѳео́дѡра. Гла́съ г҃.

I҆рмо́съ: Глꙋбина̀ страсте́й:

Мч҃нкѡвъ па́мѧть соверша́емъ бж҃е́ственнѡ мч҃нколю́бцы, прiиди́те возра́дꙋемсѧ, пѣ́сньми ты̑ѧ вѣнча́юще, подвигополо́жника хрⷭ҇та̀ бл҃гослови́мъ.

Ра́нъ пе́рвѣе и҆скꙋ́съ прiе́мше, пото́мъ же ка́менiемъ побiе́ни бы́вше, претре́ни бы́вше, sвѣрє́мъ на снѣ́дь да́ни бы́сте, и҆ закла́ни бы́сте ꙗ҆́кѡ а҆́гнцы хрⷭ҇тѡ́вы: но живе́те при́снѡ стрⷭ҇тоте́рпцы.

Сла́ва, трⷪ҇ченъ: Трѝ є҆ди́нымъ є҆стество́мъ совокꙋплѧ́ѧ, є҆ди́но же тремѝ разсѣка́ѧ ли́цы, ꙗ҆́же бж҃ество̀ є҆́сть: саве́ллiа же и҆ а҆́рiа, равномѣ́рныѧ стремни́ны ѿбѣга́ю.

И҆ ны́нѣ, бг҃оро́диченъ: Дв҃а ꙗ҆ви́ласѧ є҆сѝ и҆ по ржⷭ҇твѣ̀, чисто́тствꙋеши во ѻ҆бою̀, и҆ ражда́еши: страннолѣ́пное видѣ́нiе, глаго́лемое и҆ разꙋмѣва́емое, содѣ́ѧнное въ тебѣ̀ бг҃омт҃и. (л. рп҃а ѡ҆б.)

Сла́ва тебѣ̀ бж҃е на́шъ, сла́ва тебѣ̀.

И҆лѝ стíхъ: Ди́венъ бг҃ъ во ст҃ы́хъ свои́хъ:

Мꙋ́чениченъ: Кро́вь ва́шегѡ терпѣ́нiѧ, гдⷭ҇ꙋ мо́литсѧ непреста́ннѡ ѡ҆ на́съ, мч҃нцы: тѣ́мже и҆ ны́нѣ помоли́тесѧ пости́тисѧ на́мъ ѿ страсте́й безче́стiѧ.

Стíхъ: Дꙋ́шы и҆́хъ во бл҃ги́хъ водворѧ́тсѧ.

Поко́инъ: Всемꙋ̀ хотѧ́й сꙋди́ти мíрꙋ, предстоѧ́щымъ тьма́мъ а҆́гг҃лѡвъ, неѡсꙋжде́ннѡ тогда̀ предста́ти тебѣ̀ сподо́би ѹ҆со́пшыѧ, вѣ́рнѡ всеще́дрый.

I҆рмо́съ: Глꙋбина̀ страсте́й воста̀ на мѧ̀, и҆ бꙋ́рѧ проти́вныхъ вѣ́трѡвъ: но предвари́въ мѧ́ ты сп҃сѝ сп҃се, и҆ и҆зба́ви ѿ тлѝ, ꙗ҆́кѡ сп҃слъ є҆сѝ ѿ sвѣ́рѧ прⷪ҇ро́ка.

Конда́къ: Со ст҃ы́ми ѹ҆поко́й: I҆́косъ: Са́мъ є҆ди́нъ є҆сѝ безсме́ртный: ли́стъ к҃, на ѡ҆боро́тѣ.

Пѣ́снь з҃.

I҆рмо́съ: Ѻ҆́троцы є҆вре́йстiи въ пещѝ:

Тꙋ́чами крове́й ѹ҆гаси́сте пресла́внiи пла́мень пре́лести: ѻ҆гнѧ̀ ѹ҆́бѡ бꙋ́дꙋщагѡ на́съ мл҃твами ꙗ҆̀же ко хрⷭ҇тꙋ̀ и҆зба́вите, гдⷭ҇ни стрⷭ҇тоте́рпцы.

Ѹ҆ста̀ загради́вше львѡ́въ, мꙋ́къ же ѡ҆палє́нiѧ претерпѣ́вше стрⷭ҇тоте́рпцы, сла́дость лꙋ́чшꙋю наслѣ́довасте: є҆ѧ́же ѹ҆лꙋчи́ти моли́тесѧ, и҆ на́мъ во вѣ́ки.

Всѣ́мъ свѣ́томъ просвѣти́вшесѧ дх҃а до́блiи стрⷭ҇тоте́рпцы, преста́вльшымсѧ вѣ̑рнымъ ѡ҆сла́бꙋ проси́те, и҆ раѧ̀ вхо́дъ, и҆ жи́зни прича́стiе.

Бг҃оро́диченъ: Пѣ́снь приношꙋ̀ тѝ дв҃о, не пре́зри менѐ sлы́ми ѡ҆держи́маго, но да́ждь чⷭ҇таѧ и҆справле́нiе соверше́нное посто́мъ, и҆ всѣ́мъ житiе́мъ бл҃гонра́внымъ. (л. рп҃в)

И҆́ный. I҆рмо́съ: Пла́мень ѡ҆роси́вый пе́щный:

Ѻ҆́гнь, и҆ ме́чь, и҆ sвѣ́ри, стрⷭ҇тоте́рпцы, ꙗ҆́кѡ сла́дость вмѣни́вше, внегда̀ страда́ти ѹ҆диви́сте ѹ҆бȋйцы ва́шѧ, воспѣва́юще бг҃а ѻ҆тє́цъ на́шихъ.

На ѹ҆́ды разсѣка́еми, и҆ ѡ҆палѧ́еми, бг҃ꙋ принесо́стесѧ же́ртва бл҃гово́ннаѧ, хрⷭ҇тѡ́вы мч҃нцы: но того̀ ѡ҆ на́съ при́снѡ моли́те.

Трⷪ҇ченъ: Въ трⷪ҇цѣ є҆ди́наго бг҃а сла́влю, ѻ҆ц҃а̀, сн҃а и҆ дх҃а: є҆ди́ницꙋ про́стꙋю, трⷪ҇цꙋ чⷭ҇тнꙋ́ю, нача́ло преднача́льное и҆ є҆диносꙋ́щное.

Бг҃оро́диченъ: Всест҃а́ѧ влⷣчце бцⷣе, мл҃твы рабѡ́въ твои́хъ прiе́млющи, принесѝ всѣ́хъ бг҃ꙋ, да сп҃се́тъ на́съ ѿ всѧ́кагѡ и҆скꙋше́нiѧ.

Стíхъ: Ст҃ы̑мъ, и҆̀же сꙋ́ть на землѝ є҆гѡ̀, ѹ҆дивѝ гдⷭ҇ь всѧ̑ хотѣ̑нiѧ своѧ̑ въ ни́хъ.

Мꙋ́чениченъ: Мч҃нкѡвъ собо́ри, съ нб҃сѐ предста́вше, ва́съ воспѣва́ющыѧ бл҃гослови́те, ѡ҆ст҃и́те, ѹ҆се́рднѡ постѡ́въ вре́мѧ сконча́ти.

Стíхъ: Бл҃же́ни, ꙗ҆̀же и҆збра́лъ, и҆ прiѧ́лъ є҆сѝ гдⷭ҇и.

Ме́ртвенъ: Вѣ́рою къ тебѣ̀ преста́вльшыѧсѧ, вѣ́дый дѣла̀ человѣ́кѡвъ, вѡ́льнаѧ и҆ невѡ́льнаѧ прегрѣшє́нiѧ проща́ѧ, ѹ҆поко́й ꙗ҆́кѡ бг҃ъ.

I҆рмо́съ: Пла́мень ѡ҆роси́вый пе́щный и҆ ѻ҆́троки неѡпали́мы сп҃сы́й, бл҃гослове́нъ є҆сѝ во вѣ́ки, гдⷭ҇и бж҃е ѻ҆тє́цъ на́шихъ.

Пѣ́снь и҃.

I҆рмо́съ: Побѣди́тели мꙋчи́телѧ:

Мꙋ́къ ви́ды не́мощiю тѣ́ла претерпѣ́вше, вра́чевє болѧ́щымъ стрⷭ҇тоте́рпцы ꙗ҆ви́стесѧ. тѣ́мже зовꙋ̀: мою̀ недꙋ́гꙋющꙋю дꙋ́шꙋ и҆сцѣли́те, во вре́мѧ поста̀ покаѧ́нiемъ. (л. рп҃в ѡ҆б.)

Ѹ҆вы̀ мнѣ̀, ка́кѡ преидо́ша всѝ днíе моѝ въ лѣ́ности! и҆ сѐ коне́цъ приближа́етсѧ, вари́тъ несоверше́нна до́брыми дѣ́лы прiѧ́ти мѧ̀: до́брѣ сконча́вшiи тече́нiе мч҃нцы, да мѝ коне́цъ бл҃гíй бꙋ́детъ, моли́тесѧ.

Ка́плѧми крове́й запалє́нiѧ безбо́жiѧ ѹ҆гаси́сте, бж҃е́ственнiи стрⷭ҇тоте́рпцы, и҆ ѿше́дшымъ ѿ сегѡ̀ житiѧ̀ и҆спроси́те вои́стиннꙋ бж҃е́ственный поко́й, и҆ содѣ́ѧнныхъ разрѣше́нiе во вѣ́ки.

Бг҃оро́диченъ: I҆езекíиль тѧ̀ две́рь непроходи́мꙋю чⷭ҇таѧ прови́дѣ, покаѧ́нiѧ врата̀ всѣ̑мъ ѿверза́ющꙋю ѿча̑ѧннымъ. тѣ́мже молю̀ тѧ̀: стєзѝ мнѣ̀ ѿве́рзи, ко ѻ҆́нымъ ведꙋ́щыѧ ѹ҆покое́нiємъ.

И҆́ный. I҆рмо́съ: И҆зꙿ безнача́льна ѻ҆ц҃а̀:

Многострада̑льныѧ ра̑ны разли́чнѡ претерпѣ́вше, ѻ҆́вiи ѹ҆́бѡ сгорѣ́вше, дрꙋзíи сожже́ни бы́вше, и҆нíи же посѣка́еми, веселите́сѧ страда́льцы воспѣва́юще хрⷭ҇тꙋ̀: по́йте, бл҃гослови́те и҆ превозноси́те во всѧ̑ вѣ́ки.

Кровьмѝ ва́шими ѡ҆сщ҃а́ете концы̀, ма́лыми кропле́ньми, стрꙋи̑ и҆сцѣле́нiй всѣ̑мъ и҆сточа́юще, всехва́льнiи мч҃нцы. тѣ́мже вопiетѐ при́снѡ: по́йте, бл҃гослови́те и҆ превозноси́те во всѧ̑ вѣ́ки.

Бл҃гослови́мъ ѻ҆ц҃а̀ и҆ сн҃а, и҆ ст҃а́го дх҃а, гдⷭ҇а.

Трiѷпоста́снаѧ є҆ди́нице, ѻ҆́ч҃е, сн҃е и҆ дш҃е живы́й, є҆ди́но бж҃ество̀, є҆ди́но ца́рство: тебѐ хва́лѧтъ незаходи́маго свѣ́та а҆́гг҃льскаѧ вѡ́инства, и҆ мы̀ сꙋ́щiи на землѝ пое́мъ, бл҃гослови́мъ и҆ превозно́симъ во всѧ̑ вѣ́ки.

Бг҃оро́диченъ: Сѐ всѝ ро́ди бл҃жи́мъ тѧ̀ пречⷭ҇таѧ, вели̑чiѧ твоѧ̑ зрѧ́ще: ты́ бо ражда́еши преесте́ственнѡ всѣ́хъ творца̀, бг҃а сꙋ́ща и҆ чл҃вѣ́ка. тѣ́мже тѧ̀ бл҃гослови́мъ, и҆ превозно́симъ во всѧ̑ вѣ́ки. (л. рп҃г)

Стíхъ: Ди́венъ бг҃ъ во ст҃ы́хъ свои́хъ:

Стрⷭ҇тоте́рпцєвъ ли́че, моли́тесѧ ко сп҃сꙋ сп҃сти́ ны, мл҃твы и҆ ны́нѣ творѧ́ще, слꙋжи́ти чи́стѣ воздержа́нiемъ є҆мꙋ̀: по́йте, бл҃гослови́те и҆ превозноси́те во всѧ̑ вѣ́ки.

Стíхъ: Дꙋ́шы и҆́хъ во бл҃ги́хъ водворѧ́тсѧ.

Ѹ҆со́пшыѧ бл҃гоче́стнѡ наде́ждею воскрⷭ҇нiѧ, къ вѣ́чной жи́зни воста́ти гдⷭ҇и сподо́би, хвали́ти тѧ̀ чи́стѣ, и҆ сла́вити ѱало́мски: по́йте, бл҃гослови́те, и҆ превозноси́те во всѧ̑ вѣ́ки.

Хва́лимъ, бл҃гослови́мъ, покланѧ́емсѧ гдⷭ҇ви:

I҆рмо́съ: И҆зꙿ безнача́льнагѡ ѻ҆ц҃а̀ рожде́ннаго пре́жде вѣ̑къ бг҃а, и҆ въ послѣ̑днѧѧ ѿ бцⷣы въ пло́ть ѡ҆бле́кшасѧ, ꙗ҆́кѡ соверше́нна человѣ́ка и҆ бг҃а и҆́стинна, по́йте, бл҃гослови́те и҆ превозноси́те во всѧ̑ вѣ́ки.

Пѣ́снь ѳ҃.

I҆рмо́съ: Ѹ҆ста́вы прешла̀ є҆сѝ:

Ꙗ҆ви́стесѧ бж҃е́ственнiи ꙗ҆́кѡ ѹ҆́глiе, вещество̀ лꙋка́вое безбо́жiе попали́вше, и҆ мече́мъ бѣсѡ́вскiѧ полкѝ посѣ́кше, до́блiи стрⷭ҇тоте́рпцы, свѣтово́дцы серде́цъ на́шихъ.

Тьмꙋ̀ мꙋче́нiй проидо́сте, и҆ къ свѣ́тꙋ мы́сленномꙋ пресели́стесѧ, до́блiи стрⷭ҇тоте́рпцы: тѣ́мже просвѣти́те смире́ннꙋю дꙋ́шꙋ мою̀, ѡ҆мраче́ннꙋю согрѣше́ньми.

Поболѣ́ша болѣ̑зни преносѧ́ще пресла́внiи стрⷭ҇тоте́рпцы тѣлесѐ, и҆ ны́нѣ преста́вльшымсѧ вѣ̑рнымъ, неболѣ́зненный поко́й про́сѧтъ, и҆ раѧ̀ наслажде́нiе.

Бг҃оро́диченъ: Ꙗ҆ви́сѧ чⷭ҇таѧ влⷣчце бж҃е́ственнаѧ помо́щница, непотрє́бнымъ рабѡ́мъ твои̑мъ, во вре́мѧ воздержа́нiѧ, мл҃твы на́шѧ приносѧ́щи гдⷭ҇ви, вѣ́ки ца́рствꙋющемꙋ. (л. рп҃г ѡ҆б.)

И҆́ный. I҆рмо́съ: Тебѐ безсме́ртный и҆сто́чникъ:

Ꙗ҆́коже ѻ҆́гнь вложе́ни бы́вше ѿ бг҃а въ зе́млю, попали́сте всѧ́кꙋю ле́сть i҆́дѡльскꙋю, вже́гше свѣти́ло въ концы̀ бл҃гоче́стiѧ стрⷭ҇тоте́рпцы хрⷭ҇тѡ́вы.

Ва́съ ни пла́мень, ни заколе́нiе, ни коле́са, ни стѧгнꙋ̑тiѧ, ни ѡ҆палє́нiѧ, ни и҆на́ѧ мꙋ́ка го́рькаѧ, разлꙋчѝ ѿ любвѝ хрⷭ҇то́вы, стрⷭ҇тоте́рпцы.

Трⷪ҇ченъ: Е҆ди́но и҆ трѝ воспѣва́ю бл҃гоче́стнѡ бж҃ество̀ зра́комъ, ли́цы совокꙋплѧ́ѧ и҆ раздѣлѧ́ѧ: ѻ҆ц҃ъ, сн҃ъ, и҆ ст҃ы́й дх҃ъ, сiѧ̑ є҆ди́но сꙋ́ть.

Бг҃оро́диченъ: Тѧ̀ ѿ ко́рене i҆ессе́ова, и҆ дв҃да пра́ѻтца прозѧ́бшiи же́злъ, всепречⷭ҇таѧ чⷭ҇таѧ велича́емъ, ꙗ҆́кѡ сп҃са́еши дꙋ́шы на́шѧ.

Стíхъ: Ст҃ы̑мъ, и҆̀же сꙋ́ть на землѝ є҆гѡ̀:

Мно́жество мч҃нкъ честно́е, хрⷭ҇та̀ моли́те, въ ми́рѣ и҆сполнѧ́ющымъ на́мъ тече́нiе постѡ́въ, ви́дѣти и҆ поклони́тисѧ и҆ стрⷭ҇те́мъ є҆гѡ̀.

Стíхъ: Бл҃же́ни, ꙗ҆̀же и҆збра́лъ, и҆ прiѧ́лъ є҆сѝ гдⷭ҇и.

Ме́ртвыхъ и҆ живы́хъ ꙗ҆́кѡ бг҃ъ, ѹ҆мертви́вый сме́рть, и҆ жи́знь воста́нiемъ твои́мъ всѣ̑мъ подаѧ́й хрⷭ҇тѐ, ѹ҆поко́й и҆ рабы̑ твоѧ̑, ꙗ҆̀же преста́вилъ є҆сѝ.

I҆рмо́съ: Тебѐ безсме́ртный и҆сто́чникъ, и҆ ст҃ы́хъ и҆сцѣлє́нiѧ человѣ́чꙋ ро́дꙋ подаю́ща, при́снѡ велича́емъ, ꙗ҆́кѡ сп҃са́еши дꙋ́шы на́шѧ.

Е҆ѯапостiла́рiй: Нб҃о sвѣзда́ми ѹ҆краси́вый ꙗ҆́кѡ бг҃ъ, и҆ твои́ми ст҃ы́ми всю̀ зе́млю просвѣти́вый, содѣ́телю всѣ́хъ пою́щыѧ тѧ̀ сп҃са́й.

Сла́ва: Живы́ми и҆ ме́ртвыми ѡ҆блада́ѧй ꙗ҆́кѡ бг҃ъ, ѹ҆поко́й твоѧ̑ рабы̑ въ селе́нiихъ и҆збра́нныхъ а҆́ще бо и҆ согрѣши́ша сп҃се, но не ѿстꙋпи́ша ѿ тебѐ. (л. рп҃д)

И҆ ны́нѣ: Сла́дость а҆́гг҃лѡвъ, скорбѧ́щихъ ра́дость, хрⷭ҇тiа́нъ предста́тельнице, дв҃о мт҃и гдⷭ҇нѧ, застꙋпѝ на́съ, и҆ и҆зба́ви вѣ́чныхъ мꙋ́къ.

На хвали́техъ мꙋ́ченичны гла́са.

Сла́ва, самогла́сенъ за ѹ҆поко́й. И҆ ны́нѣ, бг҃оро́диченъ. На стiхо́внѣ ме́ртвены стiхи̑ры господи́на ѳеофа́на, прилꙋчи́вшагѡсѧ гла́са. Сла́ва, и҆ ны́нѣ, бг҃оро́диченъ. На лiтꙋргíи бл҃же́нны гла́са, на s҃. По вхо́дѣ тропарѝ: А҆пⷭ҇ли, мч҃нцы: Помѧнѝ гдⷭ҇и: Сла́ва: Со ст҃ы́ми ѹ҆поко́й: И҆ ны́нѣ, Тебѐ и҆ стѣ́нꙋ: Прокíменъ, Весели́тесѧ ѡ҆ гдⷭ҇ѣ: Стíхъ: Бл҃же́ни, и҆́хже ѡ҆ста́вишасѧ беззакѡ́нiѧ: Дрꙋгíй: Дꙋ́шы и҆́хъ во бл҃ги́хъ водворѧ́тсѧ. А҆по́столъ днѐ, зача́ло т҃ѳ. И҆ ме́ртвенъ, къ солꙋ́нѧнѡмъ зача́ло с҃ѻ. А҆ллилꙋ́iа: Воззва́ша првⷣнiи: Стíхъ: Бл҃же́ни, ꙗ҆̀же и҆збра́лъ: Е҆ѵⷢ҇лiе ѿ ма́рка, зача́ло s҃. И҆ ѿ i҆ѡа́нна, зача́ло s҃_i Прича́стенъ: Ра́дꙋйтесѧ првⷣнiи ѡ҆ гдⷭ҇ѣ: Дрꙋгíй: Бл҃же́ни, ꙗ҆̀же и҆збра́лъ и҆ прiѧ́лъ є҆сѝ гдⷭ҇и.

Си́це ѹ҆́бѡ быва́етъ слꙋ́жба за ѹ҆поко́й, въ трѝ сꙋббѡ́ты ст҃а́гѡ и҆ вели́кагѡ поста̀, є҆гда̀ ни є҆ди́нъ є҆́сть пра́здникъ ѿ трiе́хъ: предте́чевъ: ст҃ы́хъ четы́редесѧти мч҃никѡвъ: и҆лѝ бл҃говѣ́щенiѧ.


