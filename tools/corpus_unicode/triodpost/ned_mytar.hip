 OCR:

 Библиотека святоотеческой литературы

 http://orthlib.ru



(л. а҃)

ТРIѠ́ДЬ ПО́СТНАѦ

 ИЗДАНИЕ МОСКОВСКОЙ ПАТРИАРХИИ

МОСКВА 1992



(л. а҃ ѡ҆б.)

По бл҃гослове́нiю Ст҃ѣ́йшагѡ Патрiа́рха Моско́вскагѡ и҆ всеѧ̀ Рꙋсѝ А҆ЛЕѮÍА II

(л. в҃)

ТРIѠ́ДIОНЪ

сíесть

трипѣ́снецъ

съ бг҃омъ ст҃ы́мъ, ѡ҆бдержа́й подоба́ющее є҆мꙋ̀ послѣ́дованiе.

Недѣ́лѧ, въ ню́же чте́тсѧ сщ҃е́нное и҆ ст҃о́е є҆ѵⷢ҇лiе, при́тчи мытарѧ̀ и҆ фарiсе́а.

Въ сꙋббѡ́тꙋ ве́чера, по предначина́тельномъ ѱалмѣ̀, стiхосло́вимъ

Бл҃же́нъ мꙋ́жъ: а҃-ю каѳíсмꙋ всю̀.

На Гдⷭ҇и воззва́хъ, поста́вимъ стiхѡ́въ _i҃: и҆ пое́мъ ѻ҆смогла́сника стiхи̑ры воскрⷭ҇ны г҃: и҆ а҆натѡ́лiевы д҃: и҆ трiѡ́ди самогла́сны двѣ̀, повторѧ́юще пе́рвꙋю. Гла́съ а҃.

Не помо́лимсѧ фарiсе́йски, бра́тiе: и҆́бо возносѧ́й себѐ смири́тсѧ. смири́мъ себѐ предꙿ бг҃омъ, мыта́рски поще́нiемъ зовꙋ́ще: ѡ҆чи́сти ны̀ бж҃е, грѣ̑шныѧ.

Фарiсе́й тщесла́вiемъ побѣжда́емь, и҆ мыта́рь покаѧ́нiемъ приклонѧ́емь, пристꙋпи́ста къ тебѣ̀ є҆ди́номꙋ влⷣцѣ: но ѻ҆́въ ѹ҆́бѡ похвали́всѧ, лиши́сѧ бл҃ги́хъ: ѻ҆́въ же ничто́же вѣща́въ, сподо́бисѧ дарова́нiй. въ си́хъ воздыха́нiихъ ѹ҆тверди́ мѧ хрⷭ҇тѐ бж҃е, ꙗ҆́кѡ чл҃вѣколю́бецъ. (л. в҃ ѡ҆б.)

Сла́ва, гла́съ и҃: Вседержи́телю гдⷭ҇и, вѣ́мъ, коли́кѡ мо́гꙋтъ сле́зы: є҆зекíю бо ѿ вра́тъ сме́ртныхъ возведо́ша, грѣ́шнꙋю ѿ многолѣ́тныхъ согрѣше́нiй и҆зба́виша, мытарѧ́ же па́че фарiсе́а ѡ҆правда́ша: и҆ молю́сѧ, съ ни́ми причта́въ, поми́лꙋй мѧ̀.

И҆ ны́нѣ, бг҃оро́диченъ а҃, рѧдова́гѡ гла́са.

На лiтíи стiхи́ра ст҃а́гѡ ѻ҆би́тели, по ѻ҆бы́чаю.

Сла́ва, гла́съ г҃: Мытарѧ̀ и҆ фарiсе́а разли́чiе разꙋмѣ́вши дꙋшѐ моѧ̀, ѻ҆́нагѡ ѹ҆́бѡ возненави́ждь горды́нный гла́съ, ѻ҆́вагѡ же ревнꙋ́й благоꙋмиле́нной мл҃твѣ, и҆ возопíй: бж҃е ѡ҆чи́сти мѧ̀ грѣ́шнаго, и҆ поми́лꙋй мѧ̀.

И҆ ны́нѣ, бг҃оро́диченъ воскрⷭ҇нъ, въ то́йже гла́съ.

На стiхо́внѣ стiхи̑ры ѻ҆смогла́сника по а҆лфави́тꙋ.

Сла́ва, гла́съ є҃: Ѡ҆тѧгче́нныма ѻ҆чи́ма мои́ма ѿ беззако́нiй мои́хъ, не могꙋ̀ воззрѣ́ти и҆ ви́дѣти высотꙋ̀ нбⷭ҇нꙋю: но прiими́ мѧ, ꙗ҆́кѡ мытарѧ̀ ка́ющасѧ, сп҃се, и҆ поми́лꙋй мѧ̀.

И҆ ны́нѣ, бг҃оро́диченъ, въ то́йже гла́съ: Хра́мъ и҆ две́рь є҆сѝ: Тропа́рь: Бцⷣе дв҃о, глаго́летсѧ три́жды. И҆ быва́етъ бл҃гослове́нiе хлѣ́бѡвъ, и҆ раздаѧ́нiе. И҆ чте́нiе ве́лiе въ посла́нiихъ а҆пⷭ҇льскихъ.

[зрѝ] Послѣ́дованiе прилꙋчи́вшагѡсѧ ст҃а́гѡ въ недѣ́лю сiю̀, и҆ въ блꙋ́днагѡ, пое́мъ въ пѧто́къ на повече́рiи, и҆лѝ є҆гда̀ є҆кклисiа́рхъ разсꙋ́дитъ: а҆́ще то́кмѡ не слꙋчи́тсѧ ко́егѡ вели́кагѡ ст҃а́гѡ, и҆лѝ ст҃а́гѡ хра́мꙋ: занѐ хра́мъ и҆ не вели́кагѡ ст҃а́гѡ, бо́льши вослѣ́дꙋетсѧ вели́кагѡ ст҃а́гѡ, на сво́й є҆мꙋ̀ хра́мный пра́здникъ, є҆́же до́лжно є҆́сть бдѣ́нiю быва́ти, и҆ ника́коже ѡ҆ставлѧ́ти въ па́мѧть є҆гѡ̀, нижѐ прелага́етсѧ на и҆́нъ де́нь. Но пое́мъ слꙋ́жбꙋ хра́мꙋ, ꙗ҆́коже и҆ срѣ́тенiю гдⷭ҇ню, во всѧ̑ дни̑, въ нѧ́же и҆ срѣ́тенiе гдⷭ҇не быва́етъ. (л. г҃)

На ѹ҆́трени,

по шестѝ ѱалмѣ́хъ, Бг҃ъ гдⷭ҇ь, на гла́съ ѻ҆смогла́сника. И҆ глаго́лемъ тропа́рь воскрⷭ҇нъ два́жды: бг҃оро́диченъ є҆ди́ножды, и҆ ѻ҆бы̑чнаѧ стiхослѡ́вiа. Сѣда́льны ѻ҆смогла́сника. По непоро́чныхъ тропарѝ: А҆́гг҃льскiй собо́ръ: ѵ҆пакоѝ. Степе́нны и҆ прокíменъ гла́са: Всѧ́кое дыха́нiе: Е҆ѵⷢ҇лiе воскрⷭ҇но рѧ́дꙋ. Воскрⷭ҇нiе хрⷭ҇то́во: ѱало́мъ н҃.

Сла́ва, гла́съ и҃: Покаѧ́нiѧ ѿве́рзи мѝ двє́ри жизнода́вче, ѹ҆́тренюетъ бо дꙋ́хъ мо́й ко хра́мꙋ ст҃о́мꙋ твоемꙋ̀, хра́мъ носѧ́й тѣле́сный ве́сь ѡ҆скверне́нъ: но ꙗ҆́кѡ ще́дръ, ѡ҆чи́сти бл҃гоꙋтро́бною твое́ю млⷭ҇тiю.

И҆ ны́нѣ, бг҃оро́диченъ: На сп҃се́нiѧ стєзѝ наста́ви мѧ̀ бцⷣе, стꙋ́дными бо ѡ҆калѧ́хъ дꙋ́шꙋ грѣхмѝ, и҆ въ лѣ́ности всѐ житiѐ моѐ и҆жди́хъ: но твои́ми мл҃твами и҆зба́ви мѧ̀ ѿ всѧ́кiѧ нечистоты̀.

Та́же, гла́съ s҃: Поми́лꙋй мѧ̀ бж҃е, по вели́цѣй млⷭ҇ти твое́й, и҆ по мно́жествꙋ щедро́тъ твои́хъ, ѡ҆чи́сти беззако́нiе моѐ.

Мно́жєства содѣ́ѧнныхъ мно́ю лю́тыхъ, помышлѧ́ѧ ѻ҆каѧ́нный, трепе́щꙋ стра́шнагѡ днѐ сꙋ́днагѡ: но надѣ́ѧсѧ на млⷭ҇ть бл҃гоꙋтро́бiѧ твоегѡ̀, ꙗ҆́кѡ дв҃дъ вопiю́ ти: поми́лꙋй мѧ̀ бж҃е по вели́цѣй твое́й млⷭ҇ти.

Канѡ́нъ воскрⷭ҇нъ ѻ҆смогла́сника, со i҆рмосо́мъ на д҃, и҆ крⷭ҇товоскрⷭ҇ный на два̀, и҆ бцⷣы на два̀: и҆ въ трiѡ́ди на s҃. Творе́нiе геѡ́ргiа. Е҆гѡ́же краестро́чiе въ бг҃оро́дичнахъ: Геѡ́ргiа, гла́съ s҃:

Пѣ́снь а҃:

I҆рмо́съ: Ꙗ҆́кѡ по сꙋ́хꙋ пѣшеше́ствовавъ i҆и҃ль:

При́тчами вводѧ́й всѧ̑ хрⷭ҇то́съ, къ житiѧ̀ и҆справле́нiю, мытарѧ̀ возвыша́етъ ѿ смире́нiѧ, показа́въ фарiсе́а возвыше́нiемъ смирѧ́ема. (л. г҃ ѡ҆б.)

Ѿ смире́нiѧ че́сть высокотворѧ́щꙋю, ѿ возноше́нiѧ же паде́нiе ви́дѧ лю́тое, мытарє́вымъ ревнꙋ́й дѡ́брымъ, и҆ фарiсе́йскꙋю sло́бꙋ возненави́ждь.

Ѿ возноше́нiѧ и҆спражнѧ́етсѧ всѧ́кое бл҃го́е, ѿ смире́нiѧ же потреблѧ́етсѧ всѧ́кое sло́е: є҆́же ѡ҆блобыза́имъ вѣ́рнiи, гнꙋша́ющесѧ ꙗ҆́вѣ ѡ҆́браза тщесла́внагѡ.

Смиренномꙋ̑дрымъ бы́ти свои̑мъ ѹ҆ч҃нкѡ́мъ хотѧ̀ всѣ́хъ цр҃ь, наказꙋ́ѧ ѹ҆ча́ше ревнова́ти мытаре́вꙋ воздыха́нiю и҆ смире́нiю.

Сла́ва: Ꙗ҆́кѡ мыта́рь стеню̀, и҆ рыда́ньми немо́лчными гдⷭ҇и, ны́нѣ прихождꙋ̀ твоемꙋ̀ бл҃гоꙋтро́бiю: ѹ҆ще́дри и҆ менѐ, смире́нiемъ жи́знь ны́нѣ препровожда́юща.

[Г] Бг҃оро́диченъ: Ра́зꙋмъ, совѣ́тъ, ча́ѧнiе, тѣ́ло, дꙋ́шꙋ и҆ дꙋ́хъ, влⷣчце, возлага́ю къ тебѣ̀: лю́тыхъ вра̑гъ и҆ напа́стей, и҆ бꙋ́дꙋщагѡ преще́нiѧ и҆зба́ви, и҆ сп҃си́ мѧ.

Катава́сiа: Ѿве́рзꙋ ѹ҆ста̀ моѧ̑:

Пѣ́снь г҃:

I҆рмо́съ: Нѣ́сть ст҃ъ, ꙗ҆́коже ты̀:

Ѿ гно́ища ѹ҆́бѡ страсте́й смире́нный возноша́етсѧ, ѿ высоты́ же добродѣ́телей низпа́даетъ лю́тѣ всѧ́къ высокосе́рдый: є҆гѡ́же ѡ҆́браза sло́бы ѹ҆бѣжи́мъ.

Тщесла́вiе ѿтщетѣва́етъ бога́тство пра́вды, смире́нiе же расточа́етъ страсте́й мно́жество: є҆́же подража́ющыѧ ны̀, ча́сти покажѝ мытаре́вы сп҃се.

Ꙗ҆́кѡ мыта́рь и҆ мы̀ бiю́щесѧ въ пє́рси, ѹ҆миле́нiемъ вопiе́мъ: ѡ҆чи́сти бж҃е на́съ грѣ́шныхъ, ꙗ҆́кѡ да сегѡ̀ прiи́мемъ ѡ҆ставле́нiе.

Къ ре́вности прiи́демъ вѣ́рнiи, и҆справлѧ́юще кро́ткое, смире́нiю соживꙋ́ще въ стена́нiи се́рдца, пла́чѣ же и҆ мл҃твѣ, ꙗ҆́кѡ да и҆́мамы ѿ бг҃а проще́нiе. (л. д҃)

Сла́ва: Ѿри́немъ вѣ́рнiи высокохва́льнꙋю горды́ню, возноше́нiе же лю́тое, и҆ дме́нiе ме́рзкое, и҆ sлѣ́йшее фарiсе́ево бг҃ꙋ нелѣ́пое свирѣ́пство.

[Е] Бг҃оро́диченъ: Въ тебѣ̀ є҆ди́номъ прибѣ́жищи надѣ́ѧвсѧ, да не ѿпадꙋ̀ до́брагѡ ча́ѧнiѧ: но да ѹ҆лꙋчꙋ̀ твою̀ по́мощь чⷭ҇таѧ, всѧ́кагѡ вре́да лю́тыхъ и҆збавлѧ́емый.

Сѣда́льны, гла́съ д҃. Подо́бенъ: Ско́рѡ предварѝ:

Смире́нiе вознесѐ ѡ҆держи́магѡ sлы́ми, мытарѧ̀ возстена́вша, и҆ є҆́же ѡ҆чи́сти, къ зижди́телю воззва́ша: возноше́нiе же низложѝ ѿ пра́вды ѡ҆каѧ́ннаго фарiсе́а велерѣ́чꙋюща. тѣ́мже поревнꙋ́имъ дѡ́брымъ, sлы́хъ ѿстꙋпа́юще.

Сла́ва: Смире́нiе дре́вле вознесѐ мытарѧ̀, пла́чемъ возопи́вша: ѡ҆чи́сти, и҆ ѡ҆правди́сѧ. того̀ подража́имъ всѝ, во глꙋбинꙋ̀ sѡ́лъ впа́дшiи, возопiи́мъ сп҃сꙋ и҆зꙿ глꙋбины̀ се́рдца: согрѣши́хомъ, ѡ҆чи́сти є҆ди́не чл҃вѣколю́бче.

И҆ ны́нѣ, бг҃оро́диченъ: Ско́рѡ прiимѝ влⷣчце, молє́нiѧ на̑ша, и҆ сiѧ̑ принесѝ твоемꙋ̀ сн҃ꙋ и҆ бг҃ꙋ, гпⷭ҇жѐ всенепоро́чнаѧ: разрѣшѝ ѡ҆бстоѧ̑нiѧ къ тебѣ̀ притека́ющихъ, сокрꙋшѝ кѡ́зни, и҆ низложѝ де́рзость воѡрꙋжа́ющихсѧ безбо́жнѡ на рабы̑ твоѧ̑, пречⷭ҇таѧ.

Пѣ́снь д҃:

I҆рмо́съ: Хрⷭ҇то́съ моѧ̀ си́ла:

И҆зрѧ́дный показа̀ пꙋ́ть возноше́нiѧ, смире́нiе, сло́во смири́вшеесѧ да́же и҆ до зра́ка ра́бiѧ: є҆го́же подража́ѧ всѧ́кiй, возноша́етсѧ смирѧ́ѧсѧ.

Вознесе́сѧ првⷣникъ, и҆ низпадѐ фарiсе́й: во мно́жествѣ же sѡ́лъ ѡ҆тѧгча́емый смири́сѧ, но вознесе́сѧ мыта́рь, ненаде́жнѡ ѡ҆правда́емый.

Нищеты̀ хода́тай, ѿ бога́тства добродѣ́телей, безꙋ́мiе ꙗ҆ви́сѧ: и҆ бога́тство а҆́бiе смире́нiе ѡ҆правда́нiѧ ѿ кра́йнiѧ нищеты̀, ю҆́же стѧ́жимъ. (л. д҃ ѡ҆б.)

Предре́клъ є҆сѝ влⷣко, велемꙋ́дрствꙋющымъ противоста́ти всѧ́чески, и҆ смирє́ннымъ бл҃года́ть твою̀ подаѧ̀ сп҃се, смири́вшымсѧ ны́нѣ на́мъ твою̀ бл҃года́ть низпослѝ.

Сла́ва: Къ бж҃е́ственномꙋ возноше́нiю при́снѡ возводѧ̀ на́съ сп҃съ и҆ влⷣка, высокотво́рное показа̀ смире́нiе: но́ги бо ѹ҆ч҃нкѡ́мъ свои́ма рꙋка́ма ѡ҆бмы̀.

[Ѡ] Бг҃оро́диченъ: Ꙗ҆́кѡ свѣ́тъ непристꙋ́пный дв҃о ро́ждшаѧ, дꙋшѝ моеѧ̀ тьмꙋ̀ свѣти́тельною заре́ю разженѝ, и҆ къ стезѧ́мъ сп҃се́нiѧ житiѐ моѐ рꙋково́дствꙋй.

Пѣ́снь є҃:

I҆рмо́съ: Бж҃iимъ свѣ́томъ твои́мъ бл҃же:

Фарiсе́евы добродѣ́тели потщи́мсѧ подража́ти, и҆ поревнова́ти мытаре́вꙋ смире́нiю, во ѻ҆бою̀ ненави́дѧще безмѣ́стное мнѣ́нiе, и҆ па́гꙋбꙋ паде́нiй.

Пра́вды тече́нiе тще́тное ѡ҆бличи́сѧ, сопрѧ́гъ въ не́мъ фарiсе́й мнѣ́нiе: а҆́бiе же мыта́рь высокотво́рною добродѣ́телiю стѧжа̀ спꙋ́тника, смире́нiе.

Колесни́чникъ въ добродѣ́телехъ, мнѧ́шесѧ тещѝ фарiсе́й: но пѣ́шiй, па́че лѷдíйскiѧ колесни́цы текíй, мыта́рь до́брѣ предварѝ, припрѧ́гъ щедро́тѣ смире́нiе.

Мытаре́вꙋ при́тчꙋ всѝ ѹ҆разꙋмѣ́вше ѹ҆мо́мъ, прiиди́те поревнꙋ́имъ слеза́мъ, дꙋ́хъ сокрꙋше́нный бг҃ꙋ приносѧ́ще, грѣхѡ́въ и҆́щꙋще ѡ҆ставле́нiѧ.

Сла́ва: Возносли́вый и҆ sло́бный, гордели́вый же и҆ де́рзый дале́че ѿри́немъ разꙋ́мнiи фарiсе́евъ нра́въ, лю́тый велехва́льный, ꙗ҆́кѡ да не ѡ҆бнажи́мсѧ бж҃е́ственныѧ бл҃года́ти.

[Р] Бг҃оро́диченъ: Же́злъ си́лы бл҃га́ѧ, всѣ̑мъ низпослѝ на́мъ къ тебѣ̀ прибѣга́ющымъ, ѡ҆блада́ти посредѣ̀ всѣ́хъ вра̑гъ подаю́щи, и҆ всѧ́кагѡ вре́да и҆зꙿима́ющи. (л. є҃)

Пѣ́снь s҃:

I҆рмо́съ: Жите́йское мо́ре:

Житiѧ̀ по́прище мыта́рь вкꙋ́пѣ и҆ фарiсе́й теча́ста: но ѻ҆́въ ѹ҆́бѡ высокоꙋ́мiемъ содержи́мь, сра́мнѣ ѹ҆тонꙋ̀, ѻ҆́въ же смире́нiемъ сп҃се́сѧ.

Житiѧ̀ бѣ́дное преминꙋ́юще мы̀ тече́нiе, подража́имъ мытаре́во ѹ҆́бѡ мꙋдрова́нiе ревни́тельнѡ: бѣжи́мъ же киче́нiѧ ме́рзкагѡ фарiсе́а, и҆ жи́ви бꙋ́демъ.

Нра́вѡмъ поревнꙋ́имъ сп҃са i҆и҃са, и҆ є҆гѡ̀ смире́нiю, жела́юще непреста́нное ра́дости селе́нiе полꙋчи́ти, во странѣ̀ живꙋ́щихъ водворѧ́ющесѧ.

Показа́лъ є҆сѝ влⷣко, твои̑мъ ѹ҆ч҃нкѡ́мъ высокотво́рное смире́нiе, ле́нтiемъ препоѧ́санъ по чре́слѡмъ, но́зѣ ѹ҆мы́лъ є҆сѝ, и҆ семꙋ̀ ѡ҆́бразꙋ подража́ти повелѣ́лъ є҆сѝ.

Сла́ва: Житiѐ проидо́ста фарiсе́й добродѣ́тельми, и҆ мыта́рь прегрѣше́ньми. но ѻ҆́въ ѹ҆́бѡ ѿ го́рдости ѹ҆мовре́дныѧ, ѿстꙋпѝ смире́нiѧ: ѻ҆́въ же возноша́етсѧ, смиренномꙋ́дръ ꙗ҆́вльсѧ.

[Г] Бг҃оро́диченъ: На́га простото́ю, нехи́тростною же жи́знiю созда́на, престꙋпле́нiѧ ле́стiю ѡ҆дѣ́ѧ мѧ̀ вра́гъ, и҆ пло́ти дебельство́мъ: ны́нѣ же твои́мъ хода́тайствомъ ѻ҆трокови́це, сп҃са́юсѧ.

Конда́къ, гла́съ д҃. Подо́бенъ: Ꙗ҆ви́лсѧ є҆сѝ дне́сь:

Фарiсе́ева ѹ҆бѣжи́мъ высокоглаго́ланiѧ, и҆ мытаре́вѣ наꙋчи́мсѧ высотѣ̀ глагѡ́лъ смире́нныхъ, покаѧ́нiемъ взыва́юще: сп҃се мíра, ѡ҆чи́сти рабы̑ твоѧ̑.

Вторы́й конда́къ, гла́съ г҃. Подо́бенъ: Дв҃а дне́сь:

Воздыха̑нiѧ принесе́мъ мыта̑рскаѧ гдⷭ҇ви, и҆ къ немꙋ̀ пристꙋ́пимъ грѣ́шнiи ꙗ҆́кѡ влⷣцѣ: хо́щетъ бо спасе́нiѧ всѣ́хъ человѣ́кѡвъ, ѡ҆ставле́нiе подае́тъ всѣ̑мъ ка́ющымсѧ. на́съ бо ра́ди воплоти́сѧ, бг҃ъ сы́й ѻ҆ц҃ꙋ̀ собезнача́льный. (л. є҃ ѡ҆б.)

I҆́косъ: Са́ми себѐ бра́тiе всѝ смири́мъ воздыха́ньми, рыда́ньми побiе́мъ со́вѣсть: да въ сꙋдѣ̀ тогда̀ вѣ́чномъ та́мѡ ꙗ҆ви́мсѧ вѣ́рнiи, непови́нни, полꙋчи́вше ѡ҆ставле́нiе. та́мѡ бо є҆́сть вои́стиннꙋ ѡ҆слабле́нiе, є҆́же ви́дѣти та́мъ ны́нѣ ѹ҆мо́лимъ: та́мѡ болѣ́знь ѿбѣжѐ, печа́ль и҆ и҆зꙿ глꙋбины̀ воздыха̑нiѧ, во є҆де́мѣ ди́внѣмъ, є҆гѡ́же хрⷭ҇то́съ зижди́тель, бг҃ъ сы́й ѻ҆ц҃ꙋ̀ собезнача́льный.

Предисло́вiе вкра́тцѣ сѷнаѯаре́й, ре́кше, собра́нiй ѯанѳопꙋ́лана трiѡ́дныѧ сѷнаѯа́ри.

Нiки́фора каллíста ѯанѳопꙋ́ла собра̑нiѧ на знамени̑тыѧ пра́здники трiѡ́ди, є҆ди́нъ кíйждо ѿ ни́хъ винослѡ́вствꙋющаѧ, ка́кѡ, и҆ когда̀ сiѐ и҆зꙿ нача́ла бы́сть, и҆ каковы́ѧ ра́ди вины̀ си́це ны́нѣ и҆мѣ́ютсѧ, и҆ ѿ ст҃ы́хъ и҆ бг҃оно́сныхъ ѻ҆тє́цъ ѹ҆чини́шасѧ съ нѣ́которыми вѣ́дѣньми ча́стными, начина̑ющаѧсѧ ѿ мытарѧ̀ и҆ фарiсе́а, и҆ конча̑щаѧсѧ да́же до всѣ́хъ ст҃ы́хъ.

До́лженствꙋетъ ѹ҆́бѡ мѣ́сѧчный сѷнаѯа́рiй, на седмо́й пѣ́сни пре́жде ꙗ҆́кѡ ѻ҆бы́чай чита́тисѧ, пото́мъ же настоѧ́щiй.

Рече́ши ѹ҆́бѡ по ѻ҆́ныхъ чте́нiихъ си́це:

Стiхѝ на трiѡ́ди:

Зижди́телю го́рнихъ и҆ до́льнихъ,

Трист҃ꙋ́ю ѹ҆́бѡ пѣ́снь ѿ а҆́гг҃лѡвъ:

Трипѣ́снецъ же и҆ ѿ человѣ́кѡвъ прiимѝ.

На мытарѧ̀ и҆ фарiсе́а:

Фарiсе́йски кто̀ живе́тъ, це́ркви дале́че быва́етъ:

Хрⷭ҇то́съ бо внꙋ́трь, ѽ смире́ннiи, прiе́млемый.

Въ настоѧ́щiй же де́нь, съ бг҃омъ и҆ трiѡ́дь начина́емъ: ю҆́же ѹ҆́бѡ мно́зи ѿ ст҃ы́хъ и҆ бг҃оно́сныхъ красотодѣ́тєль на́шихъ ѻ҆тє́цъ, до́брѣ и҆ ꙗ҆́кѡ досто́ѧше, ѿ ст҃а́гѡ дви́жими дх҃а, сложи́вше пѣсносодѣ́лаша. Пе́рвый же всѣ́хъ сiѐ ѹ҆мы́сли, трѝ глаго́лю пѣ̑сни, во ѡ҆́бразъ мню̀ ст҃ы́ѧ и҆ живонача́льныѧ трⷪ҇цы, вели́кiй творе́цъ косма̀, въ вели́кой и҆ ст҃о́й стрⷭ҇те́й гдⷭ҇а и҆ бг҃а и҆ (л. s҃) сп҃са на́шегѡ i҆и҃са хрⷭ҇та̀ седми́цѣ, по и҆менова́нiю вкра́тцѣ, коегѡ́ждо днѐ краегране́сьми ѹ҆мы́сливъ пѣ̑сни. Ѿ негѡ́же и҆ про́чiи ѿ ѻ҆тє́цъ, па́че же и҆ны́хъ, ѳео́дѡръ и҆ i҆ѡ́сифъ стꙋдíтє, по ре́вности ѻ҆́нагѡ, и҆ про́чымъ @недѣ́лѧмъ@{седми́цамъ} ст҃ы́ѧ и҆ вели́кiѧ четыредесѧ́тницы счини́вше, тѣ́хъ ѻ҆би́тели стꙋдíйстѣй пе́рвѣе преда́ша. наипа́че пѣ̑сни ѹ҆чини́вше, и҆ ѹ҆ста́вивше, и҆ дрꙋга̑ѧ кни́зѣ, ѿѻнꙋ́дꙋже и҆ когда̀, ѿ ѻ҆тє́цъ собра́вше и҆ сниска́вше. И҆ поне́же ѹ҆́бѡ пе́рвый дне́й недѣ́лѧ заключа́етъ ꙗ҆́кѡ воскре́сна, пе́рваѧ сꙋ́щи, и҆ ѻ҆сма́ѧ, и҆ коне́чнаѧ, и҆зрѧ́днѡ содѣ́лающе второ́мꙋ дню̀, ре́кше, понедѣ́льникꙋ, пе́рвꙋю ѹ҆ста́виша пѣ́снь. А҆́бiе же тре́тiемꙋ дню̀, ре́кше, вто́рникꙋ, пѣ́снь вторꙋ́ю. Четве́ртомꙋ, ре́кше, средѣ̀ тре́тiю. Пѧ́томꙋ четве́ртꙋю, є҆́же є҆́сть, четверткꙋ̀. И҆ шесто́мꙋ дню̀, ре́кше, пѧткꙋ̀, пѧ́тꙋю пѣ́снь. Шестꙋ́ю же сꙋббѡ́тѣ, ꙗ҆́вѣ ѹ҆́бѡ и҆ седмꙋ́ю, и҆ про́чыѧ двѣ̀, ѻ҆смꙋ́ю и҆ девѧ́тꙋю, ꙗ҆̀же ѻ҆́бщнѡ всѝ дни̑ ꙗ҆́кѡ и҆́стиннѣйшѧ и҆́мꙋтъ. Ꙗ҆́коже ѹ҆́бѡ бж҃е́ственный косма̀, въ вели́цѣй сꙋббѡ́тѣ положѝ четверопѣ́снецъ, та́мѡ сотвори́въ: а҆́ще и҆ по́слѣжде премꙋ́дрѣйшiй цр҃ь ле́въ, повелѣ́въ въ соверше́нiе канѡ́нъ є҆пⷭ҇копомъ и҆дрꙋ́нскимъ, мона́ха ма́рка, содѣ́ла. Потре́бовательнѣ же, трiѡ́дь и҆менꙋ́етсѧ, ни бо при́снѡ трипѣ́снецъ и҆́мать: и҆́бо всесовершє́нна пра̑вила предлага́етъ. но мню̀ ѿ мно́жайшагѡ и҆менова́нiе прiѧ́ти: и҆лѝ є҆́же вели́кiѧ ра́ди седми́цы, ꙗ҆́коже рече́но бы́сть пре́жде бы́вша. Мы́сль ѹ҆́бѡ ст҃ы̑мъ на́шымъ ѻ҆тцє́мъ, кни́гою трiѡ́дiю все́ю, вкра́тцѣ всѐ є҆ли́ко ѡ҆ на́съ бж҃iѧ бл҃годѣѧ̑нiѧ и҆знача́ла воспомѧнꙋ́ти, и҆ на воспомина́нiе всѣ̑мъ и҆зложи́ти: ка́кѡ ѿ негѡ̀ созда́ни бы́хомъ, и҆ ѿ пи́щи ра́йскiѧ и҆згна́хомсѧ, и҆ да́ннꙋю на́мъ ко ѡ҆бꙋче́нiю за́повѣдь ѿве́ргше, и҆ ѿве́ржени бы́хомъ за́вистiю первоsло́бника sмíѧ и҆ врага̀, низложе́ннагѡ за го́рдость. И҆ ка́кѡ пребыва́хомъ ѿве́ржени ѿ бл҃ги́хъ, и҆ ѿ дiа́вола води́ми. Ка́кѡ же сн҃ъ и҆ сло́во бж҃iе млⷭ҇рдiемъ свои́мъ пострада́въ, преклони́въ нб҃са̀ сни́де, и҆ въ дв҃ꙋ всели́сѧ, и҆ на́съ ра́ди бы́сть (л. s҃ ѡ҆б.) чл҃вѣ́къ, и҆ по немꙋ̀ жи́тельствомъ на нб҃са̀ восхожде́нiе показа̀, ре́кше, смире́нiемъ предводи́тельнѡ и҆ посто́мъ и҆ ѿверже́нiемъ sлы́хъ, и҆ про́чими є҆гѡ̀ дѣѧ́нiи. Ка́кѡ же пострада̀ и҆ воскр҃се, и҆ на нб҃са̀ взы́де па́ки, и҆ дх҃а ст҃а́го низпосла̀ ст҃ы̑мъ свои̑мъ ѹ҆ч҃нкѡ́мъ, и҆ а҆пⷭ҇лѡмъ, и҆ ка́кѡ сн҃ъ бж҃iй, и҆ бг҃ъ соверше́нный, ѿ си́хъ всѣ́хъ проповѣ́дасѧ. Что́ же па́ки бж҃е́ственнiи а҆пⷭ҇ли, бл҃года́тiю прест҃а́гѡ дх҃а содѣ́йствоваша, ꙗ҆́кѡ ѿ конє́цъ ст҃ы́хъ всѣ́хъ вкꙋ́пѣ собра́ша про́повѣдiю, наполнѧ́юще вы́шнiй мíръ: є҆́же и҆ мы́сль бѧ́ше и҆знача́ла созда́вшемꙋ. Но въ си́хъ ѹ҆́бѡ трiѡ́ди мы́сль, настоѧ́щыѧ трѝ пра́здники, мытарѧ̀ и҆ фарiсе́а, и҆ блꙋ́днагѡ, и҆ втора́гѡ прише́ствiѧ, ꙗ҆́коже нѣ́кое предꙿѡбꙋче́нiе и҆ поꙋще́нiе ст҃ы́ми ѻ҆тцы̀ ѹ҆мы́слисѧ. Ꙗ҆́коже предꙿꙋстро́итисѧ, и҆ готѡ́вымъ на́мъ бы́ти къ дх҃ѡ́внымъ подвигѡ́мъ постѡ́въ, ѿ ѻ҆бы́чаѧ скве́рное навыкнове́нiе ѡ҆ста́вльшымъ. И҆ пе́рвѣе ѹ҆́бѡ всѣ́хъ мытаре́вꙋ и҆ фарiсе́евꙋ на́мъ при́тчꙋ предлага́ютъ, и҆ предвозгла́сною седми́цею и҆менꙋ́ютъ. Ꙗ҆́коже бо къ тѣлє́снымъ бра́немъ ѿходи́ти хотѧ́щiи, ѿ воевѡ́дъ бра́ни вре́мѧ преднавыка́ютъ, ꙗ҆́кѡ да ѻ҆рꙋ̑жiѧ ѡ҆чи́стивше и҆ ѹ҆гла́дивше, и҆ дрꙋга̑ѧ всѧ̑ до́брѣ ѹ҆стро́ивше, и҆ всѧ́ко претыка́нiе ѿ среды̀ сотво́рше, къ подвигѡ́мъ ѹ҆се́рднѡ воспрѧ́таютсѧ, и҆ є҆́же къ потре́бѣ снабдѧ́тъ. Мно́гажды же и҆ пре́жде сраже́нiѧ, и҆ словеса̀, и҆ пѡ́вѣсти, и҆ при̑тчи себѣ̀ прино́сѧтъ, и҆ на ре́вность и҆зꙿѡщрѧ́юще ѻ҆́нѣхъ дꙋ́шы: лѣ́ность же, и҆ боѧ́знь, и҆ ѹ҆ны́нiе, и҆ дрꙋго́е а҆́ще что̀ бѣ́дно, ѿгонѧ́ще. Та́кѡ и҆ бж҃е́ственнiи ѻ҆тцы̀ предтрꙋ́бѧтъ поще́нiѧ послѣ́дꙋющее на де́мѡны ѡ҆полче́нiе, ꙗ҆́кѡ бы дꙋша́мъ на́шымъ нѣ́кꙋю предвзѧ́тꙋю стра́сть, и҆ ꙗ҆́дъ до́лгимъ содѣ́ланный вре́менемъ ѡ҆чи́стити: є҆ще́ же и҆ є҆́же не и҆мꙋ́ще ѿ бл҃ги́хъ, потща́вшесѧ стѧ́жимъ, и҆ ꙗ҆́кѡ подо́бнѡ воѡрꙋжи́вшесѧ, та́кѡ гото́ви къ поста̀ подвигѡ́мъ да по́йдемъ. Поне́же ѹ҆́бѡ пе́рвое ѻ҆рꙋ́жiе къ добродѣ́тели покаѧ́нiе, и҆ смире́нiе: и҆ па́ки преткнове́нiе къ велича́йшемꙋ смире́нiю, го́рдость и҆ выше́нiе: (л. з҃) настоѧ́щꙋю ѿ бж҃е́ственнагѡ є҆ѵⷢ҇лiа достовѣ́рнꙋю при́тчꙋ пе́рвꙋю всѣ́хъ и҆злага́ютъ. фарiсе́емъ ѹ҆́бѡ го́рдости и҆ дме́нiѧ ѿложи́ти на́мъ стра́сть поꙋща́юще: мытаре́мъ же па́ки сопроти́вное стра́сти сеѧ̀, смире́нiе и҆ покаѧ́нiе проти́вꙋ сотвори́ти. Поне́же бо пе́рваѧ и҆ го́ршаѧ стра́сть горды́нѧ и҆ дме́нiе ꙗ҆́кѡ тѣ́ми съ нб҃сѐ паде́нiе дiа́волꙋ бы́сть є҆́же пре́жде ѹ҆́бѡ денни́цѣ, си́хъ же ра́ди тьмѣ̀ бы́вшꙋ, и҆ глаго́лемꙋ. Но и҆ родонача́льникꙋ а҆да́мꙋ си́хъ ра́ди ѿ пи́щи и҆згна́нiе. Поꙋща́ютъ си́ми, ѡ҆́бразомъ не́кимъ ст҃íи ѡ҆ свои́хъ и҆справле́нiихъ никомꙋ́же вы́ситисѧ, и҆ на бли́жнѧго востаѧ́ти, но при́снѡ смире́ннꙋ бы́ти: гдⷭ҇ь бо гѡ́рдымъ сопротивлѧ́етсѧ, смирє́ннымъ же дае́тъ бл҃года́ть: лꙋ́чше бо є҆́сть согрѣша́ющемꙋ ѡ҆браща́тисѧ, не́жели и҆справлѧ́ющемꙋсѧ вы́ситисѧ. Глаго́лю бо, речѐ, ва́мъ: ꙗ҆́кѡ сни́де мыта́рь ѡ҆правда́нъ па́че, не́жели фарiсе́й. Ѡ҆бꙿѧвлѧ́етъ ѹ҆́бѡ при́тча, ниеди́номꙋже вы́ситисѧ, а҆́ще и҆ бл҃га̑ѧ дѣ́ѧй є҆́сть: но при́снѡ смирѧ́тисѧ, и҆ моли́тисѧ ѿ дꙋшѝ бг҃ꙋ, а҆́ще и҆ въ послѣ̑днѧѧ sла̑ѧ впаде́тъ, ꙗ҆́кѡ не дале́че сп҃се́нiѧ є҆́сть. мыта́рь ѹ҆́бѡ є҆́сть, и҆́же да̑ни ѿ кнѧзе́й є҆́млѧй, и҆ за кра́йнюю непра́вдꙋ кꙋпꙋ́ѧй и҆ прiѡбрѣта́ѧй ѿсю́дꙋ. фарiсе́й же ꙗ҆́коже ѿсѣ́ченъ кто̀ не́гли, и҆ про́чихъ преимѣ́ѧй ра́зꙋмомъ. Саддꙋке́й же ѿ саддѡ́iка нѣ́коегѡ, є҆́же є҆́сть пра́веденъ: седе́къ бо пра́вда. Три́ же бѧ́хꙋ ѹ҆ є҆врє́й є҆́рєси: є҆ссе́и, фарiсе́и и҆ саддꙋке́и, и҆̀же нижѐ воскрⷭ҇е́нiю, нижѐ а҆́гг҃лꙋ, нижѐ дх҃ꙋ бы́ти прiе́млѧхꙋ. Ст҃ы́хъ всѣ́хъ пѣснодѣ́лателей твои́хъ моли́твами, хрⷭ҇тѐ бж҃е на́шъ, поми́лꙋй на́съ, а҆ми́нь.

Пѣ́снь з҃:

I҆рмо́съ: Росода́тельнꙋ ѹ҆́бѡ пе́щь:

Ѡ҆правда́нiѧ дѣ́лы возвыша́емый, сѣтьмѝ тщесла́вiѧ лю́тѣ превознесе́сѧ фарiсе́й, безмѣ́рнѡ хвалѧ́сѧ: мыта́рь же ле́гкимъ крило́мъ смире́нiѧ возне́ссѧ, бг҃ꙋ прибли́жисѧ.

Смире́нiѧ а҆́ки лѣ́ствицею ѹ҆потреби́всѧ ѡ҆́бразомъ мыта́рь, къ нбⷭ҇нѣй высотѣ̀ возвы́сисѧ: горды́нею же (л. з҃ ѡ҆б.) гнило́ю и҆ безꙋ́мiемъ ѻ҆каѧ́нный возне́ссѧ фарiсе́й, сни́де до а҆́да преиспо́днѧгѡ.

Пра́ведныхъ ловѧ̀ ѹ҆́бѡ лꙋка́вый, ѡ҆бразмѝ тщесла́вiѧ кра́детъ: грѣ́шныхъ же сѣтьмѝ ѿча́ѧнiѧ свѧзꙋ́етъ. но ѹ҆́бѡ ѿ ѻ҆бои́хъ sѡ́лъ мытарѧ̀ ревни́телiе, и҆зба́витисѧ потщи́мсѧ.

Мл҃твою бг҃ꙋ на́шемꙋ припаде́мъ, слеза́ми и҆ те́плыми воздыха́нiи, подража́юще мытаре́во высокотво́рное смире́нiе, пою́ще вѣ́рнiи: бл҃гослове́нъ є҆сѝ бж҃е ѻ҆тє́цъ на́шихъ.

Сла́ва: Наказꙋ́ѧй ѹ҆ч҃нкѝ предглаго́лалъ є҆сѝ влⷣко, не мꙋ́дрствовати высѡ́каѧ, совводи́тисѧ же смирє́ннымъ ѹ҆чѧ̀ сп҃се. тѣ́мже зове́мъ тебѣ̀ вѣ́рнiи: бл҃гослове́нъ є҆сѝ бж҃е ѻ҆тє́цъ на́шихъ.

[I] И҆ ны́нѣ, бг҃оро́диченъ: I҆а́кѡвлю тѧ̀ добро́тꙋ, и҆ бж҃е́ственнꙋю лѣ́ствицꙋ, ѿ до́лꙋ ю҆́же ви́дѣ пе́рвѣе, просте́ртꙋю къ высотѣ̀, вѣ́мы чⷭ҇таѧ, низводѧ́щꙋю свы́ше бг҃а воплоще́нна, и҆ земны̑ѧ па́ки возводѧ́щꙋю.

Пѣ́снь и҃:

I҆рмо́съ: И҆зꙿ пла́мене преподѡ́бнымъ:

Смиренномꙋ́дреннымъ нра́вомъ млⷭ҇тива гдⷭ҇а мыта́рь воздохнꙋ́въ ѡ҆брѣ́те, и҆ сп҃се́нъ бы́сть: ѡ҆́бразомъ же лю́тымъ ѧ҆зы́ка велерѣ́чивагѡ, пра́вды ѿпадѐ фарiсе́й.

Фарiсе́ева киче́нiѧ произволе́нiѧ, и҆ и҆менова́нiѧ чистоты̀, бѣжи́мъ вѣ́рнiи: ревнꙋ́юще мытаре́вꙋ до́брѣ поми́лованномꙋ смире́нiю и҆ нра́вꙋ.

Гла́сы мытаре́вы вѣ́рнiи вѣща́имъ въ цр҃кви ст҃ѣ́й: бж҃е ѡ҆чи́сти, да съ ни́мъ ѹ҆лꙋчи́мъ проще́нiе, па́гꙋбы велехва́льнагѡ и҆зба́вльшесѧ фарiсе́а.

Воздыха́нiю мытаре́вꙋ всѝ поревнꙋ́имъ, и҆ бг҃ꙋ бесѣ́дꙋюще, те́плыми слеза́ми возопiи́мъ є҆мꙋ̀: чл҃вѣколю́бче, согрѣши́хомъ, бл҃гоꙋтро́бне ще́дрый, ѡ҆чи́сти и҆ сп҃сѝ. (л. и҃)

Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.

Стена́нiемъ мытаре́вымъ бг҃ъ преклони́сѧ, ѡ҆правди́въ же сего̀, всѣ́мъ показа̀ преклонѧ́тисѧ при́снѡ, воздыха́ньми же и҆ слеза́ми, прегрѣше́нiй просѧ́ще разрѣше́нiе.

[А] И҆ ны́нѣ, бг҃оро́диченъ: Не вѣ́мъ па́че тебѐ и҆но́гѡ застꙋпле́нiѧ, тѧ̀ предлага́ю мл҃твенницꙋ, чⷭ҇таѧ всенепоро́чнаѧ. тѧ̀ ко и҆зꙿ тебѐ рожде́нномꙋ хода́таицꙋ дви́жꙋ: всѣ́хъ ѡ҆скорблѧ́ющихъ мѧ̀ свобо́дна покажѝ.

Пѣ́снь ѳ҃:

I҆рмо́съ: Бг҃а человѣ́кѡмъ:

Пꙋ́ть возноше́нiѧ смире́нiе, ѿ хрⷭ҇та̀ взе́мше спасе́нiѧ ѡ҆́бразъ, мытаре́вꙋ ѻ҆бы́чаю поревнꙋ́имъ, киче́нiе возноше́нiѧ дале́че ѿмета́юще, нра́вомъ же смиренномꙋ́дрiѧ бг҃а ѹ҆молѧ́юще.

Дꙋше́внꙋю горды́ню ѿве́ржимъ, нра́въ пра́вый смиренномꙋ́дрiѧ стѧ́жимъ, себѐ ѡ҆правда́ти не тщи́мсѧ, тщесла́вiѧ киче́нiе возненави́димъ, и҆ съ мытаре́мъ бг҃а ѹ҆мо́лимъ.

Мл҃твы содѣ́телю ми́лости принесе́мъ мыта̑рскiѧ, фарiсе́йскихъ ѿвраща́ющесѧ неблагода́рныхъ мл҃твъ, и҆ велехва́льныхъ гласѡ́въ, и҆̀же на бли́жнѧго сꙋ́дъ возво́дѧтъ, да бг҃а млⷭ҇тива и҆ свѣ́тъ привлече́мъ.

Мно́гимъ прегрѣше́нiй собра́нiемъ ѡ҆тѧгче́нъ, и҆зꙿѻби́лiемъ sло́бы мытарѧ̀ преидо́хъ, и҆ фарiсе́ево велехва́льное киче́нiе притѧжа́хъ, ѿвсю́дꙋ пꙋ́стъ всѣ́хъ бы́въ бл҃ги́хъ: гдⷭ҇и, пощади́ мѧ.

Твоегѡ̀ сподо́би бл҃же́нства, тебѐ ра́ди дꙋ́хомъ ни́щихъ сꙋ́щихъ: ѹ҆че́нiемъ бо твоегѡ̀ повелѣ́нiѧ, дꙋ́хъ сокрꙋше́нный тебѣ̀ прино́симъ, сп҃се прiе́мъ, сп҃сѝ тебѣ̀ слꙋжа́щыѧ.

Сла́ва: Бг҃ꙋ мыта́рь нѣ́когда помоли́выйсѧ, въ цр҃ковь вѣ́рнѣ вше́дъ, ѡ҆правда́сѧ: воздыха́ньми бо и҆ слеза́ми (л. и҃ ѡ҆б.) прише́дъ, сокрꙋше́нiемъ же се́рдца: всѐ ѿложѝ грѣхѡ́въ бре́мѧ ѡ҆чище́ньми.

И҆ ны́нѣ, бг҃оро́диченъ: Пѣ́ти, сла́вити, и҆ бл҃жи́ти тѧ̀ дава́й на́мъ, досто́йнѡ чтꙋ́щымъ тѧ̀ пречⷭ҇таѧ, и҆ ржⷭ҇тво̀ твоѐ велича́ющымъ, є҆ди́на бл҃гослове́ннаѧ: ты́ бо є҆сѝ похвала̀ хрⷭ҇тiа́нѡмъ, и҆ къ бг҃ꙋ мл҃твенница бл҃гопрiѧ́тнаѧ.

Е҆ѯапостiла́рiй воскрⷭ҇ный. Та́же трiѡ́ди.

Подо́бенъ: Со ѹ҆ч҃нкѝ взы́демъ:

Сла́ва: Высокорѣ́чiѧ ѹ҆бѣжи́мъ фарiсе́ева sлѣ́йшагѡ, смире́нiю же навы́кнемъ мытаре́вꙋ и҆зрѧ́днѣйшемꙋ, да вознесе́мсѧ вопiю́ще къ бг҃ꙋ со ѻ҆́нѣмъ: ѡ҆чи́сти рабы̑ твоѧ̑, роди́выйсѧ ѿ дв҃ы хрⷭ҇тѐ сп҃се во́лею, и҆ крⷭ҇тъ претерпѣ́вый, совоздви́гнꙋвый мíръ твои́мъ бж҃е́ственнымъ могꙋ́тствомъ.

И҆ ны́нѣ, бг҃оро́диченъ, подо́бенъ: Творе́цъ созда́нiѧ, и҆ бг҃ъ всѣ́хъ, пло́ть человѣ́ческꙋю прiѧ́тъ и҆зꙿ непоро́чныѧ ѹ҆тро́бы твоеѧ̀, всепѣ́таѧ бцⷣе: и҆ тлѣ́нное моѐ є҆стество̀ всѐ ѡ҆бновѝ, па́ки ꙗ҆́коже пре́жде ржⷭ҇тва̀ ѡ҆ста́вль по ржⷭ҇твѣ̀. ѿѻнꙋ́дꙋже тѧ̀ вѣ́рою всѝ восхвалѧ́юще зове́мъ: ра́дꙋйсѧ мíрꙋ сла́во.

На хвали́техъ стiхи̑ры воскрⷭ҇ны ѻ҆смогла́сника, д҃.

И҆ трiѡ́ди самогла́сны д҃: Не помо́лимсѧ фарiсе́йски бра́тiе: Фарiсе́й тщесла́вiемъ: Пи́саны на вече́рни.

Стíхъ: Воскрⷭ҇нѝ гдⷭ҇и бж҃е мо́й, да вознесе́тсѧ рꙋка̀ твоѧ̀, не забꙋ́ди ѹ҆бо́гихъ твои́хъ до конца̀.

Гла́съ г҃: Мытарѧ̀ и҆ фарiсе́а разли́чiе разꙋмѣ́вши дꙋшѐ моѧ̀, ѻ҆́нагѡ ѹ҆́бѡ возненави́ждь горды́нный гла́съ: ѻ҆́вагѡ же ревнꙋ́й бл҃гоꙋмиле́нной мл҃твѣ, и҆ возопíй: бж҃е, ѡ҆чи́сти мѧ̀ грѣ́шнаго, и҆ поми́лꙋй мѧ̀.

Стíхъ: И҆сповѣ́мсѧ тебѣ̀ гдⷭ҇и, всѣ́мъ се́рдцемъ мои́мъ, повѣ́мъ всѧ̑ чꙋдеса̀ твоѧ̑. (л. ѳ҃)

Фарiсе́а велехва́льный гла́съ, вѣ́рнiи возненави́дѣвше, мытаре́вой же бл҃гоꙋмиле́нной мл҃твѣ поревнова́вше, не высѡ́каѧ мꙋ́дрствꙋемъ, но себѐ смирѧ́юще со ѹ҆миле́нiемъ воззове́мъ: бж҃е, ѡ҆чи́сти грѣхѝ на́шѧ.

Сла́ва, гла́съ и҃: Ѿ дѣ́лъ похвале́ньми, фарiсе́а ѡ҆правда́юща себѐ ѡ҆сꙋди́лъ є҆сѝ гдⷭ҇и, и҆ мытарѧ̀ смири́вшасѧ, и҆ воздыха́ньми ѡ҆чище́нiѧ просѧ́ща ѡ҆правда́лъ є҆сѝ: не внима́еши бо велемꙋ́дреннымъ помыслѡ́мъ, и҆ сокрꙋшє́ннаѧ сердца̀ не ѹ҆ничижа́еши. тѣ́мже и҆ мы̀ тебѣ̀ припа́даемъ во смире́нiи, пострада́вшемꙋ на́съ ра́ди: пода́ждь ѡ҆ставле́нiе и҆ ве́лiю млⷭ҇ть.

И҆ ны́нѣ: Пребл҃гослове́нна є҆сѝ бцⷣе дв҃о: Славосло́вiе вели́кое и҆ ѿпꙋ́стъ. И҆ ѻ҆бы́чнѡ лiтíа въ притво́рѣ, въ не́йже пое́мъ: Сла́ва, и҆ ны́нѣ: Стiхи́рꙋ ѹ҆́треннюю є҆ѵⷢ҇льскꙋю. И҆ ча́съ пе́рвый.

[зрѝ] Подоба́етъ вѣ́дати, ꙗ҆́кѡ стiхи̑ры всѧ̑ а҃_i ѹ҆́трєннiѧ є҆ѵⷢ҇льскiѧ, ѿ сеѧ̀ настоѧ́щiѧ недѣ́ли, и҆ да́же до всѣ́хъ ст҃ы́хъ, на лiтíахъ ѹ҆́треннихъ пою́тсѧ въ притво́рѣ, на Сла́ва, и҆ ны́нѣ. Вѣ́стно же бꙋ́ди, ꙗ҆́кѡ ѿ сеѧ̀ недѣ́ли начина́емъ честѝ въ притво́рѣ, по ѿпꙋ́стѣ лiтíи, ѡ҆глашє́нiѧ ст҃а́гѡ ѻ҆тца̀ на́шегѡ ѳео́дѡра стꙋдíта. И҆ а҆́ще та́мо є҆́сть и҆гꙋ́менъ, чтꙋ́тсѧ ѿ негѡ̀: а҆́ще же нѝ, то ѿ є҆кклисiа́рха, стоѧ́щымъ, и҆ со внима́нiемъ послꙋ́шающымъ бра́тiѧмъ. По сконча́нiи же чте́нiѧ глаго́лемъ тропа́рь прпⷣбномꙋ ѳео́дѡрꙋ, гла́съ и҃: Правосла́вiѧ наста́вниче: безꙿ бг҃оро́дична. И҆ соверше́нный ѿпꙋ́стъ. На лiтꙋргíи блажє́нны ѻ҆смогла́сника: и҆ ѿ канѡ́на пѣ́снь s҃. Прокíменъ прилꙋчи́вшагосѧ гла́са. А҆пⷭ҇лъ къ тiмоѳе́ю, зача́ло сч҃s. А҆ллилꙋ́iа. Е҆ѵⷢ҇лiе ѿ лꙋкѝ, зача́ло п҃ѳ. Прича́стенъ: Хвали́те гдⷭ҇а съ нб҃съ:

[зрѝ] Подоба́етъ вѣ́дати, ꙗ҆́кѡ въ се́й седми́цѣ и҆номꙋ́дрствꙋющiе соде́ржатъ по́стъ, глаго́лемый а҆рцивꙋ́рiевъ. Мы́ же, [мона́си] на кíйждо де́нь [се́ же, и҆ въ сре́дꙋ и҆ пѧто́къ:] вкꙋша́емъ сы́ръ и҆ ꙗ҆́ица, [въ ѳ҃ ча́съ.] мiрѧ́не же ꙗ҆дѧ́тъ мѧ́со, развраща́юще (л. ѳ҃ ѡ҆б.) ѻ҆́нѣхъ велѣ́нiе толи́кiѧ є҆́реси. А҆́ще слꙋчи́тсѧ пра́здникъ срѣ́тенiѧ гдⷭ҇нѧ въ сꙋббѡ́тꙋ мѧсопꙋ́стнꙋю, слꙋ́жба ѹ҆ме́ршихъ пое́тсѧ въ гробни́цѣ всѧ̀, ве́черъ и҆ ѹ҆́трѡ: а҆́ще ли нѣ́сть гробни́цы, то̀ пое́тсѧ въ сiю̀ сꙋббѡ́тꙋ предꙿ недѣ́лею ѡ҆ блꙋ́днѣмъ: а҆ та́мѡ въ сꙋббѡ́тꙋ мѧсопꙋ́стнꙋю, то́чiю пра́здникꙋ є҆ди́номꙋ пое́тсѧ.


