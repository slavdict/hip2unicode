 OCR:

 Библиотека святоотеческой литературы

 http://orthlib.ru



(л. л҃д ѡ҆б.)

Въ недѣ́лю ве́чера,

на Гдⷭ҇и воззва́хъ, пое́мъ ꙗ҆́кѡ ѻ҆бы́чно, стiхи̑ры ѻ҆смогла́сника г҃: и҆ мине́и настоѧ́щагѡ ст҃а́гѡ г҃. Сла́ва, и҆ ны́нѣ, бг҃оро́диченъ.

На стiхо́внѣ же ѡ҆ставлѧ́етсѧ ѻ҆смогла́сникъ, и҆ пое́мъ самогла́сенъ днѐ, ѻ҆́ба ли̑ка вкꙋ́пѣ. Гла́съ и҃:

Ласкосе́рдствовавше пе́рвꙋю подꙿѧ́хомъ наготꙋ̀, побѣди́вшесѧ го́рькимъ вкꙋ́сомъ, и҆ ѿ бг҃а и҆згна́ни бы́хомъ. но возведе́мсѧ къ покаѧ́нiю, и҆ чꙋ́вства ѡ҆чи́стимъ, къ ни̑мже бра́нь, вхо́дъ поста̀ творѧ́ще: наде́ждею бл҃года́ти сердца̀ и҆звѣствꙋ́юще, не бра́шны, въ ни́хже не по́льзовашасѧ ходи́вшiи. и҆ снѣ́стсѧ на́ми а҆́гнецъ бж҃iй, во сщ҃е́нной и҆ свѣтоно́сной но́щи воскрⷭ҇нiѧ, на́съ ра́ди приведе́ное (л. л҃є) заколе́нiе, ѹ҆ч҃нкѡ́мъ прiѡбще́нное въ ве́черъ та́инства, и҆ тьмꙋ̀ разорѧ́ющее невѣ́дѣнiѧ свѣ́томъ є҆гѡ̀ воскрⷭ҇нiѧ.

Стíхъ: Къ тебѣ̀ возведо́хъ ѻ҆́чи моѝ, живꙋ́щемꙋ на нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дiй свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀: та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже ѹ҆ще́дритъ ны̀.

И҆ па́ки то́йже самогла́сенъ: Ласкосе́рдствовавше:

Стíхъ в҃: Поми́лꙋй на́съ гдⷭ҇и, поми́лꙋй на́съ, ꙗ҆́кѡ по мно́гꙋ и҆спо́лнихомсѧ ѹ҆ничиже́нiѧ: наипа́че напо́лнисѧ дꙋша̀ на́ша поноше́нiѧ гобзꙋ́ющихъ, и҆ ѹ҆ничиже́нiѧ го́рдыхъ.

И҆ пое́мъ мꙋ́чениченъ въ то́йже гла́съ: Мч҃нцы гдⷭ҇ни, всѧ́ко мѣ́сто ѡ҆сщ҃а́ете, и҆ всѧ́къ недꙋ́гъ врачꙋ́ете: и҆ ны́нѣ моли́те, и҆зба́витисѧ сѣ́тей вра́жiихъ дꙋша́мъ на́шымъ, мо́лимсѧ.

Сла́ва, и҆ ны́нѣ, бг҃оро́диченъ, гла́съ то́йже: Нбⷭ҇наѧ пою́тъ тѧ̀ бл҃года́тнаѧ, мт҃и безневѣ́стнаѧ: и҆ мы̀ славосло́вимъ неизслѣ́дованное твоѐ ржⷭ҇тво̀, бцⷣе, молѝ сп҃сти́сѧ дꙋша́мъ на́шымъ.

Въ понедѣ́льникъ сы́рный на ѹ҆́трени,

на Бг҃ъ гдⷭ҇ь, тропа́рь ст҃о́мꙋ, два́жды. Сла́ва, и҆ ны́нѣ, бг҃оро́диченъ по гла́сꙋ. По а҃-мъ стiхосло́вiи сѣда́ленъ ѻ҆смогла́сника. И҆ чте́мъ сло́во вели́кагѡ васíлiа [ѡ҆ є҆́же, Внима́й себѣ̀.] По в҃-мъ стiхосло́вiи пое́мъ трiѡ́ди, гла́съ а҃.

Подо́бенъ: Ка́мени запеча́танꙋ:

Ѿверзо́шасѧ бж҃е́ственнагѡ покаѧ́нiѧ преддвє́рiѧ: пристꙋ́пимъ ѹ҆се́рднѡ, ѡ҆чи́стивше тѣлеса̀, бра́шенъ и҆ страсте́й ѿложє́нiѧ творѧ́ще, ꙗ҆́кѡ послꙋ́шницы хрⷭ҇та̀, призва́вшагѡ мíръ въ црⷭ҇твiе нбⷭ҇ное, десѧти̑ны всегѡ̀ лѣ́та приносѧ́ще всѣ́хъ цр҃ю̀, ꙗ҆́кѡ да и҆ воскрⷭ҇нiе є҆гѡ̀ любо́вiю ѹ҆́зримъ. (л. л҃є ѡ҆б.)

Сла́ва, то́йже па́ки. И҆ ны́нѣ, бг҃оро́диченъ: Рꙋ́цѣ твоѝ бж҃е́ственнiи, и҆́миже содѣ́телѧ носи́ла є҆сѝ дв҃о прест҃а́ѧ, воплоще́нна бж҃ество́мъ, просте́рши ѹ҆молѝ, и҆зба́витисѧ на́мъ ѿ и҆скꙋше́нiй, и҆ страсте́й и҆ бѣ́дъ, восхвалѧ́ющымъ тѧ̀ любо́вiю, и҆ вопiю́щымъ тебѣ̀: сла́ва все́льшемꙋсѧ въ тѧ̀, сла́ва проше́дшемꙋ и҆зꙿ тебѐ, сла́ва свободи́вшемꙋ на́съ ржⷭ҇тво́мъ твои́мъ.

Канѡ́ны же пое́мъ ꙗ҆́коже ѻ҆бы́чай во ѻ҆ктѡ́ихѣ: и҆ въ мине́и свѧто́мꙋ. Въ ко́ихъ же пѣ́снехъ прихо́дитъ трипѣ́снецъ, а҆́ще ли є҆́сть двоiрмо́сенъ, ѡ҆ставлѧ́емъ ѻ҆́ба канѡ́на ѻ҆ктѡ́иха: и҆ пое́мъ въ мине́и канѡ́нъ со i҆рмосо́мъ на s҃: и҆ въ трiѡ́ди на и҃. Канѡ́нъ мине́и, и҆ настоѧ́щiй трипѣ́снецъ.

Творе́нiе господи́на i҆ѡ́сифа, гла́съ а҃.

Пѣ́снь а҃.

I҆рмо́съ: Пѣ́снь побѣ́днꙋю пои́мъ всѝ бг҃ꙋ:

Свѣ̑тлаѧ предпра̑зднства воздержа́нiѧ, свѣ̑тлаѧ предпꙋ̑тiѧ поста̀ дне́сь. тѣ́мже стеце́мсѧ въ наде́ждѣ бра́тiе, и҆ ѹ҆се́рдiи мно́зѣмъ.

А҆да́мꙋ пра́ѻтцꙋ престꙋпле́нiемъ поревнова́въ, и҆згна́нъ бы́хъ ѿ сла́дости ѡ҆каѧ́нный. тѣ́мже припа́даю тѝ въ покаѧ́нiи и҆ пла́чи: гдⷭ҇и, сп҃си́ мѧ.

Нача́ло ѹ҆миле́нiѧ и҆ покаѧ́нiѧ, sлы́хъ ѿчꙋжде́нiе, и҆ страсте́й воздержа́нiе. тѣ́мже потщи́мсѧ ѿсѣче́нiе лꙋка́выхъ дѣ́лъ сотвори́ти.

Бг҃оро́диченъ: Но́щiю прегрѣше́нiй ѡ҆мраче́нъ, къ тебѣ̀ ро́ждшей сꙋ́щымъ во тьмѣ̀ со́лнце пра́вды хрⷭ҇та̀, ны́нѣ прибѣга́ю прилѣ́жнѡ, влⷣчце сп҃си́ мѧ.

И҆́ный трипѣ́снецъ.

I҆рмо́съ то́йже: Сѐ предꙿѿве́рзесѧ покаѧ́нiѧ две́рь бг҃олю́бцы: прiиди́те ѹ҆̀бо, потщи́мсѧ вни́ти то́ю, пре́жде да́же не заключи́тъ сiю̀ хрⷭ҇то́съ, ꙗ҆́кѡ недостѡ́йнымъ на́мъ. (л. л҃s)

Ве́снꙋ возвѣща́ющаѧ прибли́жисѧ сiѧ̀, ны́нѣ предꙿѡчисти́тельнаѧ седми́ца всечестна́ѧ, сщ҃е́нныхъ постѡ́въ, тѣлеса̀ и҆ дꙋ́шы всѣ́хъ просвѣща́ющаѧ.

Сла́ва, трⷪ҇ченъ: Несли́тнаѧ, несозда́ннаѧ, трⷪ҇це ст҃а́ѧ, є҆ди́нице пребл҃га́ѧ, ѻ҆́ч҃е, и҆ сн҃е, и҆ дш҃е сро́дный, покланѧ́ющыѧсѧ тебѣ̀ вѣ́рнѡ, при́снѡ сп҃са́й.

Бг҃оро́диченъ: Побѣди́шасѧ, всечⷭ҇тна́ѧ, въ тебѣ̀ предѣ́лы дв҃о є҆стества̀: пребыва́еши бо ро́ждши безꙿ мꙋ́жа бг҃а, ꙗ҆́коже пре́жде ржⷭ҇тва̀ чⷭ҇таѧ, па́ки невреди́ма.

Та́же i҆рмо́съ: Пѣ́снь побѣ́днꙋю пои́мъ всѝ бг҃ꙋ, сотво́ршемꙋ ди̑внаѧ чꙋдеса̀ мы́шцею высо́кою, и҆ сп҃сшемꙋ i҆и҃лѧ, ꙗ҆́кѡ просла́висѧ.

По г҃-й пѣ́сни сѣда́ленъ: Сла́ва, и҆ ны́нѣ, бг҃оро́диченъ.

По s҃-й пѣ́сни конда́къ, и҆ i҆́косъ ст҃а́гѡ.

Пѣ́снь и҃.

I҆рмо́съ: Е҆гѡ́же ѹ҆жаса́ютсѧ а҆́гг҃ли:

Житiѐ моѐ всѐ блꙋ́днѡ и҆жди́въ, гра́жданѡмъ рабо́тахъ гѡ́рькимъ и҆ лꙋка̑вымъ: но жела́юща мѧ̀ къ твои̑мъ щедро́тамъ ны́нѣ ѡ҆брати́тисѧ хрⷭ҇тѐ, не пре́зри.

Ѡ҆́бразъ житiѧ̀ моегѡ̀ сра́мный, и҆ лю́тый: млⷭ҇ть безмѣ́рнаѧ, чл҃вѣколю́бче сп҃се, твоегѡ̀ бл҃гоꙋтро́бiѧ, покаѧ́нiѧ вре́мѧ да́ждь мѝ просѧ́щꙋ, и҆ любо́вiю тѧ̀ пою́щꙋ.

Ка́iновꙋ поревнова́хъ ѡ҆каѧ́нномꙋ житiю̀, ѹ҆ма̀ достоѧ́нiе ѹ҆мертви́въ и҆́стиннѡ, и҆ трепе́щꙋ сꙋда̀ твоегѡ̀ бл҃годѣ́телю: не ѡ҆сꙋдѝ менѐ съ си́мъ во вѣ́ки.

Бг҃оро́диченъ: Дв҃о всепѣ́таѧ, є҆ди́на къ бг҃ꙋ вѣ́рныхъ сꙋ́щи по́мощь тве́рдаѧ, тьмы́ мѧ и҆зба́ви, и҆ мꙋче́нiѧ належа́щагѡ лꙋка́внѡ живꙋ́щымъ.

И҆́ный.

I҆рмо́съ: Пѣ́снь тебѣ̀ прино́симъ:

Сiѐ вре́мѧ є҆́сть покаѧ́нiѧ, тѣ́мже бл҃гомꙋ́дреннѡ начне́мъ бра́тiе, вопiю́ще: бл҃гослови́те дѣла̀ гдⷭ҇нѧ гдⷭ҇а. (л. л҃s ѡ҆б.)

Дне́сь бра́шенъ ѿре́кшесѧ, потщи́мсѧ дѣ́ломъ и҆ прегрѣше́нiй досто́йнѡ ка́ѧтисѧ: бл҃гослови́те дѣла̀ гдⷭ҇нѧ гдⷭ҇а.

Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.

Трⷪ҇ченъ: Сла́ва тебѣ̀ неви́димаѧ трⷪ҇це ст҃а́ѧ, во є҆ди́ницѣ покланѧ́емаѧ, ю҆́же вѣ́рнѡ сла́вимъ: сп҃са́й рабы̑ твоѧ̑ ѿ всѧ́кагѡ вре́да.

Бг҃оро́диченъ: Ра́дꙋйсѧ всебл҃же́ннаѧ чⷭ҇таѧ дв҃о: ра́дꙋйсѧ гдⷭ҇нѧ рабо̀, и҆ мт҃и: ра́дꙋйсѧ покро́ве мíра бцⷣе бл҃гослове́ннаѧ, мр҃íе всесвѣ́тлаѧ.

Хва́лимъ, бл҃гослови́мъ, покланѧ́емсѧ гдⷭ҇ви:

I҆рмо́съ: Пѣ́снь тебѣ̀ прино́симъ безпло́тныхъ, ꙗ҆́коже ѻ҆́троцы въ пещѝ, и҆ пою́ще глаго́лемъ: бл҃гослови́те всѧ̑ дѣла̀ гдⷭ҇нѧ гдⷭ҇а.

Пѣ́снь ѳ҃.

I҆рмо́съ: Свѣтоно́сный ѻ҆́блакъ:

Ми́рнымъ постоѧ́нiемъ, чи́стою любо́вiю сщ҃е́ннѣйшее вре́мѧ ст҃а́гѡ поста̀ воспрiи́мемъ вѣ́рнiи, просѧ́ще ѡ҆ставле́нiѧ, и҆́хже кíйждо согрѣшѝ: ꙗ҆́кѡ да та́мошнюю ѹ҆лꙋчи́мъ ра́дость.

Сѐ вре́мѧ покаѧ́нiѧ, предпра́зднственный се́й постѡ́въ вхо́дъ: воста́ни дꙋшѐ моѧ̀, бл҃годѣ́телю и҆ бг҃ꙋ те́плѣ примири́сѧ, ꙗ҆́кѡ да сꙋда̀ и҆збѣ́гнеши ѻ҆́нагѡ првⷣнагѡ и҆ стра́шнагѡ вои́стиннꙋ.

Постѡ́въ вхо́ды и҆ преддвє́рiѧ, всѝ да не ѡ҆скверни́мъ sлѣ̀ невоздержа́нiемъ и҆ пiѧ́нствомъ: но въ чистотѣ̀ помышле́нiй ѹ҆се́рднѡ вни́демъ, прiе́мше нетлѣ́нiѧ вѣнцы̀ и҆ трꙋдѡ́въ досто́йнѣ плоды̀.

Бг҃оро́диченъ: Ѡ҆ на́съ молѧ́щи бл҃га́го не преста́й, не́мощь на́шꙋ вѣ́дꙋщаго є҆ди́наго: гла́да же, и҆ па́гꙋбы, и҆ трꙋ́са, и҆ всѧ́кагѡ ѡ҆sлобле́нiѧ и҆зба́витисѧ чтꙋ́щемꙋ тѧ̀ гра́дꙋ, бцⷣе, ѹ҆пова́нiе земноро́дныхъ. (л. л҃з)

И҆́ный. I҆рмо́съ: Тебѐ ви́дѣнꙋю две́рь:

Введе́сѧ вре́мѧ дꙋшѐ моѧ̀ покаѧ́нiѧ, не небрезѝ: а҆́лчꙋщымъ да́ждь хлѣ́бъ, моли́сѧ гдⷭ҇ви на всѧ́кiй де́нь, и҆ но́щь, и҆ ча́съ, да сп҃се́тъ тѧ̀.

Мѧ́съ, и҆ про́чихъ бра́шенъ ꙗ҆́коже ѹ҆дале́нiе сотвори́хомъ, та́кѡ и҆ всѧ́кiѧ вражды̀ къ бли́жнимъ вкꙋ́пѣ, блꙋда́ же и҆ лжѝ, и҆ всѧ́кiѧ sло́бы ѹ҆бѣжи́мъ.

Сла́ва, трⷪ҇ченъ: Е҆ди́номꙋ покланѧ́юсѧ є҆стество́мъ безнача́льномꙋ бж҃ествꙋ̀, треми́ же ли́цами сла́влю въ трⷪ҇цѣ є҆ди́ницꙋ нераздѣ́льнꙋю, и҆ сопресто́льнꙋю.

Бг҃оро́диченъ: Ты̀ є҆сѝ вѣ́рныхъ дв҃о похвала̀, ѹ҆пова́нiе и҆ предста́тельство: тѧ̀ пѣ́сньми пѣ́нiй сла́вимъ непреста́ннѡ бцⷣе мр҃íе, сп҃сѝ рабы̑ твоѧ̑.

I҆рмо́съ: Тебѐ ви́дѣнꙋю две́рь i҆езекíилемъ прⷪ҇ро́комъ, є҆́юже никто́же про́йде, то́кмѡ бг҃ъ є҆ди́нъ, бцⷣе дв҃о, пѣ́сньми почита́емъ.

Свѣти́ленъ ѻ҆ктѡ́иха: Сла́ва: ст҃о́мꙋ, а҆́ще є҆́сть. А҆́ще ли нѝ: Сла́ва, и҆ ны́нѣ, бг҃оро́диченъ.

На стiхо́внѣ стiхи́ра самогла́сна, Гла́съ г҃:

На всѧ́кое вре́мѧ по́стъ поле́зенъ є҆́сть, и҆зволѧ́ющымъ и҆ творѧ́щымъ и҆̀: ниже́ бо и҆скꙋше́нiе де́мѡнское дерза́етъ на постѧ́щагосѧ: но и҆ храни́тели жи́зни на́шеѧ а҆́гг҃ли, люботрꙋ́днѣйше съ на́ми пребыва́ютъ, посто́мъ ѡ҆чи́стившимисѧ.

Стíхъ: И҆спо́лнихомсѧ заꙋ́тра ми́лости твоеѧ̀ гдⷭ҇и, и҆ возра́довахомсѧ, и҆ возвесели́хомсѧ: во всѧ̑ дни̑ на́шѧ возвесели́хомсѧ, за дни̑ въ нѧ́же смири́лъ ны̀ є҆сѝ, лѣ̑та въ нѧ́же ви́дѣхомъ sла̑ѧ. и҆ при́зри на рабы̑ твоѧ̑, и҆ на дѣла̀ твоѧ̑, и҆ наста́ви сы́ны и҆́хъ.

И҆ пое́мъ па́ки тꙋ́же стiхи́рꙋ.

Та́же стíхъ: И҆ бꙋ́ди свѣ́тлость гдⷭ҇а бг҃а на́шегѡ на на́съ, и҆ дѣла̀ рꙋ́къ на́шихъ и҆спра́ви на на́съ, и҆ дѣ́ло рꙋ́къ на́шихъ и҆спра́ви. (л. л҃з ѡ҆б.)

Мꙋ́чениченъ: Ст҃ы́хъ страстоте́рпцєвъ па́мѧть, прiиди́те лю́дiе всѝ почти́мъ: занѐ позо́ръ бы́вше а҆́гг҃лѡмъ и҆ человѣ́кѡмъ, побѣ́дныѧ вѣнцы̀ ѿ хрⷭ҇та̀ прiѧ́ша, и҆ мо́лѧтсѧ ѡ҆ дꙋша́хъ на́шихъ.

Сла́ва, и҆ ны́нѣ, бг҃оро́диченъ, то́йже гла́съ:

Безꙿ сѣ́мене зачала̀ є҆сѝ ѿ дх҃а ст҃а́гѡ, и҆ славосло́вѧще воспѣва́емъ тѧ̀: ра́дꙋйсѧ всест҃а́ѧ дв҃о.

Вѣ́домѡ же бꙋ́ди, ꙗ҆́кѡ въ понедѣ́льникъ сы́рныѧ недѣ́ли ꙗ҆ди́мъ два́жды дне́мъ.

Въ понедѣ́льникъ ве́чера.

На Гдⷭ҇и воззва́хъ, стiхи̑ры ꙗ҆́кѡ ѻ҆бы́чно.

На стiхо́внѣ самогла́сенъ, два́жды. Гла́съ и҃:

Посто́мъ ѡ҆чи́ститисѧ потщи́мсѧ, ѿ скве́рны прегрѣше́нiй на́шихъ, и҆ ми́лостiю и҆ человѣколю́бiемъ къ ни́щымъ, вни́ти въ черто́гъ жениха̀ хрⷭ҇та̀, подаю́щагѡ на́мъ ве́лiю млⷭ҇ть.

И҆ глаго́лемъ ѻ҆бы̑чныѧ стiхѝ, ꙗ҆́коже вчера̀.

Мꙋ́чениченъ: Мч҃нцы гдⷭ҇ни, моли́те бг҃а на́шего, и҆ и҆спроси́те дꙋша́мъ на́шымъ мно́жество щедро́тъ, и҆ ѡ҆чище́нiе мно́гихъ прегрѣше́нiй, мо́лимсѧ.

Сла́ва, и҆ ны́нѣ, бг҃оро́диченъ: Пресла́внꙋю и҆ пречи́стꙋю бцⷣꙋ, и҆́стиннꙋю ꙗ҆́кѡ мт҃рь бж҃iю, воспои́мъ бл҃гоче́стнѡ, ра́доватисѧ то́й глаго́люще ꙗ҆́кѡ а҆́гг҃лъ: ра́дꙋйсѧ мт҃и ст҃а́ѧ воплоще́ннагѡ сн҃а бж҃iѧ. ра́дꙋйсѧ жили́ще ст҃а́гѡ дх҃а, молѧ́щаѧ при́снѡ ѡ҆ на́съ, во є҆́же сп҃сти́сѧ дꙋша́мъ на́шымъ.

И҆ про́чее послѣ́дованiе. (л. л҃и)

Во вто́рникъ сы́рный на ѹ҆́трени.

По в҃-мъ стiхосло́вiи сѣда́ленъ, гла́съ и҃.

Подо́бенъ: Премꙋ́дрость, и҆ сло́во:

Пребл҃гíй сло́ве, со ѻ҆ц҃е́мъ и҆ дх҃омъ созда́вый ви́димаѧ вкꙋ́пѣ и҆ неви́димаѧ, неизрече́нною мꙋ́дростiю твое́ю, свѣ́тлагѡ поста̀ вре́мѧ прейтѝ, въ ми́рѣ глꙋбо́цѣ бл҃говолѝ бл҃гоꙋтро́бне, разрѣша́ѧ пре́лесть го́рькагѡ грѣха̀, подаѧ̀ ѹ҆миле́нiе и҆ и҆сцѣле́нiй сле́зы, и҆ прегрѣше́нiй проще́нiе, да несꙋмнѣ́нною дꙋше́ю, ѹ҆се́рднымъ дх҃омъ постѧ́щесѧ, со а҆́гг҃лы пое́мъ держа́вꙋ твою̀.

Сла́ва, то́йже. И҆ ны́нѣ, бг҃оро́диченъ:

Премꙋ́дрость и҆ сло́во въ твое́мъ чре́вѣ, заче́ншаѧ неизрече́ннѡ мт҃и бж҃iѧ, мíрꙋ родила̀ є҆сѝ мíръ содержа́щаго, и҆ на ѡ҆бꙿѧ́тiѧхъ держа́ла є҆сѝ всѧ̑ ѡ҆бꙿе́млющаго пищеда́телѧ всѣ́хъ и҆ созда́телѧ, и҆ гдⷭ҇а, тѣ́мже молю́ тѧ всепѣ́таѧ дв҃о, и҆ вѣ́рою сла́влю тѧ̀, и҆зба́витисѧ прегрѣше́нiй мои́хъ, є҆гда̀ и҆́мамъ предста́ти предꙿ лице́мъ созда́телѧ моегѡ̀, влⷣчце дв҃о чⷭ҇таѧ, твою̀ по́мощь тогда́ ми да́рꙋй: и҆́бо мо́жеши, є҆ли́ка хо́щеши всенепоро́чнаѧ.

Чте́мъ же и҆ вели́кагѡ васíлiа сло́во ѡ҆ бл҃годаре́нiи. Та́же ѱало́мъ н҃. Канѡ́ны пое́мъ ѻ҆смогла́сника и҆ мине́и, ꙗ҆́коже въ понедѣ́льникъ ѹ҆каза́сѧ: та́кожде и҆ въ про́чее послѣ́дꙋй.

И҆ трипѣ́снецъ господи́на i҆ѡ́сифа. Гла́съ г҃.

Пѣ́снь в҃.

I҆рмо́съ: Ꙗ҆́кѡ тꙋ́ча на тро́скотъ, и҆ ꙗ҆́кѡ и҆́ней на сѣ́но, да сни́дꙋтъ на зе́млю, глаго́ли моѝ.

Ꙗ҆́кѡ ѹ҆́тро возсiѧ̀ на́мъ, покаѧ́нiѧ зарѝ, преддве́рiѧ свѣ́тлѡ воздержа́нiѧ. (л. л҃и ѡ҆б.)

Тьмы́ мѧ и҆зба́ви хрⷭ҇тѐ внѣ́шнiѧ, мно́жествомъ млⷭ҇ти твоеѧ̀, ꙗ҆́кѡ є҆ди́нъ млⷭ҇тивъ.

Ѻ҆гнѧ́ мѧ и҆схи́ти, и҆ че́рвiѧ сп҃се неꙋсыпа́ющагѡ, покаѧ́нiѧ прилѣжа́нiемъ ѡ҆чище́нна.

Бг҃оро́диченъ: Дв҃о всепѣ́таѧ, бꙋ́ди на́мъ пꙋ́ть покаѧ́нiѧ, ко сп҃се́нiѧ ведꙋ́щiй две́ремъ.

И҆́ный.

I҆рмо́съ, гла́съ в҃: Внемли́те лю́дiе моѝ:

Вре́мѧ покаѧ́нiѧ наста̀, потщи́мсѧ хрⷭ҇толю́бцы ѡ҆чи́ститисѧ всѣ́хъ прегрѣше́нiй, и҆ ꙗ҆ви́тисѧ влⷣцѣ бл҃же́нни.

По́стъ чи́стый, безгрѣ́шный потщи́мсѧ соверши́ти ны́нѣ непреста́ннѡ, да ѡ҆брѧ́щемъ прегрѣше́нiй ѡ҆ставле́нiе.

Е҆си́ бо хрⷭ҇тѐ многомлⷭ҇тивъ всѣ́хъ бл҃же, при́снѡ прiе́млѧй въ покаѧ́нiе: тѣ́мже вси́ тѧ при́снѡ сла́вимъ.

Сла́ва, трⷪ҇ченъ: Трⷪ҇цꙋ во є҆ди́ницѣ просла́вимъ, несѣко́мꙋю, неслiѧ́ннꙋ, нераздѣ́льнꙋ сꙋщество́мъ, раздѣ́льна же ли́цы бг҃а.

Бг҃оро́диченъ: Чⷭ҇таѧ дв҃о мт҃и, ѹ҆молѝ, є҆го́же воплоти́ла є҆сѝ ꙗ҆́кѡ чл҃вѣ́ка дв҃о, и҆ сло́ва: да сп҃се́тъ ѿ бѣ́дъ рабы̑ твоѧ̑.

I҆рмо́съ: Внемли́те лю́дiе моѝ зако́нꙋ моемꙋ̀, приклони́те ѹ҆́хо ва́ше во глаго́лы ѹ҆́стъ мои́хъ: ꙗ҆́кѡ и҆́мѧ твоѐ гдⷭ҇и, призва́хъ.

Пѣ́снь и҃.

I҆рмо́съ: И҆зꙿ безнача́льна ѻ҆ц҃а̀ рожде́ннаго:

Раска́ѧнiѧ вре́мѧ, покаѧ́нiѧ показа́ти плоды̀ досто́йны бг҃ꙋ, дꙋшѐ моѧ̀ потщи́сѧ, воста́ни, и҆ возопíй прилѣ́жнѡ, въ поще́нiихъ и҆ мл҃твахъ: по́йте, бл҃гослови́те и҆ превозноси́те хрⷭ҇та̀ во вѣ́ки.

Предꙿѡчи́стимъ бра́тiе дꙋшє́внаѧ чꙋ̑вства, и҆ гдⷭ҇ви ны́нѣ прилѣпи́мсѧ ѡ҆́бразы ѹ҆миле́нiѧ, вопiю́ще чи́стѣ (л. л҃ѳ) покаѧ́нiемъ чи́стымъ: по́йте, бл҃гослови́те и҆ превозноси́те хрⷭ҇та̀ во вѣ́ки.

Ѹ҆ловлѧ́ющаго врага̀ ласкосе́рдыми воспомина́ньми, и҆ невоздержа́нiемъ сла́сти кра́ткiѧ палѧ́ща чꙋ́вство, ѹ҆мертви́ти потщи́мсѧ прилѣ́жною мл҃твою, пою́ще, бл҃гословѧ́ще и҆ превозносѧ́ще хрⷭ҇та̀ во вѣ́ки.

Бг҃оро́диченъ: Ѡ҆небеси́вшаѧ на́ше земно́е ѻ҆трокови́це смѣше́нiе, ѡ҆лѧдѣ́вшꙋю и҆ и҆стлѣ́вшꙋю дꙋшѝ моеѧ̀ браздꙋ̀, тꙋ́чами твои́хъ щедро́тъ, плодоно́снꙋ добродѣ́тельми покажѝ вопiю́щꙋ, и҆ превозносѧ́щꙋ хрⷭ҇та̀ во вѣ́ки.

И҆́ный.

I҆рмо́съ: Въ кꙋпинѣ̀ мѡѷсе́ю:

Предꙿѡчи́стимсѧ ны́нѣ, не бра́шны то́кмѡ, но и҆ дѣѧ́ньми, и҆ начне́мъ вѣ́рнiи те́плымъ помышле́нiемъ: да созда́телю свѣ́тли ꙗ҆ви́мсѧ во вѣ́ки.

Си́це на́мъ пости́тисѧ подоба́етъ, не во враждѣ̀ и҆ бра́ни, не въ за́висти и҆ рве́нiи, не во тщесла́вiи и҆ ле́сти сокрове́ннѣй, но ꙗ҆́коже хрⷭ҇то́съ, въ смиренномꙋ́дрiи.

Ми́лꙋющiи, речѐ ни́щыѧ, сп҃сꙋ взаи́мъ даю́тъ разꙋ́мнѡ. Ѽ ра́дости неꙋподоби́мыѧ! подае́тъ бо бога́тнѡ воздаѧ́нiѧ до́брыхъ, во всѧ̑ вѣ́ки.

Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.

Трⷪ҇ченъ: Сла́ва ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ: Е҆ди́нъ бо бг҃ъ, трѝ. со а҆́гг҃лы непреста́ннѡ человѣ́цы восхвалѧ́емъ тѧ̀, всест҃а́ѧ трⷪ҇це: во всѧ̑ вѣ́ки.

Бг҃оро́диченъ: Ра́дꙋйсѧ дв҃о чⷭ҇таѧ бцⷣе мр҃íе, ѡ҆чисти́лище мíра, правосла́вныхъ ро́гъ, молѝ и҆зба́витисѧ ѿ негаси́магѡ ѻ҆гнѧ̀, тѧ̀ славосло́вѧщымъ во всѧ̑ вѣ́ки.

Хва́лимъ, бл҃гослови́мъ, покланѧ́емсѧ гдⷭ҇ви:

I҆рмо́съ: Въ кꙋпинѣ̀ мѡѷсе́ю дв҃ы чꙋ́до, на сiна́йстѣй горѣ̀, проѡбрази́вшаго и҆ногда̀, по́йте, бл҃гослови́те и҆ превозноси́те во всѧ̑ вѣ́ки. (л. л҃ѳ ѡ҆б.)

Пѣ́снь ѳ҃.

I҆рмо́съ: Тебѐ неѡпали́мꙋю кꙋпинꙋ̀:

Ѿве́рзи на́мъ млⷭ҇ти твоеѧ̀ пречⷭ҇тыѧ ѹ҆трѡ́бы, покаѧ́нiе человѣ́кѡмъ во сп҃се́нiе дарова́вый є҆ди́не сп҃се многомлⷭ҇тиве.

Ѹ҆вы̀ мнѣ̀, ко́е стра́шное ѻ҆́ное неꙋмы́тное сꙋди́лище, на не́мже и҆́мамы на́зи твори́ти сло́во, и҆̀хже въ житiѝ sлѣ̀ содѣ́ѧхомъ;

Ѡ҆дождѝ на́мъ бл҃гоꙋтро́бiѧ бл҃годѣ́телю ка́плю, потоплѧ́ющꙋю на́шꙋ скве́рнꙋ всю̀, вины̑ покаѧ́нiѧ на́мъ подава́ѧ.

Всѝ ѹ҆се́рднымъ се́рдцемъ, въ ст҃а́гѡ поста̀ преддвє́рiѧ свѣ́тлѡ совше́дше, бл҃года́рствєнныѧ пѣ̑сни хрⷭ҇тꙋ̀ принесе́мъ.

Бг҃оро́диченъ: Тѧ̀ крѣ́пкꙋю предста́тельницꙋ, и҆ и҆звѣ́стнꙋю наде́ждꙋ, воспѣва́юще бл҃гоче́стнѡ, мо́лимъ: сн҃а твоего̀ молѝ дв҃о сп҃сти́сѧ на́мъ.

И҆́ный. I҆рмо́съ: Двⷭ҇тво твоѐ бцⷣе нескве́рнаѧ:

Ны́нѣ предꙿѡчи́стимсѧ въ постѣ̀ и҆ слеза́хъ, и҆ въ ве́лiихъ и҆справле́нiихъ, да ѡ҆брѧ́щемъ ве́лiю млⷭ҇ть.

Ны́нѣ подража́имъ мꙋ̑дрыѧ дѣ̑вы хрⷭ҇толю́бцы, и҆ потщи́мсѧ хрⷭ҇та̀ ѹ҆срѣ́сти со свѣща́ми свѣ́тлыми.

Ны́нѣ подража́имъ и҆лiю̀ пости́вшасѧ, и҆ бѣжа́вша ѿ лꙋка́выѧ i҆езаве́ли, да та́кѡ вознесе́мсѧ ѿ землѝ.

Сла́ва, трⷪ҇ченъ: Ст҃ы́й, ст҃ы́й, ст҃ы́й, трист҃ы́й, ѻ҆́ч҃е вседержи́телю, и҆ сн҃е є҆диносꙋ́щне со дх҃омъ, є҆ди́но бж҃ество̀.

Бг҃оро́диченъ: Ѡ҆ тебѣ̀ хва́лимсѧ, и҆ къ тебѣ̀ прибѣга́емъ, чⷭ҇таѧ, приснодв҃о честна́ѧ, мꙋче́нiѧ и҆зба́ви всѧ̑ ны̀.

I҆рмо́съ: Дѣ́вство твоѐ бцⷣе нескве́рнаѧ, є҆́же не ѡ҆палѝ ѻ҆́гнь бж҃е́ственный, велича́емъ. (л. м҃)

На стiхо́внѣ стiхи́ра самогла́сна, гла́съ г҃:

Любе́знѡ лю́дiе по́стъ ѡ҆блобыза́имъ: приспѣ́ бо дх҃о́вныхъ по́двигѡвъ нача́ло: ѡ҆ста́вимъ тѣле́сное сладостра́стiе, возрасти́мъ дꙋшє́внаѧ дарова̑нiѧ, спостра́ждемъ ꙗ҆́кѡ рабѝ хрⷭ҇то́ви, да и҆ спросла́вимсѧ ꙗ҆́кѡ ча̑да бж҃iѧ, и҆ дх҃ъ ст҃ы́й въ на́съ все́льсѧ, просвѣти́тъ дꙋ́шы на́шѧ.

Стíхъ: И҆спо́лнихомсѧ заꙋ́тра млⷭ҇ти твоеѧ̀:

Па́ки тꙋ́же стiхи́рꙋ:

Стíхъ: И҆ бꙋ́ди свѣ́тлость:

Мꙋ́чениченъ: Царе́й и҆ мꙋчи́телей стра́хъ ѿри́нꙋша хрⷭ҇тѡ́вы во́ини, и҆ бл҃годерзнове́ннѡ, и҆ мꙋ́жественнѡ того̀ и҆сповѣ́даша, всѣ́хъ гдⷭ҇а бг҃а, и҆ цр҃ѧ̀ на́шего: и҆ мо́лѧтсѧ ѡ҆ дꙋша́хъ на́шихъ.

Сла́ва, и҆ ны́нѣ, бг҃оро́диченъ: Бцⷣе, предста́тельство всѣ́хъ молѧ́щихсѧ, на тебѐ надѣ́емсѧ, и҆ тобо́ю хва́лимсѧ, въ тебѣ̀ всѐ ѹ҆пова́нiе на́ше є҆́сть. молѝ и҆зꙿ тебѐ роди́вшагосѧ ѡ҆ непотре́бныхъ рабѣ́хъ твои́хъ.

Во вто́рникъ ве́чера.

Ѿ нача́ла вече́рни начина́емъ покло́ны. На Гдⷭ҇и воззва́хъ стiхи̑ры ꙗ҆́кѡ ѻ҆бы́чнѡ.

На стiхо́внѣ самогла́сенъ, гла́съ а҃:

Ра́достнѡ прiи́мемъ вѣ́рнiи бг҃одохнове́нное завѣща́нiе поста̀, ꙗ҆́коже пре́жде нiнеѵíтѧне: и҆ па́ки, блꙋдни́цы и҆ мытарѝ: ꙗ҆́же покаѧ́нiѧ про́повѣдь ѿ i҆ѡа́нна є҆́сть. воздержа́нiемъ ѹ҆гото́вимсѧ къ преселе́нiю въ сiѡ́нъ, влⷣчнѧгѡ сщ҃еннодѣ́йства. слеза́ми предꙿѡчи́стимсѧ въ не́мъ бж҃е́ственнагѡ ѹ҆мове́нiѧ. помо́лимсѧ ви́дѣти ѡ҆бра́зныѧ здѣ̀ па́схи соверше́нiе, и҆ и҆́стинныѧ ꙗ҆вле́нiе. ѹ҆гото́вимсѧ на (л. м҃ ѡ҆б.) поклоне́нiе крⷭ҇та̀, и҆ воскрⷭ҇нiѧ хрⷭ҇та̀ бг҃а, вопiю́ще къ немꙋ̀: не посрамѝ на́съ ѿ ча́ѧнiѧ на́шегѡ чл҃вѣколю́бче.

Стíхъ: Къ тебѣ̀ возведо́хъ ѻ҆́чи моѝ:

И҆ па́ки тꙋ́же стiхи́рꙋ.

Стíхъ: Поми́лꙋй на́съ гдⷭ҇и, поми́лꙋй на́съ:

Мꙋ́чениченъ: Ѽ до́брыѧ кꙋ́пли ва́шеѧ ст҃íи! ꙗ҆́кѡ крѡ́ви да́сте, и҆ нб҃са̀ наслѣ́довасте: и҆ вре́меннѡ и҆скꙋси́вшесѧ, вѣ́чнѡ ра́дꙋетесѧ. вои́стиннꙋ до́браѧ ва́ша кꙋ́плѧ: тлѣ́ннаѧ бо ѡ҆ста́вльше, нетлѣ́ннаѧ воспрiѧ́сте, и҆ со а҆́гг҃лы ликꙋ́юще пое́те непреста́ннѡ трⷪ҇цꙋ є҆диносꙋ́щнꙋю.

Сла́ва, и҆ ны́нѣ, крⷭ҇тобг҃оро́диченъ:

Подо́бенъ: Прехва́льнiи мч҃нцы:

Дв҃а нескве́рнаѧ, и҆ногда̀ на дре́вѣ ви́дѣвши, є҆го́же родѝ и҆зꙿ безсѣ́менныѧ ѹ҆тро́бы, не терпѧ́щи ѹ҆тро́бнагѡ ѹ҆ѧзвле́нiѧ, власы̀ терза́ющи глаго́лаше: ма́нiемъ содержа́й тва́рь всю̀, ка́кѡ ꙗ҆́кѡ ѡ҆сꙋжде́нный на крⷭ҇тъ вознесе́нъ є҆сѝ, всѧ́кѡ хотѧ́й сп҃стѝ человѣ́чество;

Ны́нѣ ѿпꙋща́еши: По Трист҃о́мъ, тропа́рь: Бцⷣе дв҃о ра́дꙋйсѧ: Покло́нъ а҃. Сла́ва: Крⷭ҇ти́телю хрⷭ҇то́въ: Покло́нъ а҃. И҆ ны́нѣ: Моли́те за ны̀: Покло́нъ а҃. Подꙿ твоѐ бл҃гоꙋтро́бiе прибѣга́емъ бцⷣе: безꙿ покло́на. Гдⷭ҇и поми́лꙋй, м҃. Сла́ва, и҆ ны́нѣ: Чⷭ҇тнѣ́йшꙋю херꙋвȋмъ: И҆́менемъ гдⷭ҇нимъ блгⷭ҇вѝ ѻ҆́тче. I҆ере́й: Сы́й блгⷭ҇ве́нъ хрⷭ҇то́съ бг҃ъ на́шъ: И҆ мы̀ глаго́лемъ моли́твꙋ: Нбⷭ҇ный цр҃ю̀: и҆ покло́ны трѝ вели̑кiѧ, съ моли́твою ст҃а́гѡ є҆фре́ма: Гдⷭ҇и и҆ влⷣко живота̀ моегѡ̀: и҆ про́чихъ, в҃_i. Па́ки сконча́вше покло́ны, глаго́лемъ моли́твꙋ вышепи́саннꙋю Гдⷭ҇и и҆ влⷣко живота̀ моегѡ̀: и҆ покло́нъ є҆ди́нъ вели́кiй. Трист҃о́е. По Ѻ҆́ч҃е на́шъ: Гдⷭ҇и поми́лꙋй, в҃_i. Сла́ва, и҆ ны́нѣ: Гдⷭ҇и поми́лꙋй, три́жды. Бл҃гословѝ: И҆ ѿпꙋ́стъ. Повече́рiе пое́мъ вели́кое съ покло́ны. По Досто́йно є҆́сть, тропарѝ дневны̑ѧ и҆ хра́мꙋ. И҆ ѿпꙋ́стъ ме́ньшiй. Та́кожде и҆ проти́вꙋ пѧтка̀ твори́мъ. (л. м҃а)

Въ сре́дꙋ сы́рнꙋю

полꙋ́нощница, съ покло́ны є҆ѧ̀.

На ѹ҆́трени: Пое́мъ А҆ллилꙋ́iа въ настоѧ́щiй гла́съ ѻ҆ктѡ́иха, и҆ трⷪ҇чны гла́са, и҆ ѻ҆бы̑чныѧ каѳȋсмы двѣ̀. Ꙗ҆́кѡ въ сре́дꙋ и҆ въ пѧто́къ седми́цы сы́рныѧ недѣ́ли пое́мъ А҆ллилꙋ́iа. сотворѧ́емъ и҆ покло́ны ве́черъ и҆ ѹ҆́трѡ, ꙗ҆́коже вы́ше рече́сѧ. и҆ по́стъ соверша́емъ по чи́нꙋ, а҆́ще и҆ ко́егѡлибо прилꙋчи́тсѧ ст҃а́гѡ, и҆ тропа́рь и҆мѣ́ѧй бꙋ́детъ. Междоча́сiѧ же не пое́мъ.

А҆́ще же пра́здникъ срѣ́тенiѧ гдⷭ҇нѧ, и҆лѝ хра́мъ ко́егѡ ст҃а́гѡ, пое́мъ тропа́рь, и҆ покло́нѡвъ не твори́мъ, то́чiю по трѝ покло́ны вели́кихъ.

По а҃-мъ стiхосло́вiи сѣда́льны ѻ҆смогла́сника крⷭ҇тны.

По в҃-мъ же стiхосло́вiи сѣда́ленъ трiѡ́ди: Гла́съ в҃.

Подо́бенъ: Бл҃гоꙋтро́бiѧ сꙋ́щи:

Съ ми́ромъ прейтѝ на́мъ смирє́ннымъ, предꙿѡчище́нiе бл҃говолѝ постѡ́въ, неизрече́ннымъ чл҃вѣколю́бiемъ твои́мъ хрⷭ҇тѐ бж҃е: низложѝ вра̑жiѧ кова̑рствiѧ, и҆ крⷭ҇то́мъ твои́мъ всѧ̑ сп҃сѝ, є҆ди́не свѣ́дый сердє́чнаѧ.

Сла́ва, то́йже. И҆ ны́нѣ, крⷭ҇тобг҃оро́диченъ. Подо́бенъ:

Предстоѧ́щи крⷭ҇тꙋ̀ твоемꙋ̀, безсѣ́меннѡ ро́ждшаѧ тѧ̀, и҆ не терпѧ́щи зрѣ́ти непра́веднѡ стра́ждꙋща, рыда́ше съ пла́чемъ, и҆ вопiѧ́ше тѝ: ка́кѡ стра́ждеши є҆стество́мъ безстрⷭ҇тный, сладча́йшiй сн҃е; пою̀ твою̀ кра́йнюю бл҃госты́ню.

Здѣ̀ чте́мъ сло́во ѡ҆ постѣ̀, вели́кагѡ васíлiа, є҆гѡ́же нача́ло: Ѹ҆тѣша́йте ѹ҆тѣша́йте: и҆ ѱало́мъ н҃. Канѡ́нъ во ѻ҆ктѡ́ихѣ крⷭ҇тꙋ̀ со i҆рмосо́мъ на s҃: и҆ въ мине́и ст҃а́гѡ на д҃: и҆ въ трiѡ́ди на д҃. Въ ко́ихъ же пѣ́снехъ приспѣ́етъ трипѣ́снецъ, и҆ пое́мъ канѡ́нъ трiѡ́ди со i҆рмосо́мъ на s҃: и҆ трипѣ́снецъ на и҃. и҆ (л. м҃а ѡ҆б.) послѣдѝ i҆рмо́съ трипѣ́снца. Въ си́хъ же пѣ́снехъ ѡ҆ставлѧ́етсѧ канѡ́нъ ѻ҆ктѡ́иха, и҆ мине́и: И҆ пое́мъ мине́и въ вы́шнихъ пѣ́снехъ си́це: а҃ пѣ́снь канѡ́на ѻ҆ктѡ́иха со i҆рмосо́мъ на д҃: И҆ въ мине́и ст҃а́гѡ а҃-ю и҆ г҃-ю пѣ́снь, на s҃: И҆ въ трiѡ́ди на д҃. Подо́бнѣ пое́мъ ѻ҆смꙋ́ю съ шесто́ю и҆ девѧ́тꙋю съ седмо́ю пѣ́сньми.

Канѡ́нъ трiѡ́ди.

Пѣ́снь а. Гла́съ д҃. Творе́нiе гдⷭ҇и́на а҆ндре́а кри́тскагѡ.

I҆рмо́съ: Воспою̀ тебѣ̀ гдⷭ҇и бж҃е мо́й, ꙗ҆́кѡ и҆зве́лъ є҆сѝ лю́ди и҆зꙿ рабо́ты є҆гѵ́петскiѧ: покры́лъ же є҆сѝ колесни́цы фараѡ́новы и҆ си́лꙋ.

Постѧ́сѧ гдⷭ҇ь человѣ́чески, ко и҆зꙿѡбраже́нiю на́шемꙋ, побѣжда́етъ и҆скꙋси́телѧ, показꙋ́ѧ на́ше, и҆ предѣ́лы подписꙋ́ѧ на́мъ.

Мѡѷсе́й бж҃е́ственый въ сiна́и, воздержа́нiемъ бг҃ꙋ лице́мъ къ лицꙋ̀ глаго́лати сподо́бисѧ: томꙋ̀ вѣ́рнiи поревнꙋ́имъ.

Ѡ҆чи́сти гдⷭ҇и, лю́ди твоѧ̑, и҆ призрѣ́въ ꙗ҆́кѡ бг҃ъ млⷭ҇тивымъ ѻ҆́комъ, посѣтѝ всѣ́хъ мно́жествомъ млⷭ҇ти твоеѧ̀.

Бг҃оро́диченъ: Къ тебѣ̀ всѝ притека́емъ бцⷣе, ꙗ҆́кѡ побо́рницѣ тве́рдѣй, на мл҃твꙋ дви́жꙋще тѧ̀, и҆зба́вити ста́до твоѐ ѿ всѧ́кагѡ ѡ҆бстоѧ́нiѧ.

Пѣ́снь г҃.

I҆рмо́съ: Въ гдⷭ҇ѣ бз҃ѣ мое́мъ се́рдце моѐ ѹ҆тверди́сѧ: тѣ́мъ немощствꙋ́ющiи препоѧ́сашасѧ си́лою.

Чꙋ́дный є҆нѡ́хъ воздержа́нiемъ преложи́сѧ ѿ землѝ: томꙋ̀ ѡ҆бразоревнꙋ́юще преложи́мсѧ ѿ тлѝ къ животꙋ̀.

Мл҃твами и҆ поще́ньми и҆зба́вителѧ ѹ҆мо́лимъ: сра́дꙋетсѧ бо созда́тель покаѧ́нiю созда́нiй свои́хъ.

Гото́висѧ ѽ дꙋшѐ, и҆ предꙿѡчи́стисѧ пре́жде стрⷭ҇ти хрⷭ҇то́вы, да воскрⷭ҇нiемъ дх҃о́внѡ спра́зднꙋеши є҆мꙋ̀. (л. м҃в)

Бг҃оро́диченъ: Ꙗ҆́кѡ ро́ждшаѧ бг҃а, ѡ҆ на́съ непреста́ннѡ моли́сѧ: къ тебѣ́ бо бцⷣе, грѣ́шнiи прибѣга́емъ.

Та́же трипѣ́снецъ i҆ѡ́сифа. Гла́съ в҃:

Пѣ́снь г҃.

I҆рмо́съ: На ка́мени мѧ̀ вѣ́ры:

Просте́рлъ є҆сѝ дла̑ни на крⷭ҇тѣ̀ твое́мъ, ѹ҆мертви́лъ є҆сѝ ѹ҆мерщвле́нiемъ твои́мъ клѧ́твꙋ, ѡ҆живи́лъ є҆сѝ стрⷭ҇тiю твое́ю человѣ́ки. тѣ́мже пое́мъ твоѐ бж҃е́ственное распѧ́тiе, i҆и҃се чл҃вѣколю́бче бж҃е на́шъ.

Снѣ́дiю дре́ва ѹ҆мертви́вшесѧ, дре́вомъ ѡ҆жи́хомъ крⷭ҇та̀ твоегѡ̀. того̀ ѹ҆̀бо прино́симъ тебѣ̀ въ мл҃твꙋ: бл҃года́ть и҆ млⷭ҇ть на́мъ низпослѝ, бл҃годѣ́телю влⷣко многомлⷭ҇тиве.

Преддвє́рiѧ ѿверзо́шасѧ поще́нiѧ, по́прище приближа́етсѧ воздержа́нiѧ, горѧ́щимъ ѹ҆се́рдiемъ воста́немъ, прiе́млюще да́ръ бг҃ода́нный, ѹ҆толѧ́ющiй зно́й прегрѣше́нiй.

Вре́мѧ бл҃же́нное поста̀, лꙋчы̀ и҆спꙋща́ющее покаѧ́нiѧ возсiѧ̀, пристꙋ́пимъ любоче́стнѡ, ѿгонѧ́юще тьмꙋ̀ глꙋбоча́йшꙋю лѣ́ности, всѝ веселѧ́щесѧ.

По́стъ ѡ҆свѧти́мъ любомꙋ́дреннѡ, проповѣ́даимъ воздержа́нiе страсте́й, возопiи́мъ во слеза́хъ влⷣцѣ: да́ждь на́мъ гдⷭ҇и бл҃года́ть, содѣ́йствꙋющꙋю въ твоѧ̑ хотѣ̑нiѧ, многомлⷭ҇тиве.

Прiи́мше дарова̑нiѧ поста̀ просла́вимъ да́вшаго во сп҃се́нiе, и҆ сiѐ содѣ́лаимъ трꙋдолю́бнѡ, да ѡ҆ставле́нiе согрѣше́нiй на́шихъ ѿ рꙋкѝ воспрiи́мемъ сотво́ршагѡ.

Бг҃оро́диченъ: Ѹ҆толѝ смꙋще́нiе страсте́й мои́хъ, и҆сцѣлѝ ꙗ҆́звы дꙋшѝ моеѧ̀, воздви́гни мѧ̀ ѿ сна̀ ѹ҆ны́нiѧ хода́тайствомъ твои́мъ, и҆ предста́тельствомъ, прест҃а́ѧ влⷣчце мт҃и дв҃о. (л. м҃в ѡ҆б.)

И҆́ный, гла́съ то́йже:

I҆рмо́съ: Непло́дствовавшiй мо́й ѹ҆́мъ:

Возне́сшꙋсѧ тѝ сп҃се, во́лею на крⷭ҇тъ, всѧ̀ тва́рь земна́ѧ подви́жесѧ, и҆ раздра́сѧ хра́мнаѧ завѣ́са.

Ѹ҆ѧзви́лсѧ є҆сѝ на крⷭ҇тѣ̀ i҆и҃се мо́й менѐ ра́ди, и҆ прободе́нъ въ ре́бра бл҃же: ѿню́дꙋже вѣ́рою покланѧ́юсѧ бж҃е́ственнѣй держа́вѣ твое́й.

Сла́ва, трⷪ҇ченъ: Прекло́нь колѣ̑на на зе́млю, ѻ҆ц҃ꙋ̀, покланѧ́юсѧ, сн҃а сла́влю, и҆ дх҃а воспѣва́ю, є҆диново́льное нача́ло, и҆ трiѷпоста́сное.

Бг҃оро́диченъ: Непостижи́мо є҆́сть та́инство чⷭ҇таѧ, твоегѡ̀ рожде́нiѧ: ражда́еши бо мр҃íе неискꙋсомꙋ́жнѡ бг҃а, и҆ пребыва́еши нетлѣ́нна.

Сла́ва тебѣ̀ бж҃е на́шъ, сла́ва тебѣ̀.

По́стное вре́мѧ, си́лою твое́ю хрⷭ҇тѐ, ѡ҆свѧти́въ, сп҃сѝ всѧ̑ ны̀ сѣте́й вра́жiихъ, покланѧ́ющыѧсѧ тебѣ̀.

I҆рмо́съ: Непло́дствовавшiй мо́й ѹ҆́мъ, плодоно́сенъ бж҃е покажи́ ми, дѣ́лателю до́брыхъ, насади́телю бл҃ги́хъ, бл҃гоꙋтро́бiемъ твои́мъ.

Сѣда́ленъ мине́и ст҃о́мꙋ. Сла́ва, и҆ ны́нѣ, крⷭ҇тобг҃оро́диченъ.

Пѣ́снь д҃.

I҆рмо́съ: Ѹ҆слы́шахъ слꙋ́хъ тво́й, и҆ ѹ҆боѧ́хсѧ, разꙋмѣ́хъ дѣла̀ твоѧ̑, и҆ ѹ҆жасо́хсѧ гдⷭ҇и.

А҆враа́мъ добродѣ́телiю и҆ страннолю́бiемъ трⷪ҇цꙋ прiѧ́тъ, а҆́гг҃льски прише́дшꙋю.

Бога́тство некра́домое воздержа́нiѧ є҆́сть да́ръ: и҆ си́мъ ѡ҆богати́выйсѧ, ѡ҆богати́тсѧ бж҃ество́мъ.

Сла́ва: Прiиди́те, воспла́чимъ вкꙋ́пѣ сло́вомъ, вѣ́рою вопiю́ще: бж҃е, ѡ҆чи́сти ны̀ мно́гѡ согрѣ́шшыѧ.

Бг҃оро́диченъ: Мт҃и непоро́чнаѧ, бл҃гослове́ннаѧ, чⷭ҇таѧ дв҃о, сн҃ꙋ твоемꙋ̀ и҆ бг҃ꙋ на́шемꙋ, ѡ҆ мíрѣ моли́сѧ. (л. м҃г)

Пѣ́снь є҃.

I҆рмо́съ: Возсiѧ́вый свѣ́тъ, и҆ просвѣти́вый ѹ҆́тро, и҆ показа́вый де́нь: сла́ва тебѣ̀, сла́ва тебѣ̀, i҆и҃се сн҃е бж҃iй.

Пости́всѧ дре́вле мѡѷсе́й въ горѣ̀ сiна́йстѣй, бг҃ови́децъ ꙗ҆ви́сѧ: и҆ и҆лiа̀ на ѻ҆́гненнѣй колесни́цѣ возноша́шесѧ.

Поще́нiемъ и҆ногда̀ мꙋ́дрый и҆са́iа, ѹ҆́глѧ ѻ҆́нагѡ клеще́ю вкꙋша́етъ, є҆гда̀ ко ѹ҆стна́мъ є҆гѡ̀ прикоснꙋ́сѧ.

Сла́ва: Пости́всѧ пре́жде данiи́лъ, и҆ трiѐ ѻ҆́троцы вкꙋ́пѣ, чє́люсти львѡ́въ сокрꙋши́вше, горѧ́щiй пла́мень попра́ша.

Бг҃оро́диченъ: Бг҃ороди́тельнице чⷭ҇таѧ, бг҃а во чре́вѣ твое́мъ носи́вшаѧ нетлѣ́ннѡ, сохранѝ ста́до твоѐ, и҆ соблюдѝ невреди́мо.

Пѣ́снь s҃.

I҆рмо́съ: Ꙗ҆́коже прⷪ҇ро́ка i҆ѡ́нꙋ ѿ ки́та и҆зба́вилъ є҆сѝ хрⷭ҇тѐ бж҃е: и҆ менѐ и҆зꙿ глꙋбины̀ прегрѣше́нiй возведѝ, и҆ сп҃си́ мѧ є҆ди́не чл҃вѣколю́бче.

I҆ѡ́нꙋ въ ки́тѣ чⷭ҇тно́е сп҃сѐ поще́нiе и҆ногда̀: пости́мсѧ ѹ҆̀бо ѿ се́рдца, и҆ ѹ҆бѣжи́мъ ѻ҆́нагѡ въ гее́ннѣ тлѣ́нiѧ.

Нiнеѵíтѧне же па́ки гнѣ́въ бж҃iй претвори́ша те́плымъ покаѧ́нiемъ и҆ любо́вiю: тѣ̑мъ ны́нѣ любе́знѡ всѝ поревнꙋ́имъ.

Сла́ва: Настоѧ́щiй по́стъ созыва́етъ на́съ на покаѧ́нiе: притеце́мъ ѹ҆̀бо съ любо́вiю, и҆ ѹ҆разꙋмѣ́имъ, что́ є҆сть да́ръ воздержа́нiѧ.

Бг҃оро́диченъ: Несказа́ннѡ ро́ждшаѧ сп҃са мíрꙋ хрⷭ҇та̀ бг҃а на́шего, того̀ молѧ́щи не преста́й, ро́дъ ве́сь сп҃стѝ воспѣва́ющихъ тѧ̀. (л. м҃г ѡ҆б.)

Конда́къ ст҃а́гѡ: а҆́ще ст҃ы́й не и҆́мать кондака̀, глаго́лемъ мч҃нченъ гла́са, и҆́же и҆ сѣда́ленъ.

Пѣ́снь з҃.

I҆рмо́съ: Ѻ҆тє́цъ на́шихъ бж҃е, не посрамѝ на́съ, но да́рꙋй на́мъ со дерзнове́нiемъ вопи́ти тебѣ̀: бл҃гослове́нъ є҆сѝ бж҃е ѻ҆тє́цъ на́шихъ.

Бꙋ́демъ и҆ мы̀ ꙗ҆́кѡ данiи́лъ ѻ҆́ный, львы̀ и҆ногда̀ посто́мъ ѹ҆кроти́вый въ ро́вѣ рыка́ющыѧ.

Ю҆́ношамъ тре́мъ поревнꙋ́имъ со стра́хомъ, да ѹ҆бѣ́гнемъ ѻ҆гнѧ̀ гее́нскагѡ, ꙗ҆́коже сíи вавѷлѡ́нскiѧ пе́щи.

Сла́ва: Пости́мсѧ и҆ мы̀ чⷭ҇тымъ се́рдцемъ, и҆ ѡ҆чи́стимъ тѣ́ло, и҆ ве́сь всѧ́кѡ дх҃ъ бг҃ꙋ посвѧти́мъ.

Бг҃оро́диченъ: Дв҃о мт҃и чⷭ҇таѧ, и҆зꙿ тебѐ воплоще́ннаго превѣ́чнаго сло́ва молѧ́щи не преста́й, сп҃сти́сѧ дꙋша́мъ на́шымъ.

Пѣ́снь и҃.

I҆рмо́съ: Цр҃ѧ̀ хрⷭ҇та̀, є҆го́же и҆сповѣ́даша плѣне́ннiи ѻ҆́троцы, въ пещѝ глаго́люще ве́лiимъ гла́сомъ, всѧ̑ дѣла̀ по́йте гдⷭ҇а.

Пости́всѧ пре́жде i҆ѡ́сифъ, смѣше́нiѧ и҆збѣжѐ беззако́нныѧ жены̀, и҆ црⷭ҇тво ѹ҆лꙋчѝ. тѣ́мже и҆ мы̀ ѹ҆гаси́мъ поще́нiемъ разжжє́нныѧ стрѣ́лы врага̀ велiа́ра.

Поще́нiемъ дв҃дъ побѣ́дꙋ поста́ви на и҆ноплеме́нника, и҆ ца́рство ѡ҆брѣ́те: тѣ́мже и҆ мы̀ прiи́мемъ воздержа́нiемъ побѣ́дꙋ на врагѝ, и҆ во гдⷭ҇ѣ вѣнча́ни бꙋ́демъ.

Сохрани́мъ и҆ мы̀ добродѣ́тєли и҆́хъ, i҆́ѡвлево мꙋ́жество, i҆а́кѡвле неsло́бiе, вѣ́рꙋ а҆враа́мовꙋ, цѣломꙋ́дрiе i҆ѡ́сифово, и҆ дв҃довꙋ до́блесть.

Бг҃оро́диченъ: Цр҃ѧ̀ хрⷭ҇та̀, є҆го́же родѝ на́мъ дв҃а мр҃íа, и҆ по ржⷭ҇твѣ̀ пребы́сть дв҃а чⷭ҇таѧ, всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те є҆го̀ во вѣ́ки. (л. м҃д)

Та́же трипѣ́снецъ и҆́ный. I҆рмо́съ: Въ пе́щь ѻ҆́гненнꙋю:

Крⷭ҇тоѧвле́ннѡ мѡѷсе́й дла̑ни возводѧ̀ на горѣ̀, врагѝ побѣжда́ше: ты́ же сп҃се, на крⷭ҇тѣ̀ рꙋ́цѣ просте́ръ, ѹ҆мертви́лъ є҆сѝ всепа́гꙋбное а҆́да мꙋчи́тельство.

Гвоздьмѝ прибiе́нъ на крⷭ҇тѣ̀, и҆ въ ре́бра прободе́нъ хрⷭ҇тѐ сп҃се мо́й, клѧ́твы и҆зба́вилъ є҆сѝ земнорѡ́дныѧ, и҆ ра́дости несконча́емыѧ ѻ҆́бщники показа́лъ є҆сѝ: тѣ́мже бл҃гослови́мъ чл҃вѣколю́бiе твоѐ.

Воздержа́нiѧ вре́мѧ возсiѧ́вшее мы́сленнѡ просвѣща́етъ дꙋшє́внаѧ чꙋ̑вства, и҆ страсте́й мглꙋ̀ ѿго́нитъ: тѣ́мже лобыза́имъ сiѐ ѿ се́рдца, превозносѧ́ще во вѣ́ки.

Стра̑сти всегꙋби́тєльныѧ дꙋшє́вныѧ, сла̑сти смертонѡ́сныѧ по́стъ ѹ҆мерщвлѧ́етъ, и҆ и҆́стиннѡ въ постоѧ́нiи твори́тъ се́рдца ѹ҆стремлє́нiѧ и҆ движє́нiѧ: се́й ѹ҆́бѡ вѣ́рою воспрiи́мемъ любе́знѡ.

Не поста̀ нача́ло настоѧ́щiй ст҃ы́й де́нь вѣ́рнiи вѣ́дꙋще, се́й чⷭ҇тымъ помышле́нiемъ почти́мъ, но вхо́дъ глаго́люще, и҆ прише́ствiе къ преддве́рiю по́стномꙋ.

Предпрiе́млетъ де́снѡ бг҃олюбе́знꙋю дꙋ́шꙋ предпꙋ́тiѧми добрѣ́йшiй по́стъ, предꙿѡчисти́тельныхъ по́честей прпⷣбный, степе́ньми и҆ лѣ́ствицею, къ се́й прило́жьсѧ ны́нѣшнiй де́нь.

Бг҃оро́диченъ: Ѿве́рзи толкꙋ́щымъ на́мъ, и҆ млⷭ҇ть твою̀ призыва́ющымъ, ско́рое человѣ́кѡвъ прибѣ́жище, и҆ тве́рдаѧ во всѣ́хъ дв҃о помо́щнице, и҆ сꙋ́щымъ въ нꙋ́ждахъ и҆звѣ́стнаѧ застꙋ́пнице

И҆́ный.

I҆рмо́съ: Въ кꙋпинѣ̀ мѡѷсе́ю:

Вознесы́йсѧ на крⷭ҇тъ всѣ́хъ влⷣко, а҆да́ма со є҆́ѵою па́ки воззва́лъ є҆сѝ, и҆ въ ра́й хрⷭ҇тѐ сп҃се вве́лъ є҆сѝ, тѧ̀ воспѣва́ющыѧ во всѧ̑ вѣ́ки. (л. м҃д ѡ҆б.)

Тебѣ̀ возне́сшꙋсѧ хрⷭ҇тѐ на крⷭ҇тъ во́лею, лꙋчы̀ со́лнєчныѧ стра́хомъ помрачи́шасѧ, и҆ за́йде де́нь: ѿѻнꙋ́дꙋже тѧ̀ разбо́йникъ бг҃а и҆сповѣ́да во всѧ̑ вѣ́ки.

Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.

Трⷪ҇ченъ: Ра́вна ѻ҆ц҃ꙋ̀ сн҃а, и҆ ст҃а́го дх҃а вѣ́ровахомъ бы́ти ст҃ꙋ́ю трⷪ҇цꙋ въ бж҃ествѣ̀ є҆ди́номъ: є҆́йже вѣ́рою покланѧ́емсѧ, а҆́рiево ѹ҆че́нiе при́снѡ попира́юще.

Бг҃оро́диченъ: Ка́кѡ тѧ̀ воспою̀, ꙗ҆́коже подоба́етъ, бцⷣе дв҃о, смра́дными грѣха́ми а҆́зъ ны́нѣ помраче́нный; но ѹ҆̀бо прест҃а́ѧ, простѝ моѐ дерзнове́нiе ѹ҆бо́гагѡ моегѡ̀ пѣ́нiѧ.

Сла́ва тебѣ̀ бж҃е на́шъ, сла́ва тебѣ̀.

Крⷭ҇те, вѣ́рныхъ ѹ҆пова́нiе, царе́й ѻ҆рꙋ́жiе, сщ҃е́нникѡвъ сла́во, мона́шествꙋющихъ крѣ́посте, твое́ю си́лою всѧ̑ тѧ̀ славосло́вѧщыѧ сп҃са́й во вѣ́ки.

Хва́лимъ бл҃гослови́мъ, покланѧ́емсѧ гдⷭ҇ви:

I҆рмо́съ: Въ кꙋпинѣ̀ мѡѷсе́ю дв҃ы чꙋ́до, на сiна́йстѣй горѣ̀, проѡбрази́вшаго и҆ногда̀, по́йте, бл҃гослови́те, и҆ превозноси́те во всѧ̑ вѣ́ки.

И҆ стiхосло́витсѧ Чⷭ҇тнѣ́йшꙋю:

Пѣ́снь ѳ҃.

I҆рмо́съ: Велича́емъ всѝ чл҃вѣколю́бiе твоѐ хрⷭ҇тѐ сп҃се на́шъ, сла́во ра̑бъ твои́хъ и҆ вѣ́нче вѣ́рныхъ, возвели́чивый па́мѧть ро́ждшiѧ тѧ̀.

Мѡѷсе́й во є҆гѵ́птѣ мо́ре раздѣлѝ, и҆ лю́ди проведѐ, и҆ сiѧ̑ препита̀ въ пꙋсты́ни непрохо́днѣй, посто́мъ творѧ̀ чꙋдеса̀.

I҆исꙋ́съ наѵи́нъ воздержа́нiемъ лю́ди ѡ҆свѧтѝ, и҆ наслѣ́дствова зе́млю ѻ҆бѣтова́ннꙋю, i҆ѻрда́нъ преше́дъ пре́жде.

Гедеѡ́нъ ѻ҆́ный, то́кмѡ съ тремѝ сты̀ мꙋже́й хлепта́вшими, побѣжда́етъ и҆ноплеме́нники воздержа́нiемъ и҆ мл҃твою: томꙋ̀ ревнꙋ́юще и҆ мы̀ ѹ҆подо́бимсѧ. (л. м҃є)

Бг҃оро́диченъ: Ра́дꙋйсѧ всечⷭ҇тна́ѧ, чⷭ҇таѧ, дв҃ства похвало̀, а҆́гг҃лѡвъ ѹ҆твержде́нiе, человѣ́кѡвъ помо́щнице, мíра ра́досте, мр҃íе, и҆ мт҃и, и҆ рабо̀ бг҃а на́шегѡ.

Та́же трипѣ́снецъ. I҆рмо́съ: Ѿ бг҃а сло́ва:

На крⷭ҇тѣ̀ просте́ръ бж҃е́ствєнныѧ дла̑ни, совокꙋпи́лъ є҆сѝ пре́жде расточє́ныѧ, и҆зба́вителю: и҆ ѻ҆ц҃ꙋ̀ ѡ҆сꙋжде́ное хода́тайствомъ ꙗ҆́кѡ да́ръ прине́слъ є҆сѝ сꙋщество̀ человѣ́кѡвъ: сегѡ̀ ра́ди пое́мъ пречⷭ҇тое твоѐ распѧ́тiе.

Ст҃а́гѡ поста̀ возсiѧ́вшаѧ бл҃года́ть, лꙋчы̀ и҆спꙋща́етъ на́мъ предꙿѡчища́ющыѧ, па́ки тече́нiе помышле́нiй, и҆ зѣ́ницы тьмꙋ̀ ѿгонѧ́ющыѧ, вѣ́рнiи: сегѡ̀ ра́ди ѹ҆се́рднѡ се́й воспрiи́мемъ.

Свѣтоно́сное поще́нiе, дарова́нiй бж҃е́ственныхъ ча́шꙋ поче́рпшее на́мъ, дне́сь всѣ̑мъ предꙿѧвлѧ́етъ: хотѧ́щiи сеѧ̀ причасти́тисѧ на по́льзꙋ дꙋшѝ, всѣ́хъ влⷣцѣ, содѣ́йствовати на́мъ помо́лимсѧ.

Гвоздьмѝ бж҃е́ственныхъ твои́хъ рꙋ́къ пригвозди́лъ є҆сѝ ще́дре на́шѧ грѣхѝ на крⷭ҇тѣ̀: копiе́мъ же ре́бръ твои́хъ растерза́лъ є҆сѝ лꙋка́вое писа́нiе согрѣше́нiй, и҆ паде́нiй лю́тыхъ. сегѡ̀ ра́ди пое́мъ пречⷭ҇тое твоѐ распѧ́тiе.

Добродѣ́телей добрѣ́йшаѧ ѿверза́етсѧ стезѧ̀, по́прище бж҃е́ственныхъ поще́нiй, сiѐ всѣ̑мъ бл҃гоꙋкраша́етсѧ: подвиза́тисѧ зако́ннѡ хотѧ́щiи, проси́те хрⷭ҇та̀, ми́рное ѿ высоты̀ вре́мѧ на́мъ дарова́ти.

Бг҃оро́диченъ: Скорѣ́йшею мл҃твою, бо́дрымъ твои́мъ покро́вомъ, держа́вною твое́ю влⷣчце чⷭ҇таѧ по́мощiю, ны́нѣ соблюдѝ вѣ̑рныѧ твоѧ̑ рабы̑ ѿ всѧ́кагѡ сопроти́внагѡ прило́га, и҆ страсте́й и҆ прегрѣше́нiй, и҆ напа́стей сп҃сѝ. (л. м҃є ѡ҆б.)

И҆́ный. I҆рмо́съ: Преесте́ственнѡ пло́тiю:

На дре́вѣ крⷭ҇тнѣмъ во́лею пригво́ждьсѧ, всѣ́хъ на́съ свободи́лъ є҆сѝ клѧ́твы зако́нныѧ: тѣ́мъ тѧ̀ по до́лгꙋ велича́емъ хрⷭ҇тѐ.

Всѝ покланѧ́емсѧ стрⷭ҇те́мъ твои̑мъ сп҃се, ꙗ҆̀же во́лею воспрiѧ́лъ є҆сѝ, да свободи́ши ро́дъ человѣ́ческiй рабо́ты вра́жiѧ.

Трⷪ҇ченъ: Присносꙋ́щнѡ ѻ҆ц҃ъ и҆ нетлѣ́ннѡ сн҃а родѝ, и҆ дх҃ъ є҆́сть є҆диносꙋ́щенъ ѻ҆ц҃ꙋ́ же и҆ сн҃ови, нераздѣ́льнаѧ трⷪ҇ца.

Бг҃оро́диченъ: Да́ти прощє́нiѧ прегрѣше́нiй мр҃íе пребл҃гослове́ннаѧ, ѿ тебѐ вопло́щшагосѧ молѝ сп҃са, на́мъ грѣ̑шнымъ.

Сла́ва тебѣ̀ бж҃е на́шъ, сла́ва тебѣ̀.

Лобыза́ющыѧ тѧ̀, си́лою твое́ю крⷭ҇те, по́стное вре́мѧ прейтѝ въ ми́рѣ сподо́би, и҆ и҆зба́ви рабо́ты вра́жiѧ.

I҆рмо́съ: Преесте́ственнѡ пло́тiю заче́ншꙋю во чре́вѣ, ѿ ѻ҆ц҃а̀ безлѣ́тнѡ предвозсiѧ́вшее сло́во, въ пѣ́снехъ немо́лчныхъ велича́емъ вѣ́рнiи.

Свѣти́ленъ во ѻ҆ктѡ́ихѣ гла́са, три́жды: трⷪ҇ченъ.

На стiхо́внѣ самогла́сенъ днѐ, гла́съ а҃:

Ѿ бра́шенъ постѧ́щисѧ дꙋшѐ моѧ̀, и҆ страсте́й не ѡ҆чи́стившисѧ, всꙋ́е ра́дꙋешисѧ неѧде́нiемъ: а҆́ще бо не вина́ ти бꙋ́детъ ко и҆справле́нiю, ꙗ҆́кѡ ло́жнаѧ возненави́дѣна бꙋ́деши ѿ бг҃а, и҆ sлы̑мъ де́монѡмъ ѹ҆подо́бишисѧ, николи́же ꙗ҆дꙋ́щымъ. да не ѹ҆́бѡ согрѣша́ющи, по́стъ непотре́бенъ сотвори́ши: но непоколеби́ма къ стремле́нiємъ безмѣ̑стнымъ пребыва́й, мнѧ́щи предстоѧ́ти распѧ́томꙋ сп҃сꙋ, па́че же сраспѧ́тисѧ тебѐ ра́ди распе́ншемꙋсѧ, вопiю́щи къ немꙋ̀: помѧни́ мѧ гдⷭ҇и, є҆гда̀ прiи́деши во црⷭ҇твiи твое́мъ.

Глаго́лемъ се́й два́жды.

Та́же мч҃нченъ: Ва́съ прехва́льнiи мꙋ́чєницы, ни ско́рбь, ни тѣснота̀, ни гла́дъ, ни гоне́нiе, ни бѣда̀, ни ꙗ҆́рость (л. м҃s) sвѣре́й, ни ме́чь, нижѐ ѻ҆́гнь претѧ́й разлꙋчи́ти ѿ бг҃а возмого́ша: любо́вiю же па́че къ немꙋ̀, ꙗ҆́кѡ въ чꙋжди́хъ подви́гшесѧ тѣлесѣ́хъ, є҆стество̀ забы́сте, сме́рть презрѣ́вше: тѣ́мже и҆ по достоѧ́нiю болѣ́зней ва́шихъ мздꙋ̀ прiѧ́сте, нбⷭ҇нагѡ црⷭ҇твiѧ наслѣ̑дницы бы́сте. моли́тесѧ ѡ҆ дꙋша́хъ на́шихъ.

Сла́ва, и҆ ны́нѣ, крⷭ҇тобг҃оро́диченъ. Подо́бенъ: Нбⷭ҇ныхъ чинѡ́въ:

Вознесе́на ꙗ҆́кѡ ви́дѣ на крⷭ҇тѣ̀ а҆́гнца, непоро́чнаѧ дв҃а, пла́чꙋщи вопiѧ́ше: сладча́йшее моѐ ча́до, что̀ но́вое, и҆ пресла́вное видѣ́нiе; ка́кѡ держа́й всѧ̑ дла́нiю, на дре́вѣ пригвозди́лсѧ є҆сѝ пло́тiю;

Та́же, Бл҃го є҆́сть: Трист҃о́е. И҆ Ѻ҆́ч҃е на́шъ: И҆ тропа́рь: Въ хра́мѣ стоѧ́ще сла́вы твоеѧ̀: Гдⷭ҇и поми́лꙋй, м҃. Сла́ва, и҆ ны́нѣ: Чⷭ҇тнѣ́йшꙋю херꙋвȋмъ: И҆́менемъ гдⷭ҇нимъ бл҃гословѝ ѻ҆́тче. I҆ере́й: Сы́й бл҃гослове́нъ хрⷭ҇то́съ бг҃ъ на́шъ, всегда̀ ны́нѣ и҆ при́снѡ, и҆ во вѣ́ки вѣкѡ́въ, а҆ми́нь. Та́же, Нбⷭ҇ный цр҃ю̀: И҆ твори́мъ г҃ покло́ны вели̑кiѧ съ мл҃твою ст҃а́гѡ є҆фре́ма: Гдⷭ҇и и҆ влⷣко живота̀ моегѡ̀: И҆ про́чихъ покло́нѡвъ в҃_i: и҆злегка̀ ѹ҆томле́нiѧ ра́ди, глаго́люще себѣ̀ вта́й на кíйждо покло́нъ: Бж҃е ѡ҆чи́сти мѧ̀ грѣ́шнаго. И҆ па́ки сконча́вше покло́ны, глаго́лемъ мл҃твꙋ всю̀ вышепи́саннꙋю: Гдⷭ҇и и҆ влⷣко живота̀ моегѡ̀: И҆ покло́нъ є҆ди́нъ вели́кiй. Присовокꙋплѧ́емъ же и҆ а҃-й ча́съ. Начина́етъ и҆гꙋ́менъ, и҆лѝ є҆кклисiа́рхъ и҆лѝ предстоѧ́щiй мона́хъ: Прiиди́те поклони́мсѧ, три́жды. Покло́ны г҃, и҆ ча́съ а҃- й, Во́ньже чте́мъ и҆ ѡ҆глашє́нiѧ стꙋдíтѡва. На а҃- мъ часѣ̀, тропа́рь: Заꙋ́тра ѹ҆слы́ши гла́съ мо́й: Ско́рѡ, безꙿ пѣ́нiѧ. Стѡпы̀ моѧ̑ напра́ви: и҆ Да и҆спо́лнѧтсѧ ѹ҆ста̀: По Трист҃о́мъ тропа́рь: Ско́рѡ предварѝ: Гдⷭ҇и поми́лꙋй, м҃. И҆ мл҃твꙋ: И҆́же на всѧ́кое вре́мѧ: Гдⷭ҇и поми́лꙋй: три́жды. Сла́ва, и҆ ны́нѣ: Чⷭ҇тнѣ́йшꙋю херꙋвȋмъ: И҆́менемъ гдⷭ҇нимъ: И҆ ѻ҆бы̑чныѧ покло́ны. Трист҃о́е. Гдⷭ҇и поми́лꙋй, в҃_i. Хрⷭ҇тѐ (л. м҃s ѡ҆б.) свѣ́те: И҆ ѿпꙋ́стъ. И҆ и҆схожде́нiе въ притво́ръ: И҆ лiтíа за ѹ҆поко́й.

Въ тꙋ́южде сре́дꙋ сы́рнꙋю. Пое́мъ часы̀, г҃-й, и҆ s҃- й, съ покло́ны, и҆ тропарѝ по́стными: на часѣ́хъ въ кампа́нъ не ѹ҆дарѧ́ютъ.

На s҃-мъ часѣ̀.

Тропа́рь прⷪ҇ро́чества, гла́съ г҃:

Цр҃ю̀ ст҃ы́й всеси́льне, є҆гѡ́же боѧ́тсѧ и҆ трепе́щꙋтъ всѧ́чєскаѧ, сп҃сѝ на́съ: мо́жеши бо прости́ти грѣхѝ, ꙗ҆́кѡ бл҃гоꙋтро́бенъ. Сла́ва, и҆ ны́нѣ, то́йже.

Прокíменъ, гла́съ s҃: Сп҃сѝ гдⷭ҇и лю́ди твоѧ̑, и҆ бл҃гословѝ достоѧ́нiе твоѐ. Стíхъ: Къ тебѣ̀ гдⷭ҇и воззовꙋ̀:

Прⷪ҇ро́чества i҆ѡ́илева чте́нiе. [Глава̀ в҃, ст. в҃_i- к҃s].

Та́кѡ глаго́летъ гдⷭ҇ь: ѡ҆брати́тесѧ ко мнѣ̀ всѣ́мъ се́рдцемъ ва́шимъ въ постѣ̀ и҆ въ пла́чи, и҆ въ рыда́нiи, И҆ расто́ргните сердца̀ ва̑ша, а҆ не ри̑зы ва́шѧ, и҆ ѡ҆брати́тесѧ ко гдⷭ҇ꙋ бг҃ꙋ ва́шемꙋ, ꙗ҆́кѡ млⷭ҇тивъ и҆ ще́дръ є҆́сть, долготерпѣли́въ и҆ многомлⷭ҇тивъ, и҆ раскаѧва́ѧйсѧ ѡ҆ sло́бахъ. Кто̀ вѣ́сть, ѡ҆брати́тсѧ ли, и҆ раска́етсѧ, и҆ ѡ҆ста́витъ за собо́ю бл҃гослове́нiе, и҆ же́ртвꙋ, и҆ возлiѧ́нiе гдⷭ҇ꙋ бг҃ꙋ ва́шемꙋ; Вострꙋби́те трꙋбо́ю въ сiѡ́нѣ, ѡ҆ст҃и́те по́стъ, проповѣ́дите цѣльбꙋ̀. Собери́те лю́ди, ѡ҆ст҃и́те цр҃ковь, и҆збери́те старѣ̑йшины, совокꙋпи́те младе́нцы ссꙋ́щыѧ сосцы̀: да и҆зы́детъ жени́хъ ѿ ло́жа своегѡ̀ и҆ невѣ́ста ѿ черто́га своегѡ̀. Междꙋ̀ степе́ньми же́ртвенника воспла́чꙋтсѧ жерцы̀ слꙋжа́щiи гдⷭ҇ꙋ, и҆ рекꙋ́тъ: пощадѝ гдⷭ҇и лю́ди твоѧ̑, и҆ не да́ждь достоѧ́нiѧ твоегѡ̀ (л. м҃з) на ѹ҆кори́знꙋ, да не ѡ҆блада́ютъ и҆́ми ꙗ҆зы́цы, да не рекꙋ́тъ во ꙗ҆зы́цѣхъ: гдѣ̀ є҆́сть бг҃ъ и҆́хъ; И҆ возревнова̀ гдⷭ҇ь ѡ҆ землѝ свое́й, и҆ пощадѣ̀ лю́ди своѧ̑. И҆ ѿвѣща̀ гдⷭ҇ь лю́демъ свои̑мъ, и҆ речѐ: сѐ а҆́зъ ва́мъ послю̀ пшени́цꙋ, и҆ вiно̀, и҆ ма́сло древѧ́ное, и҆ насы́титесѧ и҆́хъ, и҆ не да́мъ ва́съ ксемꙋ̀ на порꙋга́нiе во ꙗ҆зы́цѣхъ. И҆ сꙋ́щаго ѿ сѣ́вера ѿженꙋ̀ ѿ ва́съ, и҆ ѿри́нꙋ є҆го̀ на зе́млю безво́днꙋю, и҆ погꙋблю̀ лицѐ є҆гѡ̀ въ мо́ри пе́рвѣмъ, и҆ за̑днѧѧ є҆гѡ̀ въ мо́ри послѣ́днемъ: и҆ взы́детъ гни́лость є҆гѡ̀, и҆ взы́детъ смра́дъ є҆гѡ̀, ꙗ҆́кѡ возвели́чи дѣла̀ своѧ̑. Дерза́й землѐ, ра́дꙋйсѧ и҆ весели́сѧ, ꙗ҆́кѡ возвели́чи гдⷭ҇ь, є҆́же сотвори́ти. Дерза́йте ско́ти по́льстiи, ꙗ҆́кѡ прозѧ́бнꙋша полѧ̀ пꙋсты́ни, ꙗ҆́кѡ дре́во принесѐ пло́дъ сво́й, вiногра́дъ и҆ смѡ́кви да́ша си́лꙋ свою̀: И҆ ча̑да сiѡ́нѧ ра́дꙋйтесѧ, и҆ весели́тесѧ ѡ҆ гдⷭ҇ѣ бз҃ѣ ва́шемъ, ꙗ҆́кѡ дадѐ ва́мъ пи́щꙋ въ пра́вдꙋ, и҆ ѡ҆дожди́тъ ва́мъ до́ждь ра́ннiй и҆ по́здный, ꙗ҆́коже и҆ пре́жде. И҆ напо́лнѧтсѧ гꙋ́мна ва̑ша пшени́цы, и҆ преизлiю́тсѧ точи̑ла вiно́мъ и҆ є҆ле́емъ. И҆ возда́мъ ва́мъ вмѣ́стѡ лѣ́тъ, въ нѧ́же поѧдо́ша прꙋ́зи и҆ мши́ца, и҆ сѵ́плеве, и҆ гꙋ́сєницы, си́ла моѧ̀ вели́каѧ, ю҆́же посла́хъ на вы̀. И҆ снѣ́сте ꙗ҆дꙋ́ще и҆ насы́титесѧ, и҆ похвали́те и҆́мѧ гдⷭ҇а бг҃а ва́шегѡ, ꙗ҆̀же сотворѝ съ ва́ми чꙋдеса̀: и҆ не посра́мѧтсѧ лю́дiе моѝ во вѣ́къ.

Прокíменъ гла́съ з҃: Гдⷭ҇ь крѣ́пость лю́демъ свои̑мъ да́стъ, гдⷭ҇ь бл҃гослови́тъ лю́ди своѧ̑ ми́ромъ. Стíхъ: Принеси́те гдⷭ҇ви сн҃ове бж҃iи.

Та́же, Ско́рѡ да предварѧ́тъ: Трист҃о́е. И҆ прѡ́чаѧ по ѻ҆бы́чаю поста̀. И҆ мл҃тва: Бж҃е и҆ гдⷭ҇и си́лъ: Вкꙋ́пѣ же пое́мъ и҆ ѳ҃-й ча́съ, и҆ мл҃твꙋ: Влⷣко гдⷭ҇и i҆и҃се хрⷭ҇тѐ бж҃е на́шъ: Посе́мъ и҆зꙿѡбрази́тєльнаѧ, и҆ бл҃жє́нны: Во црⷭ҇твiи твое́мъ: Ско́рѡ, безꙿ пѣ́нiѧ. Сла́ва, и҆ ны́нѣ: Помѧнѝ на́съ гдⷭ҇и: и҆ покло́ны трѝ. Ли́къ нбⷭ҇ный: (л. м҃з ѡ҆б.) И҆ прѡ́чаѧ. И҆ по Ѻ҆́ч҃е на́шъ: Кондакѝ хра́ма, и҆ ст҃о́мꙋ. Сла́ва, конда́къ: Со ст҃ы́ми ѹ҆поко́й: И҆ ны́нѣ, конда́къ: Предста́тельство хрⷭ҇тiа́нъ: Гдⷭ҇и поми́лꙋй, м҃. Сла́ва, и҆ ны́нѣ: Чⷭ҇тнѣ́йшꙋю херꙋвȋмъ: Покло́ны трѝ вели̑кiѧ, и҆ про́чихъ в҃_i.

Посе́мъ дрꙋгíй ли́къ начина́етъ вече́рню: Прiиди́те поклони́мсѧ: три́жды, и҆ ѱало́мъ: Бл҃гословѝ дꙋшѐ моѧ̀ гдⷭ҇а: И҆ прѡ́чаѧ.

Въ сре́дꙋ ве́чера,

На Гдⷭ҇и воззва́хъ, стiхи̑ры, ꙗ҆́кѡ ѻ҆бы́чно.

Сла́ва, и҆ ны́нѣ, бг҃оро́диченъ.

Прокíменъ, гла́съ є҃: Бж҃е, во и҆́мѧ твоѐ сп҃си́ мѧ, и҆ въ си́лѣ твое́й сꙋди́ ми. Стíхъ: Бж҃е, ѹ҆слы́ши мл҃твꙋ мою̀, внꙋшѝ глаго́лы ѹ҆́стъ мои́хъ.

Прⷪ҇ро́чества i҆ѡ́илева чте́нiе. [Глава̀ г҃, ст. в҃_i- к҃а].

Та́кѡ глаго́летъ гдⷭ҇ь: да воста́нꙋтъ и҆ взы́дꙋтъ всѝ ꙗ҆зы́цы на ю҆до́ль i҆ѡсафа́товꙋ, ꙗ҆́кѡ та́мѡ сѧ́дꙋ разсꙋди́ти всѧ̑ ꙗ҆зы́ки ꙗ҆́же ѻ҆́крестъ. И҆спꙋсти́те серпы̀, ꙗ҆́кѡ предстои́тъ ѡ҆бꙿима́нiе вiногра́да: вни́дите, топчи́те, ꙗ҆́кѡ и҆спо́лнь точи́ло, и҆злива́ютсѧ подточи̑лiѧ, ꙗ҆́кѡ ѹ҆мно́жишасѧ sлѡ́бы и҆́хъ. Гла́си прогласи́шасѧ на по́ли сꙋде́бнѣмъ, ꙗ҆́кѡ бли́зъ де́нь гдⷭ҇нь на ю҆до́ли сꙋде́бнѣй. Со́лнце и҆ лꙋна̀ поме́ркнꙋтъ, и҆ sвѣ́зды скры́ютъ свѣ́тъ сво́й. Гдⷭ҇ь же ѿ сiѡ́на воззове́тъ, и҆ ѿ i҆ерⷭ҇ли́ма да́стъ гла́съ сво́й, и҆ потрѧсе́тсѧ нб҃о и҆ землѧ̀: гдⷭ҇ь же пощади́тъ лю́ди своѧ̑, и҆ ѹ҆крѣпи́тъ [гдⷭ҇ь] сы́ны i҆и҃лєвы. И҆ ѹ҆вѣ́сте, ꙗ҆́кѡ а҆́зъ гдⷭ҇ь бг҃ъ ва́шъ, вселѧ́ѧсѧ въ сiѡ́нѣ въ горѣ̀ мое́й ст҃ѣ́й: и҆ бꙋ́детъ i҆ерⷭ҇ли́мъ ст҃ъ, и҆ и҆ноплемє́нницы (л. м҃и) не про́йдꙋтъ сквозѣ̀ є҆гѡ̀ ктомꙋ̀. И҆ бꙋ́детъ въ то́й де́нь и҆ска́плютъ го́ры сла́дость, и҆ хо́лми и҆сточа́тъ млеко̀, и҆ всѝ и҆сто́чницы i҆ꙋ̑дины и҆сточа́тъ во́ды, и҆ и҆сто́чникъ ѿ до́мꙋ гдⷭ҇нѧ и҆зы́детъ, и҆ напои́тъ водоте́чь @си́тiѧ@{Е҆вр. ситти́мъ} Е҆гѵ́петъ въ поги́бель бꙋ́детъ, и҆ i҆дꙋме́а въ по́ле поги́бели бꙋ́детъ за ѡ҆sлобле́нiе сынѡ́въ i҆ꙋ́диныхъ, поне́же пролiѧ́ша кро́вь пра́веднꙋю на землѝ свое́й. I҆ꙋде́а же во вѣ́ки насели́тсѧ, и҆ i҆ерⷭ҇ли́мъ въ ро́ды родѡ́въ. И҆ взыщꙋ̀ кро́ви и҆́хъ и҆ не ѡ҆безвиню̀: и҆ гдⷭ҇ь всели́тсѧ въ сiѡ́нѣ.

Прокíменъ, гла́съ s҃: Да ѹ҆пова́етъ i҆и҃ль на гдⷭ҇а, ѿ ны́нѣ и҆ до вѣ́ка. Стíхъ: Гдⷭ҇и, не вознесе́сѧ се́рдце моѐ, нижѐ вознесо́стѣсѧ ѻ҆́чи моѝ. И҆ Сподо́би гдⷭ҇и въ ве́черъ се́й:

На стiхо́внѣ самогла́сенъ днѐ, гла́съ г҃:

Возсiѧ̀ весна̀ по́стнаѧ, цвѣ́тъ покаѧ́нiѧ, ѡ҆чи́стимъ ѹ҆̀бо себѐ бра́тiе, ѿ всѧ́кiѧ скве́рны, свѣтода́вцꙋ пою́ще рце́мъ: сла́ва тебѣ̀, є҆ди́не чл҃вѣколю́бче.

Стíхъ же глаго́лемъ: Къ тебѣ̀ возведо́хъ: И҆ повторѧ́емъ самогла́сенъ. Та́же стíхъ: Поми́лꙋй на́съ гдⷭ҇и: и҆ мч҃нченъ:

Мч҃ницы твоѝ гдⷭ҇и, вѣ́рою ѹ҆тве́рждшесѧ, ѹ҆пова́нiемъ и҆звѣсти́вшесѧ, любо́вiю крⷭ҇та̀ твоегѡ̀ дꙋше́внѡ соедини́вшесѧ, вра́жiе мꙋчи́тельство разрꙋши́ша, и҆ ѹ҆лꙋчи́вше вѣнцы̀, со безпло́тными мо́лѧтсѧ ѡ҆ дꙋша́хъ на́шихъ.

Сла́ва, и҆ ны́нѣ, бг҃оро́диченъ: Первост҃а́ѧ, чⷭ҇таѧ, похвала̀ сꙋ́щи нбⷭ҇ныхъ чинѡ́въ, а҆пⷭ҇лѡвъ пѣ́нiе, прⷪ҇ро́кѡвъ сбытiѐ, влⷣчце, прiимѝ мл҃твы на́шѧ.

Ны́нѣ ѿпꙋща́еши: По Трист҃о́мъ, тропа́рь ст҃о́мꙋ: Сла́ва, и҆ ны́нѣ, бг҃оро́диченъ є҆гѡ̀. А҆́ще нѣ́сть, тогда̀ тропа́рь днѐ. Сла́ва, и҆ ны́нѣ, бг҃оро́диченъ, по гла́сꙋ тропарѧ̀. Е҆ктенiа̀: Поми́лꙋй на́съ бж҃е: Покло́ны г҃ вели̑кiѧ. Бꙋ́ди и҆́мѧ гдⷭ҇не: Бл҃гословлю̀ гдⷭ҇а: Досто́йно є҆́сть: И҆ ѿпꙋ́стъ. И҆ и҆схожде́нiе въ притво́ръ. (л. м҃и ѡ҆б.) И҆ быва́етъ ѻ҆бы́чнаѧ лiтíа ѡ҆ ѹ҆со́пшихъ. [зрѝ] Разꙋ́мно же да бꙋ́детъ, ꙗ҆́кѡ въ палестíнѣ, є҆́же є҆́сть во i҆ерⷭ҇ли́мской странѣ̀, не прiѧ́хомъ ѿ ст҃ы́хъ ѻ҆тє́цъ сотворѧ́ти соверше́нныѧ лiтꙋргíи въ сре́дꙋ и҆ въ пѧто́къ сы́рныѧ недѣ́ли, нижѐ преждесщ҃е́нныѧ: въ та̑ бо два̀ дни̑ пое́мъ а҆ллилꙋ́iа съ покло́ны ве́черъ, и҆ ѹ҆́трѡ, ꙗ҆́коже вы́ше рече́сѧ.

По вече́рни же, въ си́хъ двꙋ̀ дне́хъ, ꙗ҆ди́мъ сы́ръ и҆ ꙗ҆́ица, соблюда́юще и҆ пра́вило во ст҃ы́хъ ѻ҆тца̀ на́шегѡ нiки́фора, патрiа́рха кѡнстантiнопо́льскагѡ, и҆сповѣ́дника, глаго́люща: подоба́етъ пости́тисѧ мона́хѡмъ въ сре́дꙋ, и҆ пѧто́къ сыроѧ́стный. Ѿвраща́етъ же сiѐ пра́вило преда́нiе i҆акѡви́тское и҆ тетрадíтскꙋю є҆́ресь. [зрѝ] Въ сре́дꙋ сы́рнꙋю ве́черъ. Повече́рiе пое́мъ ма́лое. И҆ пое́мъ канѡ́нъ, и҆́же въ мине́и на рѧдꙋ̀, въ сꙋббѡ́тꙋ хотѧ́щагѡ прилꙋчи́тисѧ ст҃а́гѡ.

Въ четверто́къ на ѹ҆́трени,

По а҃-мъ стiхосло́вiи сѣда́льны ѻ҆смогла́сника, а҆пⷭ҇льскiѧ.

По в҃-мъ стiхосло́вiи сѣда́ленъ трiѡ́ди, гла́съ є҃

Подо́бенъ: Собезнача́льное сло́во:

Четыредесѧ́тницꙋ, и҆ предꙿѡчисти́тельницꙋ, а҆пⷭ҇ли всѝ дне́сь вѣнча́ютъ, и҆ по́стное вре́мѧ ѡ҆свѧща́ютъ ѹ҆ хрⷭ҇та̀ и҆зба́вителѧ, и҆ воскрⷭ҇нiе є҆гѡ̀ предвозвѣща́ютъ всѣ̑мъ, и҆ мо́лѧтсѧ гдⷭ҇ви, поми́ловатисѧ дꙋша́мъ на́шымъ.

Сла́ва, то́йже. И҆ ны́нѣ, бг҃оро́диченъ, подо́бенъ:

Въ тебѣ̀ надє́жды дв҃о чⷭ҇таѧ, несꙋмнѣ́ннѡ и҆мꙋ́щымъ, покро́въ сꙋ́щи ѿ разли́чныхъ и҆скꙋше́нiй, и҆ ѡ҆бстоѧ́нiй, и҆ бѣ́дъ лю́тыхъ свободѝ ѧ҆̀, молѧ́щи сн҃а твоего̀ со а҆пⷭ҇лы є҆гѡ̀, и҆ сп҃сѝ всѧ̑ воспѣва́ющыѧ тѧ̀. (л. м҃ѳ)

Та́же чте́мъ сло́во ст҃а́гѡ а҆наста́сiа, и҆гꙋ́мена сiна́йскiѧ горы̀, и҆ ѱало́мъ н҃. Канѡ́ны же пое́мъ ѻ҆смогла́сника, и҆ мине́и. А҆ въ ни́хже пѣ́снехъ пое́мъ трипѣ́снцы, ѡ҆ставлѧ́емъ такѡвы́ѧ пѣ̑сни ѻ҆смогла́сника. трипѣ́снецъ. Творе́нiе господи́на i҆ѡ́сифа, гла́съ д҃.

Пѣ́снь д҃:

I҆рмо́съ: Ѹ҆слы́ша прⷪ҇ро́къ:

Просiѧ́ша въ мíрѣ зарю̀ бг҃оразꙋ́мiѧ ѹ҆ч҃нцы̀ твоѝ гдⷭ҇и, и҆ пре́лесть помрачи́ша прельще́нiѧ, разо́рше ѡ҆мраче́нiе. тѣ́хъ мл҃твами ще́дре, сп҃сѝ пою́щыѧ тѧ̀.

Преддвє́рiѧ поста̀, подвигѡ́въ бл҃гопло́дiи вѣнча̑ннаѧ прiе́млютъ притека́ющихъ тре́звеннѡ пѣ́сньми и҆ пѣ́нiи та́инственными, тща́тельнѡ вѣ́рнiи всѝ стеце́мсѧ.

Ѹ҆мерщвле́нiѧ ри̑зы прiе́мъ, въ де́рзость невоздержа́нiѧ ѡ҆блеко́хсѧ ѻ҆каѧ́нный: но ты́ мѧ ѡ҆блецы̀ сн҃е бж҃iй, ѻ҆де́ждею свѣ́тлою ѿрожде́нiѧ.

Житiѐ моѐ лꙋка́вствомъ, и҆ всѧ́кою нечистото́ю сконча́сѧ: но къ тебѣ̀ всеще́дромꙋ прибѣга́ю, предвари́въ ѹ҆̀бо сп҃си́ мѧ хрⷭ҇тѐ бж҃е, твое́ю бл҃гостiю.

Бг҃оро́диченъ: Зачала̀ є҆сѝ па́че сло́ва, и҆ родила̀ є҆сѝ па́че є҆стества̀ бг҃ороди́тельнице, влады́чествꙋющаго тва́рiю. є҆го́же непреста́ннѡ молѝ, и҆зба́витисѧ на́мъ ѿ всѧ́кагѡ гнѣ́ва, тебѐ ѹ҆бл҃жа́ющымъ.

И҆́ный. Гла́съ в҃: Прише́лъ є҆сѝ ѿ дв҃ы:

Расточи́вше невоздержа́нiѧ мглꙋ̀ а҆пⷭ҇ли, ѹ҆че́нiй ва́шихъ сiѧ́ньми, просвѣти́сте воздержа́нiемъ всѧ̑ грѣ̑шныѧ и҆ пра́вєдныѧ, ꙗ҆́кѡ всехва́льнiи.

Ꙗ҆́коже ꙗ҆́снiи би́серiе сло́ва а҆пⷭ҇ли, всѧ̑ ѹ҆краси́сте воздержа́нiемъ концы̀, и҆ ѹ҆доботвори́вше дꙋ́шъ на́шихъ вои́стиннꙋ ны́нѣ бл҃горо́дiе. (л. м҃ѳ ѡ҆б.)

Пе́щь страсте́й росо́ю поста̀ а҆пⷭ҇ли ѹ҆вѧди́вше, всѧ̑ человѣ́ки наꙋчи́сте, гра́дъ се́й некра́домый и҆ жили́ще и҆мѣ́ти ѡ҆сщ҃е́нiѧ.

Сла́ва: Согрѣши́хъ па́че всѣ́хъ человѣ́кѡвъ ѻ҆каѧ́нный, и҆ не пока́ѧхсѧ, ꙗ҆́кѡ манассíа согрѣши́хъ: нра́вы покаѧ́нiѧ мѝ сотворѝ гдⷭ҇и, пре́жде да́же не разрѣши́тъ мѧ̀ сме́рть.

Бг҃оро́диченъ: Тебѐ приста́нище сп҃се́нiѧ, и҆ стѣ́нꙋ нерꙋши́мꙋю бцⷣе влⷣчце, всѝ вѣ́рнiи вѣ́мы: ты́ бо мл҃твами твои́ми ѿ бѣ́дъ свобожда́еши дꙋ́шы на́шѧ.

Та́же, i҆рмо́съ: Прише́лъ є҆сѝ ѿ дв҃ы не хода́тай, ни а҆́гг҃лъ, но са́мъ гдⷭ҇и вопло́щьсѧ, и҆ сп҃слъ є҆сѝ всего́ мѧ человѣ́ка. тѣ́мъ зовꙋ́ ти: сла́ва си́лѣ твое́й гдⷭ҇и.

Пѣ́снь и҃: Всѧ́чєскаѧ влⷣко:

Землѧ̀ всѧ̀ гдⷭ҇и, твоегѡ̀ хвале́нiѧ и҆спо́лнисѧ: всю́ бо ѡ҆бтечѐ бж҃е́ственныхъ ѹ҆ч҃нкъ твои́хъ вѣща́нiе бж҃е́ственное, и҆зꙿ глꙋбины̀ невѣ́дѣнiѧ ѡ҆браща́ющее къ ра́зꙋмꙋ, пою́щꙋю: бл҃гослови́те дѣла̀ гдⷭ҇нѧ гдⷭ҇а.

Бл҃года́ть бж҃е́ственнаѧ покаѧ́нiѧ ꙗ҆ви́сѧ, сп҃се́нiе носѧ́щи, сеѧ̀ наслажда́ющымсѧ, побѣ́дъ и҆ по́двигѡвъ, по́тѡвъ и҆ болѣ́зней: тѣ́мже тецы̀ дꙋшѐ моѧ̀ ко влⷣцѣ твоемꙋ̀, мно́гихъ твои́хъ прегрѣше́нiй и҆́щꙋщи прiѧ́ти проще́нiе.

По́прище ѿве́рзесѧ бг҃ода́ннагѡ воздержа́нiѧ, свѣ́тлѡ ѹ҆срѧ́щемъ тре́бꙋющiи млⷭ҇ти: жа́ждетъ бо бл҃гоꙋтро́бный на́шегѡ сп҃се́нiѧ, и҆ є҆́же да́ти проще́нiе простира́етсѧ, и҆́щꙋщымъ є҆гѡ̀ ѹ҆се́рднѡ, и҆ любо́вiю рабо́тающымъ.

Посто́мъ заꙋсти́сѧ, ми́рствꙋющею мы́слiю, напита́й же дꙋшѐ гдⷭ҇а, бл҃годѣѧ́нiемъ добродѣ́тели, бра̑шна, ꙗ҆́кѡ (л. н҃) бл҃говѡ́нныѧ жє́ртвы, приносѧ́щи семꙋ̀, и҆ взыва́ющи: дѣла̀ бл҃гослови́те непреста́ннѡ гдⷭ҇а.

Бг҃оро́диченъ: Всѣ́ми влады́чествꙋющаѧ, мольбы̑ прiе́млющи влⷣчце рабѡ́въ твои́хъ, ст҃а́ѧ бцⷣе, тьмы́ мѧ и҆зба́ви и҆ ѻ҆гнѧ̀ негаси́магѡ, sѡ́лъ мои́хъ мно́жєства ѡ҆чища́ющи твои́мъ хода́тайствомъ, и҆ є҆ди́ною бж҃е́ственною твое́ю мл҃твою.

И҆́ный.

I҆рмо́съ: Ѹ҆страши́сѧ ѻ҆трокѡ́въ:

Ва́съ ꙗ҆́коже свѣ́тъ, хрⷭ҇то́съ, въ концы̀ всеѧ̀ вселе́нныѧ а҆пⷭ҇лы да́вый, ше́дше, речѐ, наꙋчи́те во ꙗ҆зы́цѣхъ: да въ пло́ти мѧ̀ сꙋ́ща ѹ҆ви́дите воздержа́нiемъ живꙋ́ща, и҆ вра́жiю всю̀ си́лꙋ попира́юща, и҆ пꙋ́ть человѣ́кѡмъ ꙗ҆влѧ́юща пра́вый.

Ꙗ҆ви́лъ є҆сѝ грѧдꙋ́щее хрⷭ҇тѐ воздержа́нiе, во ѡ҆чище́нiе человѣ́кѡмъ, страсте́й же ѿлꙋче́нiе: си́мъ бо твоѝ а҆пⷭ҇ли бл҃гоꙋгоди́ша, и҆ свѣ́тлiи свѣти́льницы на землѝ ꙗ҆ви́шасѧ, проповѣ́дающе гдⷭ҇а въ тре́хъ ли́цѣхъ, во є҆ди́номъ же сꙋществѣ̀, всѣ̑мъ воспѣва́ющымъ є҆го̀.

Ꙗ҆зы́кѡмъ проповѣ̑дницы вы̀ по́слани бы́сте ѿ ѹ҆ч҃тлѧ хрⷭ҇та̀, ѽ ѹ҆ч҃нцы̀, ѹ҆че́ньми бж҃е́ственными просвѣща́ти и҆́хъ помышлє́нiѧ, страсте́й же и҆ бра́шенъ ѹ҆держава́тисѧ, жела́ти же воздержа́нiѧ, и҆ гдⷭ҇а зна́ти сего̀, и҆ созда́телѧ, и҆ творца̀ всѣ́хъ и҆ бл҃годѣ́телѧ.

Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.

Ꙗ҆́коже и҆ногда̀ ка́iнъ ѹ҆бíйца, не принесо́хъ дꙋшѝ моеѧ̀ же́ртвꙋ непоро́чнꙋю хрⷭ҇тѐ, нечи́стымъ ра́зꙋмомъ содержи́мь. не возгнꙋша́йсѧ менѐ приходѧ́ща къ тебѣ̀ посто́мъ сп҃се пребл҃гíй, но при́зри на да́ры, ꙗ҆̀же любо́вiю несꙋ̀ тебѣ̀ бж҃е мо́й, во вре́мѧ поще́нiѧ. (л. н҃ ѡ҆б.)

Бг҃оро́диченъ: Бл҃же́нное бы́сть чре́во бг҃ома́тере, ꙗ҆́кѡ прiи́мшее сло́во, дебельство́мъ пло́ти ѿ неѧ̀ смѣси́вшеесѧ человѣ́ческомꙋ зра́кꙋ, по ѵ҆поста́си: и҆ ꙗ҆ви́сѧ гра́дъ бж҃iй, въ не́мже жи́ти вы́шнiй бл҃говолѝ, и҆ гдⷭ҇ь бг҃ъ. тѣ́мже вопiе́мъ тѝ: ра́дꙋйсѧ бл҃года́тнаѧ, чⷭ҇таѧ бцⷣе.

Хва́лимъ, бл҃гослови́мъ, покланѧ́емсѧ гдⷭ҇ви:

I҆рмо́съ: Ѹ҆страши́сѧ ѻ҆трокѡ́въ бл҃гочести́выхъ, соѡбра́знагѡ дꙋшѝ нескве́рнагѡ тѣ́ла, и҆ ѹ҆страни́сѧ воспита́нный въ безмѣ́рномъ веществѣ̀, неꙋтрꙋжде́нъ ѻ҆́гнь: присноживꙋ́щꙋ же, и҆зꙿꙋвѧ́дшꙋ пла́меню, вѣ́чнꙋющаѧ пѣ́снь воспѣва́шесѧ: гдⷭ҇а всѧ̀ дѣла̀ по́йте, и҆ превозноси́те во всѧ̑ вѣ́ки.

И҆ стiхосло́витсѧ Чⷭ҇тнѣ́йшꙋю:

Пѣ́снь ѳ҃:

I҆рмо́съ: Ꙗ҆́кѡ сотворѝ мнѣ̀:

Ꙗ҆́кѡ пла́мень мíрꙋ по́слани бы́сте неле́стный, и҆збавлѧ́юще глꙋбины̀ грѣхѡ́въ: воспѣва́емъ ра́достiю ѹ҆крѣпи́вшаго ва́съ, ꙗ҆́кѡ а҆пⷭ҇лы своѧ̑.

Ꙗ҆́кѡ ва́съ мíрꙋ ѡ҆бꙿюродѣ́вшꙋ, дре́вле хрⷭ҇то́съ ꙗ҆́кѡ со́ль посла̀ мꙋ́дрiи, вразꙋмлѧ́ющыѧ є҆го̀ къ позна́нiю своемꙋ̀, восхвалѧ́емъ вѣ́рнѡ.

Ꙗ҆́кѡ мно́жество прегрѣше́нiй ѡ҆бдержи́тъ мѧ̀ лю́тыхъ, со слеза́ми припа́даю тѝ хрⷭ҇тѐ, проще́нiѧ просѧ̀, бл҃говре́менiе мѝ пода́ти во вре́мѧ поста̀.

Ꙗ҆́кѡ вери́гами нерѣши́мыми свѧ́занъ мои́хъ страсте́й, стеню̀ и҆ взыва́ю тѝ сп҃се: свободи́ мѧ, ꙗ҆́кѡ да пою̀ прера́дованнѡ бл҃гоꙋтро́бiе твоѐ.

Бг҃оро́диченъ: Ꙗ҆́кѡ показа́ тѧ бг҃ъ, дв҃о чⷭ҇таѧ, по́мощь ро́дꙋ человѣ́ческомꙋ, не преста́й прилѣ́жнѡ молѧ́щи є҆го̀ ѡ҆ на́съ вѣ́рныхъ.

И҆́ный.

I҆рмо́съ: Невмѣсти́маго бг҃а:

А҆пⷭ҇лѡвъ ли́къ по́стъ показа̀, вселе́ннѣй все́й возсiѧ́ющiй, и҆ свѣ́тлостiю бж҃е́ственною просвѣща́ющiй мíръ. (л. н҃а)

Ѹ҆ч҃нкъ твои́хъ i҆и҃се ли́къ чл҃вѣколю́бче, ꙗ҆зы́чєскiѧ ро́ды наꙋчѝ, воздержа́нiѧ сокро́виществовати бога́тство.

Дванадесѧтострꙋ́нное вѣща́нiе ѹ҆чєни́къ твои́хъ состоѧ́нiе, воздержа́нiѧ бога́тство да́рствꙋетъ человѣ́кѡмъ, и҆ и҆сто́чникъ сп҃се́нiѧ.

Сла́ва: Блꙋ́днагѡ тѝ гла́сомъ взыва́ю гдⷭ҇и: ѻ҆́ч҃е, согрѣши́хъ, сп҃сѝ ще́дре, да не сла́вы твоеѧ̀ ѿлꙋчи́ши мѧ̀.

Бг҃оро́диченъ: Во чре́вѣ твое́мъ бг҃а ꙗ҆́кѡ чл҃вѣ́ка поноси́вшаѧ, и҆ живо́тъ мíрꙋ и҆сточи́вшаѧ, тѧ̀ воспѣва́емъ всест҃а́ѧ дв҃о.

I҆рмо́съ: Невмѣсти́маго бг҃а, во чре́вѣ вмѣсти́вшаѧ, и҆ ра́дость мíрꙋ роди́вшаѧ, тѧ̀ пое́мъ бцⷣе дв҃о.

Свѣти́ленъ гла́са.

На стiхо́внѣ же пое́мъ самогла́сенъ днѐ, гла́съ г҃:

Возсiѧ̀ воздержа́нiѧ бл҃голѣ́пiе, бѣсо́вскꙋю мглꙋ̀ ѿгонѧ́щее: прiи́де по́стнаѧ лѣ́пота, дꙋше́вныхъ страсте́й и҆сцѣле́нiе носѧ́щаѧ. се́ю и҆ногда̀ данiи́лъ, и҆ въ вавѷлѡ́нѣ ѻ҆́троцы ѡ҆гражде́ни, ѻ҆́въ ѹ҆́бѡ ѹ҆ста̀ львѡ́въ ѡ҆бꙋзда̀, ѻ҆́вiи же пла́мень пе́щный ѹ҆гаси́ша. съ ни́миже и҆ на́съ то́южде сп҃сѝ хрⷭ҇тѐ бж҃е, ꙗ҆́кѡ чл҃вѣколю́бецъ.

И҆ повторѧ́емъ се́й, со стiхо́мъ: И҆спо́лнихомсѧ заꙋ́тра:

Та́же, стíхъ: И҆ бꙋ́ди свѣ́тлость:

И҆ мч҃ниченъ: Ꙗ҆́кѡ свѣти̑ла въ мíрѣ сiѧ́ете, и҆ по сме́рти ст҃íи мч҃нцы, по́двигомъ до́брымъ подви́гшесѧ. и҆мꙋ́ще дерзнове́нiе, хрⷭ҇та̀ ѹ҆моли́те, поми́ловатисѧ дꙋша́мъ на́шымъ.

Сла́ва, и҆ ны́нѣ, бг҃оро́диченъ: Въ жена́хъ ст҃а́ѧ бцⷣе, мт҃и безневѣ́стнаѧ, молѝ є҆го́же родила̀ є҆сѝ цр҃ѧ̀ и҆ бг҃а, да сп҃се́тъ ны̀ ꙗ҆́кѡ чл҃вѣколю́бецъ.

Та́же: Бл҃го є҆́сть: Совокꙋплѧ́емъ же и҆ ча́съ а҃, ꙗ҆́кѡ ѻ҆бы́чно. И҆ ѿпꙋ́стъ. (л. н҃а ѡ҆б.)

Въ то́йже четверто́къ сы́рный, ве́чера:

Ѿ нача́ла покло́ны начина́емъ: и҆ про́чаѧ всѧ̀ слꙋ́жба, ꙗ҆́коже и҆ вы́ше во вто́рникъ сы́рный ѹ҆каза́сѧ.

На Гдⷭ҇и воззва́хъ, стiхи̑ры ꙗ҆́кѡ ѻ҆бы́чно.

Сла́ва, и҆ ны́нѣ, бг҃оро́диченъ: Свѣ́те ти́хiй: И҆ прокíменъ днѐ.

На стiхо́внѣ самогла́сенъ днѐ, гла́съ в҃:

Гдⷭ҇нь крⷭ҇тъ, неꙋкло́ннѡ кла́нѧющымсѧ є҆мꙋ̀, всѧ́кiѧ сла́сти брозда̀ є҆́сть, и҆ зако́нъ воздержа́нiѧ: и҆́бо непреста́ннѡ взира́ющiи на пригвожде́ннаго на не́мъ, распина́ютъ пло́ть со страстьмѝ и҆ похотьмѝ. ѿ ни́хже и҆ мы̀ бы́ти потщи́мсѧ, посто́мъ чи́стымъ присво́имсѧ, чл҃вѣколю́бнѡ на́мъ присво́ившемꙋсѧ стрⷭ҇тiю и҆ своегѡ̀ безстра́стiѧ є҆стество̀ пода́вшемꙋ, и҆мꙋ́щемꙋ ве́лiю млⷭ҇ть.

Повторѧ́емъ се́й со стiхо́мъ: Къ тебѣ̀ возведо́хъ ѻ҆́чи моѝ:

Стíхъ: Поми́лꙋй на́съ гдⷭ҇и:

И҆ мч҃нченъ: Земна́гѡ наслажде́нiѧ не возвелѣ́вше стрⷭ҇тоно́сцы, нбⷭ҇ныхъ бл҃ги́хъ сподо́бишасѧ, и҆ а҆́гг҃лѡмъ сожи́тели бы́ша: гдⷭ҇и, мл҃твами и҆́хъ поми́лꙋй и҆ сп҃сѝ на́съ.

Сла́ва, и҆ ны́нѣ, крⷭ҇тобг҃оро́диченъ. Подо́бенъ: Е҆гда̀ ѿ дре́ва:

Гро́здъ всезрѣ́лый чⷭ҇таѧ, є҆го́же невоздѣ́ланнѡ во ѹ҆тро́бѣ младоноси́ла є҆сѝ, на дре́вѣ ꙗ҆́кѡ ѹ҆зрѣ́ла є҆сѝ сего̀ ви́сѧща, рыда́ющи восклица́ла є҆сѝ, и҆ взыва́ла є҆сѝ: ча́до, сла́дость и҆ска́пай, є҆́юже пiѧ́нство всѧ́кое страсте́й ѿе́млетсѧ бл҃годѣ́телю, менѐ ра́ди тѧ̀ ро́ждшiѧ, бж҃е́ственными ѹ҆тѣше́ньми, ꙗ҆́кѡ бл҃гоꙋтро́бенъ.

Ны́нѣ ѿпꙋща́еши: Бцⷣе дв҃о: И҆ про́чее, творѧ́ще покло́ны вели̑кiѧ. Та́же ѿпꙋ́стъ. Повече́рiе пое́мъ вели́кое съ покло́ны, ꙗ҆́коже во вто́рникъ ѹ҆каза́сѧ. (л. н҃в)

Въ пѧто́къ сыроѧ́стный на ѹ҆́трени,

по шестоѱа́лмiи пое́мъ А҆ллилꙋ́iа, на гла́съ трⷪ҇чна гла́са.

По а҃-мъ стiхосло́вiи сѣда́льны крⷭ҇тныѧ ѻ҆смогла́сника.

По в҃-мъ стiхосло́вiи сѣда́ленъ трiѡ́ди, гла́съ з҃.

Подо́бенъ: Ꙗ҆́кѡ и҆мꙋ́ще:

Возвы́си цр҃кве́й ро́гъ, чⷭ҇тны́й крⷭ҇те, низложѝ є҆ретíческꙋю горды́ню си́лою твое́ю, и҆ возвеселѝ правосла́вныхъ ли́ки: сподо́би предвари́ти всѣ̑мъ на́мъ твоѐ предвозвѣще́нiе, и҆ поклони́тисѧ тебѣ̀ подно́жiю хрⷭ҇то́вꙋ въ тебѣ́ бо хва́лимсѧ, дре́во бл҃гослове́нное.

Сла́ва: то́йже.

И҆ ны́нѣ, крⷭ҇тобг҃оро́диченъ: Ꙗ҆́кѡ и҆мꙋ́щи млⷭ҇тивное на смире́нiе на́ше, и҆ зрѧ́щи на зємны́ѧ ѹ҆добоѡбстои̑мыѧ лю́ди, ѹ҆млⷭ҇рдисѧ бл҃гослове́ннаѧ бцⷣе, пребꙋ́ди молѧ́щисѧ, да не поги́бнемъ лю́тѣ: молю̀ ꙗ҆́кѡ пречⷭ҇таѧ бл҃гопримири́тельнаго бг҃а, сп҃сти́сѧ дꙋша́мъ на́шымъ, прест҃а́ѧ дв҃о.

Та́же чте́мъ сло́во вели́кагѡ васíлiа ѡ҆ постѣ̀, є҆гѡ́же нача́ло: Вострꙋби́те въ новомѣ́сѧчiи трꙋбо́ю: Та́же ѱало́мъ н҃. И҆ канѡ́ны ѻ҆смогла́сника, мине́и, и҆ трiѡ́ди. Въ ни́хже пѣ́снехъ пое́мъ трипѣ́снцы: ѡ҆ставлѧ́ютсѧ такѡвы́ѧ пѣ̑сни ѻ҆смогла́сника, и҆ мине́и: поне́же двоiрмо́сны сꙋ́ть трипѣ́снцы.

Канѡ́нъ трiѡ́ди. Творе́нiе господи́на i҆ѡ́сифа. Гла́съ и҃:

Пѣ́снь а҃:

I҆рмо́съ: Во́дꙋ проше́дъ:

Воздержа́нiѧ бж҃е́ственное вре́мѧ возсiѧ̀ всѣ̑мъ, покаѧ́нiѧ просвѣще́нiе, тьмꙋ̀ ѿе́млющее прегрѣше́нiй: сiѐ ѹ҆се́рднымъ се́рдцемъ прiи́мемъ.

Сѐ покаѧ́нiѧ добро́та дꙋ́шы разширѧ́етъ, поще́нiѧ пригвожде́нiемъ: въ сiѐ тре́звеннѡ вше́дше, и҆ прегрѣше́нiй вѣ́рнiи разрѣше́нiе прiи́мемъ. (л. н҃в ѡ҆б.)

Сла́ва: Нача̑ла, вла̑сти, и҆ херꙋвíми, и҆ всѧ̑ си̑лы моли́тесѧ, вре́мѧ на́мъ по́стное соверши́ти въ покаѧ́нiи и҆ всѧ́кой чистотѣ̀.

Бг҃оро́диченъ: Ст҃а́ѧ дв҃о, вѣ́рныхъ застꙋпле́нiе є҆ди́на, мл҃твꙋ твою̀ споспѣ́шнꙋю, во вре́мѧ поще́нiѧ всѣ̑мъ пода́ждь, бцⷣꙋ чⷭ҇тꙋю тѧ̀ вѣ́дꙋщымъ.

I҆рмо́съ: Во́дꙋ проше́дъ:

Пѣ́снь г҃:

I҆рмо́съ: Нбⷭ҇нагѡ крꙋ́га:

Всегꙋби́тельныхъ страсте́й дꙋше́вныхъ ѹ҆бѣжи́мъ подꙿѧ́тiемъ поста̀, и҆ ѹ҆миле́нiѧ пока́жемъ плоды̀, пе́рвѣе грѣха́ми бг҃а бл҃гоꙋтро́бнаго преѡгорчи́вшiи.

Свѣщы̀ є҆ле́емъ бл҃ги́хъ дѣѧ́нiй, всѝ ны́нѣ вжещѝ тща́тельнѡ возꙿꙋсе́рдствꙋимъ, ꙗ҆́кѡ да вни́демъ съ мꙋ́дрыми дѣ́вами во свѣ́тлый черто́гъ ра́дꙋющесѧ.

Бг҃оглаго́ливiи прⷪ҇ро́цы, бг҃ови́днiи мч҃нцы, и҆ бж҃е́ственнiи ѹ҆ч҃нцы̀ сп҃сѡвы, того̀ моли́те, до́брѣ нача́ти и҆ бл҃гоꙋго́днѡ сконча́ти поще́нiѧ по́прище, всѝ помо́лимсѧ.

Бг҃оро́диченъ: Ꙗ҆́кѡ винꙋ́ тѧ всѣ́хъ бл҃ги́хъ влⷣчце, всѝ прилѣ́жнѡ мо́лимъ: є҆́же совни́ти на́мъ твои́мъ хода́тайствомъ въ по́стный по́двигъ, и҆ концꙋ̀ дарова́тисѧ сегѡ̀ сп҃си́тельномꙋ.

I҆рмо́съ: Нбⷭ҇нагѡ крꙋ́га верхотво́рче гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нiй кра́ю, вѣ́рныхъ ѹ҆твержде́нiе, є҆ди́не чл҃вѣколю́бче.

Та́же сѣда́ленъ мине́и, и҆ крⷭ҇тобг҃оро́диченъ:

Пѣ́снь д҃:

I҆рмо́съ: Ѹ҆слы́шахъ гдⷭ҇и смотре́нiѧ:

Ꙗ҆́коже ѹ҆́тро прини́кши, ны́нѣ поще́нiѧ бл҃года́ть предлага́етъ покаѧ́нiѧ вре́мѧ на́мъ, долгѡ́въ тьмꙋ̀ разрѣша́ющее. (л. н҃г)

Напита́имъ ни́щыѧ, млⷭ҇ть млⷭ҇тiю воспрiе́млюще, и҆ поще́нiѧ бж҃е́ственною водо́ю дꙋшє́вныѧ сквє́рны ѿмы́емъ.

Сла́ва: Нбⷭ҇нiи а҆́гг҃ли бл҃года́вца ѹ҆моли́те, ѹ҆миле́нное на́ше покаѧ́нiе, щедро́тами безмѣ́рными прiѧ́ти.

Бг҃оро́диченъ: Чи́стое ѡ҆чисти́лище согрѣша́ющихъ, ст҃а́ѧ влⷣчце, хода́тайствомъ твои́мъ раздерѝ согрѣше́нiй мои́хъ рꙋкописа́нiе.

I҆рмо́съ: Ѹ҆слы́шахъ гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.

Пѣ́снь є҃.

I҆рмо́съ: Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀ свѣ́те незаходи́мый, и҆ покры́ла мѧ̀ є҆́сть чꙋжда́ѧ тьма̀ ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.

Настоѧ́щiй де́нь, нача́токъ творѧ́ще житiѧ̀ чистоты̀, себѐ ѹ҆се́рднѡ къ подвигѡ́мъ вѣ́рнiи ѹ҆гото́вимъ, плѡтскíѧ болѣ̑зни, и҆ дꙋше́вное бл҃гопло́дiе влⷣцѣ всѣ́хъ приносѧ́ще.

Мѡѷсе́а по́стъ, бж҃е́ственнагѡ бг҃овидѣ́нiѧ показа̀ прича́стника: сего̀ ѹ҆́бѡ дꙋшѐ моѧ̀ подража́ющи, по́стъ прiимѝ, бж҃е́ствєннаѧ восхождє́нiѧ въ себѣ̀ расположи́вши, ꙗ҆́кѡ да ви́диши бж҃iю свѣ́тлость.

Сщ҃е́нныхъ а҆пⷭ҇лъ, и҆ сщ҃енноимени́тыхъ мч҃нкъ мольба́ми, поще́нiѧ вре́мѧ прейтѝ на́съ сподо́би i҆и҃се ще́дрый, въ покаѧ́нiи, и҆ всѧ́комъ ѿложе́нiи грѣха̀, мо́лимсѧ.

Бг҃оро́диченъ: Въ поще́нiѧ две́рь хотѧ́щiи вни́ти, мо́лимъ тѧ̀ бж҃iю две́рь, совни́ти рабѡ́мъ твои̑мъ влⷣчце, и҆ разшири́ти всѧ́кѡ помышлє́нiѧ, и҆ мы̑сли, сп҃си́тєльнаѧ твори́ти хотѣ̑нiѧ. (л. н҃г ѡ҆б.)

Та́же трипѣ́снецъ господи́на i҆ѡ́сифа. Гла́съ s҃:

Пѣ́снь є҃: Бж҃iимъ свѣ́томъ твои́мъ бл҃же:

На крⷭ҇тѣ̀ рꙋ́цѣ пригвозди́въ, копiе́мъ въ ре́бра прободе́нъ, писа́нiе чл҃вѣколю́бче па́дшагѡ а҆да́ма растерза́лъ є҆сѝ: тѣ́мже тѧ̀ жизнода́вче, пѣ́сньми сла́вимъ.

Ле́стнѡ sмíй лꙋка́вый стра̑сти наложи́въ мѝ дꙋшє́вныѧ, ѿ раѧ̀ и҆згна̀: ты́ же дла̑ни на крⷭ҇тѣ̀ пригвозди́въ, къ высотѣ̀ нетлѣ́нiѧ сп҃се привле́клъ є҆сѝ.

Поста̀ бж҃е́ственное вре́мѧ, стра̑сти ѡ҆чища́ющее дꙋшє́вныѧ, и҆ тѣлє́сныѧ ѡ҆мыва́ющее ꙗ҆́звы, прiи́де ны́нѣ, наста̀: вѣ́рнiи стеце́мсѧ, и҆ сiѐ любомꙋ́дреннѡ прiи́мемъ.

Вре́мѧ ꙗ҆ви́сѧ бл҃го́е, въ бж҃е́ственное дꙋшѝ весе́лiе, всѧ́кое лицѐ ѡ҆блача́ющее: прiиди́те, ве́селѡ сiѐ прiи́мемъ, посто́мъ и҆ мл҃твою предꙿѡчища́ющесѧ.

По́стъ, сле́зы, мл҃твꙋ, ѻ҆бы́чай смире́нный, на́съ ра́ди смири́вшемꙋсѧ принесе́мъ: ꙗ҆́кѡ да въ де́нь воздержа́нiѧ проще́нiе пода́стъ прегрѣше́нiй на́шихъ.

Бг҃оро́диченъ: Свѣтолꙋ́чными твои́ми блиста́ньми, влⷣчце бл҃га́ѧ мíра, дꙋшѝ моеѧ̀ тьмꙋ̀ ѿженѝ, и҆ но́щь грѣха̀ моегѡ̀: да ѹ҆се́рднѡ пою̀, и҆ бл҃жꙋ́ тѧ.

И҆́ный, гла́съ и҃: Вскꙋ́ю мѧ̀ ѿри́нꙋлъ є҆сѝ:

Крⷭ҇тꙋ̀ твоемꙋ̀ покланѧ́юсѧ гдⷭ҇и чл҃вѣколю́бче, и҆́мже мѧ̀ сп҃слъ є҆сѝ, и҆ пою̀ стрⷭ҇ти сп҃си́тєльныѧ и҆ бж҃е́ствєнныѧ влⷣко, и҆́миже страсте́й мои́хъ болѣ́зненныхъ и҆зба́вихсѧ сло́ве, въ жи́знь преходѧ̀ невре́днꙋю.

Крⷭ҇тꙋ̀ надѣ́ющесѧ, ле́сти проти́вныхъ ѿвраща́емсѧ, въ не́мъ водрꙋзи́вшесѧ, вѣ́рнiи позна́ни бы́хомъ бг҃ꙋ, ꙗ҆́кѡ а҆́гнцы новорожде́ннiи и҆збра́ннiи, и҆ неле́стное млеко̀ и҆спи́хомъ. (л. н҃д)

Сла́ва, трⷪ҇ченъ: Ѻ҆ц҃а̀, и҆ сло́во всѝ, и҆ ст҃а́го дх҃а, сла́вимъ во є҆ди́номъ є҆стествѣ̀, позна́нiе свѣ́тлое и҆злага́юще: покланѧ́ющесѧ ѻ҆бои́мъ, и҆ раздѣлѧ́юще ли́цы, неслiѧ́ннѡ, непрело́жнѡ слꙋжа́ще.

Бг҃оро́диченъ: Ѹ҆пова́нiе концє́мъ, ра́дость рабѡ́мъ твои̑мъ ты̀ є҆сѝ дв҃о чⷭ҇таѧ, чтꙋ́щыѧ любо́вiю ѡ҆́бразъ тво́й, сохранѧ́й пречⷭ҇таѧ: и҆ твои́ми мл҃твами всѣ́хъ на́съ чꙋжда́гѡ свободѝ, ꙗ҆́кѡ премлⷭ҇рднѣйшаѧ.

Сла́ва тебѣ̀ бж҃е на́шъ, сла́ва тебѣ̀.

Пра́вый пꙋ́ть тво́й гдⷭ҇и, и҆спра́ви всѣ̑мъ рабѡ́мъ твои̑мъ чтꙋ́щымъ любо́вiю, поста̀ по́прище ѹ҆твердѝ, и҆ приведе́ньми на лꙋ́чшее ст҃а́гѡ твоегѡ̀ црⷭ҇твiѧ на́съ сподо́би.

I҆рмо́съ: Вскꙋ́ю мѧ̀ ѿри́нꙋлъ є҆сѝ:

Пѣ́снь s҃:

I҆рмо́съ: Ѡ҆чи́сти мѧ̀ сп҃се:

Пости́всѧ и҆зба́витель, настоѧ́щее вре́мѧ на́мъ ѡ҆предѣлѝ дꙋше́вныхъ скве́рнъ ѡ҆чисти́тельное: те́плымъ вѣ́рнiи пристꙋ́пимъ се́рдцемъ, ꙗ҆́кѡ да прiи́мемъ проще́нiе.

Мытаре́во хрⷭ҇тѐ воздыха́нiе прiе́мъ, и҆ блꙋдни́цы ѿ дꙋшѝ пла́чь приноси́мый, прiимѝ ꙗ҆́кѡ чл҃вѣколю́бецъ на́шѧ мольбы̑, ѡ҆чище́нiе на́мъ да́рꙋѧ.

Сла́ва: Проповѣ̑дникъ и҆ прⷪ҇рѡ́къ, мч҃никъ и҆ а҆пⷭ҇лъ твои́хъ, прпⷣбныхъ и҆ ст҃и́телей, и҆ всѣ́хъ првⷣныхъ твои́хъ хрⷭ҇тѐ ѹ҆моле́ньми, ѡ҆чище́нiе прегрѣше́нiй дꙋша́мъ на́шымъ низпослѝ.

Бг҃оро́диченъ: Е҆ди́наѧ немощно́е человѣ́ческагѡ є҆стества̀, бж҃е́ственнымъ твои́мъ ржⷭ҇тво́мъ чⷭ҇таѧ ѹ҆тверди́вшаѧ, поспѣ́шница мнѣ̀ ꙗ҆ви́сѧ, къ по́стномꙋ входѧ́щꙋ бж҃е́ственномꙋ по́прищꙋ. (л. н҃д)

I҆рмо́съ: Ѡ҆чи́сти мѧ̀ сп҃се, мнѡ́га бо беззакѡ́нiѧ моѧ̑, и҆ и҆зꙿ глꙋбины̀ sѡ́лъ возведѝ, молю́сѧ, къ тебѣ́ бо возопи́хъ, и҆ ѹ҆слы́ши мѧ̀ бж҃е сп҃се́нiѧ моегѡ̀.

Конда́къ ст҃а́го. А҆́ще ст҃ы́й не и҆́мать кондака̀, глаго́лемъ мч҃нченъ гла́са.

Пѣ́снь з҃: Ѻ҆́троцы є҆вре́йстiи въ пещѝ:

Дре́вле на колесни́цѣ ѻ҆́гненной ноша́шесѧ и҆лiа̀, посто́мъ просвѣти́всѧ: ѽ дꙋшѐ! сего̀ подража́ющи, плотскȋѧ ѹ҆мертвѝ по́хѡти воздержа́нiемъ.

Сѐ вре́мѧ воздержа́нiѧ, ꙗ҆влѧ́ющее тебѣ̀ свѣ́тъ сп҃се́нiѧ, не небрезѝ дꙋшѐ, бг҃ꙋ долготерпѧ́щꙋ, но ѹ҆се́рднѡ возопíй: бл҃гíй ѹ҆ще́дри мѧ̀.

Сла́ва: Ѻ҆́троки ѡ҆гради́вшiй по́стъ, соблюдѐ ѿ ѻ҆гнѧ̀ неѡпали́мы: i҆и҃се, тѣ́хъ мл҃твами, ѻ҆гнѧ́ мѧ вѣ́чнагѡ и҆зба́ви мно́гимъ твои́мъ млⷭ҇рдiемъ.

Бг҃оро́диченъ: Е҆ди́наѧ по́мощь человѣ́кѡвъ, помо́щница на́мъ рабѡ́мъ твои̑мъ бꙋ́ди, во вре́мѧ воздержа́нiѧ, ꙗ҆́кѡ да покаѧ́нiемъ бл҃гоꙋгожда́юще, прiи́мемъ нбⷭ҇ное црⷭ҇тво.

I҆рмо́съ: Ѻ҆́троцы є҆вре́йстiи въ пещѝ попра́ша пла́мень дерзнове́ннѡ, и҆ на ро́сꙋ ѻ҆́гнь преложи́ша, вопiю́ще: бл҃гослове́нъ є҆сѝ гдⷭ҇и бж҃е во вѣ́ки.

Пѣ́снь и҃:

I҆рмо́съ: Седмери́цею пе́щь халде́йскiй мꙋчи́тель бг҃очести̑вымъ неи́стовнѡ разжжѐ: си́лою же лꙋ́чшею сп҃се́ны сiѧ̑ ви́дѣвъ, творцꙋ̀ и҆ и҆збави́телю вопiѧ́ше: ѻ҆́троцы бл҃гослови́те, сщ҃е́нницы воспо́йте, лю́дiе превозноси́те во всѧ̑ вѣ́ки.

Покаѧ́нiѧ пе́щь ѹ҆се́рднѡ возжже́мъ, и҆ сла̑сти въ не́й попали́мъ всѧ̑ тѣлє́сныѧ: и҆ ѻ҆гнѧ̀ бꙋ́дꙋщагѡ и҆скꙋ́съ не прiѧ́ти, бога́таго въ млⷭ҇ти про́симъ, вопiю́ще: сщ҃е́нницы бл҃гослови́те, лю́дiе превозноси́те во всѧ̑ вѣ́ки. (л. н҃є)

Вхо́дное вре́мѧ поста̀ на́мъ бꙋ́детъ всѧ́кагѡ грѣха̀ ѿложе́нiѧ вино́вное, да не до́лꙋ преклони́мсѧ, нижѐ ѹ҆ны́лѡ теце́мъ, ꙗ҆́кѡ да въ кра́ткихъ и҆ ма́лыхъ дне́хъ, мнѡ́гiѧ сквє́рны ѹ҆миле́нiемъ се́рдца и҆змы́емъ, є҆ди́наго бг҃а на́шего пою́ще.

А҆́гг҃льстiи чи́ни, мꙋ́чєникъ собра́нiе, бж҃е́ственныхъ а҆пⷭ҇лъ ли́къ ст҃ы́й, прпⷣбныхъ собо́ръ, ст҃и́телей же и҆ прⷪ҇ро́кѡвъ, тебѣ̀ мо́лѧтсѧ бл҃гíй чл҃вѣколю́бче: покаѧ́нiе и҆́стинное твои̑мъ рабѡ́мъ пода́ждь, во вре́мѧ воздержа́нiѧ ны́нѣ вводи́магѡ.

Бг҃оро́диченъ: Бг҃ороди́тельнице всечⷭ҇таѧ, къ тебѣ̀ прибѣга́емъ, ѹ҆ще́дри на́съ бл҃го́ю твое́ю мл҃твою, и҆ да́ждь бл҃гопримири́тельна твоего̀ сн҃а и҆ гдⷭ҇а всѣ̑мъ на́мъ, во вре́мѧ поще́нiѧ ны́нѣ вводи́магѡ, во сп҃се́нiе вѣ́рныхъ, тебѐ пѣсносло́вѧщихъ во всѧ̑ вѣ́ки.

Трипѣ́снецъ: За зако́ны ѻ҆те́чєскiѧ:

Наслѣ́дiе ѻ҆те́ческое не сохрани́вше, грѣхо́внымъ зако́нѡмъ порабо́тихомсѧ: но просте́ръ дла̑ни твоѧ̑ на крⷭ҇тѣ̀ бж҃е́ственнѣмъ, свобо́дꙋ всѣ̑мъ дарова́лъ є҆сѝ и҆́мъ: є҆го́же тѝ вѣ́рою приво́димъ во дне́хъ ст҃ы́хъ, поми́лꙋй ны̀ млⷭ҇тиве, тебѐ превозносѧ́щыѧ во всѧ̑ вѣ́ки.

Крⷭ҇то́мъ твои́мъ разстоѧ́нiе, и҆ граде́жа средостѣ́нiе разори́вый, и҆ ми́ръ въ конца́хъ ѡ҆бнови́вый бога́тый ми́рствꙋющымъ, да́рꙋй на́мъ прейтѝ хрⷭ҇тѐ постоѧ́нiемъ бꙋ́дꙋщее поще́нiе, гдⷭ҇а пою́щымъ непреста́ннѡ, и҆ превозносѧ́щымъ во всѧ̑ вѣ́ки.

Поста̀ бл҃года́ть дне́сь со́лнєчныѧ лꙋчы̀ всѣ̑мъ предлага́етъ, предꙿѡчища́ющи мра́къ ѿ грѣха̀: содержи́ми страстьмѝ разли́чными, въ ра́дости преше́дше прiи́мемъ (л. н҃є ѡ҆б.) да́ръ любомꙋ́дреннѡ, гдⷭ҇а по́йте, вопiю́ще, и҆ превозноси́те во всѧ̑ вѣ́ки.

Го́рькѡ ѡ҆бꙿе́мъ первозда́нный, въ раѝ дре́вле снѣ́дь безслове́снѡ, ѿве́ржесѧ и҆ ѡ҆сꙋжде́нъ, ѿ сла́дости и҆згна́нъ бы́сть: но на дре́вѣ гвоздьмѝ пригвожде́нъ, лꙋка́вное писа́нiе пригвозди́лъ є҆сѝ грѣха̀ є҆гѡ̀. тѣ́мже твоѐ мно́гое бл҃гоꙋтро́бiе воспѣва́емъ во всѧ̑ вѣ́ки.

Зако́нъ поста̀ ѿри́нꙋвше, въ прѡ́пасти грѣха̀ поползо́хомсѧ, и҆ поста̀ востре́бовахомъ ны́нѣ вводи́магѡ: є҆го́же ще́дре провожда́ющымъ на́мъ, бл҃года́ть съ нб҃сѐ низпослѝ, и҆ ми́ръ бога́тый: гдⷭ҇а по́йте дѣла̀, и҆ превозноси́те во всѧ̑ вѣ́ки.

Бг҃оро́диченъ: Па́дающихъ и҆справле́нiе, грѣ́шникѡвъ хода́таице, стра́нныхъ прохлажде́нiе, ско́рбныхъ ѹ҆тѣше́нiе, прест҃а́ѧ дв҃о, дꙋшѝ моеѧ̀ печа́ль разорѝ чⷭ҇таѧ, и҆ ѹ҆тѣше́нiе свы́ше ѿ бг҃а пода́ти мѝ моли́сѧ пою́щꙋ ѹ҆се́рднѡ, тѧ̀ превозносѧ́щꙋ во всѧ̑ вѣ́ки.

И҆́ный:

I҆рмо́съ: А҆́гг҃ли и҆ нб҃са̀:

Пригвожде́ннаго пло́тiю на крⷭ҇тѣ̀ ще́дре, ви́дѧщи тѧ̀ тва́рей є҆стество̀ премѣнѧ́шесѧ: свѣ́тъ днѐ во тьмꙋ̀, дви́жашесѧ землѧ̀, и҆ всѧ̑ колеба́хꙋсѧ.

На высотꙋ̀ крⷭ҇та̀ человѣ́ческое є҆стество̀ совозвы́сивъ, и҆ ѿ ре́бръ твои́хъ бж҃е́ственныхъ бога́тство и҆сточи́лъ є҆сѝ сп҃се́нiѧ, вѣ́рою покланѧ́ющымсѧ сп҃се пречⷭ҇тѣй стрⷭ҇ти твое́й.

Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.

Трⷪ҇ченъ: Е҆ди́нъ бг҃ъ ѹ҆́бѡ трⷪ҇ца, ни ѻ҆ц҃ꙋ̀ и҆зстꙋпи́вшꙋ въ сн҃овство̀, нижѐ сн҃ꙋ премѣни́вшꙋсѧ во и҆схожде́нiе: но сво́йствєннаѧ и҆ ѻ҆боѐ, свѣ́тъ, бг҃а, трѝ сла́влю во вѣ́ки. (л. н҃s)

Бг҃оро́диченъ: Ка́кѡ родила̀ є҆сѝ рцы̀, ѿ ѻ҆ц҃а̀ безлѣ́тнѡ предпросiѧ́вша, и҆ со ст҃ы́мъ дх҃омъ воспѣва́ема; и҆лѝ ꙗ҆́коже вѣ́сть є҆ди́нъ, бл҃говоли́вый роди́тисѧ и҆зꙿ тебѐ во вѣ́ки.

Сла́ва тебѣ̀ бж҃е на́шъ, сла́ва тебѣ̀.

Покаѧ́нiе на́ше, ꙗ҆́кѡ бл҃гíй є҆стество́мъ прiе́мъ, вра́жiихъ сѣте́й и҆зба́ви гдⷭ҇и, да вѣ́рою и҆ любо́вiю твоѐ ны́нѣ воспои́мъ ст҃о́е влⷣчество.

Хва́лимъ, бл҃гослови́мъ, покланѧ́емсѧ гдⷭ҇ви:

I҆рмо́съ: А҆́гг҃ли и҆ нб҃са̀ на прⷭ҇то́лѣ сла́вы сѣдѧ́щаго, и҆ ꙗ҆́кѡ бг҃а непреста́ннѡ сла́вимаго, бл҃гослови́те, по́йте, и҆ превозноси́те є҆го̀ во вѣ́ки.

И҆ стiхосло́витсѧ Чⷭ҇тнѣ́йшꙋю:

Пѣ́снь ѳ҃,

I҆рмо́съ: Ѹ҆жасе́сѧ ѡ҆ се́мъ нб҃о, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее нб҃съ: тѣ́мъ тѧ̀ бцⷣꙋ а҆́гг҃лѡвъ и҆ человѣ̑къ чинонача̑лiѧ велича́ютъ.

Сѐ свѣтоно́сное прiи́де вре́мѧ, ст҃ы́й де́нь просiѧ̀, мра́чныхъ страсте́й твои́хъ ѿбѣ́гни, ѽ дꙋшѐ! и҆ зари̑ воспрiимѝ наставлѧ́ющыѧ тѧ̀ къ свѣ́тꙋ, ѹ҆миле́нiе ꙗ҆́кѡ вiно̀ пiю́щи весели́сѧ, и҆ сласте́й пiѧ́нство возненави́ждь.

Ꙗ҆́кѡ вои́стиннꙋ блажа́йшее вре́мѧ поще́нiѧ хрⷭ҇тѐ, є҆́же да́лъ є҆сѝ всѣ̑мъ вѣ̑рнымъ на побѣжде́нiе грѣхѡ́въ, и҆ ѡ҆чище́нiе сп҃си́тельное, и҆ дарова́нiй прiѧ́телище, въ не́мже тѧ̀ мо́лимъ: прича́стники сп҃се, всѧ̑ ны̀ бл҃ги́хъ твои́хъ сотворѝ.

Ѡ҆бы́чнѡ млⷭ҇ти твоѧ̑ на на́съ и҆злива́ѧй ще́дре бога̑тыѧ, да́ждь на́мъ сле́зы, ѡ҆чища́ющыѧ сквє́рны и҆ помышлє́нiѧ лю́бѧщихъ тѧ̀: вѣ́рꙋ и҆ любо́вь чⷭ҇тꙋю, (л. н҃s ѡ҆б.) бога́тное покаѧ́нiе, присвое́нiе соверше́нное къ тебѣ̀ є҆ди́номꙋ многомлⷭ҇тивомꙋ.

Всѣ́хъ а҆́гг҃лѡвъ бж҃е́ственное мно́жество, и҆ ст҃ы́хъ ли́цы достохва́льнiи, бл҃га́го ны́нѣ моли́те прилѣ́жнѡ: ꙗ҆́кѡ да бж҃е́ственное по́прище сiѐ, поще́нiѧ настоѧ́щее, тещѝ непреткнове́ннѡ ны̀ ѹ҆крѣпи́тъ, и҆ побѣдоно́сцы содѣ́лаетъ.

Бг҃оро́диченъ: Бл҃голюби́ваѧ дв҃о, бл҃га́го ро́ждшаѧ сп҃са, ѹ҆бл҃жѝ всѧ̑ ны̀, страстьмѝ безмѣ́рными, и҆ помышле́ньми ѡ҆sло́блєнныѧ влⷣчце, и҆ ѡ҆тѧгчє́нныѧ грѣхѡ́въ бре́меньми неꙋдобоно́сными: ꙗ҆́кѡ да тѧ̀ по до́лгꙋ, ꙗ҆́кѡ бцⷣꙋ велича́емъ.

И҆́ный:

I҆рмо́съ: Недоꙋмѣ́етъ всѧ́къ:

Недоꙋмѣ́етъ всѧ́кое є҆стество̀, а҆́гг҃лѡвъ и҆ человѣ́кѡвъ, твоѐ бл҃гоꙋтро́бiе бл҃годари́ти бл҃годѣ́телю: ꙗ҆́кѡ пло́тiю хотѧ̀ на́съ ра́ди ѡ҆бнища́лъ є҆сѝ, и҆ на дре́вѣ ѡ҆ на́съ распросте́рлсѧ є҆сѝ, клѧ́тва бы́въ, да пе́рвꙋю ѿи́меши клѧ́твꙋ человѣ́чества.

Свѣ́тлый де́нь воздержа́нiѧ наста̀, свѣ́тлымъ лице́мъ прiиди́те, ѹ҆срѧ́щимъ дꙋшѐ моѧ̀ влⷣкꙋ, бл҃года́ти низпосла́тисѧ свы́ше на́мъ просѧ́ще, и҆ мно́гихъ прегрѣше́нiй и҆справле́нiе ѡ҆брѣстѝ: ꙗ҆́кѡ да стра́шнѣйшею гее́нною не и҆скꙋси́мсѧ та́мѡ.

Во тьмѣ̀ грѣхѡ́въ содержи̑мымъ, покаѧ́нiѧ ны́нѣ сщ҃е́ннiи вхо́ды наста́ша, всѣ́хъ дꙋ́шы просвѣща́ющыѧ. тѣ́мже дꙋшѐ моѧ̀, ѡ҆мраче́нiѧ ѹ҆клони́сѧ сы́тости страсте́й, потщи́сѧ, да сла́дости вѣ́чныѧ наслади́шисѧ та́мѡ.

На дре́вѣ рꙋ́цѣ во́лею распросте́ръ, разстоѧ̑щаѧсѧ всѧ̑ собра́лъ є҆сѝ жизнода́вче: копiе́мъ же твоѧ̑ ѿве́рзлъ (л. н҃з) долготерпѣли́ве ре́бра, побѣжде́нiе ѿ ре́бръ прозѧ́бшее и҆спра́вилъ є҆сѝ на́мъ. тѣ́мже бл҃годарѧ́ще пое́мъ бл҃гоꙋтро́бiе твоѐ.

Бг҃оро́диченъ: Предста́тельство всѣ́хъ на тѧ̀ надѣ́ющихсѧ, въ бѣда́хъ бо́драѧ сꙋ́щи предста́тельнице бцⷣе, вѣ́чнꙋющiѧ и҆зба́ви на́съ гее́нны, и҆ належа́щихъ мꙋ́къ го́рькихъ: ꙗ҆́кѡ да до́лжнѡ пое́мъ вели̑чiѧ твоѧ̑.

И҆́ный.

I҆рмо́съ: Чꙋ́жде ма́терємъ дѣ́вство:

Ꙗ҆́звамъ покланѧ́емсѧ твои̑мъ жизнода́вче, и҆́миже грѣха̀ страсте́й и҆зба́вльшесѧ, чⷭ҇тны́мъ крⷭ҇то́мъ твои́мъ позна́хомсѧ запеча́тствовани, во сп҃се́нiе и҆ застꙋпле́нiе ѿ всѧ́кагѡ прило́га вра́жiѧ.

Ѡ҆зарѝ крⷭ҇та̀ твоегѡ̀ сiѧ́ньми, ѹ҆крествова́выйсѧ во́лею за всѣ́хъ сп҃се́нiе, дꙋ́шы пою́щихъ стрⷭ҇ти твоѧ̑ всемлⷭ҇тиве: и҆ на стезю̀ жи́знь на́шꙋ ѹ҆пра́ви и҆ наста́ви.

Согрѣши́хомъ престꙋпи́вше за́пѡвѣди твоѧ̑, и҆ пꙋти̑ бж҃е́ственныхъ зачине́нiй твои́хъ сп҃се, ѹ҆клони́хомсѧ дале́че чл҃вѣколю́бче, нерадѣ́нiемъ: но ще́дрый, воззовѝ ѿ ле́сти дꙋ́шы на́шѧ.

Сла́ва, трⷪ҇ченъ: Хвала̀, че́сть трⷪ҇цѣ лѣ́потствꙋетъ, и҆ сла́ва ꙗ҆́кѡ є҆ди́номꙋ гдⷭ҇ьствꙋ, и҆ є҆ди́номꙋ црⷭ҇твꙋ, несли́тнѡ, несѣ́чнѡ, є҆ди́ницѣ бж҃ество́мъ покланѧ́емой, несѣ́чной бо є҆стество́мъ, непреста́ннѡ велича́емѣй.

Бг҃оро́диченъ: Ѹ҆млⷭ҇тивисѧ мл҃твами всечⷭ҇тыѧ мт҃ре твоеѧ̀ всеще́дре всецр҃ю̀ сла́вы, є҆гда̀ прiи́деши сꙋди́ти рабы̑ твоѧ̑, ꙗ҆́кѡ млⷭ҇тивъ: въ тѧ́ бо всѝ вѣ́ровахомъ, и҆ тѧ̀ бг҃а зна́емъ.

Сла́ва тебѣ̀ бж҃е на́шъ, сла́ва тебѣ̀.

Свѣтоно́сный ны́нѣ надходѧ́щiй по́стъ, прiе́млетъ трапе́зꙋ подвигѡ́въ предложе́ннꙋю, сегѡ̀ ра́ди сеѧ̀ (л. н҃з ѡ҆б.) тре́звеннѡ всѝ, честнꙋ́ю ча́шꙋ чисти́тельныхъ сле́зъ воспрiи́мемъ вѣ́рнiи: да неисцѣ́льными слеза́ми не и҆скꙋси́мсѧ та́мѡ.

Катава́сiа: Чꙋ́жде ма́терємъ двⷭ҇тво, и҆ стра́нно дѣ́вамъ дѣторожде́нiе: на тебѣ̀ бцⷣе ѻ҆боѧ̑ ѹ҆стро́ишасѧ. тѣ́мъ тѧ̀ всѧ̀ племена̀ земна̑ѧ непреста́ннѡ велича́емъ.

Свѣти́ленъ трⷪ҇чный гла́са, три́жды. И҆ про́чее.

На стiхо́внѣ пое́мъ самогла́сенъ днѐ.

Гла́съ s҃: Пре́жде сп҃си́тельнагѡ крⷭ҇та̀ грѣхꙋ̀ ца́рствꙋющꙋ, нече́стiю держа́вствꙋющꙋ, человѣ́кѡвъ ѹ҆блажа́шесѧ пи́ща тѣле́снаѧ, и҆ ѡ҆ плотски́хъ жела́нiѧхъ ма́ли небрежа́хꙋ: а҆ ѿне́лѣже крⷭ҇тное та́инство содѣ́ѧсѧ, и҆ де́монское ѹ҆гасѐ мꙋчи́тельство бг҃оразꙋ́мiемъ, небе́снаѧ на землѝ добродѣ́тель жи́тельствꙋетъ. тѣ́мже по́стъ почита́етсѧ, воздержа́нiе сiѧ́етъ, моли́тва и҆справлѧ́етсѧ, и҆ свидѣ́тель вре́мѧ настоѧ́щее, да́нное на́мъ ѿ распе́ншагѡсѧ хрⷭ҇та̀ бг҃а, во сп҃се́нiе дꙋ́шъ на́шихъ.

И҆ глаго́лемъ стiхѝ.

Стíхъ: И҆спо́лнихомсѧ заꙋ́тра ми́лости твоеѧ̀ гдⷭ҇и:

И҆ повторѧ́емъ самогла́сенъ. Та́же и҆ мꙋ́чениченъ.

Стíхъ: И҆ бꙋ́ди свѣ́тлость гдⷭ҇а бг҃а на́шегѡ:

Гдⷭ҇и, въ па́мѧть ст҃ы́хъ твои́хъ, всѧ̀ тва́рь пра́зднꙋетъ, небеса̀ ра́дꙋютсѧ со а҆́гг҃лы, и҆ землѧ̀ весели́тсѧ съ человѣ́ки: тѣ́хъ моли́твами поми́лꙋй на́съ.

Сла́ва, и҆ ны́нѣ, крⷭ҇тобг҃оро́диченъ: Всечⷭ҇таѧ ꙗ҆́кѡ ви́дѣ тебѐ на крⷭ҇тѣ̀ повѣ́шена, пла́чꙋщи вопiѧ́ше мт҃рски: сн҃е мо́й и҆ бж҃е мо́й, сладча́йшее моѐ ча́до, ка́кѡ терпи́ши стра́сть поно́снꙋю;

Та́же, Бл҃го є҆́сть: И҆ Трист҃о́е. Тропа́рь: Въ хра́мѣ стоѧ́ще: Гдⷭ҇и поми́лꙋй, м҃. (л. н҃и)

И҆ глаго́летсѧ стíхъ ѿ сщ҃е́нника: Сы́й бл҃гослове́нъ хрⷭ҇то́съ бг҃ъ на́шъ, всегда̀, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Нбⷭ҇ный цр҃ю̀:

И҆ твори́мъ трѝ покло́ны вели̑кiѧ, и҆ глаго́лемъ моли́твꙋ та́йнѡ прпⷣбнагѡ ѻ҆тца̀ на́шегѡ є҆фре́ма сѵ́рина: Гдⷭ҇и и҆ влⷣко живота̀ моегѡ̀: И҆ про́чее. И҆ твори́мъ и҆ про́чыѧ покло́ны.

Совокꙋплѧ́емъ же и҆ пе́рвый ча́съ, ꙗ҆́кѡ ѻ҆бы́чно: по ѻ҆бы́чныхъ же покло́нѣхъ чте́мъ ѡ҆глашє́нiѧ прпⷣбнагѡ ѻ҆тца̀ на́шегѡ ѳео́дѡра стꙋдíта. та́же ѿпꙋ́стъ.

Въ то́йже пѧто́къ сы́рный,

пое́мъ часы̀ съ покло́ны, ꙗ҆́коже и҆ въ сре́дꙋ ꙗ҆вле́но є҆́сть.

На s҃-мъ часѣ̀ пое́мъ тропа́рь прⷪ҇ро́чества, гла́съ и҃:

Да́ждь на́мъ по́мощь ѿ печа́ли гдⷭ҇и, и҆ сп҃си́ ны, рожде́йсѧ ѿ дв҃ы чл҃вѣколю́бче.

Повторѧ́юще то́йже.

Прокíменъ гла́съ а҃: Бꙋ́ди гдⷭ҇и млⷭ҇ть твоѧ̀ на на́съ, ꙗ҆́коже ѹ҆пова́хомъ на тѧ̀. Стíхъ: Ра́дꙋйтесѧ првⷣнiи ѡ҆ гдⷭ҇ѣ, пра̑вымъ подоба́етъ похвала̀.

Проро́чества заха́рiина чте́нiе. [Глава̀ и҃, ст. з҃- з҃_i].

Си́це глаго́летъ гдⷭ҇ь вседержи́тель: сѐ а҆́зъ лю́ди моѧ̑ ѿ землѝ восто́чныѧ, и҆ ѿ землѝ за́падныѧ. И҆ введꙋ̀ и҆́хъ [въ зе́млю и҆́хъ,] и҆ вселю́сѧ посредѣ̀ i҆ерⷭ҇ли́ма, и҆ бꙋ́дꙋтъ мѝ въ лю́ди, и҆ а҆́зъ бꙋ́дꙋ и҆̀мъ въ бг҃а во и҆́стинѣ и҆ въ пра́вдѣ. Си́це глаго́летъ гдⷭ҇ь вседержи́тель: да ѹ҆крѣпѧ́тсѧ рꙋ́цѣ ва́съ слы́шащихъ во дне́хъ си́хъ словеса̀ сiѧ̑ ѿ ѹ҆́стъ прⷪ҇ро́ческихъ, ѿ негѡ́же днѐ ѡ҆снова́сѧ хра́мъ гдⷭ҇а вседержи́телѧ, и҆ це́рковь ѿне́лѣже созда́сѧ. Зане пре́жде дне́й ѻ҆́нѣхъ мзда̀ человѣ́кѡмъ (л. н҃и ѡ҆б.) не бѣ̀ во ѹ҆спѣ́хъ, и҆ мзда̀ скотѡ́мъ не бѧ́ше, и҆ и҆сходѧ́щемꙋ и҆ входѧ́щемꙋ не бѣ̀ ми́ра ѿ печа́ли, и҆ послю̀ всѧ̑ человѣ́ки, коего́ждо на и҆́скреннѧго своего̀. И҆ ны́нѣ не по днє́мъ ѻ҆́нѣмъ прє́жнимъ а҆́зъ сотворю̀ ѡ҆ста́нкꙋ люде́й си́хъ, глаго́летъ гдⷭ҇ь вседержи́тель. Но покажꙋ̀ ми́ръ: вiногра́дъ да́стъ пло́дъ сво́й, и҆ землѧ̀ да́стъ жи̑та своѧ̑, и҆ не́бо да́стъ ро́сꙋ свою̀, и҆ наслѣ́дити сотворю̀ ѡ҆ста́нкамъ люде́й мои́хъ си́хъ всѧ̑ сiѧ̑. И҆ бꙋ́детъ, ꙗ҆́кѡ бѣ́сте въ клѧ́твѣ во ꙗ҆зы́цѣхъ, до́ме i҆ꙋ́довъ и҆ до́ме i҆и҃левъ, та́кѡ сп҃сꙋ̀ вы̀, и҆ бꙋ́дете въ бл҃гослове́нiи: дерза́йте и҆ ѹ҆крѣплѧ́йтесѧ рꙋка́ми ва́шими. Занѐ си́це глаго́летъ гдⷭ҇ь вседержи́тель: ꙗ҆́коже помы́слихъ ѡ҆sло́бити вы̀, внегда̀ прогнѣ́ваша мѧ̀ ѻ҆тцы̀ ва́ши, глаго́летъ гдⷭ҇ь вседержи́тель, и҆ не раска́ѧхсѧ: ꙗ҆́кѡ ѹ҆ста́вихъ, и҆ ѹ҆мы́слихъ во дни̑ сiѧ̑ добро̀ сотвори́ти i҆ерⷭ҇ли́мꙋ, и҆ до́мꙋ i҆ꙋ́довꙋ: дерза́йте. Сiѧ̑ словеса̀, ꙗ҆̀же сотворитѐ, глаго́лите и҆́стинꙋ кíйждо и҆́скреннемꙋ своемꙋ̀, и҆́стинꙋ и҆ сꙋ́дъ ми́ренъ сꙋди́те во вратѣ́хъ ва́шихъ. И҆ кíйждо sло́бы и҆́скреннѧгѡ своегѡ̀ не помышлѧ́йте въ сердца́хъ ва́шихъ, и҆ клѧ́твы лжи́выѧ не люби́те: занѐ всѧ̑ сiѧ̑ возненави́дѣхъ, глаго́летъ гдⷭ҇ь вседержи́тель.

Прокíменъ, гла́съ г҃: По́йте бг҃ꙋ на́шемꙋ, по́йте, по́йте цр҃е́ви на́шемꙋ, по́йте. Стíхъ: Всѝ ꙗ҆зы́цы восплещи́те рꙋка́ми:

И҆ про́чее всѐ, ꙗ҆́коже въ сре́дꙋ сы́рнꙋю ѹ҆каза́сѧ. Подоба́етъ вѣ́дати, ꙗ҆́кѡ въ сꙋббѡ́тꙋ и҆ недѣ́лю сы́рнꙋю мине́а не пое́тсѧ, но послѣ́дованiе слꙋча́ющихсѧ ст҃ы́хъ пое́тсѧ, на повече́рiѧхъ, и҆лѝ є҆гда̀ церквонача́льникъ хо́щетъ.


