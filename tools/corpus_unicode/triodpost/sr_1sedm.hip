 OCR:

 Библиотека святоотеческой литературы

 http://orthlib.ru



 (л. р҃є)

Въ сре́дꙋ пе́рвыѧ седми́цы на ѹ҆́трени.

По а҃-мъ стiхосло́вiи сѣда́ленъ ѻ҆смогла́сника.

По в҃-мъ же стiхосло́вiи сѣда́ленъ, гла́съ в҃: Подо́бенъ: Бл҃гоѡбра́зный i҆ѡ́сифъ:

Страстьмѝ твои́ми всѣ̑мъ безстра́стiе да́вый человѣколю́бче, стра̑сти пло́ти моеѧ̀ ѹ҆мертви́въ твои́мъ (л. р҃є ѡ҆б.) крⷭ҇то́мъ, бж҃е́ственнꙋю сподо́би стрⷭ҇ть ви́дѣти, посто́мъ бл҃гоꙋгожда́юща сла́вѣ твое́й, да прiимꙋ̀ бога́тнѡ ве́лiю млⷭ҇ть.

Сла́ва, то́йже:

И҆ ны́нѣ, крⷭ҇тобг҃оро́диченъ, гла́съ то́йже. Подо́бенъ: Млⷭ҇рдiѧ сꙋ́щи:

Дв҃а и҆ мт҃и твоѧ̀ хрⷭ҇тѐ, на дре́вѣ зрѧ́щи тѧ̀ ме́ртва просте́рта, пла́чꙋщи го́рькѡ, сн҃е мо́й, глаго́лаше, что̀ стра́шное сiѐ та́инство, всѣ̑мъ да́рꙋѧй живо́тъ вѣ́чный, во́лею на крⷭ҇тѣ̀ ка́кѡ ѹ҆мира́еши, сме́ртiю поно́сною;

По г҃-мъ стiхосло́вiи сѣда́ленъ, гла́съ в҃: Подо́бенъ: Животворѧ́щiй:

Свѣтотво́рное вре́мѧ, є҆го́же ны́нѣ ѡ҆свѧти́лъ є҆сѝ и҆ дарова́лъ є҆сѝ на́мъ воздержа́нiѧ гдⷭ҇и, ты̀ сподо́би на́съ во ѹ҆миле́нiи всѣ́хъ чи́стѣ прейтѝ ми́рствꙋющихъ, крⷭ҇та̀ крѣ́постiю, є҆ди́не чл҃вѣколю́бче.

Сла́ва, то́йже:

И҆ ны́нѣ, крⷭ҇тобг҃оро́диченъ, гла́съ то́йже. Подо́бенъ: Млⷭ҇рдiѧ двє́ри:

Чⷭ҇тны́мъ крⷭ҇то́мъ сн҃а твоегѡ̀ сохранѧ́еми влⷣчце чⷭ҇таѧ бцⷣе, всѧ́кiй прило́гъ бори́телѧ всѝ ѹ҆до́бнѡ низлага́емъ. тѣ́мже тѧ̀ по до́лгꙋ ѹ҆бл҃жа́емъ, ꙗ҆́кѡ мт҃рь свѣ́та, є҆ди́нꙋ наде́ждꙋ дꙋ́шъ на́шихъ.

Та́же чте́нiе въ лаѵсаи́цѣ. ѱало́мъ н҃.

Канѡ́нъ въ мине́и. И҆ трипѣ́снецъ, гла́съ в҃.

Пѣ́снь г҃.

I҆рмо́съ: Процвѣла̀ є҆́сть пꙋсты́нѧ:

Распне́мъ ѹ҆́ды воздержа́нiемъ, трезви́мсѧ въ мл҃твахъ, ꙗ҆́коже пи́сано є҆́сть, и҆ по слѣ́дꙋ жи́тельствꙋимъ пострада́вшагѡ, и҆ стра̑сти ѹ҆мертви́вшагѡ.

И҆зблева́вше го́рькiй грѣ́хъ, потщи́мсѧ во́лею же́лчь вкꙋси́вшемꙋ ѹ҆годи́ти хрⷭ҇тꙋ̀, крⷭ҇то́мъ низложи́вшꙋ sлонача́льника. (л. р҃s)

Ѻ҆бы́чай взе́мъ грѣ́хъ, влече́тъ мѧ̀ во всеконе́чнꙋю па́гꙋбꙋ: но ты́ мѧ ѿ сеѧ̀ и҆зба́ви крⷭ҇то́мъ твои́мъ, ще́дре многомлⷭ҇тиве.

Бг҃оро́диченъ: Влады́чествꙋющаѧ всѣ́ми тва́рьми влⷣчце, ꙗ҆́кѡ влⷣкꙋ ро́ждши, рабо́ты мѧ̀ свободѝ льсти́вагѡ, и҆ є҆ди́нагѡ борца̀.

И҆́ный, гла́съ то́йже. I҆рмо́съ: Ѹ҆твердѝ на́съ:

Дре́во крⷭ҇тное воздержа́нiе мíрꙋ процвѣтѐ, є҆́же любо́вiю ѡ҆блобыза́вше, наслади́мсѧ всепло́дiѧ бж҃е́ственныхъ за́повѣдей хрⷭ҇то́выхъ.

Воздержа́нiе страсте́й и҆ ны́нѣ носѧ́ще, пло́ть распне́мъ гдⷭ҇ви, и҆ ме́ртвенно тоѧ̀ мꙋдрова́нiе пока́жемъ всѝ бж҃е́ственнѣй жи́зни.

Сла́ва, трⷪ҇ченъ: Трѝ ли̑ца є҆ди́нагѡ зра́ка сла́влю, ѻ҆ц҃а̀, сн҃а, и҆ дх҃а, є҆ди́нꙋ держа́вꙋ бж҃ества̀, црⷭ҇тво всѣ́хъ, и҆ свѣ́тлость.

Бг҃оро́диченъ: Ржⷭ҇тво̀ твоѐ, чⷭ҇таѧ, стра́шно бы́сть: бг҃ъ бо є҆́сть вочл҃вѣ́чивыйсѧ, безнача́льнѡ и҆зꙿ ѻ҆ц҃а̀ роди́выйсѧ, и҆ и҆зꙿ тебѐ напослѣ́докъ кромѣ̀ мꙋ́жа ро́ждьсѧ.

Сла́ва тебѣ̀ бж҃е на́шъ, сла́ва тебѣ̀.

Распѧ́тiе пою̀ и҆ прободе́нiе бж҃е́ственныхъ ре́бръ твои́хъ, и҆зꙿ ни́хже питiѐ безсме́ртное че́рплю всегда̀ хрⷭ҇тѐ, и҆ ѡ҆свѧща́юсѧ.

I҆рмо́съ: Ѹ҆твердѝ на́съ въ тебѣ̀ гдⷭ҇и, дре́вомъ ѹ҆мерщве́й грѣ́хъ, и҆ стра́хъ тво́й всадѝ въ сердца̀ на́съ пою́щихъ тѧ̀.

Пѣ́снь и҃.

I҆рмо́съ: Пе́щь и҆ногда̀ ѻ҆́гненнаѧ въ вавѷлѡ́нѣ:

Пе́щь страсте́й распалѧ́етъ дꙋ́шꙋ мою̀, но росо́ю млⷭ҇ти твоеѧ̀ сiю̀ ѹ҆вѧдѝ, и҆сточи́вый безстра́стiѧ то́ки и҆зꙿ нетлѣ́нныхъ твои́хъ ре́бръ, распина́емь бл҃годѣ́телю мно́гагѡ ра́ди снизхожде́нiѧ. (л. р҃s ѡ҆б.)

Возне́слъ є҆си́ ны па́дшыѧ въ sло́бꙋ на крⷭ҇тѣ̀ твои́мъ вознесе́нiемъ хрⷭ҇тѐ: тѣ́мже попо́лзшасѧ въ про́пасть грѣха̀, возведѝ, и҆ ѹ҆тверди́ мѧ на ка́мени сп҃се́нiѧ, ꙗ҆́кѡ да сла́влю держа́вꙋ твою̀.

Копiе́мъ твои́мъ хрⷭ҇тѐ, страсте́й гное́нiе ѡ҆чи́стивъ ѿ се́рдца моегѡ̀, всего́ мѧ и҆сцѣлѝ, є҆го́же sмíй ѹ҆ѧзвѝ зꙋбы̀ ꙗ҆дови́тыми, и҆ да́ждь мѝ непоколеби́мѡ къ бж҃е́ствєннымъ стезѧ́мъ ходи́ти.

Бг҃оро́диченъ: Тебѐ свѣ́тлꙋю свѣщꙋ̀, и҆ свѣ́щникъ, въ не́йже ѻ҆́гнь бж҃ества̀ все́льсѧ, просвѣтѝ нощно́ю ѡ҆держи́мыхъ тле́ю, нескве́рнаѧ: чти́мъ всѝ бл҃гословѧ́ще, бл҃гослове́ннаѧ ржⷭ҇тво̀ твоѐ.

И҆́ный. I҆рмо́съ: Въ кꙋпинѣ̀ мѡѷсе́ю:

Посредѣ̀ разбѡ́йникъ распѧ́таго на дре́ве, и҆ копiе́мъ прободе́наго въ животѡ́чнаѧ рє́бра, по́йте, бл҃гослови́те, и҆ превозноси́те во всѧ̑ вѣ́ки.

Сꙋдѧ́й все́й землѝ, сꙋди́щꙋ предста́лъ є҆сѝ, заꙋше́нъ бы́лъ є҆сѝ, и҆ порꙋ́ганъ, на крⷭ҇тѣ̀ повѣ́шенъ бы́лъ є҆сѝ, ѿ тли́ мѧ премѣнѧ́ѧ дре́внѧгѡ грѣха̀ во всѧ̑ вѣ́ки.

Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.

Трⷪ҇ченъ: Бж҃ество̀ є҆ди́но трⷪ҇ца, нераздѣ́льное є҆стество̀, раздѣ́льное же ли́цы, непоколеби́маѧ держа́во, ѻ҆́ч҃е, сн҃е, и҆ дш҃е, тебѐ пѣсносло́вимъ во всѧ̑ вѣ́ки.

Бг҃оро́диченъ: Бг҃ороди́тельнице чⷭ҇таѧ, нбⷭ҇наѧ врата̀, сп҃си́тельнаѧ две́ре всѣ́хъ хрⷭ҇тiа́нъ молє́нiѧ прiимѝ, бл҃жа́щихъ тѧ̀ во всѧ̑ вѣ́ки.

Сла́ва тебѣ̀ бж҃е на́шъ, сла́ва тебѣ̀.

Крⷭ҇те хрⷭ҇то́въ, разбо́йника наста́вивый къ вѣ́рѣ, и҆ менѐ къ тече́нiю бл҃госи́льнѡ посто́мъ сподо́би предвари́ти на поклоне́нiе твоѐ, и҆ ѡ҆животвори́тисѧ. (л. р҃з)

Хва́лимъ, бл҃гослови́мъ, покланѧ́емсѧ гдⷭ҇ви, пою́ще и҆ превозносѧ́ще во всѧ̑ вѣ́ки.

I҆рмо́съ: Въ кꙋпинѣ̀ мѡѷсе́ю дв҃ы чꙋ́до, на сiна́йстѣй горѣ̀, проѡбрази́вшаго и҆ногда̀, по́йте, бл҃гослови́те, и҆ превозноси́те во всѧ̑ вѣ́ки.

Пѣ́снь ѳ҃.

I҆рмо́съ: Безнача́льна роди́телѧ:

Со́лнца свѣтлѣ́е по́стъ возсiѧ́вый многосвѣ́тлаѧ бл҃года́ть, бл҃говѣствꙋ́етъ всѣ̑мъ крⷭ҇тныѧ лꙋчѝ, и҆ зари̑ честны́ѧ стра́сти, и҆ воскрⷭ҇нiѧ де́нь сп҃си́тельный.

Чистотꙋ̀ возлю́бимъ, блꙋда̀ ѿбѣжи́мъ, чрє́сла цѣломꙋ́дрiемъ препоѧ́шимъ: ꙗ҆́кѡ да чи́сти ꙗ҆ви́мсѧ чⷭ҇томꙋ, и҆ є҆ди́номꙋ ѿ всѣ́хъ и҆́щꙋщемꙋ чистоты̀, сп҃сꙋ дꙋ́шъ на́шихъ.

Хрⷭ҇тѐ, стра́хꙋ твоемꙋ̀ пригвоздѝ плѡ́ти моѧ̑, крⷭ҇тꙋ̀ пригвозди́вый грѣ́хъ а҆да́мовъ, разрѣшѝ sѡ́лъ мои́хъ соꙋ́зы лꙋка́вагѡ сокрꙋшѝ стрѣ́лы, копiе́мъ твои́мъ влⷣко, и҆ сегѡ̀ вре́да и҆зба́ви мѧ̀.

Бг҃оро́диченъ: Сꙋдiю̀ првⷣнѣйшаго и҆ є҆ди́наго бл҃гоꙋвѣ́тливаго ро́ждшаѧ дв҃о хрⷭ҇та̀ гдⷭ҇а, и҆зба́ви мѧ̀ сꙋда̀ ѻ҆трокови́це, и҆ ѻ҆гнѧ̀ и҆ мꙋче́нiѧ, ꙗ҆̀же мѝ и҆схода́таи грѣха̀ наслажде́нiе.

И҆́ный. I҆рмо́съ: Чⷭ҇тꙋю и҆ пречⷭ҇тꙋю:

Ѽ бл҃гоꙋтро́бiѧ твоегѡ̀! ꙗ҆́кѡ крⷭ҇тъ претерпѣ́лъ є҆сѝ, гво́здiе и҆ копiѐ гдⷭ҇и, менѐ ра́ди ѡ҆сꙋжде́ннагѡ тле́ю: тѣ́мже пою́ тѧ хрⷭ҇тѐ.

Крⷭ҇тꙋ̀, тро́сти, гво́здiємъ и҆ копiю̀, жи́знєннымъ твои̑мъ стрⷭ҇тє́мъ, всѝ лю́дiе покланѧ́ющесѧ пѣ́сньми хрⷭ҇тѐ пое́мъ тѧ̀.

Сла́ва, трⷪ҇ченъ: Е҆ди́нице трiѷпоста́снаѧ трⷪ҇це є҆ди́нственнаѧ, гдⷭ҇онача́льнаѧ! є҆стество̀ равносла́вное, ѻ҆́ч҃е, сн҃е, и҆ бж҃е́ственный дш҃е, сп҃сѝ всѣ́хъ на́съ. (л. р҃з ѡ҆б.)

Бг҃оро́диченъ: Ра́дꙋйсѧ ѡ҆чисти́лище мíрꙋ бцⷣе, въ не́же прибѣ́гше всѝ грѣ́шнiи, къ бг҃ꙋ примирє́нiѧ при́снѡ ѡ҆брѣта́емъ.

Сла́ва тебѣ̀ бж҃е на́шъ, сла́ва тебѣ̀.

Крⷭ҇то́мъ твои́мъ гдⷭ҇и, и҆ менѐ ѹ҆крѣпи́въ, постѡ́въ мнѣ̀ да́рꙋй бл҃гíй бл҃гомо́щнѡ сконча́ти ѡ҆бхожде́нiе.

I҆рмо́съ: Чⷭ҇тꙋю и҆ пречⷭ҇тꙋю мт҃рь и҆ дв҃ꙋ, пѣ́сньми пѣ́сней всѝ вѣ́рнiи бл҃гоче́стнѡ ꙗ҆́кѡ бцⷣꙋ велича́емъ.

Свѣти́ленъ.

На стiхо́внѣ самогла́сенъ два́жды. Гла́съ и҃:

Посто́мъ, помышле́нiй стра̑сти, прiиди́те порабо́тимъ, дх҃о́вными себѐ кри́лы покры́вше: да вра́жiю дви́жимꙋю бꙋ́рю ле́гцѣ преше́дше, досто́йни бꙋ́демъ крⷭ҇тнагѡ поклоне́нiѧ, ѡ҆ мíрѣ закла́ннагѡ во́лею сн҃а бж҃iѧ: и҆ дх҃о́внѡ пра́зднꙋимъ и҆зꙿ ме́ртвыхъ сп҃сово воскрⷭ҇нiе, на го́рꙋ взе́мшесѧ, со ѹ҆ч҃нкѝ просла́вимъ, вла́сть прiи́мшаго всю̀, сн҃а ѿ ѻ҆ц҃а̀, чл҃вѣколю́бца.

Мч҃нченъ: Мч҃нцы хрⷭ҇тѡ́вы непобѣди́мiи, побѣди́вше пре́лесть си́лою крⷭ҇тною, воспрiѧ́сте бл҃года́ть вѣ́чныѧ жи́зни, мꙋчи́телей преще́нiѧ не ѹ҆боѧ́стесѧ, мꙋ́ками ѹ҆ранѧ́еми веселите́сѧ: и҆ ны́нѣ крѡ́ви ва́шѧ, бы́ша и҆сцѣле́нiѧ дꙋ́шъ на́шихъ: моли́те сп҃сти́сѧ дꙋша́мъ на́шымъ.

Сла́ва, и҆ ны́нѣ, крⷭ҇тобг҃оро́диченъ, гла́съ то́йже: Что̀ зри́мое видѣ́нiе, є҆́же мои́ми ѻ҆чесы̀ зри́тсѧ, ѽ влⷣко; содержа́й всю̀ тва́рь, на дре́во вознесе́нъ є҆сѝ, и҆ ѹ҆мерщвле́нъ всѣ̑мъ да́рꙋѧй живо́тъ: бцⷣа пла́чꙋщи глаго́лаше, є҆гда̀ зрѧ́ше на крⷭ҇тѣ̀ всечⷭ҇таѧ, и҆зꙿ неѧ̀ неизрече́ннѡ возсiѧ́вшаго бг҃а и҆ чл҃вѣ́ка.

И҆ ча́съ а҃-й, со стiхосло́вiемъ и҆ ѻ҆бы́чными покло́ны: и҆ ѿпꙋ́стъ. (л. р҃и)

На s҃-мъ часѣ̀ тропа́рь прⷪ҇ро́чества, гла́съ д҃:

Вѣ́си созда́нiе на́ше, вѣ́си не́мощь на́шꙋ чл҃вѣколю́бче: согрѣши́хомъ, но не ѿстꙋпи́хомъ ѿ тебѐ бж҃е, нижѐ воздѣ́хомъ рꙋ́ки на́шѧ къ бо́гꙋ чꙋжде́мꙋ, пощадѝ на́съ твое́ю бл҃гостiю бл҃гоꙋтро́бне.

И҆ повторѧ́емъ то́йже.

Та́же прокíменъ, ѱало́мъ ѳ҃, гла́съ д҃: И҆сповѣ́мсѧ тебѣ̀ гдⷭ҇и, всѣ́мъ се́рдцемъ мои́мъ. Стíхъ: Возвеселю́сѧ и҆ возра́дꙋюсѧ ѡ҆ тебѣ̀.

Прⷪ҇ро́чества и҆са́iина чте́нiе. [Глава̀ в҃, ст. г҃- а҃_i.]

Та́кѡ глаго́летъ гдⷭ҇ь: ѿ сiѡ́на и҆зы́детъ зако́нъ, и҆ сло́во гдⷭ҇не и҆зꙿ i҆ерⷭ҇ли́ма. И҆ сꙋди́ти бꙋ́детъ посредѣ̀ ꙗ҆зы̑къ, и҆ и҆зꙿѡбличи́тъ лю́ди мнѡ́ги: и҆ раскꙋю́тъ мечѝ своѧ̑ на ѻ҆ра̑ла, и҆ кѡ́пiѧ своѧ̑ на серпы̀, и҆ не во́зметъ ꙗ҆зы́къ на ꙗ҆зы́къ меча̀, и҆ не навы́кнꙋтъ ктомꙋ̀ ра́товатисѧ. И҆ ны́нѣ до́ме i҆а́кѡвль, прiиди́те, по́йдемъ свѣ́томъ гдⷭ҇нимъ. Ѡ҆ста́ви бо лю́ди своѧ̑ до́мъ i҆а́кѡвль: занѐ ꙗ҆́коже и҆зꙿ нача́ла напо́лнисѧ страна̀ и҆́хъ волхвова́нiй, ꙗ҆́коже и҆ноплеме́нникѡвъ, и҆ ча̑да мнѡ́га и҆ноплемє́ннича роди́шасѧ и҆́мъ. Напо́лнисѧ бо страна̀ и҆́хъ сребра̀ и҆ зла́та, и҆ не бѧ́ше числа̀ сокро́вищъ и҆́хъ: и҆ напо́лнисѧ землѧ̀ и҆́хъ ко́ней, и҆ не бѧ́ше числа̀ колесни́цъ и҆́хъ. И҆ напо́лнисѧ землѧ̀ ме́рзостей дѣ́лъ рꙋ́къ и҆́хъ, и҆ поклони́шасѧ тѣ̑мъ, ꙗ҆̀же сотвори́ша персты̀ и҆́хъ: И҆ преклони́сѧ человѣ́къ, и҆ смири́сѧ мꙋ́жъ, и҆ не претерплю̀ и҆̀мъ. И҆ ны́нѣ вни́дите въ ка́мєнiѧ, и҆ скры́йтесѧ въ зе́млю ѿ лица̀ стра́ха гдⷭ҇нѧ, и҆ ѿ сла́вы крѣ́пости є҆гѡ̀, є҆гда̀ воста́нетъ сокрꙋши́ти зе́млю. Ѻ҆́чи бо гдⷭ҇ни высо́цы, человѣ́къ же смире́нъ: и҆ смири́тсѧ высота̀ человѣ́ческаѧ, и҆ вознесе́тсѧ гдⷭ҇ь є҆ди́нъ въ де́нь ѻ҆́ный. (л. р҃и ѡ҆б.)

Прокíменъ, ѱало́мъ i҃. Гла́съ s҃: Првⷣнъ гдⷭ҇ь, и҆ пра̑вды возлюбѝ, правоты̑ ви́дѣ лицѐ є҆гѡ̀. Стíхъ: На гдⷭ҇а ѹ҆пова́хъ, ка́кѡ рече́те дꙋшѝ мое́й;

И҆ про́чее послѣ́дованiе часѡ́въ, ꙗ҆́кѡ предꙿꙋчини́сѧ, и҆ ѿпꙋ́стъ.

Въ сре́дꙋ пе́рвыѧ седми́цы ве́чера,

є҆гда̀ быва́етъ преждеѡсщ҃е́ннаѧ, твори́тъ сщ҃е́нникъ на є҆ди́номъ ко́емждо а҆нтiфѡ́нѣ стiхосло́вiѧ ма́лꙋю є҆ктенiю̀. На Гдⷭ҇и воззва́хъ, поста́вимъ стiхѡ́въ _i҃. Ѿ И҆зведѝ и҆зꙿ темни́цы дꙋ́шꙋ мою̀: На гла́съ самогла́сна днѐ, повторѧ́юще то́йжде. Та́же мч҃нченъ въ то́йже гла́съ: та́же г҃ подо́бны трiѡ́ди: и҆ г҃ мине́и, повторѧ́юще є҆ди́нъ. Самогла́сенъ днѐ.

Гла́съ и҃: Постѧ́щесѧ бра́тiе тѣле́снѣ, пости́мсѧ и҆ дх҃о́внѣ: разрѣши́мъ всѧ́кiй сою́зъ непра́вды: расто́ргнемъ стропѡ́тнаѧ нꙋ́ждныхъ и҆змѣне́нiй. всѧ́кое списа́нiе непра́ведное раздере́мъ, дади́мъ а҆́лчꙋщымъ хлѣ́бъ и҆ ни́щыѧ безкрѡ́вныѧ введе́мъ въ до́мы: да прiи́мемъ ѿ хрⷭ҇та̀ бг҃а ве́лiю млⷭ҇ть. [Два́жды.]

Та́же мч҃нченъ: А҆́ще ка́ѧ добродѣ́тель; и҆ а҆́ще ка́ѧ похвала̀ подоба́етъ ст҃ы̑мъ; мечє́мъ бо преклони́ша вы̑и, тебѐ ра́ди прекло́ншагѡ нб҃са̀ и҆ соше́дшагѡ: и҆злiѧ́ша крѡ́ви своѧ̑, тебѐ ра́ди и҆стощи́вшагѡ себѐ, и҆ зра́къ ра́бiй прiи́мша: смири́шасѧ да́же до сме́рти, нищетꙋ̀ твою̀ подража́юще и҆́хже мл҃твами, по мно́жествꙋ щедро́тъ твои́хъ, бж҃е поми́лꙋй на́съ. (л. р҃ѳ)

Та́же господи́на i҆ѡ́сифа, гла́съ в҃.

Подо́бенъ: Ꙗ҆́кѡ ꙗ҆ви́сѧ:

Свѣтолꙋ̑чныѧ ва́съ ꙗ҆́кѡ мѡ́лнiи, въ ве́сь мíръ i҆и҃съ, мы́сленное вои́стиннꙋ со́лнце посла́въ, ѿгна́лъ є҆́сть свѣтлостьмѝ ва́шеѧ бж҃е́ственныѧ про́повѣди пре́лести тьмꙋ̀, бг҃ови́дцы а҆пⷭ҇ли, и҆ просвѣтѝ во мра́цѣ невѣ́дѣнiѧ держи̑мыѧ лю́тѣ. є҆го́же ѹ҆̀бо моли́те, низпосла́ти и҆ на́мъ просвѣще́нiе и҆ ве́лiю млⷭ҇ть.

Дрꙋгíй тогѡ́же. Подо́бенъ:

Добродѣ́тельми и҆лiа̀ возше́дъ на колесни́цꙋ бж҃е́ственнꙋю, посто́мъ просвѣти́всѧ, возноша́шесѧ на высотꙋ̀ нбⷭ҇нꙋю: семꙋ̀ поревнꙋ́й смире́ннаѧ дꙋшѐ моѧ̀, и҆ пости́сѧ ѿ всѧ́кiѧ sло́бы, и҆ за́висти, и҆ сва́ра и҆ сла́дости текꙋ́щiѧ и҆ сла́стныѧ: ꙗ҆́кѡ да болѣ́зни лю́тыѧ и҆збѣ́гнеши, вѣ́чнꙋющiѧ гее́нны, вопiю́щи хрⷭ҇тꙋ̀: гдⷭ҇и, сла́ва тебѣ̀.

Дрꙋгíй господи́на ѳео́дѡра, гла́съ є҃:

Подо́бенъ: Прпⷣбне ѻ҆́тче:

А҆пⷭ҇ли бж҃е́ственнiи, мíрꙋ теплѣ́йшiи мл҃твенницы, и҆ правосла̑внымъ защити́телiе, и҆мꙋ́ще дерзнове́нiѧ держа́вꙋ ко хрⷭ҇тꙋ̀ бг҃ꙋ на́шемꙋ, ѡ҆ на́съ моли́тесѧ, мо́лимъ вы̀ всечестнíи, да постѡ́въ бл҃го́е вре́мѧ свѣ́тлѡ сотвори́мъ, и҆ є҆диносꙋ́щныѧ трⷪ҇цы бл҃года́ть прiи́мемъ: великопроповѣ́дницы сла́внiи, моли́тесѧ ѡ҆ дꙋша́хъ на́шихъ.

И҆ мине́и д҃. Сла́ва, и҆ ны́нѣ, бг҃оро́диченъ. И҆ быва́етъ вхо́дъ съ кади́льницею, безꙿ є҆ѵⷢ҇лiа. [є҆гда́ же и҆́мать чести́сѧ є҆ѵⷢ҇лiе, тогда̀ и҆ со є҆ѵⷢ҇лiемъ.] Свѣ́те ти́хiй:

Прокíменъ, ѱало́мъ а҃_i, гла́съ є҃: Ты̀ гдⷭ҇и сохрани́ши ны̀, и҆ соблюде́ши ны̀ ѿ ро́да сегѡ̀ и҆ во вѣ́къ. Стíхъ: Сп҃си́ мѧ гдⷭ҇и, ꙗ҆́кѡ ѡ҆скꙋдѣ̀ прпⷣбный. (л. р҃ѳ ѡ҆б.)

Бытiѧ̀ чте́нiе. [Глава̀ а҃, к҃д-л҃а. Глава̀ в҃, а҃- г҃.]

Речѐ бг҃ъ: да и҆зведе́тъ землѧ̀ дꙋ́шꙋ жи́вꙋ по ро́дꙋ, четверонѡ́гаѧ и҆ га́ды, и҆ sвѣ́ри землѝ по ро́дꙋ: и҆ бы́сть та́кѡ. И҆ сотворѝ бг҃ъ sвѣ́ри землѝ по ро́дꙋ, и҆ скоты̀ по ро́дꙋ и҆́хъ: и҆ всѧ̑ га́ды землѝ по ро́дꙋ и҆́хъ: и҆ ви́дѣ бг҃ъ, ꙗ҆́кѡ дѡбра̀. И҆ речѐ бг҃ъ: сотвори́мъ человѣ́ка по ѡ҆́бразꙋ на́шемꙋ и҆ по подо́бiю: и҆ да ѡ҆блада́етъ ры́бами морски́ми, и҆ пти́цами нбⷭ҇ными, [и҆ sвѣрьмѝ,] и҆ скота́ми, и҆ все́ю земле́ю, и҆ всѣ́ми га́ды пресмыка́ющимисѧ по землѝ. И҆ сотворѝ бг҃ъ человѣ́ка, по ѡ҆́бразꙋ бж҃iю сотворѝ є҆го̀: мꙋ́жа и҆ женꙋ̀ сотворѝ и҆́хъ. И҆ бл҃гословѝ и҆́хъ бг҃ъ глаго́лѧ: расти́тесѧ и҆ мно́житесѧ, и҆ напо́лните зе́млю, и҆ госпо́дствꙋйте є҆́ю, и҆ ѡ҆блада́йте ры́бами морски́ми, [и҆ sвѣрьмѝ,] и҆ пти́цами нбⷭ҇ными, и҆ всѣ́ми скота́ми, и҆ все́ю земле́ю, и҆ всѣ́ми га́дами пресмыка́ющимисѧ по землѝ. И҆ речѐ бг҃ъ: сѐ да́хъ ва́мъ всѧ́кꙋю травꙋ̀ сѣ́меннꙋю, сѣ́ющꙋю сѣ́мѧ, є҆́же є҆́сть верхꙋ̀ землѝ всеѧ̀: и҆ всѧ́кое дре́во, є҆́же и҆́мать въ себѣ̀ пло́дъ сѣ́мене сѣ́меннагѡ, ва́мъ бꙋ́детъ въ снѣ́дь: И҆ всѣ̑мъ sвѣрє́мъ земны̑мъ, и҆ всѣ̑мъ пти́цамъ нбⷭ҇нымъ, и҆ всѧ́комꙋ га́дꙋ пресмыка́ющемꙋсѧ по землѝ, и҆́же и҆́мать въ себѣ̀ дꙋ́шꙋ живота̀, и҆ всѧ́кꙋ травꙋ̀ зеле́нꙋю въ снѣ́дь: и҆ бы́сть та́кѡ. И҆ ви́дѣ бг҃ъ всѧ̑ є҆ли̑ка сотворѝ: и҆ сѐ дѡбра̀ sѣлѡ̀. и҆ бы́сть ве́черъ, и҆ бы́сть ѹ҆́тро, де́нь шесты́й. И҆ соверши́шасѧ не́бо и҆ землѧ̀, и҆ всѐ ѹ҆краше́нiе и҆́хъ. И҆ совершѝ бг҃ъ въ де́нь шесты́й дѣла̀ своѧ̑, ꙗ҆̀же сотворѝ: и҆ почѝ въ де́нь седьмы́й ѿ всѣ́хъ дѣ́лъ свои́хъ, ꙗ҆̀же сотворѝ. И҆ бл҃гословѝ бг҃ъ де́нь седьмы́й, и҆ ѡ҆ст҃ѝ є҆го̀, ꙗ҆́кѡ въ то́й почѝ ѿ всѣ́хъ дѣ́лъ свои́хъ, ꙗ҆̀же нача́тъ бг҃ъ твори́ти. (л. р҃_i)

Прокíменъ, ѱало́мъ в҃_i, гла́съ s҃: При́зри и҆ ѹ҆слы́ши мѧ̀ гдⷭ҇и бж҃е мо́й. Стíхъ: Доко́лѣ гдⷭ҇и забꙋ́деши мѧ̀ до конца̀, доко́лѣ ѿвраща́еши лицѐ твоѐ ѿ менѐ; И҆ посе́мъ возглаша́етъ дiа́конъ: Повели́те. Сщ҃е́нникъ же взе́мъ ѻ҆бѣ́ма рꙋка́ма кади́льницꙋ, и҆ свѣ́щникъ со свѣще́ю, стои́тъ предꙿ ст҃о́ю трапе́зою зрѧ̀ къ восто́кѡмъ, и҆ назна́менꙋѧ крⷭ҇тъ, глаго́летъ: Премꙋ́дрость про́сти. Та́же ѡ҆братѧ́сѧ на за́падъ къ наро́дꙋ, глаго́летъ: Свѣ́тъ хрⷭ҇то́въ просвѣща́етъ всѣ́хъ.

Чте́цъ: При́тчей чте́нiе. Дiа́конъ: Во́нмемъ. [Глава̀ в҃, ст. а҃-к҃в]

Сы́не, а҆́ще прiи́мъ глаго́лъ моеѧ̀ за́повѣди, скры́еши въ себѣ̀: Послꙋ́шаетъ премꙋ́дрости твоѐ ѹ҆́хо, и҆ приложи́ши се́рдце твоѐ къ ра́зꙋмꙋ: приложи́ши же є҆̀ въ наказа́нiе сы́нꙋ твоемꙋ̀. А҆́ще бо премꙋ́дрость призове́ши, и҆ ра́зꙋмꙋ да́си гла́съ тво́й, чꙋ́вство же взы́щеши вели́кимъ гла́сомъ: И҆ а҆́ще взы́щеши є҆ѧ̀ ꙗ҆́кѡ сребра̀, и҆ ꙗ҆́коже сокро́вища и҆спыта́еши ю҆̀: Тогда̀ ѹ҆разꙋмѣ́еши стра́хъ гдⷭ҇нь, и҆ позна́нiе бж҃iе ѡ҆брѧ́щеши. ꙗ҆́кѡ гдⷭ҇ь дае́тъ премꙋ́дрость, и҆ ѿ лица̀ є҆гѡ̀ позна́нiе и҆ ра́зꙋмъ. И҆ сокро́виществꙋетъ и҆справлѧ́ющымъ сп҃се́нiе, защища́етъ же ше́ствiе и҆́хъ, Е҆́же сохрани́ти пꙋти̑ ѡ҆правда́нiй: и҆ пꙋ́ть бл҃гоговѣ́инствꙋющихъ є҆гѡ̀ сохрани́тъ. Тогда̀ ѹ҆разꙋмѣ́еши пра́вдꙋ и҆ сꙋ́дъ, и҆ и҆спра́виши всѧ̑ стєзѝ бл҃гȋѧ. А҆́ще бо прiи́детъ премꙋ́дрость въ твою̀ мы́сль, чꙋ́вство же твое́й дꙋшѝ добро̀ бы́ти возмни́тсѧ: Совѣ́тъ до́бръ сохрани́тъ тѧ̀, помышле́нiе же прпⷣбное соблюде́тъ тѧ̀: Да и҆зба́витъ тѧ̀ ѿ пꙋтѝ sла́гѡ, и҆ ѿ мꙋ́жа глаго́люща ничто́же вѣ́рно. ѽ ѡ҆ста́вившiи пꙋти̑ пра̑выѧ, є҆́же ходи́ти въ пꙋте́хъ тьмы̀! ѽ веселѧ́щiисѧ ѡ҆ sлы́хъ, и҆ ра́дꙋющiисѧ ѡ҆ развраще́нiи sлѣ́мъ! И҆́хже стєзѝ стро́пѡтни, и҆ кри̑ва течє́нiѧ и҆́хъ: є҆́же дале́че тѧ̀ сотвори́ти ѿ пꙋтѝ пра́вагѡ, И҆ чꙋ́жда (л. р҃_i ѡ҆б.) ѿ пра́веднагѡ ра́зꙋма. сы́не, да тѧ̀ не пости́гнетъ совѣ́тъ sлы́й, Ѡ҆ставлѧ́ющiй ѹ҆че́нiе ю҆́ности, и҆ завѣ́та бж҃е́ственнагѡ забы́вшiй. Поста́ви бо при сме́рти до́мъ сво́й, и҆ при а҆́дѣ съ земны́ми дѣѧ̑нiѧ своѧ̑. Всѝ ходѧ́щiи по немꙋ̀ не возвратѧ́тсѧ, нижѐ пости́гнꙋтъ сте́зь пра́выхъ: ни бо дости́гнꙋтъ лѣ́тъ жи́зни. А҆́ще бо бы́ша ходи́ли въ стєзѝ бл҃гȋѧ, ѡ҆брѣлѝ ѹ҆́бѡ бы́ша стєзѝ пра́вы гла́дки: бла́зи бꙋ́дꙋтъ жи́тели на землѝ, неsло́бивiи же ѡ҆ста́нꙋтъ на не́й. Ꙗ҆́кѡ пра́вiи вселѧ́тсѧ на землѝ, и҆ прпⷣбнiи ѡ҆ста́нꙋтъ на не́й. Пꙋтiѐ нечести́выхъ ѿ землѝ поги́бнꙋтъ, пребеззако́ннiи же и҆зри́нꙋтсѧ ѿ неѧ̀.

И҆ по и҆сполне́нiи паремíй, глаго́летъ сщ҃е́нникъ: Ми́ръ тѝ: И҆ дiа́конъ: Премꙋ́дрость. Чте́цъ: Да и҆спра́витсѧ мл҃тва моѧ̀: Тогда̀ пра́вагѡ и҆ лѣ́вагѡ кли́росѡвъ, и҆ предстоѧ́щiй наро́дъ, ѻ҆́бѣ страны̑ во все́й це́ркви стоѧ́тъ на колѣ́нахъ молѧ́щесѧ. И҆ по пѣ́нiи чтеца̀, пе́рвый ли́къ пое́тъ то́жде: Да и҆спра́витсѧ мл҃тва моѧ̀: И҆ чте́цъ, и҆ дрꙋга́ѧ страна̀ ли́ка, и҆ предстоѧ́щiй наро́дъ, стоѧ́тъ на колѣ́нахъ, до́ндеже пропою́тъ. Та́же чте́цъ пое́тъ а҃ стíхъ: Гдⷭ҇и воззва́хъ къ тебѣ̀, ѹ҆слы́ши мѧ̀: И҆ по пропѣ́тiи стiха̀, пое́тъ вторы́й ли́къ: Да и҆спра́витсѧ мл҃тва моѧ̀: Тогда̀ чте́цъ, и҆ пе́рвый ли́къ, и҆ тоѧ̀ страны̀ предстоѧ́щiй наро́дъ, припа́даютъ на колѣ̑на. Та́же чте́цъ пое́тъ вторы́й стíхъ: Положѝ гдⷭ҇и хране́нiе: И҆ пе́рвый ли́къ па́ки пое́тъ: Да и҆спра́витсѧ мл҃тва моѧ̀: И҆ чте́цъ, и҆ вторы́й ли́къ, и҆ предстоѧ́щiй наро́дъ па́ки приклонѧ́ютъ кѡлѣ́на. И҆ па́ки чте́цъ пое́тъ тре́тiй стíхъ: Не ѹ҆клонѝ се́рдце моѐ: И҆ вторы́й ли́къ пое́тъ: Да и҆спра́витсѧ мл҃тва моѧ̀: И҆ приклонѧ́етъ кѡлѣ́на чте́цъ, и҆ пе́рвый ли́къ, и҆ наро́дъ. И҆ па́ки чте́цъ пое́тъ: Да и҆спра́витсѧ мл҃тва моѧ̀, ꙗ҆́кѡ кади́ло предꙿ тобо́ю: И҆ тогда̀ ѻ҆́ба ли̑ка, и҆ въ це́ркви предстоѧ́щiй ве́сь наро́дъ, припа́даютъ (л. ра҃_i) на кѡлѣ́на, и҆ стоѧ́тъ, до́ндеже чте́цъ пое́тъ, и҆ воста́вше допѣва́ютъ на кли́росѣ: Воздѣѧ́нiе рꙋкꙋ̀ моє́ю же́ртва вече́рнѧѧ. И҆ по и҆сполне́нiи твори́мъ покло́ны г҃.

[зрѝ] А҆́ще пра́здникъ ѡ҆брѣ́тенiѧ чⷭ҇тны́ѧ главы̀, и҆лѝ ст҃ы́хъ м҃ мч҃нкѡвъ, Тогда̀ по сконча́нiи, Да и҆спра́витсѧ мл҃тва моѧ̀: А҆́бiе ст҃ы̑мъ вратѡ́мъ ѿвє́рзстымъ, Пое́мъ прокíменъ, а҆по́столъ, а҆ллилꙋ́iа, є҆ѵⷢ҇лiе, и҆ про́чее по ѻ҆бы́чаю: Кромѣ́ же пра́здника, по Да и҆спра́витсѧ: Дiа́конъ є҆ктенiю̀, и҆ сщ҃е́нникъ мл҃твы прилѣ̑жныѧ. Мы́ же твори́мъ покло́ны г҃. И҆ про́чее быва́етъ послѣ́дованiе преждеѡсщ҃е́нныхъ, по чи́нꙋ ꙗ҆́коже въ слꙋже́бникахъ и҆зꙿѧви́сѧ.

[зрѝ] Вѣ́дати подоба́етъ: Ꙗ҆́кѡ по происхожде́нiи ст҃ы́хъ дарѡ́въ и҆сполнѧ́емꙋ, Ны́нѣ си̑лы нбⷭ҇ныѧ: Твори́мъ покло́ны г҃, непокрове́ни сꙋ́ще.

[зрѝ] Вѣ́стно же бꙋ́ди: ꙗ҆́кѡ є҆гда̀ бж҃е́ственныѧ прено́сѧтсѧ та̑йны, всѝ лю́дiе поклоне́нiе бг҃оподо́бное, и҆ пѣвцы̀ ни́цъ па́дше, хрⷭ҇тꙋ̀ бг҃ꙋ въ та́йнахъ сꙋ́щемꙋ, творѧ́тъ: поне́же соверше́ннѡ предꙿѡсщ҃е́нны сꙋ́ть.

Кiнони́къ: Вкꙋси́те и҆ ви́дите, ꙗ҆́кѡ бл҃гъ гдⷭ҇ь. А҆ллилꙋ́iа, три́жды. По ѿверзе́нiи же вра́тъ, рече́тъ дiа́конъ: Со стра́хомъ бж҃iимъ, и҆ вѣ́рою пристꙋпи́те. Мы́ же покло́нъ є҆ди́нъ: И҆ пое́мъ, Бл҃гословлю̀ гдⷭ҇а на всѧ́кое вре́мѧ, хвала̀ є҆гѡ̀ во ѹ҆стѣ́хъ мои́хъ: А҆ллилꙋ́iа, три́жды. По возглаше́нiи же ѿ i҆ере́а, Всегда̀, ны́нѣ и҆ при́снѡ: ли́къ: Да и҆спо́лнѧтсѧ ѹ҆ста̀ на̑ша: А҆ллилꙋ́iа, три́жды. По заамвѡ́нной же мл҃твѣ: Бꙋ́ди и҆́мѧ гдⷭ҇не: И҆ мета̑нiѧ трѝ. Бл҃гословлю̀ гдⷭ҇а на всѧ́кое вре́мѧ: И҆ подае́тсѧ на́мъ а҆нтíдѡръ. И҆ соверше́нный ѿпꙋ́стъ.

Сiѐ послѣ́дованiе быва́етъ во всю̀ четыредесѧ́тницꙋ, преждесщ҃е́ннѣй сꙋ́щей. А҆ и҆дѣ́же нѣ́сть преждесщ҃е́нныѧ, пою́тсѧ на вече́рни стiхи̑ры на s҃: подо́бенъ въ трiѡ́ди, и҆ въ мине́и. Сла́ва, и҆ ны́нѣ, бг҃оро́диченъ, по гла́сꙋ мине́и. На стiхо́внѣ, въ трiѡ́ди самогла́сенъ днѐ два́жды: и҆ мч҃нченъ, и҆́же є҆́сть (л. ра҃_i ѡ҆б.) на Гдⷭ҇и воззва́хъ: Сла́ва, и҆ ны́нѣ, бг҃оро́диченъ, тогѡ́же гла́са. И҆ ѻ҆бы́чное конча́нiе. Входѧ́ще же въ трапе́зꙋ, ꙗ҆ди́мъ сꙋхоѧде́нiе, пiе́мъ и҆ со́къ съ ме́домъ. Въ четверто́къ же тоѧ̀ седми́цы трапе́зы не представлѧ́емъ, но быва́емъ постѧ́щесѧ да́же до пѧтка̀: тогда́ бо ꙗ҆ди́мъ входѧ́ще въ трапе́зꙋ.

Въ сре́дꙋ а҃-ѧ седми́цы, на повече́рiи.

Нача́ло ꙗ҆́коже въ мимоше́дшихъ дне́хъ, и҆ пое́мъ настоѧ́щiй вели́кiй канѡ́нъ прпⷣбнагѡ ѻ҆тца̀ на́шегѡ а҆ндре́а кри́тскагѡ, i҆ерꙋсали́мскагѡ. Твори́мъ же на ко́емждо тропарѣ̀ мета̑нiѧ трѝ глаго́люще и҆ стíхъ: Поми́лꙋй мѧ̀ бж҃е, поми́лꙋй мѧ̀.

Пѣ́снь а҃. Гла́съ s҃. I҆рмосы̀ по два́жды: Помо́щникъ и҆ покрови́тель:

Ѿ ю҆́ности хрⷭ҇тѐ, за́пѡвѣди твоѧ̑ престꙋпи́хъ, всестра́стнѡ небрегíй, ѹ҆ны́нiемъ преидо́хъ житiѐ. тѣ́мже зовꙋ́ ти сп҃се: понѐ на коне́цъ сп҃си́ мѧ.

Пове́ржена мѧ̀ сп҃се, предꙿ враты̀ твои́ми, понѐ на ста́рость не ѿри́ни менѐ во а҆́дъ тща̀, но пре́жде конца̀, ꙗ҆́кѡ чл҃вѣколю́бецъ, да́ждь мѝ прегрѣше́нiй ѡ҆ставле́нiе.

Бога́тство моѐ сп҃се, и҆знꙋри́въ въ блꙋдѣ̀, пꙋ́стъ є҆́смь плодѡ́въ бл҃гочести́выхъ, а҆́лченъ же зовꙋ̀: ѻ҆́ч҃е щедро́тъ, предвари́въ ты́ мѧ ѹ҆ще́дри.

Въ разбо́йники впады́й а҆́зъ є҆́смь, помышле́ньми мои́ми, ве́сь ѿ ни́хъ ѹ҆ѧзви́хсѧ ны́нѣ, и҆ и҆спо́лнихсѧ ра́нъ: но са́мъ мѝ предста́въ, хрⷭ҇тѐ сп҃се и҆сцѣлѝ.

Сщ҃е́нникъ мѧ̀ предви́дѣвъ ми́мѡ и҆́де, и҆ леѵíтъ ви́дѧ въ лю́тыхъ на́га презрѣ̀: но и҆зꙿ мр҃íи возсiѧ́вый i҆и҃се, ты̀ предста́въ ѹ҆ще́дри мѧ̀.

Прпⷣбныѧ: Ты́ ми да́ждь свѣтоза́рнꙋю бл҃года́ть ѿ бж҃е́ственнагѡ свы́ше промышле́нiѧ, и҆збѣжа́ти (л. рв҃_i) страсте́й ѡ҆мраче́нiѧ, и҆ пѣ́ти ѹ҆се́рднѡ, твоегѡ̀ марíе житiѧ̀, кра̑снаѧ и҆справлє́нiѧ.

Сла́ва, трⷪ҇ченъ: Пресꙋ́щнаѧ трⷪ҇це, во є҆ди́ницѣ покланѧ́емаѧ, возмѝ бре́мѧ ѿ менѐ тѧ́жкое грѣхо́вное, и҆ ꙗ҆́кѡ бл҃гоꙋтро́бна да́ждь мѝ сле́зы ѹ҆миле́нiѧ.

Бг҃оро́диченъ: Бцⷣе, наде́жде и҆ предста́тельство тебѐ пою́щихъ, возмѝ бре́мѧ ѿ менѐ тѧ́жкое грѣхо́вное, и҆ ꙗ҆́кѡ влⷣчца чⷭ҇таѧ, ка́ющасѧ прiими́ мѧ.

Пѣ́снь в҃.

I҆рмо́съ: Вонмѝ нб҃о, и҆ возглаго́лю, и҆ воспою̀ хрⷭ҇та̀ пло́тiю прише́дшаго.

Поползо́хсѧ ꙗ҆́кѡ дв҃дъ блꙋ́днѡ, и҆ ѡ҆скверни́хсѧ: но ѡ҆мы́й и҆ менѐ сп҃се, слеза́ми.

Ни сле́зъ, нижѐ покаѧ́нiѧ и҆́мамъ, нижѐ ѹ҆миле́нiѧ: са́мъ мѝ сiѧ̑ сп҃се, ꙗ҆́кѡ бг҃ъ да́рꙋй.

Погꙋби́хъ первозда́ннꙋю добро́тꙋ и҆ бл҃голѣ́пiе моѐ, и҆ ны́нѣ лежꙋ̀ на́гъ, и҆ стыждꙋ́сѧ.

Две́рь твою̀ не затворѝ мнѣ̀ тогда̀, гдⷭ҇и, гдⷭ҇и: но ѿве́рзи мѝ сiю̀ ка́ющемꙋсѧ тебѣ̀.

Внꙋшѝ воздыха̑нiѧ дꙋшѝ моеѧ̀, и҆ ѻ҆́чiю моє́ю прiимѝ ка̑пли сп҃се, и҆ сп҃си́ мѧ.

Чл҃вѣколю́бче хотѧ́й всѣ̑мъ сп҃сти́сѧ, ты̀ воззови́ мѧ, и҆ прiимѝ ꙗ҆́кѡ бл҃гъ ка́ющагосѧ.

Бг҃оро́диченъ: Пречⷭ҇таѧ бцⷣе дв҃о, є҆ди́на всепѣ́таѧ, молѝ прилѣ́жнѡ, во є҆́же сп҃сти́сѧ на́мъ.

I҆рмо́съ: Ви́дите ви́дите, ꙗ҆́кѡ а҆́зъ є҆́смь бг҃ъ: ма́ннꙋ ѡ҆дожди́вый, и҆ во́дꙋ и҆зꙿ ка́мене и҆сточи́вый дре́вле въ пꙋсты́ни лю́демъ мои̑мъ десни́цею є҆ди́ною, и҆ крѣ́постiю мое́ю.

Ви́дите ви́дите, ꙗ҆́кѡ а҆́зъ є҆́смь бг҃ъ: внꙋша́й дꙋшѐ моѧ̀ гдⷭ҇а вопiю́ща, и҆ ѹ҆дали́сѧ пре́жнѧгѡ грѣха̀, и҆ бо́йсѧ ꙗ҆́кѡ неꙋмы́тнагѡ, и҆ ꙗ҆́кѡ сꙋдiѝ и҆ бг҃а. (л. рв҃_i ѡ҆б.)

Комꙋ̀ ѹ҆подо́биласѧ є҆сѝ многогрѣ́шнаѧ дꙋшѐ, то́кмѡ пе́рвомꙋ ка́iнꙋ, и҆ ламе́хꙋ ѻ҆́номꙋ, каменова́вшаѧ тѣ́ло sлодѣ́йствы, и҆ ѹ҆би́вшаѧ ѹ҆́мъ безслове́сными стремле́ньми.

Всѧ̑ пре́жде зако́на прете́кши, ѽ дꙋшѐ! си́ѳꙋ не ѹ҆подо́биласѧ є҆сѝ, ни є҆нѡ́са подража́ла є҆сѝ, ни є҆нѡ́ха преложе́нiемъ, ни нѡ́ѧ: но ꙗ҆ви́ласѧ є҆сѝ ѹ҆бо́га пра́ведныхъ жи́зни.

Е҆ди́на ѿве́рзла є҆сѝ хлѧ̑би гнѣ́ва, бг҃а твоегѡ̀, дꙋшѐ моѧ̀, и҆ потопи́ла є҆сѝ всю̀, ꙗ҆́коже зе́млю пло́ть, и҆ дѣѧ̑нiѧ и҆ житiѐ, и҆ пребыла̀ є҆сѝ внѣ̀ сп҃си́тельнагѡ ковче́га.

Прпⷣбныѧ: Всѣ́мъ ѹ҆се́рдiемъ и҆ любо́вiю притекла̀ є҆сѝ хрⷭ҇тꙋ̀, пе́рвый грѣха̀ пꙋ́ть ѿвра́щши, и҆ въ пꙋсты́нѧхъ непроходи́мыхъ пита́ющисѧ, и҆ тогѡ̀ чи́стѣ соверша́ющи бж҃е́ствєнныѧ за́пѡвѣди.

Сла́ва, трⷪ҇ченъ: Безнача́льнаѧ, несозда́ннаѧ трⷪ҇це, нераздѣ́льнаѧ є҆ди́нице, ка́ющасѧ мѧ̀ прiимѝ, согрѣши́вша сп҃сѝ, твоѐ є҆́смь созда́нiе, не пре́зри: но пощадѝ и҆ и҆зба́ви ѻ҆́гненнагѡ мѧ̀ ѡ҆сꙋжде́нiѧ.

Бг҃оро́диченъ: Пречⷭ҇таѧ влⷣчце, бг҃ороди́тельнице, наде́ждо къ тебѣ̀ притека́ющихъ, и҆ приста́нище сꙋ́щихъ въ бꙋ́ри, млⷭ҇тиваго и҆ созда́телѧ и҆ сн҃а твоего̀ ѹ҆ми́лостиви и҆ мнѣ̀ мл҃твами твои́ми.

Пѣ́снь г҃.

I҆рмо́съ: Ѹ҆твердѝ гдⷭ҇и на ка́мени:

Бл҃гослове́нiѧ си́мова не наслѣ́довала є҆сѝ дꙋшѐ ѻ҆каѧ́ннаѧ: ни простра́нное ѡ҆держа́нiе, ꙗ҆́коже i҆а́феѳъ и҆мѣ́ла є҆сѝ на землѝ ѡ҆ставле́нiѧ.

Ѿ землѝ харра́нъ, и҆зы́ди ѿ грѣха̀ дꙋшѐ моѧ̀, грѧдѝ въ зе́млю точа́щꙋю присноживо́тное нетлѣ́нiе, є҆́же а҆враа́мъ наслѣ́дствова. (л. рг҃_i)

А҆враа́ма слы́шала є҆сѝ дꙋшѐ моѧ̀, дре́вле ѡ҆ста́вльша зе́млю ѻ҆те́чества, и҆ бы́вша прише́льца, сегѡ̀ произволе́нiю подража́й.

Ѹ҆ дꙋ́ба мамврíйскагѡ ѹ҆чреди́въ патрiа́рхъ а҆́гг҃лы, наслѣ́дствова по ста́рости ѡ҆бѣтова́нiѧ лови́твꙋ.

I҆саа́ка ѻ҆каѧ́ннаѧ дꙋшѐ моѧ̀, разꙋмѣ́вши но́вꙋю же́ртвꙋ, та́йнѡ всесожже́ннꙋю гдⷭ҇ви, подража́й є҆гѡ̀ произволе́нiю.

I҆сма́ила слы́шала є҆сѝ, трезви́сѧ дꙋшѐ моѧ̀, и҆згна́на ꙗ҆́кѡ рабы́нино ѿрожде́нiе, ви́ждь, да не ка́кѡ подо́бно что̀ постра́ждеши ласкосе́рдствꙋющи.

Прпⷣбнаѧ ма́ти марíе, молѝ бг҃а ѡ҆ на́съ.

Содержи́мь є҆́смь бꙋ́рею, и҆ треволне́нiемъ согрѣше́нiй, но сама́ мѧ ма́ти ны́нѣ сп҃сѝ, и҆ къ приста́нищꙋ бж҃е́ственнагѡ покаѧ́нiѧ возведѝ.

Марíи: Ра́бское моле́нiе и҆ ны́нѣ прпⷣбнаѧ прине́сши ко бл҃гоꙋтро́бнѣй мл҃твами твои́ми бцⷣѣ, ѿве́рзи мѝ бж҃е́ствєнныѧ вхо́ды.

Сла́ва, трⷪ҇ченъ: Трⷪ҇це про́стаѧ, несозда́ннаѧ, безнача́льное є҆стество̀, въ трⷪ҇цѣ пѣва́емаѧ ѵ҆поста́сей, сп҃си́ ны вѣ́рою покланѧ́ющыѧсѧ держа́вѣ твое́й.

Бг҃оро́диченъ: Ѿ ѻ҆ц҃а̀ безлѣ́тна сн҃а, въ лѣ́то бг҃ороди́тельнице неискꙋсомꙋ́жнѡ родила̀ є҆сѝ, стра́нное чꙋ́до, пребы́вши дв҃а доѧ́щи.

Пѣ́снь д҃.

I҆рмо́съ: Ѹ҆слы́ша прⷪ҇ро́къ:

Тѣ́ло ѡ҆скверни́сѧ, дꙋ́хъ ѡ҆калѧ́сѧ, ве́сь ѡ҆стрꙋпи́хсѧ: но ꙗ҆́кѡ вра́чь хрⷭ҇тѐ, ѻ҆боѧ̑ покаѧ́нiемъ мои́мъ ѹ҆врачꙋ́й, ѡ҆мы́й, ѡ҆чи́сти, покажѝ сп҃се мо́й, па́че снѣ́га чистѣ́йша.

Тѣ́ло твоѐ и҆ кро́вь распина́емый ѡ҆ всѣ́хъ положи́лъ є҆сѝ сло́ве: тѣ́ло ѹ҆́бѡ, да мѧ̀ ѡ҆бнови́ши: кро́вь, да (л. рг҃_i ѡ҆б.) ѡ҆мы́еши мѧ̀: дꙋ́хъ же пре́далъ є҆сѝ, да мѧ̀ приведе́ши хрⷭ҇тѐ, твоемꙋ̀ роди́телю.

Содѣ́лалъ є҆сѝ сп҃се́нiе посредѣ̀ землѝ ще́дре, да сп҃се́мсѧ. во́лею на дре́вѣ распѧ́лсѧ є҆сѝ. є҆де́мъ затворе́нный ѿве́рзесѧ, го́рнѧѧ и҆ до́льнѧѧ тва́рь, ꙗ҆зы́цы всѝ сп҃се́ни покланѧ́ютсѧ тебѣ̀.

Да бꙋ́детъ мѝ кꙋпѣ́ль, кро́вь и҆зꙿ ре́бръ твои́хъ, вкꙋ́пѣ и҆ питiѐ, и҆сточи́вшее во́дꙋ ѡ҆ставле́нiѧ, да ѻ҆бою́дꙋ ѡ҆чища́юсѧ, помазꙋ́ѧсѧ и҆ пiѧ̀: ꙗ҆́кѡ пома́занiе и҆ питiѐ сло́ве, животѡ́чнаѧ твоѧ̑ словеса̀.

Ча́шꙋ цр҃ковь стѧжа̀, рє́бра твоѧ̑ живонѡ́снаѧ, и҆зꙿ ни́хже сꙋгꙋ̑быѧ на́мъ и҆сточѝ то́ки, ѡ҆ставле́нiѧ и҆ ра́зꙋма, во ѡ҆́бразъ дре́внѧгѡ и҆ но́вагѡ двои́хъ вкꙋ́пѣ завѣ́тѡвъ, сп҃се на́шъ.

На́гъ є҆́смь черто́га, на́гъ є҆́смь и҆ бра́ка, кꙋ́пнѡ и҆ ве́чери: свѣти́льникъ ѹ҆гасѐ, ꙗ҆́кѡ безꙿеле́йный, черто́гъ заключи́сѧ мнѣ̀ спѧ́щꙋ, ве́черѧ снѣде́сѧ: а҆́зъ же по рꙋкꙋ̀ и҆ нѡ́гꙋ свѧ́занъ, во́нъ низве́рженъ є҆́смь.

Сла́ва, трⷪ҇ченъ: Нераздѣ́льное сꙋщество́мъ, несли́тное ли́цы, бг҃осло́влю тѧ̀, трⷪ҇ческое є҆ди́но бж҃ество̀, ꙗ҆́кѡ є҆диноцрⷭ҇твенное и҆ сопрⷭ҇то́льное, вопiю́ ти пѣ́снь вели́кꙋю, въ вы́шнихъ трегꙋ́бѡ пѣсносло́вимꙋю.

Бг҃оро́диченъ: И҆ ражда́еши, и҆ дѣ́вствꙋеши, и҆ пребыва́еши ѻ҆бою́дꙋ є҆стество́мъ дв҃а, рожде́йсѧ ѡ҆бновлѧ́етъ зако́ны є҆стества̀, ѹ҆тро́ба же ражда́етъ неражда́ющаѧ. бг҃ъ и҆дѣ́же хо́щетъ, побѣжда́етсѧ є҆стества̀ чи́нъ, твори́тъ бо, є҆ли̑ка хо́щетъ.

Пѣ́снь є҃.

I҆рмо́съ: Ѿ но́щи ѹ҆́тренююща:

Ꙗ҆́кѡ тѧ́жкiй нра́вомъ, фараѡ́нꙋ го́рькомꙋ бы́хъ влⷣко, (л. рд҃_i) i҆аннѝ, и҆ i҆амврѝ, дꙋше́ю и҆ тѣ́ломъ, и҆ погрꙋже́нъ ѹ҆мо́мъ: но помози́ ми.

Ка́ломъ смѣси́хсѧ ѡ҆каѧ́нный ѹ҆мо́мъ, ѡ҆мы́й мѧ̀ влⷣко, ба́нею мои́хъ сле́зъ, молю́ тѧ, пло́ти моеѧ̀ ѻ҆де́ждꙋ ѹ҆бѣли́въ ꙗ҆́кѡ снѣ́гъ.

А҆́ще и҆спыта́ю моѧ̑ дѣла̀ сп҃се, всѧ́каго человѣ́ка превозше́дша грѣха́ми себѐ зрю̀, ꙗ҆́кѡ ра́зꙋмомъ мꙋ́дрствꙋѧй согрѣши́хъ, не невѣ́дѣнiемъ.

Пощадѝ пощадѝ гдⷭ҇и, созда́нiе твоѐ, согрѣши́хъ, ѡ҆сла́би мѝ, ꙗ҆́кѡ є҆стество́мъ чⷭ҇тый са́мъ сы́й є҆ди́нъ, и҆ и҆́нъ ра́звѣ тебѐ никто́же є҆́сть кромѣ̀ скве́рны.

Менѐ ра́ди бг҃ъ сы́й, воѡбрази́лсѧ є҆сѝ въ мѧ̀, показа́лъ є҆сѝ чꙋдеса̀, и҆сцѣли́въ прокажє́нныѧ, и҆ разсла́бленнаго стѧгнꙋ́въ, кровоточи́выѧ то́къ ѹ҆ста́вилъ є҆сѝ сп҃се, прикоснове́нiемъ ри́зъ.

Прпⷣбныѧ: Стрꙋи̑ i҆ѻрда̑нскiѧ преше́дши, ѡ҆брѣла̀ є҆сѝ поко́й безболѣ́зненный, пло́ти сла́сти и҆збѣжа́вши, є҆ѧ́же и҆ на́съ и҆змѝ твои́ми мл҃твами прпⷣбнаѧ.

Сла́ва, трⷪ҇ченъ: Тѧ̀ трⷪ҇це сла́вимъ, є҆ди́наго бг҃а, ст҃ъ, ст҃ъ, ст҃ъ є҆сѝ ѻ҆́ч҃е, сн҃е, и҆ дш҃е, про́стое сꙋщество̀, є҆ди́нице при́снѡ покланѧ́емаѧ.

Бг҃оро́диченъ: И҆зꙿ тебѐ ѡ҆блече́сѧ въ моѐ смѣше́нiе, нетлѣ́ннаѧ безмꙋ́жнаѧ мт҃и дв҃о, бг҃ъ созда́вый вѣ́ки, и҆ соединѝ себѣ̀ человѣ́ческое є҆стество̀.

Пѣ́снь s҃.

I҆рмо́съ: Возопи́хъ всѣ́мъ се́рдцемъ:

Воста́ни и҆ поборѝ, ꙗ҆́кѡ i҆исꙋ́съ а҆мали́ка, плотскȋѧ стра̑сти, и҆ гаваѡнíты, лє́стныѧ по́мыслы при́снѡ побѣжда́ющи.

Преидѝ вре́мене текꙋ́щее є҆стество̀, ꙗ҆́кѡ пре́жде ковче́гъ, и҆ землѝ ѻ҆́ныѧ бꙋ́ди во ѡ҆держа́нiи ѡ҆бѣтова́нiѧ дꙋшѐ, бг҃ъ повелѣва́етъ. (л. рд҃_i ѡ҆б.)

Ꙗ҆́кѡ сп҃слъ є҆сѝ петра̀, возопи́вша сп҃сѝ, предвари́въ мѧ̀ сп҃се ѿ sвѣ́рѧ и҆зба́ви, просте́ръ твою̀ рꙋ́кꙋ, и҆ возведѝ и҆зꙿ глꙋбины̀ грѣхо́вныѧ.

Приста́нище тѧ̀ вѣ́мъ ѹ҆ти́шное, влⷣко, влⷣко хрⷭ҇тѐ: но ѿ незаходи́мыхъ глꙋби́нъ грѣха̀, и҆ ѿча́ѧнiѧ мѧ̀ предвари́въ и҆зба́ви.

Сла́ва, трⷪ҇ченъ: Трⷪ҇це є҆́смь проста̀, нераздѣ́льна, раздѣ́льна ли́чнѣ, и҆ є҆ди́ница є҆́смь є҆стество́мъ соедине́на, ѻ҆ц҃ъ глаго́летъ, и҆ сн҃ъ, и҆ бж҃е́ственный дх҃ъ.

Бг҃оро́диченъ: Ѹ҆тро́ба твоѧ̀ бг҃а на́мъ родѝ, воѡбраже́на по на́мъ: є҆го́же, ꙗ҆́кѡ созда́телѧ всѣ́хъ, молѝ бцⷣе, да мл҃твами твои́ми ѡ҆правди́мсѧ.

Конда́къ: Дꙋшѐ моѧ̀, дꙋшѐ моѧ̀, воста́ни, что̀ спи́ши; коне́цъ приближа́етсѧ, и҆ и҆́маши смꙋти́тисѧ: воспрѧнѝ ѹ҆́бѡ, да пощади́тъ тѧ̀ хрⷭ҇то́съ бг҃ъ, вездѣ̀ сы́й, и҆ всѧ̑ и҆сполнѧ́ѧй.

Пѣ́снь з҃.

I҆рмо́съ: Согрѣши́хомъ, беззако́нновахомъ:

Манассíева собрала̀ є҆сѝ согрѣшє́нiѧ и҆зволе́нiемъ, поста́вльши ꙗ҆́кѡ ме́рзѡсти стра̑сти, и҆ ѹ҆мно́живши дꙋшѐ негодова́нiе: но тогѡ̀ покаѧ́нiю ревнꙋ́ющи те́плѣ, стѧжѝ ѹ҆миле́нiе.

А҆хаа́вѡвымъ поревнова́ла є҆сѝ скве́рнамъ, дꙋшѐ моѧ̀, ѹ҆вы̀ мнѣ̀, была̀ є҆сѝ плотски́хъ скве́рнъ пребыва́лище, и҆ сосꙋ́дъ сра́мленъ страсте́й: но и҆зꙿ глꙋбины̀ твоеѧ̀ воздохнѝ, и҆ глаго́ли бг҃ꙋ грѣхѝ твоѧ̑.

Заключи́сѧ тебѣ̀ нб҃о дꙋшѐ, и҆ гла́дъ бж҃iй пости́же тѧ̀: є҆гда̀ и҆лiѝ ѳесвíтѧнина ꙗ҆́коже а҆хаа́въ, не покори́сѧ словесє́мъ и҆ногда̀: но сара́фѳiи ѹ҆подо́бивсѧ, напита́й прⷪ҇ро́чꙋ дꙋ́шꙋ. (л. рє҃_i)

Попалѝ и҆лiа̀ и҆ногда̀ два́щи пѧтьдесѧ́тъ i҆езаве́линыхъ, є҆гда̀ стꙋ̑дныѧ проро́ки погꙋбѝ, во ѡ҆бличе́нiе а҆хаа́вово: но бѣ́гай подража́нiѧ двою̀ дꙋшѐ, и҆ ѹ҆крѣплѧ́йсѧ.

Сла́ва, трⷪ҇ченъ: Трⷪ҇це про́стаѧ, нераздѣ́льнаѧ, є҆диносꙋ́щнаѧ, и҆ є҆стество̀ є҆ди́но, свѣ́тове и҆ свѣ́тъ, и҆ ст҃а трѝ: и҆ є҆ди́но ст҃о пое́тсѧ бг҃ъ трⷪ҇ца. но воспо́й, просла́ви живо́тъ и҆ животы̀, дꙋшѐ всѣ́хъ бг҃а.

Бг҃оро́диченъ: Пое́мъ тѧ̀, бл҃гослови́мъ тѧ̀, покланѧ́емсѧ тѝ бг҃ороди́тельнице: ꙗ҆́кѡ нераздѣ́льныѧ трⷪ҇цы, породила̀ є҆сѝ є҆ди́наго хрⷭ҇та̀ бг҃а, и҆ сама̀ ѿве́рзла є҆сѝ на́мъ сꙋ́щымъ на землѝ нбⷭ҇наѧ.

Пѣ́снь и҃.

I҆рмо́съ: Е҆го́же вѡ́инства:

Правосꙋ́де сп҃се поми́лꙋй, и҆ и҆зба́ви мѧ̀ ѻ҆гнѧ̀, и҆ преще́нiѧ, є҆́же и҆́мамъ на сꙋдѣ̀ пра́веднѡ претерпѣ́ти: ѡ҆сла́би мѝ пре́жде конца̀, добродѣ́телiю и҆ покаѧ́нiемъ.

Ꙗ҆́кѡ разбо́йникъ вопiю́ ти: помѧни́ мѧ. ꙗ҆́кѡ пе́тръ пла́чꙋ го́рцѣ: ѡ҆сла́би мѝ сп҃се. зовꙋ̀ ꙗ҆́кѡ мыта́рь: слезю̀ ꙗ҆́кѡ блꙋдни́ца. прiимѝ моѐ рыда́нiе, ꙗ҆́коже и҆ногда̀ ханане́ино.

Гное́нiе, сп҃се, и҆сцѣлѝ смире́нныѧ моеѧ̀ дꙋшѝ: є҆ди́не врачꙋ̀, пла́стырь мнѣ̀ наложѝ, и҆ є҆ле́й и҆ вiно̀, дѣла̀ покаѧ́нiѧ, ѹ҆миле́нiе со слеза́ми.

Ханане́ю и҆ а҆́зъ подража́ѧ, поми́лꙋй мѧ̀, вопiю̀, сн҃е дв҃довъ: каса́юсѧ кра́ѧ ри́зы, ꙗ҆́кѡ кровоточи́ваѧ: пла́чꙋ, ꙗ҆́кѡ ма́рѳа и҆ марíа надꙿ ла́заремъ.

Сла́ва, трⷪ҇ченъ: Безнача́льне ѻ҆́ч҃е, сн҃е собезнача́льне, ѹ҆тѣ́шителю бл҃гíй, дш҃е пра́вый: сло́ва бж҃iѧ роди́телю, ѻ҆ц҃а̀ безнача́льна сло́ве, дш҃е живы́й и҆ зи́ждѧй, трⷪ҇це є҆ди́нице поми́лꙋй мѧ̀. (л. рє҃_i ѡ҆б.)

Бг҃оро́диченъ: Ꙗ҆́кѡ ѿ ѡ҆броще́нiѧ червлени́цы пречⷭ҇таѧ, ѹ҆́мнаѧ багрѧни́ца є҆мманꙋ́илева, внꙋ́трь во чре́вѣ твое́мъ пло́ть и҆стка́сѧ, тѣ́мже бцⷣꙋ вои́стиннꙋ тѧ̀ почита́емъ.

Пѣ́снь ѳ҃.

I҆рмо́съ: Безсѣ́меннагѡ зача́тiѧ:

Недꙋ́ги и҆сцѣлѧ́ѧ, ни́щымъ бл҃говѣствова́ше, хрⷭ҇то́съ сло́во, врє́дныѧ ѹ҆врачева̀, съ мытарѝ ꙗ҆дѧ́ше, со грѣ́шники бесѣ́доваше, i҆аíровы дще́ре дꙋ́шꙋ предꙿꙋме́ршꙋю возвратѝ ѡ҆сѧза́нiемъ рꙋкѝ.

Мыта́рь сп҃са́шесѧ, и҆ блꙋдни́ца цѣломꙋ́дрствоваше, и҆ фарiсе́й хвалѧ́сѧ ѡ҆сꙋжда́шесѧ: ѻ҆́въ ѹ҆́бѡ, ѡ҆чи́сти мѧ̀: ѻ҆́ва же, поми́лꙋй мѧ̀. се́й же велича́шесѧ вопiѧ̀: бж҃е, бл҃годарю́ тѧ: и҆ про́чыѧ безꙋ̑мныѧ глаго́лы.

Закхе́й мыта́рь бѣ̀, но ѻ҆ба́че сп҃са́шесѧ, и҆ фарiсе́й сíмѡнъ соблажнѧ́шесѧ, и҆ блꙋдни́ца прiима́ше ѡ҆ста́витєльнаѧ разрѣшє́нiѧ, ѿ и҆мꙋ́щагѡ крѣ́пость ѡ҆ставлѧ́ти грѣхѝ: ю҆́же дꙋшѐ потщи́сѧ подража́ти.

Блꙋдни́цѣ, ѽ ѻ҆каѧ́ннаѧ дꙋшѐ моѧ̀, не поревнова́ла є҆сѝ, ꙗ҆́же прiи́мши мѵ́ра а҆лава́стръ, со слеза́ми ма́заше но́зѣ сп҃совѣ, ѡ҆тре́ же власы̀ дре́внихъ согрѣше́нiй рꙋкописа́нiе раздира́ющагѡ є҆ѧ̀.

Гра́ды, и҆̀мже дадѐ хрⷭ҇то́съ бл҃говѣ́стiе, дꙋшѐ моѧ̀, ѹ҆вѣ́дала є҆сѝ, ка́кѡ про́клѧти бы́ша. ѹ҆бо́йсѧ ѹ҆каза́нiѧ, да не бꙋ́деши ꙗ҆́коже ѻ҆́ны, и҆́хже содо́млѧнѡмъ влⷣко ѹ҆подо́бивъ, да́же до а҆́да ѡ҆сꙋдѝ.

Да не го́ршаѧ ѽ дꙋшѐ моѧ̀, ꙗ҆ви́шисѧ ѿча́ѧнiемъ ханане́и вѣ́рꙋ слы́шавшаѧ, є҆ѧ́же дщѝ сло́вомъ бж҃iимъ и҆сцѣли́сѧ: сн҃е дв҃довъ, сп҃сѝ и҆ менѐ, воззовѝ и҆зꙿ глꙋбины̀ се́рдца, ꙗ҆́коже ѻ҆на̀ хрⷭ҇тꙋ̀.

Сла́ва, трⷪ҇ченъ: Ѻ҆ц҃а̀ просла́вимъ, сн҃а превознесе́мъ, бж҃е́ственномꙋ дх҃ꙋ вѣ́рнѡ поклони́мсѧ, трⷪ҇цѣ нераздѣ́льнѣй (л. рs҃_i) є҆ди́ницѣ по сꙋществꙋ̀, ꙗ҆́кѡ свѣ́тꙋ и҆ свѣ́тѡмъ, и҆ животꙋ̀ и҆ животѡ́мъ, животворѧ́щемꙋ, и҆ просвѣща́ющемꙋ концы̀.

Бг҃оро́диченъ: Гра́дъ тво́й сохранѧ́й бг҃ороди́тельнице пречⷭ҇таѧ, въ тебѣ́ бо се́й вѣ́рнѡ црⷭ҇твꙋѧй, въ тебѣ̀ и҆ ѹ҆твержда́етсѧ, и҆ тобо́ю побѣжда́ѧй, побѣжда́етъ всѧ́кое и҆скꙋше́нiе, и҆ плѣнѧ́етъ ра́тники, и҆ прохо́дитъ послꙋша́нiе.

Прпⷣбне ѻ҆́тче а҆ндре́е, молѝ бг҃а ѡ҆ на́съ.

А҆ндре́е честны́й, и҆ ѻ҆́тче требл҃же́ннѣйшiй, па́стырю кри́тскiй. не преста́й молѧ́сѧ, ѡ҆ воспѣва́ющихъ тѧ̀, да и҆зба́вимсѧ всѝ гнѣ́ва, и҆ ско́рби, и҆ тлѣ́нiѧ, и҆ прегрѣше́нiй безмѣ́рныхъ, чтꙋ́щiи твою̀ па́мѧть вѣ́рнѡ.

Та́же пое́мъ ѻ҆́ба ли̑ка: Безсѣ́меннагѡ зача́тiѧ:

Подо́бнѣ и҆ про́чее послѣ́дованiе повече́рiѧ.


