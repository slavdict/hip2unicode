 OCR:

 Библиотека святоотеческой литературы

 http://orthlib.ru



(л. тп҃г ѡ҆б.)

Въ сꙋббѡ́тꙋ ва́iй ве́чера

на ма́лѣй вече́рни поста́вимъ стiхѝ д҃, и҆ пое́мъ настоѧ́щыѧ стiхи̑ры. Гла́съ s҃: Подо́бенъ: Тридне́внѡ:

Ѿ неsло́бивыхъ млⷣнєцъ хрⷭ҇тѐ, на жребѧ́ти сѣдѧ̀ прiѧ́лъ є҆сѝ побѣ́днꙋю пѣ́снь, грѧды́й ко стрⷭ҇ти: трист҃ы́мъ пѣ́нiемъ ѿ а҆́гг҃лъ воспѣва́емый.

Сѐ цр҃ь тво́й сiѡ́не, кро́токъ и҆ сп҃са́ѧй грѧде́тъ на жребѧ́ти, врагѝ взыскꙋ́ѧй порази́ти въ крѣ́пости: ра́дꙋйсѧ и҆ красꙋ́йсѧ съ ва́iемъ пра́зднꙋющи.

Воспле́щимъ согла́снѡ вѣ́рнiи, вѣ̑тви добродѣ́телей и҆ мы̀, ꙗ҆́кѡ ѻ҆́троцы ны́нѣ приносѧ́ще хрⷭ҇тꙋ̀, и҆ семꙋ̀ бж҃е́ственныхъ дѣ́лъ распростре́мъ ѡ҆дѣѧ̑нiѧ, и҆ та́инственнѡ сего̀ прiи́мемъ.

Ва̑iа добродѣ́телей бра́тiе, принесе́мъ хрⷭ҇тꙋ̀ бг҃ꙋ грѧдꙋ́щемꙋ, на́съ ра́ди человѣ́чески пострада́ти во́лею, бж҃ества̀ крѣ́постiю всѣ̑мъ безстра́стiе дарова́ти.

Сла́ва, и҆ ны́нѣ, подо́бенъ то́йже: На плеща́хъ херꙋвíмскихъ ꙗ҆́кѡ бг҃ъ носи́мый, сѣда́етъ на жребѧ̀, на́съ ра́ди на снѣ́дь грѧды́й хотѣ́нiемъ: прiиди́те ѹ҆се́рднѡ сего̀ съ ва́iемъ воспои́мъ.

На стiхо́внѣ, гла́съ в҃:

Подо́бенъ: До́ме є҆ѵфра́ѳовъ:

Свѣтли́сѧ сiѡ́не но́вый ва́iемъ, воспѣва́й со ѻ҆́троки, сѐ цр҃ь тво́й сп҃са́ѧй къ стрⷭ҇ти грѧде́тъ.

Стíхъ: И҆зꙿ ѹ҆́стъ млⷣнєцъ и҆ ссꙋ́щихъ соверши́лъ є҆сѝ хвалꙋ̀.

Весели́тесѧ а҆да́ме и҆ є҆́ѵо, съ прⷪ҇ро́ки, сѐ призва́ти ва́съ стрⷭ҇тiю, гдⷭ҇ь прихо́дитъ.

Стíхъ: Гдⷭ҇и гдⷭ҇ь на́шъ, ꙗ҆́кѡ чꙋ́дно и҆́мѧ твоѐ по все́й землѝ. (л. тп҃д)

Горѣ̀ со ѻ҆ц҃е́мъ, и҆ дх҃омъ, а҆́гг҃льскꙋю прiе́мый пѣ́снь, ѡ҆бнищава́етъ стра́ннѡ до́лѣ, и҆ ѻ҆́троческꙋю пѣ́снь прiе́млетъ.

Сла́ва, и҆ ны́нѣ, подо́бенъ то́йже: Пою̀ твоѐ стра́шное смотре́нiе стра́хомъ, є҆́же ѡ҆са́нна взыва́ю тебѣ̀: мене́ бо грѧде́ши сп҃стѝ, бл҃гослове́нный гдⷭ҇и.

Ны́нѣ ѿпꙋща́еши: Трист҃о́е. И҆ про́чее ꙗ҆́коже ѻ҆бы́чай.

И҆ тропарѝ, гла́съ а҃: Ѻ҆́бщее воскрⷭ҇нiе, пре́жде твоеѧ̀ стрⷭ҇ти ѹ҆вѣрѧ́ѧ, и҆зꙿ ме́ртвыхъ воздви́глъ є҆сѝ ла́зарѧ хрⷭ҇тѐ бж҃е. тѣ́мже и҆ мы̀ ꙗ҆́кѡ ѻ҆́троцы побѣ́ды зна́мєнiѧ носѧ́ще, тебѣ̀ побѣди́телю сме́рти вопiе́мъ: ѡ҆са́нна въ вы́шнихъ, бл҃гослове́нъ грѧды́й во и҆́мѧ гдⷭ҇не.

И҆ дрꙋгíй, гла́съ д҃: Спогре́бшесѧ тебѣ̀ креще́нiемъ хрⷭ҇тѐ бж҃е на́шъ, безсме́ртныѧ жи́зни сподо́бихомсѧ воскрⷭ҇нiемъ твои́мъ, и҆ воспѣва́юще зове́мъ: ѡ҆са́нна въ вы́шнихъ, бл҃гослове́нъ грѧды́й во и҆́мѧ гдⷭ҇не.

И҆ быва́етъ ѿпꙋ́стъ. И҆ вхо́димъ въ трапе́зꙋ.

Въ сꙋббѡ́тꙋ ва́iй ве́чера,

на вели́цѣй вече́рни, по предначина́тельномъ ѱалмѣ̀, ѻ҆бы́чное стiхосло́вiе. Бл҃же́нъ мꙋ́жъ: Каѳíсма всѧ̀. На Гдⷭ҇и воззва́хъ, поста́вимъ стiхѡ́въ i҃. И҆ пое́мъ стiхи̑ры самогла́сны є҃, повторѧ́юще ѧ҆̀.

Гла́съ s҃:

Дне́сь бл҃года́ть ст҃а́гѡ дх҃а на́съ собра̀, и҆ всѝ взе́мше крⷭ҇тъ тво́й глаго́лемъ, бл҃гослове́нъ грѧды́й во и҆́мѧ гдⷭ҇не, ѡ҆са́нна въ вы́шнихъ. (л. тп҃д ѡ҆б.)

И҆мѣ́ѧй прⷭ҇то́лъ нб҃о, и҆ подно́жiе зе́млю, бг҃а ѻ҆ц҃а̀ сло́во и҆ сн҃ъ соприсносꙋ́щный, на жребѧ́ти безслове́снѣмъ смири́сѧ дне́сь, въ виѳа́нiю прише́дъ. тѣ́мже дѣ́ти є҆врє́йскiѧ, вѣ̑тви рꙋка́ми держа́ще, хва́лѧхꙋ гла́сомъ: ѡ҆са́нна въ вы́шнихъ, бл҃гослове́нъ грѧды́й цр҃ь i҆и҃левъ.

Прiиди́те и҆ мы̀ дне́сь ве́сь но́вый i҆и҃ль, ꙗ҆́же ѿ ꙗ҆зы̑къ цр҃ковь, со прⷪ҇ро́комъ заха́рiею возопiи́мъ: ра́дꙋйсѧ sѣлѡ̀ дщѝ сiѡ́нова, проповѣ́дꙋй дщѝ i҆ерⷭ҇ли́мова: ꙗ҆́кѡ сѐ цр҃ь тво́й грѧде́тъ тебѣ̀ кро́токъ и҆ сп҃са́ѧй, и҆ всѣ́дый на жребѧ̀ ѻ҆́сле, сы́на подꙿѧре́мнича: пра́зднꙋй ꙗ҆̀же дѣте́й, вѣ̑тви рꙋка́ми держа́щи похвалѝ: ѡ҆са́нна въ вы́шнихъ, бл҃гослове́нъ грѧды́й цр҃ь i҆и҃левъ.

Честно́е воскрⷭ҇нiе твоѐ проѡбразꙋ́ѧ на́мъ, воздви́глъ є҆сѝ ѹ҆ме́ршаго повелѣ́нiемъ твои́мъ, бездыха́ннаго ла́зарѧ дрꙋ́га бл҃же, и҆зꙿ гро́ба четверодне́вна смердѧ́ща. тѣ́мже и҆ на жребѧ̀ возше́дъ ѡ҆бра́знѡ, ꙗ҆́коже на колесни́цѣ носи́мь, ꙗ҆зы́ки ѹ҆кротѣва́ѧ сп҃се. сегѡ̀ ра́ди и҆ хвале́нiе прино́ситъ возлю́бленный i҆и҃ль и҆зꙿ ѹ҆́стъ ссꙋ́щихъ, и҆ млⷣнєцъ неsло́бивыхъ, зрѧ́щихъ тѧ̀ хрⷭ҇тѐ, входѧ́ща во ст҃ы́й гра́дъ, пре́жде шестѝ дне́й па́схи.

Пре́жде шестѝ дне́й па́схи прiи́де i҆и҃съ во виѳа́нiю, и҆ пристꙋпи́ша къ немꙋ̀ ѹ҆ч҃нцы̀ є҆гѡ̀, глаго́люще є҆мꙋ̀: гдⷭ҇и, гдѣ̀ хо́щеши, ѹ҆гото́ваемъ тѝ ꙗ҆́сти па́схꙋ. ѻ҆́нъ же посла̀ и҆́хъ: и҆ди́те въ пре́днюю ве́сь, и҆ ѡ҆брѧ́щете человѣ́ка, скꙋде́ль воды̀ носѧ́ща: послѣ́дꙋйте є҆мꙋ̀, и҆ до́мꙋ влады́цѣ рцы́те: ѹ҆ч҃тль глаго́летъ, ѹ҆ тебѐ сотворю̀ па́схꙋ со ѹ҆ч҃нкѝ мои́ми.

Сла́ва, а҃-ю стiхи́рꙋ: Дне́сь бл҃года́ть ст҃а́гѡ дх҃а: И҆ ны́нѣ, па́ки то́йже. Вхо́дъ. Свѣ́те ти́хiй. Прокíменъ: Гдⷭ҇ь воцр҃и́сѧ, въ лѣ́потꙋ ѡ҆блече́сѧ. (л. тп҃є)

Бытiѧ̀ чте́нiе. [Глава̀ м҃ѳ, ст. а҃-в҃_i.]

Призва̀ i҆а́кѡвъ сы́ны своѧ̑, и҆ речѐ и҆̀мъ: собери́тесѧ, да возвѣщꙋ̀ ва́мъ, что̀ срѧ́щетъ ва́съ въ послѣ̑днiѧ дни̑. Собери́тесѧ, и҆ послꙋ́шайте менѐ сы́нове i҆а́кѡвли: послꙋ́шайте i҆и҃лѧ, послꙋ́шайте ѻ҆тца̀ ва́шего. I҆ꙋ́до, тебѐ похва́лѧтъ бра́тiѧ твоѧ̑: рꙋ́цѣ твоѝ на плещꙋ̀ вра̑гъ твои́хъ: покло́нѧтсѧ тебѣ̀ сы́нове ѻ҆тца̀ твоегѡ̀. Скѵ́менъ львѡ́въ i҆ꙋ́да, ѿ лѣ́торасли сы́не мо́й возше́лъ є҆сѝ: возле́гъ ѹ҆снꙋ́лъ є҆сѝ ꙗ҆́кѡ ле́въ, и҆ ꙗ҆́кѡ скѵ́менъ, кто̀ возбꙋ́дитъ є҆го̀; Не ѡ҆скꙋдѣ́етъ кнѧ́зь ѿ i҆ꙋ́ды, и҆ во́ждь ѿ чре́слъ є҆гѡ̀, до́ндеже прiи́дꙋтъ ѿложє́наѧ є҆мꙋ̀: и҆ то́й ча́ѧнiе ꙗ҆зы́кѡвъ. Привѧзꙋ́ѧй къ лозѣ̀ жребѧ̀ своѐ, и҆ къ вíнничiю жребца̀ ѻ҆слѧ́те своегѡ̀: и҆спере́тъ вiно́мъ ѻ҆де́ждꙋ свою̀, и҆ кро́вiю гро́здiѧ ѡ҆дѣѧ́нiе своѐ. Радостотво́рны ѻ҆́чи є҆гѡ̀ па́че вiна̀, и҆ бѣлы̀ зꙋ́бы є҆гѡ̀ па́че млека̀.

Прⷪ҇ро́чества софѡ́нiева чте́нiе. [Глава̀ г҃, ст. д҃_i- ѳ҃_i.]

Та́кѡ глаго́летъ гдⷭ҇ь: ра́дꙋйсѧ дщѝ сiѡ́нова sѣлѡ̀, проповѣ́дꙋй дщѝ i҆ерⷭ҇ли́мова, весели́сѧ и҆ преꙋкраша́йсѧ ѿ всегѡ̀ се́рдца твоегѡ̀, дщѝ i҆ерⷭ҇ли́млѧ. Ѿѧ́тъ гдⷭ҇ь непра̑вды твоѧ̑, и҆ и҆зба́вилъ тѧ̀ є҆́сть и҆зꙿ рꙋкѝ вра̑гъ твои́хъ: воцр҃и́тсѧ гдⷭ҇ь посредѣ̀ тебѐ, и҆ не ѹ҆́зриши sла̀ ктомꙋ̀. Во вре́мѧ ѻ҆́но рече́тъ гдⷭ҇ь i҆ерⷭ҇ли́мꙋ: дерза́й сiѡ́не, да не ѡ҆слабѣ́ютъ рꙋ́цѣ твоѝ. Гдⷭ҇ь бг҃ъ тво́й въ тебѣ̀, си́льный сп҃се́тъ тѧ̀: наведе́тъ на тѧ̀ весе́лiе, и҆ ѡ҆бнови́тъ тѧ̀ въ любвѝ свое́й, и҆ возвесели́тсѧ ѡ҆ тебѣ̀ во ѹ҆краше́нiи, ꙗ҆́кѡ въ де́нь пра́здника. И҆ соберꙋ̀ сотрє́ныѧ твоѧ̑: го́ре, кто̀ прiи́метъ на́нь поноше́нiе; Сѐ а҆́зъ сотворю̀ въ тебѣ̀, тебѐ ра́ди, глаго́летъ гдⷭ҇ь, во вре́мѧ ѻ҆́но: и҆ спасꙋ̀ (л. тп҃є ѡ҆б.) ѹ҆тисне́ннꙋю, и҆ ѿринове́ннꙋю прiимꙋ̀, и҆ положꙋ̀ ѧ҆̀ въ похвале́нiе, и҆ и҆мени́ты по все́й землѝ.

Прⷪ҇ро́чества заха́рiина чте́нiе. [Глава̀ ѳ҃, ст. ѳ҃- є҃_i.]

Та́кѡ глаго́летъ гдⷭ҇ь: ра́дꙋйсѧ sѣлѡ̀ дщѝ сiѡ́нѧ, проповѣ́дꙋй дщѝ i҆ерⷭ҇ли́млѧ: сѐ цр҃ь тво́й грѧде́тъ тебѣ̀ првⷣнъ и҆ сп҃са́ѧй, то́й кро́токъ, и҆ всѣ́дъ на подꙿѧре́мника и҆ жребца̀ ю҆́на. И҆ потреби́тъ колєсни́цы ѿ є҆фре́ма, и҆ ко́ни ѿ i҆ерⷭ҇ли́ма, и҆ потреби́тъ лꙋ́къ бра́нный, и҆ мно́жество, и҆ ми́ръ ѿ ꙗ҆зы́кѡвъ: и҆ ѡ҆блада́етъ вода́ми ѿ мо́рѧ до мо́рѧ, и҆ ѿ рѣ́къ до и҆схо́дищъ землѝ. И҆ ты̀ въ кро́ви завѣ́та твоегѡ̀, и҆спꙋсти́лъ є҆сѝ ѹ҆́зники твоѧ̑ ѿ ро́ва не и҆мꙋ́ща воды̀. Сѧ́дите въ твердѣ́лехъ свѧ́зани со́нмища, и҆ за є҆ди́нъ де́нь прише́льствiѧ твоегѡ̀ сꙋгꙋ́бѡ возда́мъ тѝ. Зане́же напрѧго́хъ тѧ̀ себѣ̀ i҆ꙋ́до ꙗ҆́кѡ лꙋ́къ, и҆спо́лнихъ є҆фре́ма, и҆ воздви́гнꙋ ча̑да твоѧ̑ сiѡ́не на ча̑да є҆́ллинска, и҆ ѡ҆сѧжꙋ́ тѧ ꙗ҆́кѡ ме́чь ра́тника. И҆ гдⷭ҇ь на ни́хъ ꙗ҆ви́тсѧ, и҆ и҆зы́детъ ꙗ҆́кѡ мо́лнiѧ стрѣла̀ є҆гѡ̀: и҆ гдⷭ҇ь бг҃ъ вседержи́тель въ трꙋбꙋ̀ вострꙋ́битъ, и҆ по́йдетъ въ шꙋ́мѣ преще́нiѧ своегѡ̀. Гдⷭ҇ь вседержи́тель защити́тъ и҆̀хъ.

На лiтíи стiхи̑ры самогла́сны, гла́съ а҃:

Всест҃ы́й дх҃ъ, а҆пⷭ҇лы наꙋчи́вый глаго́лати и҆ны́ми стра́нными ѧ҆зы́ки, то́й дѣ́темъ є҆врє́йскимъ неискꙋсоsлѡ́бнымъ повелѣва́етъ зва́ти: ѡ҆са́нна въ вы́шнихъ, бл҃гослове́нъ грѧды́й цр҃ь i҆и҃левъ.

Собезнача́льный и҆ соприсносꙋ́щный, сн҃ъ и҆ сло́во ѻ҆́ч҃ее, на жребѧ́ти безслове́сномъ сѣдѧ̀, прiи́де дне́сь во гра́дъ i҆ерⷭ҇ли́мъ: є҆гѡ́же херꙋвíми со стра́хомъ зрѣ́ти не мо́гꙋтъ, дѣ́ти восхвали́ша, съ ва́iемъ и҆ вѣ́твьми, хвалꙋ̀ та́инственнѡ воспѣва́юще: ѡ҆са́нна въ вы́шнихъ, (л. тп҃s) ѡ҆са́нна сн҃ꙋ дв҃довꙋ, прише́дшемꙋ сп҃стѝ ѿ пре́лести ве́сь ро́дъ на́шъ.

Пре́жде шестѝ дне́й па́схи, гла́съ тво́й ѹ҆слы́шасѧ гдⷭ҇и, во глꙋбина́хъ а҆́довыхъ: тѣ́мже и҆ ла́зарѧ четверодне́вна воздви́глъ є҆сѝ. дѣ́ти же є҆врє́йскiѧ взыва́хꙋ: ѡ҆са́нна бж҃е на́шъ, сла́ва тебѣ̀.

Гла́съ в҃: Входѧ́щꙋ тѝ гдⷭ҇и во ст҃ы́й гра́дъ, на жребѧ́ти сѣдѧ̀, потща́лсѧ є҆сѝ прiитѝ на стрⷭ҇ть, да соверши́ши зако́нъ и҆ прⷪ҇ро́ки. дѣ́ти же є҆врє́йскiѧ воскрⷭ҇нiѧ побѣ́дꙋ предвозвѣща́юще, срѣта́хꙋ тѧ̀ съ вѣ́твьми и҆ ва́iемъ, глаго́люще: бл҃гослове́нъ є҆сѝ сп҃се, поми́лꙋй на́съ.

Сла́ва тебѣ̀ хрⷭ҇тѐ, въ вы́шнихъ сѣдѧ́щемꙋ на прⷭ҇то́лѣ, и҆ ны́нѣ ча́емомꙋ съ чⷭ҇тны́мъ твои́мъ крⷭ҇то́мъ. тѣ́мже весели́тсѧ дщѝ сiѡ́нова, ра́дꙋютсѧ ꙗ҆зы́цы земнíи, вѣ̑тви держа́тъ дѣ́ти, ри̑зы же ѹ҆ч҃нцы̀, и҆ всѧ̀ вселе́ннаѧ наꙋчи́сѧ вопи́ти тебѣ̀: бл҃гослове́нъ є҆сѝ сп҃се, поми́лꙋй на́съ.

Сла́ва и҆ ны́нѣ, гла́съ г҃: Пре́жде шестѝ дне́й бытiѧ̀ па́схи, прiи́де i҆и҃съ во виѳа́нiю, воззва́ти ѹ҆ме́рша четверодне́вна ла́зарѧ, и҆ проповѣ́дати воскрⷭ҇нiе. срѣто́ша же є҆го̀ и҆ жєны̀, ма́рѳа и҆ марíа сєстры̀ ла́зарєвы, вопiю́ще къ немꙋ̀: гдⷭ҇и, а҆́ще бы є҆сѝ бы́лъ здѣ̀, не бы̀ ѹ҆́мерлъ бра́тъ на́шъ. тогда̀ глаго́ла къ ни̑мъ: не предреко́хъ ли ва́мъ: вѣ́рꙋѧй въ мѧ̀, а҆́ще и҆ ѹ҆́мретъ, жи́въ бꙋ́детъ: покажи́те мѝ, гдѣ̀ положи́сте є҆го̀; и҆ вопiѧ́ше къ немꙋ̀ зижди́тель всѣ́хъ: ла́заре, грѧдѝ во́нъ.

И҆ ѻ҆бы̑чныѧ лiтíи мл҃твы въ па́перти.

На стiхо́внѣ стiхи̑ры самогла́сны, гла́съ и҃:

Ра́дꙋйсѧ и҆ весели́сѧ гра́де сiѡ́не, красꙋ́йсѧ и҆ ра́дꙋйсѧ цр҃кве бж҃iѧ: се́ бо цр҃ь тво́й прiи́де въ пра́вдѣ, на жребѧ́ти сѣдѧ̀, ѿ дѣте́й воспѣва́емый: ѡ҆са́нна въ (л. тп҃s ѡ҆б.) вы́шнихъ, бл҃гослове́нъ є҆сѝ, и҆мѣ́ѧй мно́жество щедро́тъ, поми́лꙋй на́съ.

Стíхъ: И҆зꙿ ѹ҆́стъ младе́нєцъ и҆ ссꙋ́щихъ соверши́лъ є҆сѝ хвалꙋ̀.

Прiи́де сп҃съ дне́сь во гра́дъ i҆ерⷭ҇ли́мъ, и҆спо́лнити писа́нiе, и҆ всѝ прiѧ́ша въ рꙋ́ки ва̑iа: ри̑зы же подстила́хꙋ є҆мꙋ̀, вѣ́дꙋще, ꙗ҆́кѡ то́й є҆́сть бг҃ъ на́шъ, є҆мꙋ́же херꙋвíми вопiю́тъ непреста́ннѡ: ѡ҆са́нна въ вы́шнихъ, бл҃гослове́нъ є҆сѝ, и҆мѣ́ѧй мно́жество щедро́тъ поми́лꙋй на́съ.

Стíхъ: Гдⷭ҇и гдⷭ҇ь на́шъ, ꙗ҆́кѡ чꙋ́дно и҆́мѧ твоѐ по все́й землѝ.

На херꙋвíмѣхъ носи́мый, и҆ пѣва́емый ѿ серафȋмъ, возсѣ́лъ є҆сѝ на жребѧ̀ дв҃дски бл҃же: и҆ дѣ́ти тѧ̀ воспѣва́хꙋ бг҃олѣ́пнѡ, i҆ꙋде́є же хꙋ́лѧхꙋ беззако́ннѡ: стро́потное ꙗ҆зы́кѡвъ, сѣда́лище жребца̀ проѡбразова́ше, и҆зꙿ невѣ́рiѧ въ вѣ́рꙋ претворѧ́емое. сла́ва тебѣ̀ хрⷭ҇тѐ, є҆ди́не млⷭ҇тиве и҆ чл҃вѣколю́бче.

Сла́ва, гла́съ s҃: Дне́съ бл҃года́ть ст҃а́гѡ дх҃а на́съ собра̀:

И҆ ны́нѣ, па́ки то́йже. Ны́нѣ ѿпꙋща́еши: Трист҃о́е, и҆ про́чее по ѻ҆бы́чаю. И҆ глаго́лемъ тропа́рь ѿпꙋсти́тельный, гла́съ а҃: Ѻ҆́бщее воскрⷭ҇нiе: Два́жды. И҆́нъ тропа́рь, гла́съ д҃: Спогре́бшесѧ тебѣ̀: є҆ди́ножды. и҆ Бꙋ́ди и҆́мѧ гдⷭ҇не: г҃. И҆ ѱало́мъ: Бл҃гословлю̀ гдⷭ҇а: И҆ предложи́тсѧ чте́нiе. Сло́во торже́ственное пра́здника.

Въ недѣ́лю цвѣтоно́сiѧ.

На ѹ҆́трени, на Бг҃ъ гдⷭ҇ь, тропарѧ̀ ѻ҆́ба: Ѻ҆́бщее воскрⷭ҇нiе: два́жды. Сла́ва, и҆ ны́нѣ: Спогре́бшесѧ тебѣ̀ кр҃ще́нiемъ:

По а҃-мъ стiхосло́вiи сѣда́ленъ, гла́съ д҃.

Подо́бенъ: Ѹ҆диви́сѧ i҆ѡ́сифъ:

Съ вѣ́твьми ѹ҆́мнѡ ѡ҆чище́ни дꙋша́ми, ꙗ҆́коже дѣ́ти хрⷭ҇та̀ восхва́лимъ вѣ́рнѡ, велегла́снѡ зовꙋ́ще влⷣцѣ: (л. тп҃з) бл҃гослове́нъ є҆сѝ сп҃се въ мíръ прише́дый, сп҃стѝ а҆да́ма ѿ дре́внiѧ клѧ́твы, дх҃о́внѡ бы́въ чл҃вѣколю́бче но́вый а҆да́мъ, ꙗ҆́коже бл҃говоли́лъ є҆сѝ: всѧ̑ сло́ве къ поле́зномꙋ ѹ҆стро́ивый, сла́ва тебѣ̀.

Сла́ва, и҆ ны́нѣ, и҆ны́й сѣда́ленъ, гла́съ д҃. Подо́бенъ: Ꙗ҆ви́лсѧ є҆сѝ:

Четверодне́вна ла́зарѧ ѿ гро́ба возста́вивый гдⷭ҇и, всѧ̑ наꙋчи́лъ є҆сѝ вопи́ти съ ва́iемъ и҆ вѣ́твьми тебѣ̀: бл҃гослове́нъ є҆сѝ грѧды́й.

И҆ чте́нiе во є҆ѵⷢ҇лiи толково́мъ i҆ѡа́нна златоꙋ́стагѡ.

По в҃-мъ стiхосло́вiи сѣда́ленъ, гла́съ д҃. Подо́бенъ: Ѹ҆диви́сѧ:

Надꙿ дрꙋ́гомъ твои́мъ хрⷭ҇тѐ сле́зы то́чиши та́йнѡ, и҆ воздвиза́еши и҆зꙿ ме́ртвыхъ ла́зарѧ лежа́ща ме́ртва, въ не́мже сострада́нiе показа́лъ є҆сѝ чл҃вѣколю́бнѡ: ѹ҆вѣ́дѣвше же твоѐ прише́ствiе i҆и҃се, мно́жество младе́нєцъ и҆зыдо́ша дне́сь, въ рꙋка́хъ ва̑iа держа́ще, ѡ҆са́нна тебѣ̀ взыва́юще: бл҃гослове́нъ є҆сѝ, во є҆́же мíръ сп҃стѝ прише́дый.

Сла́ва, и҆ ны́нѣ, и҆ны́й сѣда́ленъ, гла́съ а҃.

Подо́бенъ: Ка́мени запеча́танꙋ:

Восхвали́те согла́снѡ лю́дiе и҆ ꙗ҆зы́цы: цр҃ь бо а҆́гг҃льскiй взы́де ны́нѣ на жребѧ̀, и҆ грѧде́тъ хотѧ́й на крⷭ҇тѣ̀ порази́ти врагѝ, ꙗ҆́кѡ си́ленъ. сегѡ̀ ра́ди и҆ дѣ́ти съ ва́iемъ взыва́ютъ пѣ́снь: сла́ва тебѣ̀ прише́дшемꙋ побѣди́телю: сла́ва тебѣ̀ сп҃сꙋ хрⷭ҇тꙋ̀: сла́ва тебѣ̀ бл҃гослове́нномꙋ, є҆ди́номꙋ бг҃ꙋ на́шемꙋ.

И҆ чте́нiе тогѡ́же сло́ва.

Та́же полѷеле́й.

И҆ по полѷеле́и сѣда́ленъ, гла́съ и҃. Подо́бенъ: Повелѣ́нное:

На прⷭ҇то́лѣ херꙋвíмстѣ, и҆ на жребѧ́ти возсѣ́дъ на́съ ра́ди, и҆ къ стрⷭ҇ти во́льнѣй дости́гъ, дне́сь слы́шитъ дѣте́й возглаша́ющихъ, ѡ҆са́нна, наро́дѡвъ вопiю́щихъ: (л. тп҃з ѡ҆б.) сн҃е дв҃довъ, ѹ҆скорѝ сп҃стѝ, и҆̀хже созда́лъ є҆сѝ, бл҃гослове́нне i҆и҃се: на сiе́ бо прише́лъ є҆сѝ, да разꙋмѣ́емъ сла́вꙋ твою̀.

Сла́ва, и҆ ны́нѣ, па́ки то́йже. И҆ чте́нiе твори́мъ ѡ҆ пра́здницѣ, Сло́во кѵ́ръ а҆ндре́а кри́тскагѡ. Та́же, степє́нна, пе́рвый а҆нтiфѡ́нъ д҃-гѡ гла́са.

Прокíменъ, гла́съ д҃: И҆зꙿ ѹ҆́стъ младе́нєцъ и҆ ссꙋ́щихъ соверши́лъ є҆сѝ хвалꙋ̀. Стíхъ: Гдⷭ҇и гдⷭ҇ь на́шъ, ꙗ҆́кѡ чꙋ́дно и҆́мѧ твоѐ по все́й землѝ. Всѧ́кое дыха́нiе: Е҆ѵⷢ҇лiе ѿ матѳе́а, зача́ло п҃г. Воскрⷭ҇нiе хрⷭ҇то́во: не глаго́лемъ. Но а҆́бiе ѱало́мъ н҃. Та́же i҆ере́й взе́мъ кади́ло, кади́тъ крⷭ҇тоѡбра́знѡ, глаго́лѧ мл҃твꙋ на бл҃гослове́нiе ва́iа.

Дiа́конъ: Гдⷭ҇ꙋ помо́лимсѧ.

Мы́ же: Гдⷭ҇и поми́лꙋй.

Гдⷭ҇и бж҃е на́шъ, сѣдѧ́й на херꙋвíмѣхъ, возста́вивый си́лꙋ твоегѡ̀ сн҃а, гдⷭ҇а на́шегѡ i҆и҃са хрⷭ҇та̀, да сп҃се́тъ мíръ крⷭ҇то́мъ, и҆ погребе́нiемъ, и҆ воскрⷭ҇нiемъ свои́мъ: є҆го́же и҆ ны́нѣ прише́дша во i҆ерⷭ҇ли́мъ на во́льнꙋю стрⷭ҇ть, лю́дiе сѣдѧ́щiи во тьмѣ̀, и҆ сѣ́ни сме́ртнѣй, прiе́мше воскрⷭ҇нiѧ зна́мєнiѧ, вѣ̑тви древе́съ, и҆ ва̑iа фȋнiкъ, воскрⷭ҇нiе зна́менꙋюще срѣто́ша. Са́мъ влⷣко и҆ на́съ по подража́нiю ѻ҆́нѣхъ, въ предпра́зднственный се́й де́нь, ва̑iа и҆ вѣ̑тви древе́съ въ рꙋка́хъ носѧ́щихъ соблюдѝ и҆ сохранѝ. Да ꙗ҆́коже ѻ҆́нiи наро́ди и҆ дѣ́ти ѡ҆са́нна тебѣ̀ приноша́хꙋ, и҆ мы̀ та́кожде въ пѣ́снехъ и҆ пѣ́нiихъ дх҃о́вныхъ, животворѧ́щагѡ и҆ тридне́внагѡ воскрⷭ҇нiѧ дости́гнемъ, въ то́мже хрⷭ҇тѣ̀ i҆и҃сѣ гдⷭ҇ѣ на́шемъ: съ ни́мже бл҃гослове́нъ є҆сѝ, съ прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Е҆гда́ же цѣлꙋ́ютъ бра́тiѧ є҆ѵⷢ҇лiе, раздава́етъ и҆гꙋ́менъ ва̑iа. (л. тп҃и)

Сла́ва, гла́съ в҃: Дне́сь хрⷭ҇то́съ вхо́дитъ во гра́дъ виѳа́нiю, на жребѧ́ти сѣдѧ́й, безслове́сiе разрѣша́ѧ ꙗ҆зы́къ sлѣ́йшее, дре́вле свирѣ́пѣющее.

И҆ ны́нѣ, па́ки то́йже. Та́же, Поми́лꙋй мѧ̀ бж҃е: Стiхи́ра, гла́съ s҃: Дне́сь бл҃года́ть ст҃а́гѡ дх҃а на́съ собра̀: Посе́мъ мл҃тва: Сп҃сѝ бж҃е лю́ди: Гдⷭ҇и поми́лꙋй, в҃_i.

И҆ по возгла́сѣ, канѡ́нъ: i҆рмосы̀ по два́жды, тропарѝ на в҃_i. Катава́сiа, i҆рмо́съ, ѻ҆́ба ли̑ка: Творе́нiе господи́на космы̀, є҆гѡ́же краегране́сiе: Ѡ҆са́нна хрⷭ҇то́с є҆ѵⷢ҇логиме́нос ѳео́с. Гла́съ д҃.

Пѣ́снь а҃.

[Ѡ] I҆рмо́съ: Ꙗ҆ви́шасѧ и҆сто́чницы бе́здны вла́ги неприча́стны, и҆ ѿкры́шасѧ мо́рѧ волнꙋ́ющасѧ ѡ҆снова̑нiѧ бꙋ́рею: ма́нiемъ бо запрети́лъ є҆сѝ є҆мꙋ̀, и҆зрѧ́дныѧ же лю́ди спа́слъ є҆сѝ. пою́щыѧ побѣ́днꙋю пѣ́снь тебѣ̀ гдⷭ҇и.

[С] И҆зꙿ ѹ҆́стъ младе́нєцъ неsло́бивыхъ, и҆ ссꙋ́щихъ, хвалꙋ̀ твои́хъ ра̑бъ соверши́лъ є҆сѝ, разрꙋши́ти сꙋпоста́та, и҆ ѿмсти́ти стра́стiю крⷭ҇та̀, паде́нiе дре́внѧгѡ а҆да́ма, дре́вомъ же воскр҃си́ти сего̀, пою́ща побѣ́днꙋю пѣ́снь тебѣ̀ гдⷭ҇и.

[А] Хвале́нiе цр҃ковь прпⷣбныхъ, живꙋ́щемꙋ въ сiѡ́нѣ, тебѣ̀ хрⷭ҇тѐ прино́ситъ: ѡ҆ тебѣ́ же i҆и҃ль творцѣ̀ свое́мъ ра́дꙋетсѧ, и҆ го́ры ꙗ҆зы́цы противоѡбра́знiи каменосерде́чнiи, ѿ лица̀ твоегѡ̀ возвесели́шасѧ, пою́ще побѣ́днꙋю пѣ́снь тебѣ̀ гдⷭ҇и.

Катава́сiа: Ꙗ҆ви́шасѧ и҆сто́чницы:

Пѣ́снь г҃.

[Н] I҆рмо́съ: Точа́щiй краесѣко́мый повелѣ́нiемъ твои́мъ, тве́рдый сса́ша ка́мень i҆и҃льтестiи лю́дiе. ка́мень же ты̀ є҆сѝ хрⷭ҇тѐ и҆ жи́знь, на не́мже ѹ҆тверди́сѧ цр҃ковь зовꙋ́щаѧ: ѡ҆са́нна бл҃гослове́нъ є҆сѝ грѧды́й.

[Н] Мертвеца̀ четверодне́вна повелѣ́нiемъ твои́мъ, и҆зꙿ ме́ртвыхъ съ тре́петомъ а҆́дъ и҆спꙋстѝ ла́зарѧ. воскрⷭ҇нiе бо (л. тп҃и ѡ҆б.) ты̀ хрⷭ҇тѐ и҆ жи́знь, въ не́мже ѹ҆тверди́сѧ цр҃ковь зовꙋ́щи: ѡ҆са́нна бл҃гослове́нъ є҆сѝ грѧды́й.

[А] Воспо́йте лю́дiе бг҃олѣ́пнѡ въ сiѡ́нѣ, и҆ мл҃твꙋ воздади́те хрⷭ҇тꙋ̀ во i҆ерⷭ҇ли́мѣ, са́мъ грѧде́тъ во сла́вѣ со ѻ҆́бластiю: въ не́мже ѹ҆тверди́сѧ цр҃ковь зовꙋ́щи: ѡ҆са́нна бл҃гослове́нъ є҆сѝ грѧды́й.

Ѵ҆пакоѝ, гла́съ s҃: Съ вѣ́твьми воспѣ́вше пре́жде, съ древесы̀ послѣдѝ ꙗ҆́ша хрⷭ҇та̀ бг҃а, небл҃года́рнiи i҆ꙋде́є. мы́ же вѣ́рою непрело́жною при́снѡ почита́юще ꙗ҆́кѡ бл҃годѣ́телѧ, вы́нꙋ вопiе́мъ є҆мꙋ̀: бл҃гослове́нъ є҆сѝ грѧды́й а҆да́ма воззва́ти.

И҆ чте́нiе пра́здника.

Пѣ́снь д҃.

[Х] I҆рмо́съ: Хрⷭ҇то́съ грѧды́й ꙗ҆́вственнѡ бг҃ъ на́шъ, прiи́детъ и҆ не закосни́тъ, ѿ горы̀ прiѡсѣне́нныѧ ча́щи, ѻ҆трокови́цы ражда́ющiѧ неискꙋсомꙋ́жныѧ, прⷪ҇ро́къ дре́вле глаго́летъ. тѣ́мъ всѝ вопiе́мъ: сла́ва си́лѣ твое́й гдⷭ҇и.

[Р] Да то́чатъ весе́лiе крѣ́пкое масти́тельное, го́ры, и҆ всѝ хо́лми, и҆ древа̀ дꙋбра̑внаѧ да взыгра́ютъ: хрⷭ҇та̀ хвали́те ꙗ҆зы́цы, и҆ томꙋ̀ всѝ лю́дiе ра́дꙋющесѧ возопíйте: сла́ва си́лѣ твое́й гдⷭ҇и.

[I] Крѣ́постiю црⷭ҇твꙋѧй вѣ́ки гдⷭ҇ь, ѡ҆блече́нъ прiи́детъ, сегѡ̀ красоты́ же и҆ сла́вы, несравне́нно є҆́сть бл҃голѣ́пiе въ сiѡ́нѣ. тѣ́мже всѝ вопiе́мъ: сла́ва си́лѣ твое́й гдⷭ҇и.

[С] Пѧ́дiю и҆змѣ́ривый нб҃о, дла́нiю же зе́млю, гдⷭ҇ь прiи́де, сiѡ́нъ бо и҆збра̀, въ не́мже жи́ти и҆ црⷭ҇твовати и҆зво́ли, и҆ возлюбѝ лю́ди вѣ́рнѡ вопiю́щыѧ: сла́ва си́лѣ твое́й гдⷭ҇и.

Пѣ́снь є҃.

[Т] I҆рмо́съ: На го́рꙋ сiѡ́нъ взы́ди бл҃говѣствꙋ́ѧй, и҆ i҆ерⷭ҇ли́мꙋ проповѣ́дꙋѧй, въ крѣ́пости вознестѝ гла́съ: пресла̑внаѧ глаго́лашасѧ ѡ҆ тебѣ̀ гра́де бж҃iй. ми́ръ на i҆и҃лѧ, и҆ сп҃се́нiе ꙗ҆зы́кѡмъ. (л. тп҃ѳ)

[О] Въ вы́шнихъ сѣдѧ́й на херꙋвíмѣхъ бг҃ъ, и҆ призира́ѧй на смирє́нныѧ,то́й грѧде́тъ во сла́вѣ со ѻ҆́бластiю, и҆ и҆спо́лнѧтсѧ всѧ́чєскаѧ бж҃е́ственныѧ хвалы̀ є҆гѡ̀. ми́ръ на i҆и҃лѧ, и҆ сп҃се́нiе ꙗ҆зы́кѡмъ.

[С] Сiѡ́не бж҃iй, горо̀ ст҃а́ѧ, и҆ i҆ерⷭ҇ли́ме, ѻ҆́крестъ ѻ҆́чи твоѝ возведѝ, и҆ ви́ждь сѡ́браннаѧ ча̑да твоѧ̑ въ тебѣ̀: се́ бо прiидо́ша и҆здале́ча, поклони́тисѧ цр҃ю̀ твоемꙋ̀. ми́ръ на i҆и҃лѧ, и҆ сп҃се́нiе ꙗ҆зы́кѡмъ.

Пѣ́снь s҃.

[Е] I҆рмо́съ: Возопи́ша съ весе́лiемъ првⷣныхъ дꙋ́си: ны́нѣ мíрꙋ завѣ́тъ но́вый завѣща́етсѧ, и҆ кропле́нiемъ да ѡ҆бновѧ́тсѧ лю́дiе, бж҃iѧ кро́ве.

[Ѵ] Прiимѝ i҆и҃лю бж҃iе црⷭ҇тво, и҆ пребыва́ѧй во тьмѣ̀, свѣ́тъ да ѹ҆́зритъ вели́кiй, и҆ кропле́нiемъ да ѡ҆бновѧ́тсѧ лю́дiе, бж҃е́ственныѧ кро́ве.

[Л] Разрѣше́ны своѧ̑ ю҆́зники сiѡ́не и҆спꙋстѝ, и҆ ѿ ро́ва невѣ́дѣнiѧ безво́дна и҆зведѝ, и҆ кропле́нiемъ да ѡ҆бновѧ́тсѧ лю́дiе, бж҃е́ственныѧ кро́ве.

Конда́къ, самогла́сенъ, гла́съ s҃: На прⷭ҇то́лѣ на нб҃сѝ, на жребѧ́ти на землѝ носи́мый хрⷭ҇тѐ бж҃е, а҆́гг҃лѡвъ хвале́нiе, и҆ дѣте́й воспѣва́нiе прiѧ́лъ є҆сѝ зовꙋ́щихъ тѝ: бл҃гослове́нъ є҆сѝ грѧды́й а҆да́ма воззва́ти.

I҆́косъ: Поне́же а҆́да свѧза́лъ є҆сѝ безсме́ртне, и҆ сме́рть ѹ҆мертви́лъ є҆сѝ, и҆ мíръ воскр҃си́лъ є҆сѝ, съ ва́iами младе́нцы восхвалѧ́хꙋ тѧ̀ хрⷭ҇тѐ, ꙗ҆́кѡ побѣди́телѧ, зовꙋ́ще тѝ дне́сь: ѡ҆са́нна сн҃ꙋ дв҃довꙋ. не ктомꙋ́ бо, речѐ, закла́ни бꙋ́дꙋтъ младе́нцы, за млⷣнца мр҃íина: но за всѧ̑ младе́нцы и҆ ста́рцы, є҆ди́нъ распина́ешисѧ. не ктомꙋ̀ на на́съ вмѣсти́тсѧ ме́чь: твоѧ̑ бо ре́бра прободꙋ́тсѧ копiе́мъ. тѣ́мже ра́дꙋющесѧ глаго́лемъ: бл҃гослове́нъ грѧды́й а҆да́ма воззва́ти. (л. тп҃ѳ ѡ҆б.)

Сѷнаѯа́рiй. Стiхѝ:

На жребѧ̀ всѣ́дъ сло́вомъ простры́й нб҃о:

Человѣ́ки взыскꙋ́ѧй, разрѣши́ти безслове́сiѧ.

Въ сíй де́нь, сла́вный и҆ пресвѣ́тлый пра́здникъ ва́iй пра́зднꙋемъ, вины̀ ра́ди сицевы́ѧ: по воста́нiи ла́заревѣ и҆зꙿ ме́ртвыхъ, мно́зи ви́дѣвше бы́вшее, вѣ́ровахꙋ во хрⷭ҇та̀. и҆ ѹ҆́бѡ ѹ҆твержда́етсѧ сꙋ́дъ i҆ꙋде́йскою со́нмицею, хрⷭ҇та́ же, и҆ самаго̀ ѹ҆би́ти ла́зарѧ. Бѣ́гаетъ ѹ҆́бѡ i҆и҃съ мѣ́сто sло́бѣ даѧ̀, i҆ꙋдє́и же въ пра́здникъ па́схи ѹ҆би́ти є҆го̀ поꙋче́нiе положи́ша. И҆ вре́мени бѣ́гства да́нꙋ бы́вшꙋ до́лгꙋ, пре́жде шестѝ дне́й па́схи, глаго́летъ, прiи́де i҆и҃съ во виѳа́нiю, и҆дѣ́же бѣ̀ ла́зарь ѹ҆ме́рый: и҆ та́мѡ ѡ҆бѣ́дꙋ бы́вшꙋ, ꙗ҆дѧ́ше съ ни́мъ и҆ ла́зарь: сестра́ же є҆гѡ̀ марíа на хрⷭ҇то́вѣ но́зѣ мѵ́ро и҆злива́ше. И҆ наꙋ́трiе посыла́етъ ѹ҆ч҃нкѝ своѧ̑ привестѝ ѻ҆сли́цꙋ и҆ жребѧ̀. И҆ и҆мѣ́ѧй прⷭ҇то́лъ нб҃о, всѣ́дъ на жребѧ̀, вхо́дитъ во i҆ерⷭ҇ли́мъ: дѣ́ти же є҆врє́йскiѧ и҆ са́ми подстила́хꙋ є҆мꙋ̀ ри̑зы своѧ̑ и҆ вѣ̑тви фíнiкѡвъ, ѻ҆́выѧ ѹ҆́бѡ рѣ́жꙋще, дрꙋгȋѧ же и҆ въ рꙋка́хъ носѧ́ще, вопiѧ́хꙋ є҆мꙋ̀ предсыла́юще: ѡ҆са́нна сн҃ꙋ дв҃довꙋ, бл҃гослове́нъ грѧды́й во и҆́мѧ гдⷭ҇не, цр҃ь i҆и҃левъ. Сiе́ же бы́сть, ѻ҆́нѣхъ ѧ҆зы́ки подви́гшꙋ всест҃о́мꙋ дх҃ꙋ, въ сла́вꙋ и҆ бл҃гохвале́нiе хрⷭ҇то́во. Ꙗ҆влѧ́хꙋ же хрⷭ҇то́вꙋ на сме́рть побѣ́дꙋ ва́iами, сíесть, вѣ́твьми: ва́iа бо ѹ҆ є҆вре́ѡвъ вѣ́твь мѧ́гкаѧ глаго́летсѧ. Ѻ҆бы́чай бо бѧ́ше, ꙗ҆́кѡ побѣди́телє по́двигѡвъ, и҆лѝ бра́нiй нѣ́кiихъ, вѣ́твьми древе́съ присноцвѣтꙋ́щихъ, въ побѣ́дныхъ провожде́нiихъ почита́еми, и҆ ѡ҆бводи́ми бѧ́хꙋ. Гада́тельственнѡ же зна́меноваше жребе́цъ, сꙋ́щыѧ ны̀ ѿ ꙗ҆зы̑къ лю́ди, на не́мже всѣ́дъ хрⷭ҇то́съ, и҆ препочи́въ, ѡ҆долѣ́тель и҆ побѣди́тель, цр҃ь же всеѧ̀ землѝ нарече́сѧ. Ѡ҆ се́мъ пра́здницѣ и҆ прⷪ҇ро́къ глаго́лаше заха́рiѧ {глаⷡ ѳ҃, ст. ѳ҃}: ра́дꙋйсѧ sѣлѡ̀ дщѝ сiѡ́нова, сѐ цр҃ь тво́й грѧде́тъ тебѣ̀ кро́токъ, и҆ всѣ́дъ на подꙿѧре́мника и҆ жребца̀ ѻ҆́слѧ сы́на подꙿѧре́мнича. И҆ дв҃дъ па́ки ѡ҆ дѣ́техъ: и҆зꙿ ѹ҆́стъ младе́нєцъ и҆ ссꙋ́щихъ соверши́лъ є҆сѝ хвалꙋ̀. Но входѧ́щꙋ, речѐ, хрⷭ҇тꙋ̀ потрѧсе́сѧ (л. т҃ч) ве́сь i҆ерⷭ҇ли́мъ: и҆ во ѿмще́нiе наро́ди ѿ а҆рхiерє́и поѡщре́ни бы́вше, смотрѧ́хꙋ є҆го̀ ѹ҆би́ти: то́й же таѧ́шесѧ кры́ѧсѧ, и҆ ꙗ҆влѧ́ѧсѧ, при́тчами глаго́лаше и҆̀мъ. Неизрече́ннымъ твои́мъ милосе́рдiемъ хрⷭ҇тѐ бж҃е на́шъ, побѣди́тели ны̀ безслове́сныхъ страсте́й сотворѝ, и҆ твою̀ свѣ́тлꙋю на сме́рть побѣ́дꙋ: ꙗ҆́сное же и҆ живоно́сное воскрⷭ҇нiе ви́дѣти сподо́би, и҆ поми́лꙋй на́съ ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Пѣ́снь з҃.

[О] I҆рмо́съ: Сп҃сы́й во ѻ҆гнѝ а҆враа̑мскiѧ твоѧ̑ ѻ҆́троки, и҆ халдє́и ѹ҆би́въ, ꙗ҆̀же пра́вда пра́веднѡ ѹ҆ловлѧ́ше, препѣ́тый гдⷭ҇и бж҃е ѻ҆тє́цъ на́шихъ, бл҃гослове́нъ є҆сѝ.

[Г] Покланѧ́ющесѧ лю́дiе, и҆ со ѹ҆ч҃нкѝ ра́дꙋющесѧ, ва́iемъ, ѡ҆са́нна сн҃ꙋ дв҃довꙋ зовѧ́хꙋ: препѣ́тый гдⷭ҇и бж҃е ѻ҆тє́цъ, бл҃гослове́нъ є҆сѝ.

[И] Неискꙋсоsло́бное мно́жество, є҆щѐ младе́нствꙋющее є҆стество̀, бг҃олѣ́пнѡ тѧ̀ цр҃ю̀ i҆и҃льтескiй и҆ а҆́гг҃льскiй воспѣ́тъ: препѣ́тый гдⷭ҇и бж҃е ѻ҆тє́цъ, бл҃гослове́нъ є҆сѝ.

[М] Съ ва́iемъ тѧ̀ хрⷭ҇тѐ, вѣ́твьми похвалѧ́хꙋ мно́жєства, бл҃гослове́нъ прише́дый цр҃ь вѣкѡ́въ. вопiѧ́хꙋ же препѣ́тый гдⷭ҇и бж҃е ѻ҆тє́цъ, бл҃гослове́нъ є҆сѝ.

Пѣ́снь и҃.

[Е] I҆рмо́съ: Весели́сѧ i҆ерⷭ҇ли́ме, торжествꙋ́йте лю́бѧщiи сiѡ́на: црⷭ҇твꙋѧй бо во вѣ́ки гдⷭ҇ь си́лъ прiи́де, да бл҃гоговѣ́етъ всѧ̀ землѧ̀ ѿ лица̀ є҆гѡ̀, и҆ да вопiе́тъ: бл҃гослови́те всѧ̑ дѣла̀ гдⷭ҇нѧ гдⷭ҇а.

[Н] На жребѧ̀ мла́до всѣ́дъ цр҃ь тво́й сiѡ́не, предста̀ хрⷭ҇то́съ: безслове́снꙋю бо i҆́дѡльскꙋю пре́лесть разрꙋши́ти, и҆ неꙋдержа́нное стремле́нiе ѹ҆ста́вити всѣ́хъ ꙗ҆зы́къ прiи́де, во є҆́же пѣ́ти: всѧ̑ дѣла̀ по́йте гдⷭ҇а.

[О] Бг҃ъ тво́й, ра́дꙋйсѧ сiѡ́не sѣлѡ̀, воцр҃и́сѧ во вѣ́ки хрⷭ҇то́съ. се́й, ꙗ҆́коже пи́сано є҆́сть, кро́ткiй и҆ сп҃са́ѧй, (л. т҃ч ѡ҆б.) првⷣный и҆зба́витель на́шъ, прiи́де на жребѧ́ти, ко́нское свирѣ́пство ѹ҆би́ти врагѡ́въ, не вопiю́щихъ: бл҃гослови́те всѧ̑ дѣла̀ гдⷭ҇нѧ гдⷭ҇а.

[С] Ѡ҆скꙋдѣва́етъ бж҃е́ственныхъ ѡ҆гражде́нiй, законопрестꙋ́пное со́нмище непокори́выхъ, поне́же до́мъ мл҃твы бж҃iѧ, верте́пъ сотвори́ша разбо́йническъ, ѿ се́рдца и҆зба́вителѧ ѿри́нꙋвше, є҆мꙋ́же вопiе́мъ: бл҃гослови́те всѧ̑ дѣла̀ гдⷭ҇нѧ гдⷭ҇а.

Чⷭ҇тнѣ́йшꙋю не пое́мъ.

Пѣ́снь ѳ҃.

[Ѳ] I҆рмо́съ: Бг҃ъ гдⷭ҇ь, и҆ ꙗ҆ви́сѧ на́мъ, соста́вите пра́здникъ, и҆ веселѧ́щесѧ прiиди́те, возвели́чимъ хрⷭ҇та̀, съ ва́iами и҆ вѣ́твьми, пѣ́сньми зовꙋ́ще: бл҃гослове́нъ грѧды́й во и҆́мѧ гдⷭ҇а сп҃са на́шегѡ.

{Е} Ꙗ҆зы́цы вскꙋ́ю шата́етесѧ; пи́сменницы, и҆ сщ҃е́нницы, почто̀ тщє́тнымъ поꙋчи́стесѧ; кто̀ се́й, ре́кше, є҆мꙋ́же дѣ́ти съ ва́iемъ и҆ вѣ́твьми, пѣ́сньми зовꙋ́тъ: бл҃гослове́нъ грѧды́й во и҆́мѧ гдⷭ҇а сп҃са на́шегѡ.

[О] Се́й бг҃ъ на́шъ, є҆мꙋ́же никто́же подо́бенъ, пра́ведный всѧ́къ пꙋ́ть и҆зꙿѡбрѣ́тъ, дадѐ возлю́бленномꙋ i҆и҃лю. по си́хъ же съ человѣ́ки поживѐ ꙗ҆́вльсѧ: бл҃гослове́нъ грѧды́й во и҆́мѧ гдⷭ҇а сп҃са на́шегѡ.

[С] Собла́зны стезѝ, что̀ бли́зъ ва́съ положи́сте непокори́вiи; но́ги ва́шѧ ско́ры кро́вь и҆злiѧ́ти влⷣчню: но воскрⷭ҇нетъ всѧ́кѡ сп҃стѝ зовꙋ́щыѧ: бл҃гослове́нъ грѧды́й во и҆́мѧ гдⷭ҇а сп҃са на́шегѡ.

Свѣти́льна же не глаго́лемъ, но а҆́бiе: Ст҃ъ гдⷭ҇ь бг҃ъ на́шъ.

Три́жды, на гла́съ д҃. На хвали́техъ поста́вимъ стiхѡ́въ s҃, и҆ пое́мъ стiхи̑ры самогла́сны д҃, повторѧ́юще два̀. Гла́съ д҃:

Мно́жество наро́да гдⷭ҇и, постила́хꙋ по пꙋтѝ ри̑зы своѧ̑: дрꙋзíи же рѣ́захꙋ вѣ̑тви ѿ древе́съ, и҆ ноша́хꙋ. (л. тч҃а ѡ҆б.) предꙿидꙋ́щiи же и҆ послѣ́дꙋющiи, зовѧ́хꙋ глаго́люще: ѡ҆са́нна сн҃ꙋ дв҃довꙋ, бл҃гослове́нъ є҆сѝ прише́дый, и҆ па́ки грѧды́й во и҆́мѧ гдⷭ҇не.

Хотѧ́щꙋ тебѣ̀ вни́ти во ст҃ы́й гра́дъ гдⷭ҇и, вѣ̑тви садѡ́въ лю́дiе ноша́хꙋ, тебѐ пою́ще всѣ́хъ влⷣкꙋ: и҆ зрѧ́ще тѧ̀ на жребѧ́ти сѣдѧ́ща, ꙗ҆́коже на херꙋвíмѣхъ зрѧ́хꙋ. сегѡ̀ ра́ди си́це вопiѧ́хꙋ: ѡ҆са́нна въ вы́шнихъ, бл҃гослове́нъ є҆сѝ прише́дый, и҆ па́ки грѧды́й во и҆́мѧ гдⷭ҇не.

И҆зыди́те ꙗ҆зы́цы, и҆зыди́те и҆ лю́дiе, и҆ ви́дите дне́сь цр҃ѧ̀ нбⷭ҇наго, ꙗ҆́кѡ на прⷭ҇то́лѣ высо́цѣ, на жребѧ́ти хꙋ́дѣ во i҆ерⷭ҇ли́мъ входѧ́ща. ро́де i҆ꙋде́йскiй невѣ́рный и҆ прелюбодѣ́йный, прiидѝ и҆ ви́ждь, є҆го́же ви́дѣ и҆са́iа во пло́ти на́съ ра́ди прiитѝ и҆мꙋ́ща, ка́кѡ ѹ҆невѣща́етъ себѣ̀, ꙗ҆́кѡ цѣломꙋ́дренный но́вый сiѡ́нъ, и҆ ѿлага́етъ ѡ҆сꙋжде́ннꙋю со́нмицꙋ: ꙗ҆́кѡ въ нетлѣ́нномъ же бра́цѣ и҆ нескве́рномъ, нескве́рнiи стеко́шасѧ бл҃гохва́лѧще, неискꙋсоsло́бнiи дѣ́ти. съ ни́миже и҆ мы̀ пою́ще возопiе́мъ пѣ́снь а҆́гг҃льскꙋю: ѡ҆са́нна въ вы́шнихъ, и҆мꙋ́щемꙋ ве́лiю млⷭ҇ть.

Ѻ҆́бщее воскрⷭ҇нiе, пре́жде во́льныѧ стрⷭ҇ти твоеѧ̀, во ѹ҆вѣре́нiе всѣ́хъ предпоказа́вый хрⷭ҇тѐ бж҃е, ла́зарѧ ѹ҆́бѡ въ виѳа́нiи, держа́вною си́лою твое́ю, четверодне́вна ме́ртва воскр҃си́лъ є҆сѝ: слѣпцє́мъ же є҆́же ви́дѣти ꙗ҆́кѡ свѣтода́вецъ дарова́лъ є҆сѝ сп҃се, и҆ во ст҃ы́й гра́дъ со ѹ҆ч҃нкѝ твои́ми вше́лъ є҆сѝ, сѣдѧ̀ на жребѧ́ти ѻ҆́сли, прⷪ҇ро́чєскаѧ и҆сполнѧ́ѧй проповѣ̑данiѧ, ꙗ҆́коже на херꙋвíмѣхъ носи́мый, и҆ дѣ́ти є҆вре́йстiи съ вѣ́твьми и҆ ва́iами предсрѣта́хꙋ тѧ̀. тѣ́мже и҆ мы̀ вѣ̑тви ма̑сличныѧ носѧ́ще и҆ ва̑iа, бл҃года́рственнѡ тебѣ̀ вопiе́мъ: ѡ҆са́нна въ вы́шнихъ, бл҃гослове́нъ грѧды́й во и҆́мѧ гдⷭ҇не. (л. тч҃а ѡ҆б.)

Сла́ва, и҆ ны́нѣ, гла́съ s҃: Пре́жде шестѝ дне́й па́схи, прiи́де i҆и҃съ въ виѳа́нiю, и҆ пристꙋпи́ша къ немꙋ̀ ѹ҆ч҃нцы̀ є҆гѡ̀, глаго́люще є҆мꙋ̀: гдⷭ҇и, гдѣ̀ хо́щеши ѹ҆гото́ваемъ тѝ ꙗ҆́сти па́схꙋ; ѻ҆́нъ же посла̀ и҆́хъ, и҆ди́те въ пре́днюю ве́сь, и҆ ѡ҆брѧ́щете человѣ́ка скꙋде́ль воды̀ носѧ́ща, послѣ́дꙋйте є҆мꙋ̀, и҆ до́мꙋ влады́цѣ рцы́те: ѹ҆ч҃тль глаго́летъ, ѹ҆ тебѐ сотворю̀ па́схꙋ со ѹ҆ч҃нкѝ мои́ми.

Славосло́вiе вели́кое. И҆ тропа́рь: Ѻ҆́бщее воскрⷭ҇нiе: Та́же є҆ктєнiѝ, и҆ ча́съ пе́рвый, и҆ ѡ҆глаше́нiе, и҆ ѻ҆бы́чный ѿпꙋ́стъ, и҆ лiтíа внѣ̀ монастырѧ̀.

На лiтꙋргíи

а҆нтiфѡ́нъ а҃, гла́съ в҃, ѱало́мъ рд҃_i.

Возлюби́хъ, ꙗ҆́кѡ ѹ҆слы́шитъ гдⷭ҇ь гла́съ моле́нiѧ моегѡ̀. Припѣ́въ: Мл҃твами бцⷣы, сп҃се сп҃сѝ на́съ. Стíхъ: в҃: Ꙗ҆́кѡ приклонѝ ѹ҆́хо своѐ мнѣ̀, и҆ во дни̑ моѧ̑ призовꙋ̀. Мл҃твами бцⷣы, сп҃се сп҃сѝ на́съ. Стíхъ г҃: Ѡ҆бꙿѧ́ша мѧ̀ болѣ̑зни смє́ртныѧ, бѣды̑ а҆́дѡвы ѡ҆брѣто́ша мѧ̀. Мл҃твами бцⷣы, сп҃се сп҃сѝ на́съ. Стíхъ д҃: Ско́рбь и҆ болѣ́знь ѡ҆брѣто́хъ, и҆ и҆́мѧ гдⷭ҇не призва́хъ. Мл҃твами бцⷣы, сп҃се сп҃сѝ на́съ. Сла́ва, и҆ ны́нѣ: Мл҃твами бцⷣы, сп҃се сп҃сѝ на́съ.

А҆нтiфѡ́нъ в҃, ѱало́мъ рє҃_i.

Вѣ́ровахъ, тѣ́мже возглаго́лахъ: а҆́зъ же смири́хсѧ sѣлѡ̀. Сп҃си́ ны сн҃е бж҃iй, возсѣ́дый на жребѧ̀, пою́щыѧ тѝ: а҆ллилꙋ́iа. Стíхъ в҃: Что̀ возда́мъ гдⷭ҇ви ѡ҆ всѣ́хъ, ꙗ҆̀же воздаде́ ми; Сп҃си́ ны сн҃е бж҃iй: Стíхъ г҃: Ча́шꙋ сп҃се́нiѧ прiимꙋ̀, и҆ и҆́мѧ гдⷭ҇не призовꙋ̀. Сп҃си́ ны сн҃е бж҃iй: Стíхъ д҃: Мл҃твы моѧ̑ гдⷭ҇ви возда́мъ, предꙿ всѣ́ми людьмѝ є҆гѡ̀. Сп҃си́ ны сн҃е бж҃iй:

Сла́ва, и҆ ны́нѣ: Е҆диноро́дный сн҃е:

А҆нтiфѡ́нъ г҃, гла́съ а҃, ѱало́мъ рз҃_i:

И҆сповѣ́дайтесѧ гдⷭ҇ви ꙗ҆́кѡ бл҃гъ, ꙗ҆́кѡ въ вѣ́къ млⷭ҇ть є҆гѡ̀. Тропа́рь: Ѻ҆́бщее воскрⷭ҇нiе: Стíхъ в҃: Да рече́тъ ѹ҆́бѡ до́мъ i҆и҃левъ: ꙗ҆́кѡ бл҃гъ, ꙗ҆́кѡ въ вѣ́къ млⷭ҇ть є҆гѡ̀. Ѻ҆́бщее воскрⷭ҇нiе: Стíхъ г҃: Да рече́тъ ѹ҆́бѡ до́мъ а҆арѡ́нь: ꙗ҆́кѡ бл҃гъ, ꙗ҆́кѡ въ вѣ́къ млⷭ҇ть є҆гѡ̀. Ѻ҆́бщее воскрⷭ҇нiе: Стíхъ д҃: Да рекꙋ́тъ ѹ҆́бѡ всѝ боѧ́щiисѧ гдⷭ҇а: ꙗ҆́кѡ бл҃гъ, ꙗ҆́кѡ въ вѣ́къ млⷭ҇ть є҆гѡ̀. Ѻ҆́бщее воскрⷭ҇нiе: Вхо́дъ: (л. тч҃в) Бл҃гослове́нъ грѧды́й во и҆́мѧ гдⷭ҇не, бл҃гослови́хомъ вы̀ и҆зꙿ до́мꙋ гдⷭ҇нѧ, бг҃ъ гдⷭ҇ь, и҆ ꙗ҆ви́сѧ на́мъ. Тропа́рь: Ѻ҆́бщее воскрⷭ҇нiе: Сла́ва: Спогре́бшесѧ тебѣ̀ кр҃ще́нiемъ хрⷭ҇тѐ: И҆ ны́нѣ, конда́къ: На прⷭ҇то́лѣ на нб҃сѝ: Та́же трист҃о́е. Прокíменъ а҆пⷭ҇ла, гла́съ д҃: Бл҃гослове́нъ грѧды́й во и҆́мѧ гдⷭ҇не, бг҃ъ гдⷭ҇ь, и҆ ꙗ҆ви́сѧ на́мъ. Стíхъ: И҆сповѣ́дайтесѧ гдⷭ҇ви ꙗ҆́кѡ бл҃гъ, ꙗ҆́кѡ въ вѣ́къ млⷭ҇ть є҆гѡ̀. А҆пⷭ҇лъ къ фiлiпписíємъ, зача́ло см҃з. А҆ллилꙋ́iа, гла́съ а҃: Воспо́йте гдⷭ҇ви пѣ́снь но́вꙋ, ꙗ҆́кѡ ди̑вна сотворѝ гдⷭ҇ь. Стíхъ: Ви́дѣша всѝ концы̀ землѝ сп҃се́нiе бг҃а на́шегѡ. Е҆ѵⷢ҇лiе ѿ i҆ѡа́нна, зача́ло м҃а. И҆ быва́етъ лiтꙋргíа златоꙋ́стова. Прича́стенъ: Бл҃гослове́нъ грѧды́й во и҆́мѧ гдⷭ҇не, бг҃ъ гдⷭ҇ь, и҆ ꙗ҆ви́сѧ на́мъ. А҆ллилꙋ́iа, три́жды.

На трапе́зѣ ѹ҆тѣше́нiе: ꙗ҆ди́мъ ры̑бы, и҆ вiно̀ пiе́мъ, бл҃годарѧ́ще бг҃а.

Въ недѣ́лю ва́iй ве́чера,

На Гдⷭ҇и воззва́хъ, поста́вимъ стiхѡ́въ s҃, и҆ пое́мъ самогла́сны трѝ, повторѧ́юще сiѧ̑, гла́съ и҃:

Ра́дꙋйсѧ и҆ весели́сѧ гра́де сiѡ́не: красꙋ́йсѧ и҆ ра́дꙋйсѧ цр҃кве бж҃iѧ: се́ бо цр҃ь тво́й прiи́де въ пра́вдѣ, на жребѧ́ти сѣдѧ̀, ѿ дѣте́й воспѣва́емый: ѡ҆са́нна въ вы́шнихъ, бл҃гослове́нъ є҆сѝ и҆мѣ́ѧй мно́жество щедро́тъ, поми́лꙋй на́съ.

Прiи́де сп҃съ дне́сь во гра́дъ i҆ерⷭ҇ли́мъ, и҆спо́лнити писа́нiе и҆ всѝ прiѧ́ша въ рꙋ́ки ва̑iа: ри̑зы же подстила́хꙋ є҆мꙋ̀, вѣ́дꙋще, ꙗ҆́кѡ то́й є҆́сть бг҃ъ на́шъ, є҆мꙋ́же херꙋвíми вопiю́тъ непреста́ннѡ: ѡ҆са́нна въ вы́шнихъ, бл҃гослове́нъ є҆сѝ и҆мѣ́ѧй мно́жество щедро́тъ, поми́лꙋй на́съ. (л. тч҃в ѡ҆б.)

На херꙋвíмѣхъ носи́мый, и҆ пѣва́емый ѿ серафȋмъ, возсѣ́лъ є҆сѝ на жребѧ̀ дв҃дски бл҃же, и҆ дѣ́ти тѧ̀ воспѣва́хꙋ бг҃олѣ́пнѡ, i҆ꙋде́є же хꙋ́лѧхꙋ беззако́ннѡ: стро́потное ꙗ҆зы́кѡвъ, сѣда́лище жребца̀ проѡбразова́ше, и҆зꙿ невѣ́рiѧ въ вѣ́рꙋ претворѧ́емое: сла́ва тебѣ̀ хрⷭ҇тѐ, є҆ди́не млⷭ҇тиве и҆ чл҃вѣколю́бче.

Сла́ва: Ра́дꙋйсѧ и҆ весели́сѧ: И҆ ны́нѣ: На херꙋвíмѣхъ носи́мый: Вхо́дъ. Прокíменъ ѻ҆бы́чный: Сѐ ны́нѣ бл҃гослови́те:

На стiхо́внѣ стiхи̑ры самогла́сны, гла́съ в҃:

Ѿ вѣ́твiй и҆ ва́iй, ꙗ҆́кѡ ѿ бж҃е́ственна пра́здника, въ бж҃е́ственный преше́дше пра́здникъ, къ чⷭ҇тно́мꙋ хрⷭ҇то́выхъ стрⷭ҇те́й, вѣ́рнiи, стеце́мсѧ та́инствꙋ сп҃си́тельномꙋ: и҆ сего̀ ви́димъ за на́съ стрⷭ҇ть терпѧ́ща во́льнꙋю, томꙋ́ же пѣ́нiе подо́бное бл҃годарѧ́ще воспои́мъ, ѹ҆ми́льнѡ зовꙋ́ще: бл҃гоꙋтро́бiѧ и҆сто́чниче, и҆ сп҃се́нiѧ приста́нище, гдⷭ҇и сла́ва тебѣ̀.

Стíхъ: Воспо́йте гдⷭ҇ви пѣ́снь но́вꙋ.

Гла́съ г҃: Стра́шно є҆́же впа́сти въ рꙋ́цѣ бг҃а жи́ва: се́й сꙋдiѧ̀ є҆́сть помышле́нiй и҆ мы́слей серде́чныхъ. никто́же да вни́детъ и҆скꙋша́ѧй вѣ́рꙋ непоро́чнꙋю: но въ кро́тости и҆ стра́сѣ хрⷭ҇тꙋ̀ пристꙋ́пимъ, да прiи́мемъ млⷭ҇ть, и҆ бл҃года́ть ѡ҆брѧ́щемъ, во бл҃говре́меннꙋю по́мощь.

Стíхъ: Ви́дѣша всѝ концы̀ землѝ сп҃се́нiе бг҃а на́шегѡ.

Гла́съ з҃: Со́нмице лꙋка́ваѧ и҆ прелюбодѣ́йнаѧ, своемꙋ̀ мꙋ́жꙋ не сохра́ншаѧ вѣ́рꙋ, что̀ держи́ши завѣ́тъ, є҆гѡ́же не была̀ є҆сѝ наслѣ́дница; что̀ хва́лишисѧ ѡ҆ ѻ҆ц҃ѣ̀, сн҃а ѿве́ргшаѧсѧ; прⷪ҇ро́ки не прiѧ́ла є҆сѝ, сн҃а возвѣсти́вшыѧ. понѐ свои́хъ ча̑дъ ѹ҆срами́сѧ, си́це вопiю́щихъ: ѡ҆са́нна сн҃ꙋ дв҃довꙋ, бл҃гослове́нъ грѧды́й во и҆́мѧ гдⷭ҇не. (л. тч҃г)

Сла́ва, гла́съ в҃: Ѿ вѣ́твiй и҆ ва́iй: И҆ ны́нѣ, гла́съ г҃: Стра́шно є҆́же впа́сти въ рꙋ́цѣ бг҃а жи́ва: Ны́нѣ ѿпꙋща́еши: И҆ по Ѻ҆́ч҃е на́шъ, тропа́рь: Бцⷣе дв҃о ра́дꙋйсѧ: И҆ прѡ́чаѧ ꙗ҆́кѡ ѻ҆бы́чно. И҆ ѻ҆бы̑чныѧ покло́ны.

[зрѝ] Вѣ́стно бꙋ́ди, ꙗ҆́кѡ Бцⷣе дв҃о: и҆ прѡ́чаѧ, со сладкопѣ́нiемъ пою́тсѧ, во ст҃ы́ѧ четыредесѧ́тницы недѣ̑ли, та́кожде и҆ въ настоѧ́щꙋю. Въ про́чыѧ же дни̑ вели́кiѧ седми́цы поско́рꙋ глаго́лютсѧ.


