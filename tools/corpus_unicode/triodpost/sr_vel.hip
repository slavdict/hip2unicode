 OCR:

 Библиотека святоотеческой литературы

 http://orthlib.ru



(л. _ꙋа҃_i)

Во ст҃ы́й и҆ вели́кiй вто́рникъ повече́рiе вели́кое,

на не́мже пое́мъ трипѣ́снецъ, творе́нiе господи́на а҆ндре́а кри́тскагѡ. Гла́съ в҃.

Пѣ́снь г҃.

I҆рмо́съ: Непло́дствовавшiй мо́й ѹ҆́мъ, плодоно́сенъ бж҃е покажи́ ми, дѣ́лателю до́брыхъ, насади́телю бл҃ги́хъ, бл҃гоꙋтро́бiемъ твои́мъ.

Кончи́ны вре́мѧ, ѡ҆брати́мсѧ про́чее, хрⷭ҇то́съ ѹ҆чи́тъ: прiи́детъ бо во мгнове́нiи, прiи́детъ и҆ не ѹ҆ме́длитъ, сꙋди́ти мíрꙋ всемꙋ̀.

Внеза́пное своегѡ̀ прише́ствiѧ хрⷭ҇то́съ ꙗ҆влѧ́ѧ, речѐ, нѡ́ево дре́вле ненаде́жное тлѣ́нiе, навести́сѧ хотѧ́щее землѝ.

Ѿве́рзесѧ черто́гъ, ѹ҆краси́сѧ съ ни́мъ бж҃е́ственный бра́къ, жени́хъ бли́зъ призыва́ѧй на́съ, ѹ҆гото́вимсѧ про́чее.

Сíмѡновъ до́мъ, невмѣсти́маго вездѣ̀, вмѣсти́ тѧ i҆и҃се цр҃ю̀, и҆ жена̀ грѣ́шнаѧ мѵ́ромъ тѧ̀ пома́за.

Бл҃гово́нiѧ та́инственнагѡ и҆спо́лнена жена̀, пе́рвагѡ и҆зба́висѧ sлово́нiѧ сп҃се, мно́гихъ грѣхѡ́въ. мѵ́ро бо и҆сточа́еши жи́зни.

Нбⷭ҇наѧ пи́ще а҆́лчꙋщымъ, животѐ са́мъ сы́й, ꙗ҆́лъ є҆сѝ хрⷭ҇тѐ съ человѣ́ки, проѧвлѧ́ѧ снисхожде́нiе твоѐ. (л. _ꙋа҃_i ѡ҆б.)

Неблагода́рный ѹ҆чени́къ, ѿве́ргсѧ тебѐ хрⷭ҇тѐ, собо́рище всебеззако́нныхъ люде́й сподвиза́ше на тѧ̀, на преда́нiе ѡ҆бра́щьсѧ.

Сла́ва: Со ѻ҆ц҃е́мъ тебѣ̀ сн҃ꙋ, и҆ дх҃ꙋ пра́вомꙋ, є҆ди́номꙋ є҆стествꙋ̀ покланѧ́юсѧ и҆ воспѣва́ю, ли́цы раздѣлѧ́ѧ, и҆ сꙋщество́мъ соединѧ́ѧ.

И҆ ны́нѣ, бг҃оро́диченъ: Ро́ждшаѧ тѧ̀ а҆́гница, па́стырѧ и҆ а҆́гнца, при́снѡ мо́литъ i҆и҃се бж҃е, ѡ҆ всѣ́хъ лю́дехъ вѣ́рꙋющихъ въ тѧ̀.

Сѣда́ленъ, гла́съ а҃. Подо́бенъ: Ли́къ а҆́гг҃льскiй:

Сѐ лꙋка́вый совѣ́тъ вои́стиннꙋ собра́сѧ неи́стовнѡ, ꙗ҆́кѡ ѡ҆сꙋ́жденника ѡ҆сꙋди́ти, горѣ̀ сѣдѧ́щаго, ꙗ҆́кѡ сꙋдiю̀ всѣ́хъ гдⷭ҇а: ны́нѣ собира́етсѧ съ пiла́томъ и҆́рѡдъ, а҆́нна, вкꙋ́пѣ же и҆ каiа́фа, и҆спыта́ти є҆ди́наго долготерпѣли́ваго.

Пѣ́снь и҃.

I҆рмо́съ: Въ кꙋпинѣ̀ мѡѷсе́ю дв҃ы чꙋ́до. на сiна́йстѣй горѣ̀ проѡбрази́вшаго и҆ногда̀. по́йте, бл҃гослови́те, и҆ превозноси́те во всѧ̑ вѣ́ки.

Не невѣ́дый вре́мѧ на́шегѡ сконча́нiѧ, держа́й вѣ́ки, де́нь ѻ҆́ный не вѣ́дѣти предречѐ: но предѣ́лы всѣ̑мъ положѝ къ смиреномꙋ́дрiю.

Е҆гда̀ сѧ́деши сꙋдiѐ, разлꙋча́ѧй, ꙗ҆́коже ре́клъ є҆сѝ, па́стырь ѿ ѻ҆ве́цъ кѡ́злища сп҃се, стоѧ́нiѧ ѻ҆́нагѡ и҆зба́ви на́съ, не лиши́ же на́съ бж҃е́ственныѧ десни́цы твоеѧ̀.

Ты̀ є҆сѝ па́сха на́ша, пожре́ный за всѣ́хъ, ꙗ҆́кѡ а҆́гнецъ и҆ же́ртва, и҆ прегрѣше́нiй ѡ҆чище́нiе, и҆ твоѧ̑ бж҃є́ственныѧ стрⷭ҇ти превозно́симъ хрⷭ҇тѐ, во всѧ̑ вѣ́ки.

Дре́вꙋ ѹ҆подо́бисѧ, и҆ селꙋ̀, и҆ хра́минѣ, всѐ житiѐ дꙋшѐ моѧ̀: тѣ́мже стѧжѝ къ бг҃ꙋ гото́во се́рдце, да не что̀ тлѣ́нiемъ пло́ти ѡ҆ста́виши. (л. _ꙋв҃_i)

Не къ фарiсе́ѡмъ сп҃се, ни къ сíмѡнꙋ то́кмѡ и҆зво́лилъ є҆сѝ во хра́мъ на снѣ́дь вни́ти: но ѹ҆жѐ и҆ мытарѝ вкꙋ́пѣ и҆ блꙋдни̑цы, твоѐ почерпа́ютъ милосе́рдiе.

Сребролю́бiе рачи́тельствꙋѧй преда́тель i҆ꙋ́да, ѡ҆ и҆стощи́вшемсѧ мѵ́рѣ печа́шесѧ: про́чее же ѡ҆ прода́нiи влⷣки, къ беззакѡ́ннымъ прише́дъ ѡ҆ цѣнѣ̀ согласова́ше.

Ѽ бл҃же́нныхъ рꙋ́къ! ѽ власѡ́въ и҆ ѹ҆сте́нъ цѣломꙋ́дренныѧ блꙋдни́цы! и҆́миже возлiѧ̀, сп҃се, мѵ́ро на но́зѣ твоѝ, ѡ҆тира́ющи ѧ҆̀, и҆ ча́стѡ ѡ҆блобыза́ющи.

Возлежа́щꙋ тебѣ̀ сло́ве, жена̀ предста́вши, и҆ ѹ҆ но́гъ рыда́ющи, стклѧ́ницꙋ сп҃се и҆стощѝ мѵ́ра на главꙋ̀ тебѐ безсме́ртнагѡ мѵ́ра.

Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.

Со ѻ҆ц҃е́мъ сн҃а и҆ ст҃а́го дх҃а, ст҃ꙋ́ю трⷪ҇цꙋ въ бж҃ествѣ̀ є҆ди́номъ сла́вимъ, вопiю́ще: ст҃ъ, ст҃ъ, ст҃ъ є҆сѝ во вѣ́ки.

И҆ ны́нѣ, бг҃оро́диченъ: Мл҃твами сп҃се, пречⷭ҇тыѧ твоеѧ̀ мт҃ре, и҆ твои́хъ а҆пⷭ҇лъ, млⷭ҇ти твоѧ̑ на́мъ низпослѝ бога́тнѡ, и҆ ми́ръ тво́й пода́ждь лю́демъ твои̑мъ.

Та́же: Хва́лимъ, бл҃гослови́мъ, покланѧ́емсѧ гдⷭ҇ви:

I҆рмо́съ: Въ кꙋпинѣ̀ мѡѷсе́ю дв҃ы чꙋ́до:

Пѣ́снь ѳ҃.

I҆рмо́съ: Преесте́ственнѡ пло́тiю заче́ншꙋю во чре́вѣ, ѿ ѻ҆ц҃а̀ безлѣ́тнѡ предвозсiѧ́вшее сло́во, въ пѣ́снехъ немо́лчныхъ велича́емъ вѣ́рнiи.

Дѣ́ланiѧ вре́мѧ, сп҃се́нiѧ намѣ́ренiе: тала́нтъ взе́мши, дре́внiй ѡ҆́бразъ, дꙋшѐ моѧ̀, кꙋпѝ вѣ́чнꙋю жи́знь.

Ꙗ҆́кѡ свѣщы̀ свѣ̑тлыѧ ѹ҆краси́вше дꙋ́шы, женихꙋ̀ приходѧ́щꙋ къ нетлѣ́нномꙋ бра́кꙋ, пре́жде заключе́нiѧ двере́й, вни́демъ съ ни́мъ. (л. _ꙋв҃_i ѡ҆б.)

Показа́ти хотѧ̀ i҆и҃се, преесте́ственное твоегѡ̀ смире́нiѧ всѣ̑мъ, ꙗ҆́лъ є҆сѝ въ домꙋ̀ сíмѡновѣ вечерѧ́въ, а҆́лчꙋщихъ пи́ще.

Хлѣ́бъ сы́й животворѧ́щiй, снѣ́лъ є҆сѝ i҆исꙋ́се съ сíмѡномъ фарiсе́емъ, да блꙋдни́ца прiѡбрѧ́щетъ некꙋпи́мꙋю бл҃года́ть твою̀, и҆стоща́нiемъ мѵ́ра.

Рꙋ́цѣ моѝ скверна́вѣ, ѹ҆стнѣ̀ блꙋдни́чи во мнѣ̀, нечи́сто моѐ житiѐ, растлѣ́нны ѹ҆́ды: но ѡ҆сла́би мѝ, и҆ ѡ҆ста́ви, вопiе́тъ блꙋдни́ца хрⷭ҇тꙋ̀.

Пристꙋ́пльши жена̀ къ нога́ма твои́ма сп҃се, возлива́ше мѵ́ро, бл҃гоꙋха́нiѧ и҆сполнѧ́ющи, и҆ мѵ́ра и҆сполнѧ́ема дѣ́лъ ѡ҆чище́нiѧ.

А҆рѡма́ты богатѣ́ю, добродѣ́тельми же нище́тствꙋю, ꙗ҆̀же и҆́мамъ, тебѣ̀ приношꙋ̀: да́ждь са́мъ, ꙗ҆̀же и҆́маши, и҆ ѡ҆сла́би мѝ, и҆ ѡ҆ста́ви, вопiе́тъ блꙋдни́ца хрⷭ҇тꙋ̀.

Мѵ́ро ѹ҆ менѐ тлѣ́нное, мѵ́ро ѹ҆ тебѐ жи́зни, мѵ́ро бо тебѣ̀ и҆́мѧ и҆злiѧ́нное на достѡ́йныѧ: но ѡ҆сла́би мѝ, и҆ ѡ҆ста́ви, вопiе́тъ блꙋдни́ца хрⷭ҇тꙋ̀.

Сла́ва: Безнача́ленъ є҆сѝ ѻ҆́ч҃е, несозда́ненъ є҆сѝ сн҃е, сопресто́ленъ и҆ дш҃е, є҆ди́но трѝ є҆стество́мъ, и҆ трѝ ли́цами, є҆ди́нъ бг҃ъ и҆́стинный.

И҆ ны́нѣ, бг҃оро́диченъ: Бцⷣе, ѹ҆пова́нiе чтꙋ́щихъ тѧ̀ при́снѡ, не преста́й молѧ́щи и҆зꙿ тебѐ роди́вшагосѧ, и҆зба́вити мѧ̀ бѣ́дъ, и҆ всѧ́кихъ и҆скꙋше́нiй. (л. _ꙋг҃_i)

Во ст҃ꙋ́ю и҆ вели́кꙋю сре́дꙋ, на ѹ҆́трени,

по шестоѱа́лмiи А҆ллилꙋ́iа, на гла́съ и҃, и҆ тропа́рь три́жды Сѐ жени́хъ: Зрѝ въ понедѣ́льникъ вели́кiй.

И҆ стiхосло́вiе. По а҃ стiхосло́вiи сѣда́ленъ, гла́съ г҃.

Подо́бенъ: Красотѣ̀ дѣ́вства:

Блꙋдни́ца пристꙋпѝ къ тебѣ̀, мѵ́ро со слеза́ми и҆злива́ющи на но́зѣ твоѝ чл҃вѣколю́бче, и҆ смра́да sѡ́лъ и҆збавлѧ́етсѧ повелѣ́нiемъ твои́мъ! ды́шѧ же бл҃года́ть твою̀ ѹ҆чени́къ неблагода́рный, сiю̀ ѿлага́етъ, и҆ смра́домъ ѡ҆дѣва́етсѧ, сребролю́бiемъ продаѧ̀ тебѐ. сла́ва хрⷭ҇тѐ бл҃гоꙋтро́бiю твоемꙋ̀.

Сла́ва, и҆ ны́нѣ, то́йже.

По в҃-мъ стiхосло́вiи сѣда́ленъ, гла́съ д҃.

Подо́бенъ: Ѹ҆диви́сѧ i҆ѡ́сифъ:

I҆ꙋ́да льсте́цъ, сребролю́бiѧ рачи́тельствꙋѧй, преда́ти тѧ̀ гдⷭ҇и, сокро́вище живота̀, ле́стнѡ поꙋча́шесѧ, ѿѻнꙋ́дꙋже и҆ ѹ҆пи́всѧ, тече́тъ ко i҆ꙋде́ѡмъ, глаго́летъ беззакѡ́ннымъ: что́ ми хо́щете да́ти, и҆ а҆́зъ ва́мъ преда́мъ, во є҆́же распѧ́ти є҆го̀;

Сла́ва, и҆ ны́нѣ, то́йже.

По г҃-мъ стiхосло́вiи сѣда́ленъ, гла́съ а҃.

Подо́бенъ: Гро́бъ тво́й:

Блꙋдни́ца въ пла́чѣ вопiѧ́ше ще́дре, ѡ҆тира́ющи те́плѣ пречⷭ҇тѣи твоѝ но́зѣ власы̀ главы̀ своеѧ̀, и҆ и҆зꙿ глꙋбины̀ стенѧ́щи: не ѿри́ни мѧ̀, нижѐ ѡ҆мерзѝ бж҃е мо́й: но прiими́ мѧ ка́ющꙋюсѧ, и҆ сп҃сѝ ꙗ҆́кѡ є҆ди́нъ чл҃вѣколю́бецъ.

Сла́ва, и҆ ны́нѣ, то́йже. Чтє́нiѧ же всѧ̑ ѿ сказа́нiѧ, є҆́же ѿ матѳе́а ст҃а́гѡ є҆ѵⷢ҇лiа днѐ. Та́же є҆ѵⷢ҇лiе ѿ i҆ѡа́нна, зача́ло м҃а, бли́зъ конца̀, безꙿ престꙋ́пки: Во вре́мѧ ѻ҆́но, свидѣ́тельствоваше наро́дъ сы́й со i҆и҃сомъ, є҆гда̀ ла́зарѧ возгласѝ ѿ гро́ба: (л. _ꙋг҃_i ѡ҆б.) Коне́цъ въ зача́лѣ м҃г-мъ: Ꙗ҆̀же ѹ҆́бѡ а҆́зъ глаго́лю, ꙗ҆́коже речѐ мнѣ̀ ѻ҆ц҃ъ, та́кѡ глаго́лю. Ѱало́мъ н҃, и҆ трипѣ́снецъ, творе́нiе господи́на космы̀, є҆гѡ́же краестро́чiе: Тетра́дi ѱалѡ̀. Сíесть въ сре́дꙋ воспою̀. I҆рмосы̀ по два́жды. Тропарѝ на в҃_i. Послѣди́ же i҆рмо́съ ѻ҆́ба ли̑ка вкꙋ́пѣ. Гла́съ в҃.

Пѣ́снь г҃.

[Т] I҆рмо́съ: На ка́мени мѧ̀ вѣ́ры ѹ҆тверди́въ, разшири́лъ є҆сѝ ѹ҆ста̀ моѧ̑ на врагѝ моѧ̑, возвесели́ бо сѧ дꙋ́хъ мо́й внегда̀ пѣ́ти: нѣ́сть ст҃ъ, ꙗ҆́коже бг҃ъ на́шъ, и҆ нѣ́сть пра́веденъ, па́че тебѐ гдⷭ҇и.

[Е] Во тще́тныхъ собо́рище беззако́нныхъ, и҆ мы́слiю собира́етсѧ sлонра́вною, ѡ҆сꙋжде́на и҆зба́вителѧ и҆зрещи́ тѧ хрⷭ҇тѐ. є҆мꙋ́же пое́мъ: ты̀ є҆сѝ бг҃ъ на́шъ, и҆ нѣ́сть ст҃ъ па́че тебѐ гдⷭ҇и.

[Т] Лю́тый совѣ́тъ беззако́нныхъ, притворѧ́етсѧ бг҃обо́рныѧ дꙋшѝ сꙋ́щiй, ꙗ҆́кѡ sлопотре́бна пра́веднаго ѹ҆би́ти хрⷭ҇та̀. є҆мꙋ́же пое́мъ: ты̀ є҆сѝ бг҃ъ на́шъ, и҆ нѣ́сть ст҃ъ па́че тебѐ гдⷭ҇и.

Конда́къ, гла́съ д҃.

Подо́бенъ: Вознесы́йсѧ:

Па́че блꙋдни́цы бла́же, беззако́нновавъ, сле́зъ тꙋ́чы ника́коже тебѣ̀ принесо́хъ: но молча́нiемъ молѧ́сѧ припа́даю тѝ, любо́вiю ѡ҆блобыза́ѧ пречⷭ҇тѣи твоѝ но́зѣ, ꙗ҆́кѡ да ѡ҆ставле́нiе мнѣ̀ ꙗ҆́кѡ влⷣка пода́си долгѡ́въ, зовꙋ́щꙋ тѝ сп҃се: ѿ скве́рныхъ дѣ́лъ мои́хъ и҆зба́ви мѧ̀.

I҆́косъ: Ꙗ҆́же пе́рвѣе блꙋдни́ца жена̀, внеза́пꙋ цѣломꙋ́дренна ꙗ҆ви́сѧ, возненави́дѣвши дѣла̀ стꙋ́днагѡ грѣха̀, и҆ сла́дости тѣле́сныѧ, помина́ющи стꙋ́дъ мно́гiй и҆ сꙋ́дъ мꙋче́нiѧ, є҆го́же претерпѧ́тъ блꙋдни́цы и҆ скве́рнiи, ѿ ни́хже пе́рвый є҆́смь а҆́зъ, и҆ бою́сѧ: но пребыва́ю въ sло́мъ ѻ҆бы́чаи безꙋ́мный. блꙋ́днаѧ же жена̀ (л. _ꙋд҃_i) ѹ҆боѧ́вшисѧ, и҆ потща́вшисѧ ско́рѡ прiи́де, вопiю́щи ко и҆зба́вителю: чл҃вѣколю́бче и҆ ще́дре, ѿ скве́рныхъ дѣ́лъ мои́хъ и҆зба́ви мѧ̀.

Сѷнаѯа́рiй. Стiхѝ:

Жена̀ полага́ющи тѣлесѝ хрⷭ҇то́вꙋ мѵ́ро,

Нiкоди́мовъ предпрiѧ́тъ смѷрнало́й.

Во ст҃ꙋ́ю и҆ вели́кꙋю сре́дꙋ, пома́завшiѧ гдⷭ҇а мѵ́ромъ жены̀ блꙋдни́цы, па́мѧть твори́ти повелѣ́ша бж҃е́ственнѣйшiи ѻ҆тцы̀: занѐ ма́лѡ пре́жде сп҃си́тельныѧ стрⷭ҇ти сiѐ бы́сть. Вше́дшꙋ бо i҆и҃сꙋ во i҆ерⷭ҇ли́мъ, и҆ въ домꙋ̀ прокаже́ннагѡ сíмѡна бы́вшꙋ, жена̀ къ немꙋ̀ пристꙋпѝ, и҆ и҆злiѧ̀ на главꙋ̀ є҆гѡ̀ ѻ҆́ное многоцѣ́нное мѵ́ро. Ѹ҆чине́но ѹ҆́бѡ сегѡ̀ ра́ди бы́сть здѣ̀, да по сп҃совꙋ словесѝ вездѣ̀ и҆ во всѣ́хъ ѻ҆́ноѧ теплѣ́йшее дѣ́ло проповѣ́стсѧ. Ѿкꙋ́дꙋ же подви́гшисѧ прiи́де; зане́же сострада́тельное хрⷭ҇то́во зрѧ́ше, и҆ ко всѣ̑мъ ѡ҆бщи́тельное, и҆ ны́нѣ па́че, є҆гда̀ въ до́мъ прокаже́ннагѡ того̀ ви́дѣ введе́на, є҆го́же нечи́ста и҆ ѿрече́нна во ѡ҆бще́нiе, зако́нъ повелѣва́ше бы́ти. Помы́сли ѹ҆́бѡ жена̀, ꙗ҆́коже ѻ҆́нагѡ прока́зꙋ, си́це и҆ є҆ѧ̀ дꙋше́вный недꙋ́гъ и҆сцѣли́тъ. И҆ ѹ҆́бѡ возлежа́щꙋ є҆мꙋ̀ на ве́чери, на ве́рхъ главы̀ є҆гѡ̀ лiе́тъ мѵ́ро, ꙗ҆́кѡ цѣно́ю сꙋ́щее дина́рiй тре́хъ сѡ́тъ: є҆́же є҆́сть шестьдесѧ́тъ а҆сса́рiй, пѣ́нѧзей де́сѧть, сре́бренникѡвъ трiе́хъ. Е҆́йже ѹ҆ченицы̀ запрети́ша, и҆ наипа́че i҆ꙋ́да i҆скарiѡ́тскiй: но хрⷭ҇то́съ сiю̀ застꙋпѝ, да не пресѣкꙋ́тъ до́брагѡ є҆ѧ̀ намѣ́ренiѧ. Та́же и҆ погребе́нiе своѐ воспомина́етъ, i҆ꙋ́дꙋ ѿвраща́ѧ преда́тельства, и҆ женꙋ̀ по́чести сподоблѧ́ѧ, є҆́же вездѣ̀ по вселе́ннѣй сеѧ̀ до́бромꙋ дѣ́лꙋ проповѣ́датисѧ. Вѣ́домо же бꙋ́ди, ꙗ҆́кѡ жена̀ сiѧ̀, є҆ди́на ѹ҆́бѡ мни́тсѧ нѣ̑кимъ бы́ти, ѹ҆ є҆ѵⷢ҇лíстѡвъ всѣ́хъ. нѣ́сть же, но ѹ҆ трiе́хъ ѹ҆́бѡ, ꙗ҆́коже глаго́летъ бж҃е́ственный златоꙋ́стый{Бесѣ́да на матѳ. г҃_i }, є҆ди́на и҆ та́ѧжде є҆́сть, ꙗ҆́же и҆ блꙋдни́ца си́це и҆менова́сѧ, ѹ҆ i҆ѡа́нна же не ктомꙋ̀: но дрꙋга́ѧ нѣ́каѧ чꙋ́днаѧ, и҆ житiѐ и҆мꙋ́щаѧ честно́е, марíа сестра̀ ла́зарева, ꙗ҆́же не а҆́ки блꙋдни́ца сꙋ́щи, хрⷭ҇то́мъ люби́ма бѣ̀. Си́хъ же, ѻ҆́ваѧ (л. _ꙋд҃_i ѡ҆б.) ѹ҆́бѡ марíа, пре́жде шестѝ дне́й па́схи, въ домꙋ̀ свое́мъ, и҆́же въ виѳа́нiи, на ве́чери возлежа́щꙋ, мѵ́ра пома́занiе содѣ́ѧ, на кра́снѣи ѻ҆́нагѡ но́зѣ сiѐ и҆злива́ющи, и҆ главны́ми власы̀ сiѧ̑ ѡ҆тира́ющи, и҆зꙿѻби́лiѧ цѣны̀ на́нь ѹ҆потреблѧ́ющи, и҆ а҆́ки бг҃ꙋ мѵ́ро приносѧ́щи. Вѣ́дѧше бо и҆звѣ́стнѡ, ꙗ҆́кѡ и҆ въ же́ртвахъ приноша́шесѧ є҆ле́й бг҃ꙋ{И҆схо́дъ гл. л҃, Быт. к҃и и҆ л҃є}: и҆ свѧще́нницы мѵ́ромъ пома́зовахꙋсѧ: и҆ i҆а́кѡвъ дре́вле сто́лпъ пома́за бг҃ꙋ. Принесе́ же сiѐ да́рствꙋющи ꙗ҆́вѣ ѹ҆чи́телю, а҆́ки бг҃ꙋ, па́ки ѡ҆живле́нiѧ ра́ди бра́тнѧгѡ. Тѣ́мже нижѐ мзда̀ є҆́й ѡ҆бѣщава́етсѧ, є҆гда̀ и҆ са́мъ i҆ꙋ́да ро́пщетъ, ꙗ҆́кѡ любостѧжа́теленъ. Дрꙋга́ѧ же ꙗ҆́вѣ блꙋдни́ца, пре́жде двою̀ дню̀ па́схи, въ то́йже виѳа́нiи є҆щѐ сꙋ́щꙋ хрⷭ҇тꙋ̀ и҆ въ домꙋ̀ бы́вшꙋ сíмѡна прокаже́ннагѡ на ве́чери, и҆ тогда̀ возлежа́щꙋ, многоцѣ́нное ѻ҆́ное мѵ́ро на главꙋ̀ и҆злива́етъ, ꙗ҆́коже сщ҃е́нный матѳе́й и҆ ма́ркъ повѣствова́ша. Ѡ҆ се́й же блꙋдни́цѣ и҆ ѹ҆ченицы̀ негодꙋ́ютъ, къ млⷭ҇тыни хрⷭ҇тꙋ̀ тща́тельнѡ ѹ҆гото́ванное и҆звѣ́стнѡ прови́дѣвше: се́й же и҆ мзда̀ даде́сѧ, є҆́же всю́дꙋ по вселе́ннѣй до́бромꙋ є҆ѧ̀ дѣ́лꙋ просла́витисѧ. Ѻ҆́вiи ѹ҆́бѡ є҆ди́нꙋ: ѧ҆зы́комъ же златы́й си́це двѣ̀ женѣ̀ бы́ти глаго́летъ. Сꙋ́ть же нѣ́цыи и҆ трѝ сiѧ̑ бы́ти глаго́лютъ: двѣ̀ ѹ҆́бѡ предрече́ннѣи, стрⷭ҇ти хрⷭ҇то́вой къ две́ремъ приближа́ющейсѧ, тре́тiю же и҆нꙋ́ю пре́жде си́хъ, па́че же пе́рвꙋю та́мѡ бли́зъ среды̀ про́повѣди є҆ѵⷢ҇льскiѧ сiѐ сотво́ршꙋю, ꙗ҆́же и҆ блꙋдни́ца и҆ грѣ́шница бѣ̀, внꙋ́трь же до́мꙋ не прокаже́ннагѡ, но фарiсе́а сíмѡна. на но́зѣ хрⷭ҇та̀ самагѡ̀, и҆ наединѣ̀ мѵ́ро и҆злiѧ́вшаѧ: є҆гда̀ и҆ є҆ди́нъ фарiсе́й соблазнѧ́шесѧ, є҆́йже и҆ мздꙋ̀ сп҃съ, ѡ҆ставле́нiе грѣхѡ́въ да́рꙋетъ. Ѡ҆ се́й же то́кмѡ само́й бж҃е́ственный лꙋка̀{зача́ло л҃г} въ свое́мъ є҆ѵⷢ҇лiи бли́зъ среды̀, ꙗ҆́коже рече́сѧ повѣствꙋ́етъ. И҆ по по́вѣсти ѡ҆ се́й блꙋдни́цѣ, а҆́бiе наво́дитъ си́це глаго́лѧ: и҆ бы́сть по се́мъ, и҆ то́й прохожда́ше сквозѣ̀ гра́ды и҆ вє́си, бл҃говѣствꙋ́ѧ и҆ проповѣ́дꙋѧ црⷭ҇твiе бж҃iе, ѿ ни́хже ꙗ҆влѧ́етсѧ, ꙗ҆́кѡ не во вре́мѧ стрⷭ҇ти сiѐ бы́сть. Мни́тсѧ ѹ҆́бѡ и҆ ѿ вре́мене, и҆ ѿ прiе́мшихъ є҆го̀, и҆ ѿ мѣ́ста, и҆ ли́цъ, и҆ домѡ́въ, (л. _ꙋє҃_i) є҆ще́ же и҆ ѿ нра́ва мѷропома́занiѧ тре́мъ бы́ти жена́мъ си̑мъ: двѣ̀ ѹ҆́бѡ блꙋдни̑цы, тре́тiю же ла́заревꙋ бы́ти сестрꙋ̀ марíю, житiе́мъ сiѧ́ющꙋю чⷭ҇тны́мъ. И҆ и҆́ный ѹ҆́бѡ до́мъ бы́ти фарiсе́а сíмѡна, дрꙋгíй же прокаже́ннагѡ сíмѡна въ виѳа́нiи, и҆ и҆́ный па́ки до́мъ марíи и҆ ма́рѳы се́стръ ла́заревыхъ въ то́йже виѳа́нiи, ꙗ҆́коже ѿ си́хъ сразꙋмѣ́ти є҆́сть: ꙗ҆́кѡ и҆ двѣ̀ ве́черѣ бѣ́стѣ хрⷭ҇тꙋ̀, и҆ ѻ҆боѝ въ виѳа́нiи: є҆ди́на ѹ҆́бѡ пре́жде шестѝ дне́й па́схи въ домꙋ̀ ла́заревѣ, є҆гда̀ ꙗ҆дѧ́ше съ ни́мъ и҆ ла́зарь, ꙗ҆́коже гро́мовъ сы́нъ повѣствꙋ́етъ{i҆ѡа́н. м҃а}, глаго́лѧ си́це: пре́жде шестѝ дне́й па́схи, прiи́де i҆и҃съ въ виѳа́нiю, и҆дѣ́же бѣ̀ ла́зарь ѹ҆ме́рый, є҆го́же воздви́же ѿ ме́ртвыхъ. сотвори́ша ѹ҆́бѡ є҆мꙋ̀ ве́черю, та́мѡ, и҆ ма́рѳа слꙋжа́ше: ла́зарь же є҆ди́нъ бѣ̀ ѿ совозлежа́щихъ є҆мꙋ̀. Марíа ѹ҆́бѡ прiе́мши лíтрꙋ мѵ́ра на́рда пiстíки многоцѣ́ннагѡ, пома́за но́зѣ i҆и҃совѣ, и҆ ѡ҆трѐ власы̀ свои́ми но́зѣ є҆гѡ̀. Дрꙋга́ѧ же ве́черѧ бы́сть є҆мꙋ̀ пре́жде двою̀ дню̀ па́схи, є҆щѐ сꙋ́щꙋ въ виѳа́нiи хрⷭ҇тꙋ̀ въ домꙋ̀ сíмѡна прокаже́ннагѡ, є҆гда̀ и҆ блꙋдни́ца прiи́де къ немꙋ̀ многоцѣ́нное мѵ́ро и҆злива́ющи, ꙗ҆́коже сщ҃е́нный матѳе́й повѣствꙋ́етъ глаго́лѧ{матѳ. р҃и}, ꙗ҆́кѡ ѿ хрⷭ҇та̀ ко ѹ҆ченикѡ́мъ: вѣ́сте, ꙗ҆́кѡ по двою̀ дню̀ па́сха бꙋ́детъ. И҆ пома́лѣ па́ки нано́ситъ: i҆и҃сꙋ же бы́вшꙋ въ виѳа́нiи, въ домꙋ̀ сíмѡна прокаже́ннагѡ, пристꙋпѝ къ немꙋ̀ жена̀, а҆лава́стръ мѵ́ра и҆мꙋ́щи тѧжкоцѣ́ннагѡ, и҆ возлива́ше на главꙋ̀ є҆гѡ̀ возлежа́щагѡ. Е҆мꙋ́же согласꙋ́етъ и҆ ма́ркъ, глаго́лѧ{ма́рк. ѯ҃г}: бѣ́ же па́сха, и҆ ѻ҆прѣсно́цы по двою̀ дню̀, и҆ сꙋ́щꙋ є҆мꙋ̀ въ виѳа́нiи въ домꙋ̀ сíмѡна прокаже́ннагѡ возлежа́щꙋ, прiи́де жена̀: и҆ є҆ли̑ка по се́мъ. Прѧ́щiисѧ же и҆ глаго́лющiи, є҆ди́нꙋ и҆ тꙋ́южде бы́ти, ѹ҆ четыре́хъ є҆ѵⷢ҇лíстѡвъ женꙋ̀ пома́завшꙋю гдⷭ҇а мѵ́ромъ є҆ди́наго и҆ того́жде мнѧ́тъ бы́ти сíмѡна, фарiсе́а же и҆ прокаже́ннаго: є҆го́же и҆ ѻ҆тца̀ ла́зарѧ же и҆ се́стръ є҆гѡ̀ марíи и҆ ма́рѳы, бы́ти нѣ́цыи и҆зда́ша, и҆ є҆ди́нꙋ ве́черю и҆ тꙋ́южде, и҆ то́йжде и҆ є҆ди́нъ до́мъ є҆гѡ̀, и҆́же въ виѳа́нiи, ѹ҆ негѡ́же и҆ го́рница по́стлана ѹ҆гото́васѧ, и҆ та́инственнꙋю ве́черю бы́ти, не до́брѣ мнѧ́тъ. Сíи (л. _ꙋє҃_i ѡ҆б.) бо двѣ̀ ве́чєри, внѣ̀ i҆ерⷭ҇ли́ма въ виѳа́нiи бѣ́стѣ хрⷭ҇тꙋ̀ пре́жде шестѝ, и҆ пре́жде двою̀ [ꙗ҆́коже рече́сѧ] дню̀ зако́нныѧ па́схи, є҆гда̀ и҆ жєны̀ мѵ́ра разли́чнѡ хрⷭ҇тꙋ̀ принесо́ша. Та́йнаѧ же ве́черѧ, и҆ по́стланнаѧ го́рница, внꙋ́трь гра́да i҆ерⷭ҇ли́ма бл҃гоꙋкраси́шасѧ, пре́жде є҆ди́нагѡ зако́нныѧ па́схи и҆ стрⷭ҇ти хрⷭ҇то́вы днѐ. Ѻ҆́вiи ѹ҆́бѡ въ домꙋ̀ невѣ́домагѡ человѣ́ка, ѻ҆́вiи же въ домꙋ̀ [ꙗ҆́коже глаго́лютъ] напе́рсника и҆ ѹ҆ч҃нка̀ i҆ѡа́нна во ст҃о́мъ сiѡ́нѣ, и҆дѣ́же и҆ ѹ҆ченицы̀ стра́ха ра́ди i҆ꙋде́йска бѧ́хꙋ сокрове́ни, и҆ ѳѡмино̀ бы́сть ѡ҆сѧза́нiе по воскрⷭ҇нiи, и҆ ст҃а́гѡ дх҃а прише́ствiе на пѧтьдесѧ́тницꙋ, и҆ и҆́наѧ нѣ̑каѧ неизречє́ннаѧ и҆ та́инствєннаѧ соверши́шасѧ. Тѣ́мже сiѐ ѹ҆́бѡ мни́тсѧ мѝ, и҆ и҆́стинѣ златоглаго́ливагѡ па́че и҆звѣ́стнѣе бы́ти, ꙗ҆́кѡ двѣ̀ ѹ҆́бѡ сiѧ̀ жєны̀ вмѣнѧ́ютсѧ: є҆ди́на ѹ҆́бѡ, ꙗ҆́коже рече́сѧ ѹ҆ трiе́хъ є҆ѵⷢ҇лíстѡвъ, блꙋдни́ца сꙋ́щи и҆ грѣ́шница, на главꙋ̀ хрⷭ҇то́вꙋ мѵ́ро возлiѧ́вшаѧ: и҆на́ѧ же ѹ҆ i҆ѡа́нна, марíа сестра̀ ла́зарева, самѣ́мъ же бж҃е́ствєннымъ нога́мъ хрⷭ҇тѡ́вымъ сiѐ прине́сшаѧ и҆ возлiѧ́вшаѧ. И҆ны̑ѧ ѹ҆́бѡ ꙗ҆̀же въ виѳа́нiи ве́чєри: и҆́нꙋю же бы́ти та́йнꙋю. И҆ ꙗ҆́вственнѡ и҆ ѿ ѻ҆́ныхъ по по́вѣсти ѡ҆ блꙋдни́цѣ се́й, ѹ҆ч҃нкѝ сп҃съ ко гра́дꙋ посыла́етъ, ѹ҆гото́вати па́схꙋ. И҆ди́те, глаго́лѧ, во гра́дъ ко ѻ҆́нсицѣ, и҆ рцы́те: ѹ҆чи́тель глаго́летъ, ѹ҆ тебѐ сотворю̀ па́схꙋ со ѹ҆ченикѝ мои́ми. И҆ па́ки: и҆ срѧ́щетъ вы̀ человѣ́къ, скꙋде́льникъ воды̀ носѧ̀, и҆ то́й пока́жетъ ва́мъ го́рницꙋ ве́лiю по́стланнꙋю, та́мѡ ѹ҆гото́вайте на́мъ. Ѻ҆ни́ же ѿше́дше, глаго́летъ, ѡ҆брѣто́ша, ꙗ҆́коже заповѣ́да и҆̀мъ, и҆ ѹ҆гото́ваша па́схꙋ, ꙗ҆́вѣ зако́ннꙋю при две́рехъ сꙋ́щꙋю, ю҆́же и҆ прише́дъ совершѝ со ѹ҆ч҃нкѝ, ꙗ҆́коже бж҃е́ственный златоꙋ́стъ глаго́летъ. Та́же и҆ ве́чери быва́емой, сíесть та́йной, и҆ бж҃е́ственномꙋ ѹ҆мове́нiю посредѣ̀ содѣ́ѧнꙋ бы́вшꙋ, па́ки возле́гъ, и҆ на́шꙋ предае́тъ па́схꙋ на са́мой трапе́зѣ, ꙗ҆́коже ѧ҆зы́комъ златы́й i҆ѡа́ннъ повѣствꙋ́етъ, и҆ сiѧ̑ ѹ҆́бѡ та́кѡ. Бж҃е́ственный же i҆ѡа́ннъ, къ семꙋ̀ и҆ ма́ркъ, бж҃е́ственнiи є҆ѵⷢ҇лíсти, и҆ мѵ́ра ви́дъ приложи́ша, вѣ́рное сiѐ и҆менова́вше и҆ многоцѣ́нное. Возмнѣ́ша же пiстiко́нъ, сíесть (л. _ꙋs҃_i) вѣ́рное нарещѝ, неле́стное же и҆ нерастворе́нное и҆ ввѣ́ренное въ чистотꙋ̀, не́гли же и҆ нарица́нiе бѣ̀ нѣ́кое сiѐ, и҆зрѧ́днѣйшагѡ и҆ пе́рвагѡ мѵ́ра. прилага́етъ же ма́ркъ, ꙗ҆́кѡ и҆ сосꙋ́дъ сокрꙋшѝ ѿ тща́нiѧ жена̀, а҆́ки тѣсновхо́дный, и҆́же и҆ а҆лава́стръ и҆менꙋ́етъ. Е҆́сть же се́й сосꙋ́дъ стклѧ́ный, ꙗ҆́коже глаго́летъ сщ҃е́нный є҆пiфа́нiй, безꙿ рꙋкоѧ́ти сотворе́нный нѣ́кiѧ, и҆́же и҆ вѷкíонъ си́це глаго́летсѧ. Бѣ́ же мѵ́ро ѻ҆́ное сложе́нное ѿ ви́дѡвъ ѹ҆́бѡ и҆ и҆́ныхъ мно́гихъ, па́че же ѿ си́хъ, смѵ́рны, цвѣ́та кiнамѡ́ма бл҃гоꙋха́нна, сíесть, тро́сти а҆рѡма́тскiѧ, и҆ є҆ле́а. Но и҆́же ѹ҆́мнымъ мѵ́ромъ пома́завыйсѧ хрⷭ҇тѐ бж҃е, находѧ́щихъ страсте́й свободѝ, и҆ поми́лꙋй на́съ, ꙗ҆́кѡ є҆ди́нъ ст҃ъ и҆ чл҃вѣколю́бецъ, а҆ми́нь.

Пѣ́снь и҃.

[Р] I҆рмо́съ: Глаго́лъ мꙋчи́телевъ поне́же превозмо́же, седмери́цею пе́щь разжже́нна бы́сть и҆ногда̀: въ не́йже ѻ҆́троцы не ѡ҆пали́шасѧ, царе́во попра́вше велѣ́нiе, но вопiѧ́хꙋ: всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те во всѧ̑ вѣ́ки.

[А] И҆злива́ющи жена̀ мѵ́ро честно́е, влады́чню и҆ бж҃е́ственномꙋ стра́шномꙋ верхꙋ̀ хрⷭ҇тѐ, слѣдѡ́въ твои́хъ пречⷭ҇тыхъ прикоснꙋ́сѧ, ѡ҆скверне́ныма дла́ньма, и҆ вопiѧ́ше: всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те во всѧ̑ вѣ́ки.

[Д] Слеза́ми ѡ҆мыва́етъ но́зѣ, пови́ннаѧ грѣхѡ́мъ, созда́вшагѡ, и҆ ѡ҆тира́етъ власы̀ свои́ми. тѣ́мже въ житiѝ содѣ́ѧнныхъ не погрѣшѝ и҆збавле́нiѧ, но вопiѧ́ше: всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те во всѧ̑ вѣ́ки.

[I] Сщ҃еннодѣ́йствꙋетсѧ и҆збавле́нiе благонра́внѣй, ѿ сп҃си́тельныхъ ѹ҆тро́бъ же и҆ сле́зъ и҆сто́чника, въ не́мже и҆сповѣ́данiемъ и҆змы́вшисѧ, не стыдѧ́шесѧ, но вопiѧ́ше: всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те во всѧ̑ вѣ́ки.

Та́же, Хва́лимъ, бл҃гослови́мъ: (л. _ꙋs҃_i ѡ҆б.)

И҆ па́ки i҆рмо́съ: Глаго́лъ мꙋчи́телевъ:

Чⷭ҇тнѣ́йшꙋю, не пое́мъ.

Пѣ́снь ѳ҃.

[Ѱ] I҆рмо́съ: Дꙋша́ми чи́стыми, и҆ нескве́рными ѹ҆стна́ми, прiиди́те возвели́чимъ нескве́рнꙋю, и҆ пречⷭ҇тꙋю мт҃рь є҆мманꙋ́илевꙋ, є҆́юже и҆зꙿ неѧ̀ къ рожде́нномꙋ приносѧ́ще мл҃твꙋ: пощадѝ дꙋ́шы на́шѧ хрⷭ҇тѐ бж҃е, и҆ сп҃сѝ на́съ.

[А] Неразꙋ́менъ ꙗ҆́вльсѧ, и҆ лꙋка́въ ревноѡбра́зникъ, да́ръ достойнобж҃е́ственъ сло́вомъ продае́тъ. и҆́мже до́лгъ разрѣши́сѧ грѣхѡ́въ, кра́дый лю́тый i҆ꙋ́да любобж҃е́ственнꙋю бл҃года́ть: пощадѝ дꙋ́шы на́шѧ хрⷭ҇тѐ бж҃е, и҆ сп҃сѝ на́съ.

[Л] Глаго́летъ ше́дъ беззакѡ́ннымъ кнѧзє́мъ: что́ ми хо́щете да́ти, и҆ а҆́зъ хрⷭ҇та̀ ва́мъ и҆ско́маго хотѧ́щымъ преда́мъ; присвое́нiе хрⷭ҇то́во i҆ꙋ́да ѿри́нꙋвый зла́томъ: пощадѝ дꙋ́шы на́шѧ хрⷭ҇тѐ бж҃е, и҆ сп҃сѝ на́съ.

[Ѡ] Ѽ слѣпо́тнагѡ сребролю́бiѧ нечести́ве, ѿѻнꙋ́дꙋже забве́нiе полꙋчи́лъ є҆сѝ, ꙗ҆́кѡ дꙋшѝ ника́коже равностоѧ́теленъ мíръ, ꙗ҆́коже наꙋчи́лсѧ є҆сѝ: ѿча́ѧнiемъ бо са́мъ себѐ ѹ҆дави́лъ є҆сѝ вже́гсѧ преда́телю: пощадѝ дꙋ́шы на́шѧ хрⷭ҇тѐ бж҃е, и҆ сп҃сѝ на́съ.

Та́же i҆рмо́съ: Дꙋша́ми чи́стыми, и҆ нескве́рными ѹ҆стна́ми:

Е҆ѯапостiла́рiй, три́жды, ꙗ҆́кѡ ѡ҆бы́чно:

Черто́гъ тво́й ви́ждꙋ сп҃се мо́й ѹ҆краше́нный, и҆ ѻ҆де́жды не и҆́мамъ, да вни́дꙋ во́нь, просвѣтѝ ѻ҆дѣѧ́нiе дꙋшѝ моеѧ̀ свѣтода́вче, и҆ сп҃си́ мѧ.

На хвали́техъ поста́вимъ стiхѝ д҃, и҆ пое́мъ сiѧ̑ самогла́сны, гла́съ а҃:

Тебѐ дв҃ыѧ сн҃а, блꙋдни́ца позна́вши бг҃а, глаго́лаше, въ пла́чи молѧ́щисѧ, ꙗ҆́кѡ сле́зъ достѡ́йнаѧ содѣ́лавшаѧ: разрѣшѝ до́лгъ, ꙗ҆́коже и҆ а҆́зъ власы̀: возлюбѝ лю́бѧщꙋю, (л. _ꙋз҃_i) пра́веднѡ ненави́димꙋю, и҆ бли́зъ мытаре́й тебѐ проповѣ́мъ, бл҃годѣ́телю чл҃вѣколю́бче.

Многоцѣ́нное мѵ́ро, блꙋдни́ца смѣсѝ со слеза́ми, и҆ и҆злiѧ̀ на пречⷭ҇тѣи но́зѣ твоѝ, ѡ҆блобыза́ющи: ѻ҆́нꙋю а҆́бiе ѡ҆правда́лъ є҆сѝ, на́мъ же проще́нiе да́рꙋй пострада́вый ѡ҆ на́съ, и҆ сп҃сѝ на́съ.

Е҆гда̀ грѣ́шнаѧ приноша́ше мѵ́ро, тогда̀ ѹ҆чени́къ соглаша́шесѧ пребеззакѡ́ннымъ. ѻ҆́ваѧ ѹ҆́бѡ ра́довашесѧ, и҆стоща́ющи мѵ́ро многоцѣ́нное: се́й же тща́шесѧ прода́ти безцѣ́ннаго. сiѧ̀ влⷣкꙋ познава́ше, а҆ се́й ѿ влⷣки разлꙋча́шесѧ. сiѧ̀ свобожда́шесѧ, а҆ i҆ꙋ́да ра́бъ быва́ше врагꙋ̀. лю́то є҆́сть лѣ́ность, ве́лiе покаѧ́нiе: є҆́же мнѣ̀ да́рꙋй сп҃се, пострада́вый ѡ҆ на́съ, и҆ сп҃сѝ на́съ.

Ѽ i҆ꙋ́дина ѡ҆каѧ́нства! зрѧ́ше блꙋдни́цꙋ цѣлꙋ́ющꙋю стѡпы̀, и҆ ѹ҆мышлѧ́ше ле́стiю преда́нiѧ цѣлова́нiе. ѻ҆́наѧ власы̀ разрѣшѝ, а҆ се́й ꙗ҆́ростiю вѧза́шесѧ, носѧ̀ вмѣ́стѡ мѵ́ра sлосмра́днꙋю sло́бꙋ: за́висть бо не вѣ́сть предпочита́ти поле́зное. ѽ i҆ꙋ́дина ѻ҆каѧ́нства! ѿ негѡ́же и҆зба́ви бж҃е, дꙋ́шы на́шѧ.

Сла́ва, гла́съ в҃: Грѣ́шнаѧ течѐ къ мѵ́рꙋ, кꙋпи́ти многоцѣ́нное мѵ́ро, є҆́же пома́зати бл҃годѣ́телѧ, и҆ мѷропрода́телю вопiѧ́ше: Да́ждь мѝ мѵ́ро, да пома́жꙋ и҆ а҆́зъ ѡ҆чи́стившаго всѧ̑ моѧ̑ грѣхѝ.

И҆ ны́нѣ, гла́съ s҃: Погрꙋже́ннаѧ грѣхо́мъ, ѡ҆брѣ́те тѧ̀ приста́нище сп҃се́нiѧ, ви́ждь и҆ мѵ́ра со слеза́ми растворѧ́ющꙋю, тебѣ̀ вопiѧ́ше: ви́ждь согрѣша́ющихъ покаѧ́нiѧ ѡ҆жида́ѧй. но влⷣко сп҃си́ мѧ ѿ волны̀ грѣхо́вныѧ, вели́кiѧ ра́ди твоеѧ̀ млⷭ҇ти.

На стiхо́внѣ стiхи̑ры самогла́сны, гла́съ: s҃.

Дне́сь хрⷭ҇то́съ прихо́дитъ въ до́мъ фарiсе́овъ, и҆ жена̀ грѣ́шница пристꙋпи́вши къ нога́мъ, валѧ́шесѧ вопiю́щи: (л. _ꙋз҃_i ѡ҆б.) ви́ждь погрꙋже́ннꙋю грѣхо́мъ, ѿча́ѧннꙋю дѣѧ́нiй ра́ди, негнꙋша́емꙋю ѿ твоеѧ̀ бл҃гости: и҆ да́ждь мѝ гдⷭ҇и ѡ҆ставле́нiе sлы́хъ, и҆ сп҃си́ мѧ.

Стíхъ: И҆спо́лнихомсѧ заꙋ́тра млⷭ҇ти твоеѧ̀, гдⷭ҇и:

Прострѐ блꙋдни́ца власы̀ тебѣ̀ влⷣцѣ, прострѐ i҆ꙋ́да рꙋ́цѣ беззакѡ́ннымъ: ѻ҆́ва ѹ҆́бѡ прiѧ́ти ѻ҆ставле́нiе, ѻ҆́въ же взѧ́ти сре́бреники. тѣ́мже тебѣ̀ вопiе́мъ про́даномꙋ и҆ свобо́ждшемꙋ на́съ: гдⷭ҇и сла́ва тебѣ̀.

Стíхъ: И҆ бꙋ́ди свѣ́тлость гдⷭ҇а бг҃а на́шегѡ на на́съ:

Пристꙋпѝ жена̀ sлосмра́днаѧ и҆ ѡ҆скверне́наѧ, сле́зы пролива́ющи, лю́бѧщи сп҃се, стра́сть и҆сповѣ́дающи: ка́кѡ воззрю̀ къ тебѣ̀ влⷣцѣ; са́мъ бо прише́лъ є҆сѝ сп҃стѝ блꙋдни́цꙋ: и҆зꙿ глꙋбины̀ ѹ҆ме́ршꙋю мѧ̀ воскресѝ, и҆́же ла́зарѧ воздви́гнꙋвый и҆зꙿ гро́ба четверодне́вна: прiими́ мѧ ѻ҆каѧ́ннꙋю гдⷭ҇и, и҆ сп҃си́ мѧ.

Стíхъ: И҆сповѣ́мсѧ тебѣ̀ гдⷭ҇и всѣ́мъ се́рдцемъ мои́мъ:

Ѿча́ѧннаѧ житiѧ̀ ра́ди, и҆ ѹ҆вѣ́домаѧ нра́ва ра́ди, мѵ́ра носѧ́щаѧ пристꙋпѝ тебѣ̀ вопiю́щи: да не ѿве́ржеши менѐ блꙋ́днꙋю, роди́выйсѧ ѿ дв҃ы: да не пре́зриши моѧ̑ сле́зы ра́досте а҆́гг҃лѡвъ. но прiими́ мѧ ка́ющꙋюсѧ, ю҆́же не ѿри́нꙋлъ є҆сѝ согрѣша́ющꙋю гдⷭ҇и, вели́кiѧ ра́ди твоеѧ̀ млⷭ҇ти.

Сла́ва, и҆ ны́нѣ, самогла́сенъ, гла́съ и҃:

Творе́нiе кассiа́ны и҆́нокини.

Гдⷭ҇и, ꙗ҆́же во мнѡ́гiѧ грѣхѝ впа́дшаѧ жена̀, твоѐ ѡ҆щꙋти́вшаѧ бж҃ество̀, мѷроно́сицы взе́мши чи́нъ, рыда́ющи мѵ́ро тебѣ̀ пре́жде погребе́нiѧ прино́ситъ: ѹ҆вы̀ мнѣ̀ глаго́лющи! ꙗ҆́кѡ но́щь мнѣ̀ є҆́сть разжже́нiе блꙋда̀ невоздержа́нна, мра́чное же и҆ безлꙋ́нное раче́нiе грѣха̀. прiимѝ моѧ̑ и҆сто́чники сле́зъ, и҆́же (л. _ꙋи҃_i) ѻ҆блака́ми производѧ́й мо́рѧ во́дꙋ. приклони́сѧ къ мои̑мъ воздыха́нiємъ сердє́чнымъ, приклони́вый нб҃са̀ неизрече́ннымъ твои́мъ и҆стоща́нiемъ: да ѡ҆блобыжꙋ̀ пречи́стѣи твоѝ но́зѣ, и҆ ѡ҆трꙋ̀ сiѧ̑ па́ки главы̀ моеѧ̀ власы̀, и҆́хже въ раѝ є҆́ѵа, по полꙋ́дни, шꙋ́момъ ѹ҆́шы ѡ҆гласи́вши, стра́хомъ скры́сѧ. грѣхѡ́въ мои́хъ мно́жєства, и҆ сꙋде́бъ твои́хъ бє́здны кто̀ и҆зслѣ́дитъ; дꙋшеспа́сче сп҃се мо́й. да мѧ̀ твою̀ рабꙋ̀ не пре́зриши, и҆́же безмѣ́рнꙋю и҆мѣ́ѧй млⷭ҇ть.

И҆ а҆́бiе, Бл҃го є҆́сть: Трист҃о́е съ покло́ны, и҆ ча́съ а҃-й безꙿ стiхосло́вiѧ: Быва́ютъ же и҆ покло́ны по чи́нꙋ и҆́хъ. И҆ лiтíа. И҆ ѿпꙋ́стъ. И҆ про́чее ꙗ҆́коже пре́жде ѹ҆каза́сѧ въ понедѣ́льникъ вели́кiй.

На s҃-мъ часѣ̀ тропа́рь прⷪ҇ро́чества, гла́съ и҃:

Дне́сь лꙋка́вое собра́сѧ со́нмище, и҆ на тѧ̀ тщє́тнаѧ поꙋчи́шасѧ. дне́сь ѿ согла́сiѧ ѹ҆давле́нiе i҆ꙋ́да ѡ҆брꙋча́етъ, каiа́фа же нево́лею и҆сповѣ́дꙋетъ: ꙗ҆́кѡ є҆ди́нъ за всѣ́хъ воспрiе́млеши сме́рть во́лею, и҆зба́вителю на́шъ хрⷭ҇тѐ бж҃е, сла́ва тебѣ̀.

Прокíменъ, ѱало́мъ рл҃г, гла́съ д҃: Бл҃гослови́тъ тѧ̀ гдⷭ҇ь ѿ сiѡ́на, сотвори́вый нб҃о и҆ зе́млю. Стíхъ: Сѐ ны́нѣ бл҃гослови́те гдⷭ҇а всѝ рабѝ гдⷭ҇ни.

Прⷪ҇ро́чества i҆езекíилева чте́нiе. [Глава̀ в҃, ст. г҃- _i҃, глава̀ г҃, ст. а҃-г҃.]

Речѐ гдⷭ҇ь ко мнѣ̀: сы́не человѣ́чь, послю́ тѧ а҆́зъ къ до́мꙋ i҆и҃левꙋ, ѡ҆горчева́ющымъ мѧ̀, и҆̀же ѡ҆горчи́ша мѧ̀, са́ми и҆ ѻ҆тцы̀ и҆́хъ ѿверго́шасѧ менѐ до дне́шнѧгѡ днѐ. И҆ сы́нове жестоколи́чнiи, и҆ твердосерде́чнiи: а҆́зъ послю́ тѧ къ тѣ̑мъ, и҆ рече́ши къ ни̑мъ: та́кѡ глаго́летъ а҆дѡнаì гдⷭ҇ь. А҆́ще ѹ҆́бѡ ѹ҆слы́шатъ и҆лѝ ѹ҆боѧ́тсѧ: занѐ до́мъ ѡ҆горчева́ѧй є҆́сть, и҆ позна́ютъ, (л. _ꙋи҃_i ѡ҆б.) ꙗ҆́кѡ прⷪ҇ро́къ є҆сѝ ты̀ посредѣ̀ и҆̀хъ. И҆ ты̀ сы́не человѣ́чь, да не ѹ҆бои́шисѧ и҆́хъ, ни ѹ҆жаса́йсѧ ѿ лица̀ и҆́хъ: занѐ разсвирѣ́пѣютъ и҆ ѡ҆бы́дꙋтъ тѧ̀ ѻ҆́крестъ, посреди́ бо скорпíєвъ ты̀ живе́ши: слове́съ и҆́хъ не ѹ҆бо́йсѧ, и҆ ѿ лица̀ и҆́хъ не ѹ҆жаса́йсѧ, занѐ до́мъ ѡ҆горчева́ѧй є҆́сть. И҆ возглаго́леши словеса̀ моѧ̑ къ ни̑мъ: а҆́ще ѹ҆́бѡ ѹ҆слы́шатъ, и҆лѝ ѹ҆боѧ́тсѧ, занѐ до́мъ прогнѣ́ваѧй є҆́сть. И҆ ты̀ сы́не человѣ́чь послꙋ́шай глаго́лющагѡ къ тебѣ̀, не бꙋ́ди ѡ҆горчева́ѧй, ꙗ҆́коже до́мъ преѡгорчева́ѧй: ѿве́рзи ѹ҆ста̀ твоѧ̑, и҆ снѣ́ждь, ꙗ҆́же а҆́зъ даю̀ тебѣ̀. И҆ ви́дѣхъ, и҆ сѐ рꙋка̀ просте́рта ко мнѣ̀, и҆ въ не́й сви́токъ кни́жный. И҆ развѝ є҆го̀ предо мно́ю, и҆ въ то́мъ пи̑сана бы́ша прє́днѧѧ и҆ за̑днѧѧ: и҆ впи́сано бѧ́ше въ не́мъ рыда́нiе, и҆ жа́лость, и҆ го́ре. И҆ речѐ ко мнѣ̀: сы́не человѣ́чь, снѣ́ждь сви́токъ се́й, и҆ и҆дѝ, и҆ рцы̀ сынѡ́мъ i҆и҃лєвымъ. И҆ ѿверзо́хъ ѹ҆ста̀ моѧ̑, и҆ напита́ мѧ сви́ткомъ си́мъ. И҆ речѐ ко мнѣ̀: сы́не человѣ́чь, ѹ҆ста̀ твоѧ̑ снѣдѧ́тъ, и҆ чре́во твоѐ насы́титсѧ сви́тка сегѡ̀ да́ннагѡ тебѣ̀: и҆ снѣдо́хъ є҆го̀, и҆ бы́сть во ѹ҆стѣ́хъ мои́хъ ꙗ҆́кѡ ме́дъ сла́докъ.

Прокíменъ, ѱало́мъ рл҃д, гла́съ s҃: Боѧ́щiисѧ гдⷭ҇а, бл҃гослови́те гдⷭ҇а. Стíхъ: Хвали́те и҆́мѧ гдⷭ҇не, хвали́те рабѝ гдⷭ҇а.

Чте́нiе є҆ѵⷢ҇лiа. И҆ по чи́нꙋ трист҃о́е съ покло́ны и҆ ѿдае́мъ стiхосло́вiе часѡ́въ. Девѧ́тый же ча́съ начина́емъ ѿ трист҃а́гѡ: въ не́мже и҆ послѣ́днее быва́етъ чте́нiе ѿ є҆ѵⷢ҇лiа. Та́же глаго́лемъ: Не преда́ждь на́съ: Трист҃о́е съ покло́ны. Та́кожде и҆ бл҃жє́нны. Творѧ́ще и҆ ѻ҆бы̑чныѧ покло́ны. Глаго́лемъ же и҆ конда́къ вели́кiѧ среды̀, и҆ хра́ма ст҃а́гѡ, и҆лѝ ст҃ы́ѧ. Сла́ва, Со ст҃ы́ми ѹ҆поко́й: И҆ ны́нѣ, хра́ма, бцⷣы. А҆́ще же нѝ, глаго́лемъ: Предста́тельство хрⷭ҇тiа́нъ: Гдⷭ҇и поми́лꙋй, м҃, и҆ г҃ вели̑кiѧ покло́ны, (л. _ꙋѳ҃_i) и҆ в҃_i ма̑лыѧ. Трист҃о́е: и҆ покло́ны г҃. Гдⷭ҇и поми́лꙋй, в҃_i. и҆ мл҃тва: Всест҃а́ѧ трⷪ҇це: Та́же, Досто́йно є҆́сть: Сла́ва, и҆ ны́нѣ: и҆ вмѣ́стѡ ѿпꙋ́ста глаго́летъ настоѧ́тель мл҃твꙋ: Влⷣко многомлⷭ҇тиве: всю̀ до конца̀. Се́й же глаго́лемѣй мы̀ ни́цъ па́дше на зе́млю, мо́лимсѧ. И҆ по и҆сполне́нiи тоѧ̀, на́мъ воста́вшымъ, преклонѧ́етсѧ и҆ то́й са́мъ къ бра́тiи, и҆ про́ситъ проще́нiѧ, глаго́лѧ: Бл҃гослови́те ѻ҆тцы̀ ст҃íи, и҆ прости́те мѝ грѣ́шномꙋ, ꙗ҆̀же согрѣши́хъ во все́й жи́зни мое́й, и҆ во все́й ст҃ѣ́й четыредесѧ́тницѣ, сло́вомъ, дѣ́ломъ, помышле́нiемъ, и҆ всѣ́ми мои́ми чꙋ́вствы. Бра́тiѧмъ же ѿвѣща́вшымъ: Бг҃ъ да прости́тъ тѝ честны́й ѻ҆́тче. Та́же прихо́дѧтъ и҆ бра́тiѧ два̀ два̀, про́сѧтъ подо́бнѣ и҆ тíи проще́нiѧ, глаго́люще: Прости́ мѧ ѻ҆́тче ст҃ы́й: и҆ про́чее, ꙗ҆́коже вы́ше писа́сѧ. И҆ прiе́мше проще́нiе, и҆́демъ въ кє́ллiи на́шѧ, и҆ молчи́мъ до часа̀ вече́рнѧгѡ. Въ собо́рныхъ же хра́мѣхъ и҆ прихо́дскихъ росхо́дъ не быва́етъ: но по проще́нiи трезво́нъ въ дво́и.

Во ст҃ꙋ́ю и҆ вели́кꙋю сре́дꙋ ве́чера,

во свѣти́льничное, ѻ҆бы́чное стiхосло́вiе ѿ трист҃а́гѡ безꙿ покло́нѡвъ. Стiхосло́вимъ же, и҆ Ко гдⷭ҇ꙋ внегда̀ скорбѣ́ти мѝ: безꙿ покло́нѡвъ. На Гдⷭ҇и воззва́хъ, поста́вимъ стiхѡ́въ _i҃ и҆ пое́мъ самогла́сны, гла́съ а҃:

Тебѐ дв҃ыѧ сн҃а, блꙋдни́ца позна́вши бг҃а, глаго́лаше, въ пла́чи молѧ́щисѧ, ꙗ҆́кѡ сле́зъ достѡ́йнаѧ содѣ́лавшаѧ: разрѣшѝ до́лгъ, ꙗ҆́коже и҆ а҆́зъ власы̀: возлюбѝ лю́бѧщꙋю, пра́веднѡ ненави́димꙋю, и҆ бли́зъ мытаре́й тебѐ проповѣ́мъ, бл҃годѣ́телю чл҃вѣколю́бче. (л. _ꙋѳ҃_i ѡ҆б.)

Многоцѣ́нное мѵ́ро блꙋдни́ца смѣсѝ со слеза́ми, и҆ и҆злiѧ̀ на пречⷭ҇тѣи но́зѣ твоѝ, ѡ҆блобыза́ющи: ѻ҆́нꙋю а҆́бiе ѡ҆правда́лъ є҆сѝ, на́мъ же проще́нiе да́рꙋй, пострада́вый ѡ҆ на́съ, и҆ сп҃сѝ на́съ.

Е҆гда̀ грѣ́шнаѧ приноша́ше мѵ́ро, тогда̀ ѹ҆чени́къ соглаша́шесѧ пребеззакѡ́ннымъ. ѻ҆́ваѧ ѹ҆́бѡ ра́довашесѧ, и҆стоща́ющи мѵ́ро многоцѣ́нное: се́й же тща́шесѧ прода́ти безцѣ́ннаго. сiѧ̀ влⷣкꙋ познава́ше, а҆ се́й ѿ влⷣки разлꙋча́шесѧ. сiѧ̀ свобожда́шесѧ, а҆ i҆ꙋ́да ра́бъ быва́ше врагꙋ̀. лю́то є҆́сть лѣ́ность, ве́лiе покаѧ́нiе: є҆́же мнѣ̀ да́рꙋй сп҃се, пострада́вый ѡ҆ на́съ, и҆ сп҃сѝ на́съ.

Ѽ i҆ꙋ́дина ѻ҆каѧ́нства! зрѧ́ше блꙋдни́цꙋ цѣлꙋ́ющꙋю стѡпы̀, и҆ ѹ҆мышлѧ́ше ле́стiю, преда́нiѧ цѣлова́нiе ѻ҆́наѧ власы̀ разрѣшѝ, а҆ се́й ꙗ҆́ростiю вѧза́шесѧ, носѧ̀ вмѣ́стѡ мѵ́ра sлосмра́днꙋю sло́бꙋ: за́висть бо не вѣ́сть предпочита́ти поле́зное. ѽ i҆ꙋ́дина ѻ҆каѧ́нства, ѿ негѡ́же и҆зба́ви бж҃е, дꙋ́шы на́шѧ.

Гла́съ в҃: Грѣ́шнаѧ течѐ къ мѵ́рꙋ, кꙋпи́ти многоцѣ́нное мѵ́ро, є҆́же пома́зати бл҃годѣ́телѧ, и҆ мѷропрода́телю вопiѧ́ше: да́ждь мѝ мѵ́ро, да пома́жꙋ и҆ а҆́зъ ѡ҆чи́стившаго всѧ̑ моѧ̑ грѣхѝ.

Гла́съ s҃: Погрꙋже́наѧ грѣхо́мъ, ѡ҆брѣ́те тѧ̀ приста́нище сп҃се́нiѧ, ви́ждь и҆ мѵ́ра со слеза́ми растворѧ́ющꙋю, тебѣ̀ вопiѧ́ше: ви́ждь, согрѣша́ющихъ покаѧ́нiѧ ѡ҆жида́ѧй: но влⷣко сп҃си́ мѧ ѿ волны̀ грѣхо́вныѧ, вели́кiѧ ра́ди твоеѧ̀ млⷭ҇ти.

Дне́сь хрⷭ҇то́съ прихо́дитъ въ до́мъ фарiсе́овъ, и҆ жена̀ грѣ́шница пристꙋпи́вши къ нога́мъ, валѧ́шесѧ вопiю́щи: ви́ждь погрꙋже́ннꙋю грѣхо́мъ, ѿча́ѧннꙋю дѣѧ́нiй ра́ди, негнꙋша́емꙋю ѿ твоеѧ̀ бл҃гости, и҆ да́ждь мѝ гдⷭ҇и ѡ҆ставле́нiе sлы́хъ, и҆ сп҃си́ мѧ. (л. _ꙋ҃к)

Прострѐ блꙋдни́ца власы̀ тебѣ̀ влⷣцѣ, прострѐ i҆ꙋ́да рꙋ́цѣ беззакѡ́ннымъ: ѻ҆́ва ѹ҆́бѡ прiѧ́ти ѡ҆ставле́нiе, ѻ҆́въ же взѧ́ти сре́бреники. тѣ́мже тебѣ̀ вопiе́мъ про́даномꙋ, и҆ свобо́ждшемꙋ на́съ: гдⷭ҇и сла́ва тебѣ̀.

Пристꙋпѝ жена̀ sлосмра́днаѧ и҆ ѡ҆скверне́наѧ, сле́зы пролива́ющи, лю́бѧщи сп҃се, стра́сть и҆сповѣ́дающи: ка́кѡ воззрю̀ къ тебѣ̀ влⷣцѣ; са́мъ бо прише́лъ є҆сѝ спастѝ блꙋдни́цꙋ: и҆зꙿ глꙋбины̀ ѹ҆ме́ршꙋю мѧ̀ воскресѝ, и҆́же ла́зарѧ воздви́гнꙋвый и҆зꙿ гро́ба четверодне́вна: прiими́ мѧ ѻ҆каѧ́ннꙋю гдⷭ҇и, и҆ сп҃си́ мѧ.

Ѿча́ѧннаѧ житiѧ̀ ра́ди, и҆ ѹ҆вѣ́домаѧ нра́ва ра́ди, мѵ́ра носѧ́щаѧ пристꙋпѝ тебѣ̀ вопiю́щи: да не ѿве́ржеши менѐ блꙋ́днꙋю, роди́выйсѧ ѿ дв҃ы, да не пре́зриши моѧ̑ сле́зы, ра́досте а҆́гг҃лѡвъ, но прiими́ мѧ ка́ющꙋюсѧ, ю҆́же не ѿри́нꙋлъ є҆сѝ согрѣша́ющꙋю гдⷭ҇и, вели́кiѧ ра́ди твоеѧ̀ млⷭ҇ти.

Сла́ва, и҆ ны́нѣ, гла́съ и҃. Творе́нiе кассiа́ны и҆́нокини.

Гдⷭ҇и, ꙗ҆́же во мнѡ́гiѧ грѣхѝ впа́дшаѧ жена̀, твоѐ ѡ҆щꙋти́вшаѧ бж҃ество̀, мѷроно́сицы взе́мши чи́нъ, рыда́ющи мѵ́ро тебѣ̀ пре́жде погребе́нiѧ прино́ситъ: ѹ҆вы̀ мнѣ̀, глаго́лющи, ꙗ҆́кѡ но́щь мнѣ̀ є҆́сть разжже́нiе блꙋда̀ невоздержа́нна, мра́чное же и҆ безлꙋ́нное раче́нiе грѣха̀. прiимѝ моѧ̑ и҆сто́чники сле́зъ, и҆́же ѻ҆блака́ми производѧ́й мо́рѧ во́дꙋ. приклони́сѧ къ мои̑мъ воздыха́нiємъ сердє́чнымъ, приклони́вый нб҃са̀, неизрече́ннымъ твои́мъ и҆стоща́нiемъ, да ѡ҆блобыжꙋ̀ пречⷭ҇тѣи твоѝ но́зѣ, и҆ ѡ҆трꙋ̀ сiѧ̑ па́ки главы̀ моеѧ̀ власы̀: и҆́хже въ раѝ є҆́ѵа, по полꙋ́дни, шꙋ́момъ ѹ҆́шы ѡ҆гласи́вши, стра́хомъ скры́сѧ. грѣхѡ́въ мои́хъ мно́жєства, и҆ сꙋде́бъ твои́хъ бє́здны кто̀ и҆зслѣ́дитъ; дꙋшеспа́сче мо́й, да мѧ̀ твою̀ рабꙋ̀ не пре́зриши, и҆́же безмѣ́рнꙋю и҆мѣ́ѧй млⷭ҇ть. (л. _ꙋ҃к ѡ҆б.)

Вхо́дъ со є҆ѵⷢ҇лiемъ. Свѣ́те ти́хiй:

Прокíменъ, ѱало́мъ рл҃є, гла́съ д҃: И҆сповѣ́дайтесѧ бг҃ꙋ нбⷭ҇номꙋ, ꙗ҆́кѡ бл҃гъ, ꙗ҆́кѡ въ вѣ́къ млⷭ҇ть є҆гѡ̀. Стíхъ: И҆сповѣ́дайтесѧ бг҃ꙋ богѡ́въ, ꙗ҆́кѡ въ вѣ́къ млⷭ҇ть є҆гѡ̀.

И҆схо́да чте́нiе. [Глава̀ в҃, ст. а҃_i-к҃в.]

Бы́сть во дни̑ мнѡ́гiѧ ѻ҆́ны, вели́къ бы́въ мѡѷсе́й, и҆зы́де къ бра́тiѧмъ свои̑мъ сынѡ́мъ i҆и҃лєвымъ: разꙋмѣ́въ же болѣ́знь и҆́хъ, ви́дѣ человѣ́ка є҆гѵ́птѧнина бiю́ща нѣ́коего є҆вре́анина ѿ бра́тiи є҆гѡ̀ сынѡ́въ i҆и҃левыхъ. Ѡ҆бозрѣ́всѧ же сѣ́мѡ и҆ ѻ҆ва́мѡ, никого́же ви́дѣ: и҆ порази́въ є҆гѵ́птѧнина, скры̀ є҆го̀ въ песцѣ̀. И҆зше́дъ же во вторы́й де́нь, ви́дѣ два̀ мꙋ̑жа є҆вре́анина бiю́щыѧсѧ, и҆ глаго́ла ѡ҆би́дѧщемꙋ: чесѡ̀ ра́ди ты̀ бiе́ши и҆́скреннѧго; Ѻ҆́нъ же речѐ: кто́ тѧ поста́ви кнѧ́зѧ и҆ сꙋдiю̀ надꙿ на́ми; є҆да̀ ѹ҆би́ти мѧ̀ ты̀ хо́щеши, и҆́мже ѡ҆́бразомъ ѹ҆би́лъ є҆сѝ вчера̀ є҆гѵ́птѧнина; ѹ҆боѧ́сѧ же мѡѷсе́й, и҆ речѐ: а҆́ще си́це ꙗ҆вле́нъ бы́сть глаго́лъ се́й; ѹ҆слы́ша же фараѡ́нъ глаго́лъ се́й, и҆ и҆ска́ше ѹ҆би́ти мѡѷсе́а. ѿи́де же мѡѷсе́й ѿ лица̀ фараѡ́нова, и҆ всели́сѧ въ землѝ мадiа́мстѣй: прише́дъ же въ зе́млю мадiа́мскꙋю, сѣ́де при кла́дѧзѣ. Свѧще́нникꙋ же мадiа́мскомꙋ бѣ́ша се́дмь дще́рей пасꙋ́щихъ ѻ҆́вцы ѻ҆тца̀ своегѡ̀ i҆ѡѳо́ра: прише́дше же че́рпахꙋ, до́ндеже напо́лниша кѡры́та, напои́ти ѻ҆́вцы ѻ҆тца̀ своегѡ̀ i҆ѡѳо́ра. Прише́дше же па́стырiе и҆згна́ша ѧ҆̀: воста́въ же мѡѷсе́й и҆зба́ви и҆̀хъ, и҆ налiѧ̀ и҆̀мъ, и҆ напоѝ ѻ҆́вцы и҆́хъ. Прiидо́ша же къ рагꙋи́лꙋ ѻ҆тцꙋ̀ своемꙋ̀, ѻ҆́нъ же речѐ и҆̀мъ: что̀ ꙗ҆́кѡ ѹ҆скори́сте прiитѝ дне́сь; Ѻ҆́ныѧ же реко́ша: человѣ́къ є҆гѵ́птѧнинъ и҆зба́ви на́съ ѿ па́стырей, и҆ наче́рпа на́мъ, и҆ напоѝ ѻ҆́вцы на́шѧ. Ѻ҆́нъ же речѐ дще́ремъ свои̑мъ: (л. _ꙋк҃а ѡ҆б.) и҆ гдѣ̀ є҆́сть; и҆ вскꙋ́ю си́це ѡ҆ста́висте человѣ́ка; призови́те ѹ҆̀бо є҆го̀, да ꙗ҆́стъ хлѣ́бъ. Всели́сѧ же мѡѷсе́й ѹ҆ человѣ́ка: и҆ дадѐ сепфѡ́рꙋ дще́рь свою̀ мѡѷсе́ю въ женꙋ̀. Во чре́вѣ же заче́нши жена̀, родѝ сы́на, и҆ наречѐ мѡѷсе́й и҆́мѧ є҆мꙋ̀, гирса́мъ, глаго́лѧ: ꙗ҆́кѡ пришле́цъ є҆́смь въ землѝ чꙋжде́й. є҆ще́ же заче́нши родѝ сы́на втора́го, и҆ наречѐ и҆́мѧ є҆мꙋ̀ є҆лiезе́ръ, глаго́лѧ: бг҃ъ бо ѻ҆тца̀ моегѡ̀ помо́щникъ мо́й, и҆ и҆зба́ви мѧ̀ и҆зꙿ рꙋкѝ фараѡ́новы.

Прокíменъ, ѱало́мъ рл҃з, гла́съ д҃: Гдⷭ҇и, млⷭ҇ть твоѧ̀ во вѣ́къ, дѣ́лъ рꙋкꙋ̀ твоє́ю не пре́зри. Стíхъ: И҆сповѣ́мсѧ тебѣ̀ гдⷭ҇и всѣ́мъ се́рдцемъ мои́мъ, и҆ предꙿ а҆́гг҃лы воспою̀ тебѣ̀.

I҆́ѡва чте́нiе. [Глава̀ в҃, ст. а҃-_i҃.]

Бы́сть ꙗ҆́кѡ де́нь се́й, и҆ прiидо́ша а҆́гг҃ли бж҃iи предста́ти предꙿ гдⷭ҇емъ: и҆ дiа́волъ прiи́де посредѣ̀ и҆́хъ предста́ти предꙿ гдⷭ҇емъ. И҆ речѐ гдⷭ҇ь дiа́волꙋ: ѿкꙋ́дꙋ ты̀ грѧде́ши; тогда̀ речѐ дiа́волъ предꙿ гдⷭ҇емъ: проше́дъ поднебе́снꙋю, и҆ ѡ҆бше́дъ всю̀ зе́млю, прiидо́хъ. И҆ речѐ гдⷭ҇ь къ дiа́волꙋ: внѧ́лъ ли є҆сѝ ѹ҆́бѡ [мы́слiю твое́ю] рабꙋ̀ моемꙋ̀ i҆́ѡвꙋ; ꙗ҆́кѡ нѣ́сть такова̀ ѿ сꙋ́щихъ на землѝ: человѣ́къ неsло́бивъ, и҆́стиненъ, непоро́ченъ, бг҃очести́въ, ѹ҆далѧ́ѧйсѧ ѿ всѧ́кагѡ sла̀, є҆ще́ же придержи́тсѧ неsло́бiѧ: ты́ же ре́клъ є҆сѝ и҆мѣ̑нiѧ є҆гѡ̀ погꙋби́ти вотщѐ. Ѿвѣща́въ же дiа́волъ гдⷭ҇ви, речѐ: ко́жꙋ за ко́жꙋ, и҆ всѧ̑ є҆ли̑ка и҆́мать человѣ́къ, да́стъ за дꙋ́шꙋ свою̀. Ѻ҆ба́че послѝ рꙋ́кꙋ твою̀, и҆ косни́сѧ косте́мъ є҆гѡ̀, и҆ пло́ти є҆гѡ̀, а҆́ще не въ лице́ тѧ бл҃гослови́тъ. Рече́ же гдⷭ҇ь дiа́волꙋ: сѐ предаю́ ти є҆го̀, то́кмѡ дꙋ́шꙋ є҆гѡ̀ соблюдѝ. И҆зы́де же дiа́волъ ѿ лица̀ гдⷭ҇нѧ, и҆ поразѝ i҆́ѡва гно́емъ лю́тымъ ѿ но́гъ да́же до главы̀. И҆ взѧ̀ [i҆́ѡвъ] чре́пъ, да (л. _ꙋк҃а ѡ҆б.) ѡ҆строга́етъ гно́й сво́й, и҆ то́й сѣдѧ́ше на гно́ищи внѣ̀ гра́да. Вре́мени же мно́гꙋ минꙋ́вшꙋ, речѐ къ немꙋ̀ жена̀ є҆гѡ̀ глаго́лющи: доко́лѣ терпи́ши, сѐ пождꙋ̀ вре́мѧ є҆щѐ ма́ло, ча́ющи наде́жди сп҃се́нiѧ моегѡ̀. се́ бо потреби́сѧ ѿ землѝ па́мѧть твоѧ̀, сы́нове твоѝ и҆ дщє́ри, моегѡ̀ чре́ва болѣ̑зни и҆ трꙋды̀, и҆́миже вотщѐ трꙋди́хсѧ съ болѣ́зньми: ты́ же са́мъ въ гноѝ черве́й сѣди́ши, ѡ҆бнощева́ѧ внѣ̀ безꙿ покро́ва, и҆ а҆́зъ скита́ющисѧ и҆ слꙋжа́щи, мѣ́сто ѿ мѣ́ста преходѧ́щи, и҆ до́мъ ѿ до́мꙋ, ѡ҆жида́ющи со́лнца, когда̀ за́йдетъ, да почíю ѿ трꙋдѡ́въ мои́хъ, и҆ ѿ болѣ́зней, ꙗ҆̀же мѧ̀ ны́нѣ ѡ҆бдержа́тъ. но рцы̀ глаго́лъ нѣ́кiй ко гдⷭ҇ꙋ, и҆ ѹ҆мрѝ. Ѻ҆́нъ же воззрѣ́въ речѐ къ не́й: вскꙋ́ю ꙗ҆́кѡ є҆ди́на ѿ безꙋ́мныхъ же́нъ возглаго́лала є҆сѝ; а҆́ще блага̑ѧ прiѧ́хомъ ѿ рꙋкѝ гдⷭ҇ни, sлы́хъ ли не стерпи́мъ; во всѣ́хъ си́хъ приключи́вшихсѧ є҆мꙋ̀, ничи́мже согрѣшѝ i҆́ѡвъ ѹ҆стна́ма предꙿ бг҃омъ, [и҆ не дадѐ безꙋ́мiѧ бг҃ꙋ].

Та́же, Да и҆спра́витсѧ мл҃тва моѧ̀: Е҆ѵⷢ҇лiе ѿ матѳе́а, зача́ло р҃и. И҆ про́чее послѣ́дованiе преждеѡсщ҃е́нныхъ. И҆ по пренесе́нiи чⷭ҇тны́хъ дарѡ́въ покло́ны г҃. И҆ а҆́бiе ѹ҆пражднѧ́ютсѧ соверше́ннѡ въ це́ркви быва́ємыѧ покло́ны. Въ ке́ллiахъ же да́же и҆ до вели́кагѡ пѧтка̀ соверша́ютсѧ.


