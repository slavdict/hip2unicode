 OCR:

 Библиотека святоотеческой литературы

 http://orthlib.ru



(л. рп҃д)

Недѣ́лѧ втора́ѧ ст҃ы́хъ постѡ́въ.

Пое́тсѧ настоѧ́щее послѣ́дованiе, во ст҃ы́хъ ѻ҆тца̀ на́шегѡ григо́рiа а҆рхiепíскопа, ѳессалонíтскагѡ чꙋдотво́рца, пала́мы. Сложе́нное ѡ҆ всест҃ѣ́йшагѡ патрiа́рха фiлоѳе́а. Въ сꙋббѡ́тꙋ ве́чера поста́вимъ стiхѡ́въ _i҃. И҆ пое́мъ стiхи̑ры воскрⷭ҇ны г҃, и҆ а҆натѡ́лiевы г҃: и҆ настоѧ́щыѧ ст҃а́гѡ на д҃, гла́съ в҃.

Подо́бенъ: Кíими похва́льными пѣ́сньми:

Кíими бл҃гопохвале́нiй пѣ́сньми воспои́мъ i҆ера́рха, бг҃осло́вiѧ трꙋбꙋ̀, ѻ҆гнедохновє́ннаѧ ѹ҆ста̀ бл҃года́ти, (л. рп҃д ѡ҆б.) честно́е дх҃а прiѧ́телище, столпа̀ цр҃кве непоколеби́маго, вели́кое вселе́нныѧ ѹ҆краше́нiе, рѣкꙋ̀ премꙋ́дрости, свѣ́та свѣти́льника, sвѣздꙋ̀ ꙗ҆́снꙋю, тва́рь просвѣща́ющꙋю;

Кíими пѣснопѣ́нiй цвѣта́ми вѣнча́имъ i҆ера́рха, бл҃гоче́стiѧ побо́рника, и҆ нече́стiѧ проти́вника, те́плаго вѣ́ры предста́телѧ, вели́каго наста́вника и҆ ѹ҆чи́телѧ, цѣвни́цꙋ всекра́снꙋю дх҃а, златосiѧ́ющiй ѧ҆зы́къ, и҆сто́чникъ кипѧ́щiй то́ки и҆сцѣле́нiй вѣ̑рнымъ, вели́каго и҆ досточꙋ́днаго григо́рiа;

Кíими земноро́днiи ѹ҆стна́ми восхва́лимъ i҆ера́рха, цр҃кве ѹ҆чи́телѧ, свѣ́та бж҃е́ственнагѡ проповѣ́дника, нбⷭ҇нотаи́нника трⷪ҇цы, ве́лiе мона́шествꙋющихъ ѹ҆краше́нiе, дѣѧ́нiемъ и҆ видѣ́нiемъ просiѧ́вшаго, ѳессалонíтскꙋю похвалꙋ̀, сограждани́на и҆мꙋ́щаго, мѷрото́чнаго на нб҃сѣ́хъ бж҃е́ственнаго и҆ пречꙋ́днаго дими́трiа;

Сла́ва, гла́съ s҃: Прпⷣбне, требл҃же́нне, ст҃ѣ́йшiй ѻ҆́тче, па́стырю до́брый, и҆ а҆рхiпа́стырѧ хрⷭ҇та̀ ѹ҆ч҃нчѐ, положи́вый дꙋ́шꙋ ѡ҆ ѻ҆вца́хъ: са́мъ и҆ ны́нѣ ѻ҆́тче на́шъ бг҃оно́се григо́рiе, и҆спросѝ мл҃твами твои́ми, дарова́ти на́мъ ве́лiю млⷭ҇ть.

И҆ ны́нѣ, бг҃оро́диченъ пе́рвый гла́са. На лiтíи стiхи́ра хра́ма. Сла́ва, и҆ ны́нѣ, бг҃оро́диченъ. На стiхо́внѣ по а҆лфави́тꙋ.

Сла́ва, гла́съ и҃: Бо́дрый ꙗ҆зы́къ тво́й ко ѹ҆чи́тельствꙋ, во ѹ҆шесѣ́хъ серде́чныхъ возглаша́ѧ, лѣни́выхъ дꙋ́шы возставлѧ́етъ, и҆ бг҃овѣща́нными словесы̀ твои́ми лѣ́ствица ѡ҆брѣта́етсѧ, ѿ землѝ къ бг҃ꙋ возносѧ́щаѧ. тѣ́мже григо́рiе, ѳесса́лiи чꙋ́до, не преста́й молѧ́сѧ хрⷭ҇тꙋ̀, просвѣти́ти бж҃е́ственнымъ свѣ́томъ чтꙋ́щыѧ тѧ̀.

И҆ ны́нѣ, бг҃оро́диченъ: Безневѣ́стнаѧ дв҃о: Ны́нѣ ѿпꙋща́еши: Трист҃о́е. тропа́рь, Бцⷣе дв҃о: три́жды.

И҆ про́чее послѣ́дованiе бдѣ́нiѧ. (л. рп҃є)

На ѹ҆́трени по шестоѱа́лмiи, Бг҃ъ гдⷭ҇ь:

Тропа́рь воскрⷭ҇нъ два́жды. Сла́ва, ст҃а́гѡ гла́съ и҃:

Правосла́вiѧ свѣти́льниче, цр҃кве ѹ҆твержде́нiе и҆ ѹ҆чи́телю, мона́хѡвъ добро́то, бг҃осло́вѡвъ побо́рниче непребори́мый, григо́рiе чꙋдотво́рче, ѳессалонíтскаѧ похвало̀, проповѣ́дниче бл҃года́ти, моли́сѧ вы́нꙋ сп҃сти́сѧ дꙋша́мъ на́шымъ.

И҆ ны́нѣ, бг҃оро́диченъ въ то́йже гла́съ: И҆́же на́съ ра́ди рожде́йсѧ: И҆ ѻ҆бы́чное стiхосло́вiе. И҆ чте́нiе въ шестодне́вцѣ. Степє́нна гла́са. Всѧ́кое дыха́нiе: Е҆ѵⷢ҇лiе ѹ҆́треннее. Воскрⷭ҇нiе хрⷭ҇то́во: ѱало́мъ н҃. Сла́ва: Покаѧ́нiѧ ѿве́рзи мѝ двє́ри: И҆ ны́нѣ, подо́бенъ: На сп҃се́нiѧ стєзѝ: Та́же, на гла́съ s҃: Поми́лꙋй мѧ̀ бж҃е: Та́же, Мно́жєства содѣ́ѧнныхъ мно́ю лю́тыхъ:

Канѡ́нъ ѻ҆смогла́сника воскрⷭ҇нъ, со i҆рмосо́мъ на д҃, и҆ трiѡ́ди на д҃, и҆ ст҃а́гѡ на s҃. Гла́съ и҃.

Пѣ́снь а҃.

I҆рмо́съ: Колесницегони́телѧ фараѡ́нѧ погрꙋзѝ:

Воспрiе́мше те́плыми слеза́ми, блꙋ́днагѡ гла́съ, тебѣ̀ ѻ҆ц҃ꙋ̀ всѣ́хъ и҆ бг҃ꙋ припа́даемъ, вопiю́ще: ꙗ҆́кѡ согрѣши́хомъ ѿ тебѐ ѹ҆дали́вшесѧ, и҆ блꙋдꙋ̀ рабо́тавше, прiимѝ на́ше покаѧ́нiе.

Ца́рское преѡби́дѣвъ бл҃горо́дiе, є҆́же дарова́лъ є҆сѝ мнѣ̀, менѐ ра́ди сло́ве, человѣ́къ бы́вый: лю́тѣ ѡ҆сꙋди́хсѧ ѹ҆годи́ти свинiѧ́мъ, грѣхо́внымъ вкꙋ́сомъ: но пощадѝ мѧ̀ сп҃се, млⷭ҇рдiемъ твои́мъ.

На колѣ́нꙋ па́дающа мѧ̀, ꙗ҆́коже пе́рвѣе блꙋ́днаго влⷣко гдⷭ҇и, ты̀ прите́къ прiимѝ, и҆ рꙋка́ма ѡ҆бꙿе́мъ, пода́ждь мѝ ѡ҆́бразы твоегѡ̀ сп҃се́нiѧ, вмѣ́стѡ нае́мника человѣколю́бче, па́ки твоего̀ сы́на сотворѧ́ѧ. (л. рп҃є ѡ҆б.)

Бг҃оро́диченъ: Бг҃оѧвле́нiѧ тобо́ю сподо́бисѧ бг҃ора́дованнаѧ, человѣ́ческое є҆стество̀: є҆ди́на бо хода́таица дв҃о, была̀ є҆сѝ бг҃ꙋ и҆ человѣ́кѡмъ. тѣ́мъ ꙗ҆́кѡ бж҃iю тѧ̀ роди́тельницꙋ всѝ досто́йнѡ сла́вимъ.

И҆́ный канѡ́нъ ст҃а́гѡ гла́съ д҃.

I҆рмо́съ: Ѿве́рзꙋ ѹ҆ста̀ моѧ̑:

Ри́торѡвъ бж҃е́ственнiи, и҆ бг҃осло́вѡвъ и҆зрѧ́днiи, и҆ ѧ҆зы́цы бг҃овѣща́ннiи, прiиди́те сни́дитесѧ въ соедине́нiе, воспѣ́ти по достоѧ́нiю дх҃ори́тора, бж҃е́ственнаго григо́рiа.

Сто́лпъ вѣ́ры, цр҃кве побо́рникъ, вели́кiй григо́рiй да восхва́литсѧ мно́ю, всеизрѧ́дный па́стырь ѳессалонíтскiй, красота̀ чи́на i҆ера́ршескагѡ вои́стиннꙋ.

Ѿ младе́нства возжела́лъ є҆сѝ лꙋ́чшее житiѐ, и҆ соверше́нное ѻ҆́тче ѿ ю҆́ности возлюби́лъ є҆сѝ мꙋдрова́нiе, и҆ кꙋпнонра́венъ, и҆ є҆диномꙋ́дренъ показа́лсѧ є҆сѝ тезоиме́нствꙋющагѡ тебѣ̀ ѻ҆́тче григо́рiе.

Бг҃оро́диченъ: Бꙋ́ди мѝ всенепоро́чнаѧ живота̀ пꙋ́ть, наставлѧ́ющiй мѧ̀ къ бж҃е́ствєннымъ селе́нiємъ: прельсти́хсѧ бо, и҆ къ про́пастємъ sло́бы поползнꙋ́хсѧ, ѿ ни́хже мѧ̀ возведѝ хода́тайствомъ твои́мъ.

Пѣ́снь г҃.

I҆рмо́съ: Нбⷭ҇нагѡ крꙋ́га:

Ѹ҆боѧ́всѧ мои́хъ дѣ́лъ, и҆ дале́чнагѡ ѿше́ствiѧ, и҆ расточе́ннагѡ твоегѡ̀ бога́тства, є҆го́же и҆жди́хъ въ блꙋ́дныхъ стремле́нiихъ, въ покаѧ́нiи къ тебѣ̀ зовꙋ̀, ѻ҆ц҃ꙋ̀ и҆ бг҃ꙋ моемꙋ̀: согрѣши́хъ, сп҃сѝ мѧ̀.

На землѝ согрѣша́ѧ, нб҃сѐ ѹ҆боѧ́хсѧ: си́це бо мѝ бꙋ́детъ сꙋ́дъ тогда̀ препира́ѧй, є҆гда̀ всѧ́чєскаѧ предста́нꙋтъ сло́ве, првⷣнымъ сꙋдо́мъ твои́мъ сꙋди̑маѧ. (л. рп҃s)

Мра̑чнаѧ и҆ сквє́рнаѧ мѧ̀ помышлє́нiѧ пита́хꙋ, є҆гда̀ ѿ тебѐ сп҃се, дале́че бы́хъ блꙋ́дный, ны́нѣ же зовꙋ́ ти: согрѣши́хъ, согрѣши́хъ, сп҃сѝ те́плѣ прибѣга́ющаго млⷭ҇рдiю твоемꙋ̀.

Бг҃оро́диченъ: Ѡ҆божи́сѧ дв҃о а҆да́мово смѣше́нiе: и҆зꙿ чре́ва бо твоегѡ̀ бг҃ъ плотоно́сецъ ꙗ҆ви́сѧ, и҆́мже воззва́ни бы́хомъ ѿ дре́внѧгѡ ѡ҆сꙋжде́нiѧ, солга́ни наде́ждею дре́вле ѡ҆боже́нiѧ.

И҆́ный. I҆рмо́съ: Твоѧ̀ пѣсносло́вцы бцⷣе:

Стрꙋи̑ бж҃е́ственныхъ ѹ҆че́нiй твои́хъ сохранѧ́ющiи, всѧ́кiѧ ко́зни sлосла́вныхъ и҆збѣга́емъ, и҆ всѧ̑ и҆збива́емъ твои́ми сщ҃е́нными списа́ньми полкѝ си́хъ григо́рiе.

Премꙋ́дрѡсти бꙋ̑iѧ sлосла́вныхъ разрꙋши́лъ є҆сѝ блаже́нне, премꙋ́дрость бж҃iю ѵ҆поста́снꙋю и҆мѣ́ѧ въ се́рдцѣ твое́мъ, є҆́юже съ шꙋ́момъ порази́лъ є҆сѝ гнила̑ѧ си́хъ шата̑нiѧ.

Ѹ҆мертви́въ пло́ти тлѣ́емыѧ всѧ́кое сладостра́стiе премꙋ́дре, по́стнически ѡ҆живи́лъ є҆сѝ дꙋшѝ твоеѧ̀ движє́нiѧ, и҆ сiю̀ бж҃е́ственный ѻ҆рга́нъ бг҃осло́вiѧ показа́лъ є҆сѝ.

Бг҃оро́диченъ: Въ ра́зꙋмѣ ѹ҆ма̀ и҆ произволе́нiи, стꙋ́дное же и҆ блꙋ́дное житiѐ прилѣ́жнѡ возлюби́хъ: но любо́вiю бж҃е́ственною мѧ̀ свѧжѝ, мл҃твами твои́ми, дв҃о бг҃оневѣ́стнаѧ.

Конда́къ, гла́съ д҃: Ны́нѣ вре́мѧ дѣ́лательное ꙗ҆ви́сѧ, при две́рехъ сꙋ́дъ, воста́немъ ѹ҆́бѡ постѧ́щесѧ, принесе́мъ сле́зы ѹ҆миле́нiѧ, ми́лостынѧми, зовꙋ́ще: согрѣши́хомъ па́че песка̀ морска́гѡ. но ѡ҆сла́би содѣ́телю всѣ́хъ, ꙗ҆́кѡ да прiи́мемъ нетлѣ̑нныѧ вѣнцы̀. (л. рп҃s ѡ҆б.)

Сѣда́ленъ, гла́съ д҃:

Подо́бенъ: Ско́ро предварѝ:

Пре́лесть попали́лъ є҆сѝ sлосла́вныхъ премꙋ́дре, вѣ́рꙋ и҆зꙿѧсни́лъ є҆сѝ правосла́вныхъ до́брѣ, и҆ мíръ просвѣти́лъ є҆сѝ. ѿѻнꙋ́дꙋже побѣдоно́сный побѣди́тель показа́лсѧ є҆сѝ, сто́лпъ це́ркве, и҆́стинный i҆ера́рхъ, молѧ́сѧ не преста́й хрⷭ҇тꙋ̀, сп҃сти́сѧ всѣ̑мъ на́мъ.

Сла́ва, то́йже.

И҆ ны́нѣ, бг҃оро́диченъ: Ско́рѡ прiимѝ влⷣчце молє́нiѧ на̑ша, и҆ сiѧ̑ принесѝ сн҃ꙋ твоемꙋ̀ и҆ бг҃ꙋ, гпⷭ҇жѐ всенепоро́чнаѧ: погасѝ ѡ҆бстоѧ̑нiѧ sлосла́вныхъ ѧ҆зыковре́дныхъ, ѹ҆кротѝ кѡ́зни, и҆ низложѝ де́рзость воѡрꙋжа́ющихсѧ безбо́жныхъ пречⷭ҇таѧ, на рабы̑ твоѧ̑.

Пѣ́снь д҃.

I҆рмо́съ: Ты̀ моѧ̀ крѣ́пость гдⷭ҇и:

Ѿмета́тельное ѻ҆те́ческихъ мѝ повелѣ́нiй бога́тство, є҆́же мѝ дарова́лъ є҆сѝ, въ сладостра́стiи и҆жди́въ, бы́хъ бж҃е́ственныхъ дарова́нiй ни́щъ ѡ҆каѧ́нный. тѣ́мже ка́ющасѧ со и҆сповѣ́данiемъ не ѡ҆мерзѝ менѐ влⷣко гдⷭ҇и.

Бг҃олѣ́пнѡ воспрiи́мъ нищетꙋ̀ менѐ, дале́че тебѐ дре́вле бы́вшагѡ, собо́ю къ себѣ̀ присвоѧ́еши, и҆ ѡ҆сщ҃а́еши мѧ̀ къ весе́лiю чл҃вѣколю́бче: тѣ́ло твоѐ бж҃е́ственное сло́ве, воззва́нiе моѐ, весе́лiѧ творѧ̀.

Да дале́че слеза́ми непреста́нными, вѣ́чныѧ мꙋ́ки и҆зба́вимсѧ, ю҆́же ѹ҆гото́ва бг҃ъ лꙋка̑вымъ дꙋховѡ́мъ, ꙗ҆́кѡ блꙋ́дный, вопiе́мъ: согрѣши́хомъ тѝ ѻ҆́тче, но прiимѝ всѧ̑ прибѣга́ющыѧ ны̀ къ твое́й млⷭ҇ти.

Бг҃оро́диченъ: Собезнача́льное ѻ҆ц҃ꙋ̀ сло́во сы́й и҆ дх҃ꙋ, ѿ неискꙋсомꙋ́жныѧ дв҃ы ражда́етсѧ кромѣ̀ зако́на: пребы́въ ѹ҆́бѡ є҆́же бѣ̀, пребы́въ же па́ки є҆́же ѿ на́съ (л. рп҃з) прiѧ́тъ. во двою́ бо є҆стєствꙋ̀ є҆ди́нъ сн҃ъ є҆́сть, во ѻ҆бою̀ хранѧ̀ є҆сте́ственное.

И҆́ный. I҆рмо́съ: Неизслѣ́дный бж҃iй совѣ́тъ:

Ѿве́рзъ ѹ҆ста̀ твоѧ̑ ѻ҆́тче премꙋ́дре, бж҃е́ственнꙋю премꙋ́дрость проповѣ́далъ є҆сѝ, є҆́йже поꙋча́лсѧ є҆сѝ въ се́рдцѣ твое́мъ при́снѡ, и҆ варлаа́ма сꙋ́етнаго несмы́сленна и҆ безꙋ́мна показа́лъ є҆сѝ.

Заше́лъ є҆сѝ сладча́йшiй въ зе́млю, со́лнце зако́номъ є҆стества̀, возсiѧ́еши же ѹ҆́трѡ со хрⷭ҇то́мъ со́лнце невече́рнее, всѧ̑ назира́ѧ мл҃твами твои́ми.

Ꙗ҆вѝ бл҃года́ть тебѐ бл҃же́нне бж҃iй, похвалꙋ̀ и҆ ѹ҆твержде́нiе преве́лiе правосла́вныхъ, и҆ па́стырѧ бл҃га́го, и҆ бг҃осло́ва втора́го, и҆ ста́да бо́драго храни́телѧ.

Бг҃оро́диченъ: Ѹ҆шеса̀ мнѣ̀ ѿве́рзи дꙋшє́вныѧ мт҃и бж҃iѧ, роди́вшаѧ пре́жде ѹ҆шеса̀ ѿве́рзшаго глꙋхо́мꙋ, и҆ бж҃е́ствєннымъ внима́ти словесє́мъ, и҆ и҆сполнѧ́ти сподо́би.

Пѣ́снь є҃.

I҆рмо́съ: Вскꙋ́ю мѧ̀ ѿри́нꙋлъ є҆сѝ:

Бога́тства и҆ дарова́нiй бж҃е́ственныхъ лиши́хсѧ, и҆ въ странꙋ̀ прiидо́хъ бл҃ги́хъ живо́тныхъ гла́домъ та́ѧ: но ты̀ мѧ̀ ѻ҆́ч҃е ꙗ҆́кѡ бл҃гíй, дре́внiѧ сла́вы и҆ сла́дости, бл҃госе́рдiѧ ра́ди твоегѡ̀, и҆спо́лни.

По́мыслъ блꙋ́днагѡ, въ блꙋдѣ̀ житiѐ и҆жди́вша прiи́мше, ѻ҆ц҃ꙋ̀ млⷭ҇тивомꙋ притеце́мъ, несꙋмнѣ́нною вѣ́рою, и҆ сокрꙋше́нiемъ се́рдца, ꙗ҆́кѡ да согрѣше́нiй ѡ҆ставле́нiе прiи́мемъ.

Не коснѝ дꙋшѐ моѧ̀, въ да́льнѣй странѣ̀ пребыва́ющи: но тецы̀ вско́рѣ, бг҃ꙋ и҆ ѻ҆ц҃ꙋ̀ и҆сповѣ́дающисѧ, да прiи́меши разрѣше́нiе, и҆̀хже sлѣ̀ содѣ́лала є҆сѝ житiѐ и҆знꙋри́вши. (л. рп҃з ѡ҆б.)

Бг҃оро́диченъ: Свѣ́тлый тѧ̀ ѻ҆́блакъ, носѧ́й со́лнце пра́вды, въ тебѣ̀ носи́мое, пречⷭ҇таѧ дв҃о вѣ́мы, неразꙋ́мiѧ тьмꙋ̀ i҆́дѡльскꙋю ѿгонѧ́ющее, и҆ ра́зꙋмомъ и҆́стиннымъ просвѣща́ющее.

И҆́ный. I҆рмо́съ: Ѹ҆жасо́шасѧ всѧ́чєскаѧ:

Серпо́мъ слове́съ твои́хъ, и҆ сщ҃е́нными списа́ньми посѣ́клъ є҆сѝ є҆́рєси тернови̑дныѧ, и҆ пле́велъ лѡ́жнаѧ прозѧбє́нiѧ, правосла́вiѧ же бл҃гочести̑ваѧ положи́лъ є҆сѝ сѣ́мена, сщ҃еннонача́льне григо́рiе.

Словеса̀ твоѧ̑ всемꙋ́дре, и҆ чєстна́ѧ списа̑нiѧ сꙋ́ть роса̀ нбⷭ҇наѧ, ме́дъ ка́менный, хлѣ́бъ а҆́гг҃льскiй притека́ющымъ, питiѐ, бра́шно, сла́дость, наслажде́нiе, григо́рiе, и҆ и҆сто́чникъ живы́ѧ воды̀.

Ѻ҆́бщаго тѧ̀ ѹ҆чи́телѧ познава́етъ землѧ̀ и҆ мо́ре, сто́лпъ сщ҃е́нный правосла́вiѧ, и҆ ѻ҆рꙋжеполо́жницꙋ бж҃е́ственныхъ догма̑тъ честнꙋ́ю, премꙋ́драго бг҃осло́ва сщ҃е́ннаго, сожи́телѧ, соприча́стника, а҆пⷭ҇лѡмъ є҆динонра́внаго.

Бг҃оро́диченъ: Стрꙋѧ́ми ѹ҆миле́нiѧ, сквє́рны се́рдца моегѡ̀ непоро́чнаѧ ѿмы́й дв҃о, и҆ покаѧ́нiѧ ѡ҆́бразы мнѣ̀ да́рꙋй, твои́ми къ ще́дромꙋ бг҃ꙋ сщ҃е́нными моле́нiи, є҆го́же неизрече́ннѡ родила̀ є҆сѝ.

Пѣ́снь s҃.

I҆рмо́съ: Мл҃твꙋ пролiю̀:

Ю҆нѣ́йшiй бы́хъ сы́нъ тво́й, и҆ бога́тство твоѐ sлѣ̀ и҆жди́хъ, ѹ҆дале́нiемъ sла́гѡ житiѧ̀, и҆ бл҃ги́хъ твои́хъ лиша́ѧсѧ чл҃вѣколю́бче, прихождꙋ̀ тебѣ̀ ѻ҆ц҃ꙋ̀ и҆ бг҃ꙋ моемꙋ̀, и҆ прошꙋ̀ проще́нiѧ.

Стра́нничество безчеловѣ́чное полꙋчи́хъ, и҆ пастѝ свинiи̑ ѡ҆сꙋжде́нъ бы́хъ, ꙗ҆́кѡ моѐ расточи́хъ бога́тство, (л. рп҃и) є҆́же ми́лостивнѡ вско́рѣ пода́лъ є҆сѝ, и҆ бы́хъ ѿ всѣ́хъ на́гъ: но ты̀ ꙗ҆́кѡ бг҃ъ мо́й ѹ҆ще́дри.

Не и҆́мамъ дерзнове́нiѧ чл҃вѣколю́бче, воззрѣ́ти и҆ ви́дѣти, согрѣши́въ на нб҃о, безмѣ́рнꙋю высотꙋ̀, ни нарещи́сѧ сы́нъ тво́й, блꙋ́дный: но ѹ҆ще́дри мѧ̀ тꙋ́не, и҆мѣ́ѧй безмѣ́рнꙋю млⷭ҇ть.

Бг҃оро́диченъ: Несказа́нное твоѐ ржⷭ҇тво̀, и҆ неизрече́нный ржⷭ҇тва̀ твоегѡ̀ ѡ҆́бразъ дв҃и́це, ꙗ҆́кѡ бг҃а вы́ше ѹ҆ма̀ ражда́еши, дв҃ство нескве́рное и҆мꙋ́щи: тѣ́мъ тѧ̀ всѝ и҆́стиннꙋю бцⷣꙋ досто́йнѡ сла́вимъ.

И҆́ный. I҆рмо́съ: Бж҃е́ственное сiѐ и҆ всечⷭ҇тно́е:

Растерза́сѧ сꙋ́етное шата́нiе, и҆ ѧ҆зы́къ варлаа́ма безꙋ́мнагѡ, словесы̀ и҆ велѣ́нiи, и҆ ра́зꙋма ѻ҆строто́ю премꙋ́драгѡ цр҃ѧ̀, и҆ твое́ю, григо́рiе.

Бж҃е́ственнꙋю цѣвни́цꙋ дх҃а, трꙋбꙋ̀ ꙗ҆́вѣ проповѣ́дающꙋю бж҃е́ствєнныѧ та̑йны, ѳессалонíтскаго предсѣда́телѧ, бг҃осло́вскiй ѧ҆зы́къ, пѣ́сньми почти́мъ.

Лю́демъ и҆ногда̀ предводи́тель, ꙗ҆́кѡ сто́лпъ ѻ҆́гненный, вѣ́ры врагѝ попали́лъ є҆сѝ, вѣ́рныхъ же состоѧ̑нiѧ просвѣти́лъ є҆сѝ, бг҃омꙋ́дре ѻ҆́тче григо́рiе.

Бг҃оро́диченъ: Бꙋ́ди мѝ всечⷭ҇таѧ влⷣчце, тишина̀ и҆ приста́нище ѹ҆тѣше́нiѧ, преводѧ́щее къ бж҃е́ственномꙋ приста́нищꙋ невла́емомꙋ, бꙋ́рю страсте́й мои́хъ ѹ҆кроти́вши.

Конда́къ ст҃о́мꙋ, гла́съ и҃.

Подо́бенъ: Взбра́нной:

Премꙋ́дрости сщ҃е́нный и҆ бж҃е́ственный ѻ҆рга́нъ, бг҃осло́вiѧ свѣ́тлꙋю согла́снѡ трꙋбꙋ̀, воспѣва́емъ тѧ̀ григо́рiе бг҃оглаго́льниче: но ꙗ҆́кѡ ѹ҆́мъ ѹ҆мꙋ̀ пе́рвомꙋ предстоѧ́й, къ немꙋ̀ ѹ҆́мъ на́шъ ѻ҆́тче наста́ви, да зове́мъ: ра́дꙋйсѧ проповѣ́дниче бл҃года́ти. (л. рп҃и ѡ҆б.)

I҆́косъ. Подо́бенъ: А҆́гг҃лъ предста́тель:

А҆́гг҃лъ ꙗ҆ви́лсѧ є҆сѝ на землѝ, неизречє́ннаѧ бж҃iѧ человѣ́кѡмъ возвѣща́ѧ: безпло́тныхъ бо гла́сы, ѿ человѣ́ческихъ сы́й, и҆ пло́тiю ѹ҆потреблѧ́ѧсѧ, ѹ҆диви́лъ є҆сѝ на́съ, и҆ вопи́ти тебѣ̀ бг҃оглаго́ливе ѹ҆вѣща́лъ є҆сѝ сiѧ̑: ра́дꙋйсѧ, и҆́мже тьма̀ сокры́сѧ: ра́дꙋйсѧ, и҆́мже свѣ́тъ взы́де. ра́дꙋйсѧ, несозда́ннагѡ бж҃ества̀ а҆́гг҃ле: ра́дꙋйсѧ, созда́ннагѡ и҆ бꙋ́ѧгѡ вои́стиннꙋ ѡ҆бличи́телю. ра́дꙋйсѧ, высотꙋ̀ невосходи́мꙋю, бж҃е́ственное є҆стество̀ рекíй: ра́дꙋйсѧ, глꙋбинꙋ̀ неꙋдо́бь ви́димꙋю, дѣ́йство рекíй: ра́дꙋйсѧ. ꙗ҆́кѡ сла́вꙋ бж҃iю до́брѣ ре́клъ є҆сѝ: ра́дꙋйсѧ, ꙗ҆́кѡ мнѣ̑нiѧ sлодѣ́євъ ѿре́клъ є҆сѝ. ра́дꙋйсѧ свѣти́льниче, показа́вый со́лнце: ра́дꙋйсѧ ча́ше, питiѧ̀ бж҃е́ственнагѡ пода́тельнице. ра́дꙋйсѧ, и҆́мже и҆́стина просiѧва́етъ: ра́дꙋйсѧ, и҆́мже помрачи́сѧ лжа̀. ра́дꙋйсѧ, проповѣ́дниче бл҃года́ти.

Сѷнаѯа́рiй. Стiхѝ:

Свѣ́та свѣ́тлаго проповѣ́дника ны́нѣ вои́стиннꙋ ве́лiѧ,

И҆сто́чникъ свѣ́та, къ незаходи́момꙋ во́дитъ свѣ́тꙋ.

Се́й бж҃е́ственнагѡ и҆ невече́рнѧгѡ свѣ́та сы́нъ, и҆́стинный вои́стиннꙋ бж҃iй человѣ́къ, и҆ чꙋ́дный бж҃е́ственныхъ слꙋга̀ и҆ слꙋжи́тель, ѻ҆те́чество ѹ҆́бѡ и҆мѣ́ѧше всѣ́хъ градѡ́въ ца́рствꙋющее, роди́тели же пресвѣ́тлыѧ и҆ сла́вныѧ: не внѣ́шнѧго то́кмѡ и҆ по чꙋ́вствꙋ человѣ́ка, но мно́гѡ па́че внꙋ́треннѧго и҆ неви́димаго, добродѣ́телiю и҆ наказа́нiемъ ѹ҆краси́ти тща́шесѧ. Ма́лꙋ же сꙋ́щꙋ sѣлѡ̀ во́зрастомъ томꙋ̀, ѻ҆те́цъ сконча́сѧ: ма́ти же є҆го̀, и҆ бра́тiю, и҆ сєстры̀ въ наказа́нiи и҆ зако́нѣ и҆ сщ҃е́нныхъ пи́сменѣхъ пита́ше же и҆ наказа́ше, и҆ внѣ́шнѣй мꙋ́дрости ко ѹ҆чи́телємъ посыла́ше, до́брѣ навыка́ти разꙋмѣ̀. То́й ѻ҆строто́ю є҆стества̀ тща́нiе со ѹ҆че́нiемъ смѣси́въ, вма́лѣ же всѧ́кꙋю слове́снꙋю хи́трость полꙋчѝ. Е҆гда́ же бѣ̀ два́десѧти лѣ́тъ, всѧ̑ земна̑ѧ и҆ со́нiй хꙋ̑ждшаѧ (л. рп҃ѳ) вмѣни́въ, къ вино́вномꙋ всѧ́кiѧ мꙋ́дрости и҆ пода́телю бг҃ꙋ востещѝ и҆ска́ше, и҆ соверше́ншимъ житiе́мъ всего̀ себѐ томꙋ́жде возложи́ти. Ѿѻнꙋ́дꙋже и҆ ѿкрыва́етъ бг҃олюбе́зное намѣ́ренiе ма́тери, и҆ мно́гꙋю любо́вь къ бг҃ꙋ своемꙋ̀, и҆ разжже́нное жела́нiе: и҆ ѻ҆́нꙋю подо́бнѣ ѡ҆брѣта́етъ си́ми болѧ́щꙋю ѿ до́лга вре́мене, и҆ ѡ҆ ра́вныхъ томꙋ̀ ра́дꙋющꙋюсѧ. А҆́бiе ѹ҆́бѡ ма́ти дѣ́ти къ себѣ̀ собра́вши, и҆ сѐ, а҆́зъ и҆ дѣ́ти, съ весе́лiемъ ре́кши, ꙗ҆́же мѝ дадѐ бг҃ъ: мы́сль же и҆́хъ и҆скꙋша́етъ, ю҆́же и҆́мꙋтъ ѡ҆ до́брыхъ, и҆ намѣ́ренiе вели́кагѡ григо́рiа и҆̀мъ ѿкрыва́етъ. Ѻ҆́нъ же поꙋща́тєльнаѧ словеса̀ къ ни̑мъ ѹ҆потреби́въ, вма́лѣ всѧ̑ поко́рны и҆мѧ́ше, и҆ къ подо́бнѣй є҆мꙋ̀ любвѝ и҆ бѣжа́нiю житiѧ̀ послѣ́дꙋющыѧ прилѣ́жнѡ. Ѿѻнꙋ́дꙋже и҆ сꙋ̑щаѧ ѹ҆бѡ́гимъ є҆ѵⷢ҇льски разда́въ, любо́вь же ца́рскꙋю, и҆ чє́сти, и҆ плеска́нiе сꙋ́щее въ ца́рскихъ, бл҃годꙋ́шнѡ ѡ҆ста́вивъ, хрⷭ҇тꙋ̀ послѣ́дова. Ма́терь ѹ҆́бѡ и҆ сєстры̀ въ дѣ́вственницѣ сочини́въ, бра́тiю же взе́мъ, и҆ ст҃ы́ни тезоимени́тꙋю го́рꙋ а҆ѳѡ́нскꙋю дости́гъ: но бра́тiю ѹ҆́бѡ тогда̀ во и҆ны́хъ ѻ҆би́телехъ пребы́ти ѹ҆вѣщава́етъ, и҆ поне́же вре́мени не даю́щꙋ соединє́нымъ дрꙋ́гъ дрꙋ́гꙋ бы́ти, и҆ житiѐ по бг҃ꙋ соверши́ти. Са́мъ же въ покоре́нiе чꙋ́днагѡ нѣ́коегѡ мꙋ́жа, съ безмо́лвiемъ є҆ди́номꙋ бг҃ꙋ живꙋ́щагѡ предае́тсѧ, и҆́менемъ нiкоди́ма. Ѹ҆ негѡ́же всѧ́кой за́повѣди, всѧ́кой добродѣ́тели, во смире́нiи дꙋшѝ дѣ́лы наꙋчи́всѧ, и҆ застꙋпле́нiе всечⷭ҇тыѧ бцⷣы, и҆ ко всѣ̑мъ непобори́мꙋю по́мощь во ѿкрове́нiи та́йномъ та́мѡ прiи́мъ, по ѿше́ствiи ѻ҆́нагѡ къ бг҃ꙋ, и҆ въ вели́цѣй ла́ѵрѣ лѣ̑та нѣ́каѧ пожи́въ, съ вели́кимъ тща́нiемъ и҆ соверше́ннымъ ра́зꙋмомъ, любо́вiю безмо́лвiѧ, ѿ ла́ѵры ѿхо́дитъ, и҆ пꙋсты́ню лобыза́етъ. Любо́вь же при́снѡ къ любвѝ приложи́въ, и҆ съ бг҃омъ бы́ти вы́нꙋ жела́ѧ, кра́йнемꙋ жестоковожде́нiю себѐ и҆здае́тъ, и҆ внима́нiемъ ѹ҆́бѡ прилѣ́жнымъ всегда̀ чꙋ̑вства ѹ҆держа́въ, къ бг҃ꙋ же ѹ҆́мъ возвы́сивъ, и҆ во всѐ вре́мѧ мл҃твы ѹ҆пражне́нiе, и҆ ѡ҆ бж҃е́ственныхъ поꙋче́нiе сотвори́въ, и҆ житiѐ ѹ҆пра́вивъ и҆зрѧ́днѡ. Де́мѡнскiѧ бра̑ни по́мощiю (л. рп҃ѳ ѡ҆б.) бж҃iею всѧ́чески побѣжда́етъ, и҆ всено́щными стоѧ́ньми и҆сто́чники сле́зъ дꙋ́шꙋ ѡ҆чи́стивъ, сосꙋ́дъ и҆збра́нный дарѡ́въ бж҃iѧгѡ дх҃а бы́сть, и҆ бг҃овидѣ́нiѧ ча̑стаѧ ви́дѣ. И҆ чꙋ́днѣйше, ꙗ҆́кѡ и҆ прехожде́нiе ра́ди i҆сма́ильтескихъ нахожде́нiй на ѳессалонíкꙋ, и҆ въ ве́рскiй ски́тъ ѿше́дъ, и҆ съ нѣ́кими гра́жданы понꙋжда́емь бесѣ́довати. Та́же по жи́тельствꙋ прилѣ́жнѡ прехожда́ше, въ не ма́лыхъ ѹ҆́бѡ лѣ́тѣхъ, соверше́ннѡ и҆ тѣ́ло и҆ дꙋ́шꙋ ѡ҆чи́стивъ, и҆ бж҃iимъ велѣ́нiемъ ве́лiе пома́занiе сщ҃е́нства прiѧ́тъ, и҆ ꙗ҆́кѡ нѣ́кiй невеще́ственный, и҆ ꙗ҆́кѡ рещѝ внѣ̀ себѐ бы́въ, та̑йнаѧ сегѡ̀ соверши́въ, ꙗ҆́кѡ то́кмѡ зри́мь, дꙋша́мъ зрѧ́щихъ ѹ҆милѧ́тисѧ. Ве́лiй вои́стиннꙋ бѣ̀, и҆ по бг҃ꙋ живꙋ́щымъ дꙋхоно́сецъ познава́шесѧ, ꙗ҆влѧ́шесѧ же сицевы́й сы́й, и҆ внѣ̑шнѧѧ зрѧ́щымъ: держа́вꙋ и҆мы́й на де́мѡны, и҆ ѿ и҆́хъ пре́лести и҆ кова́рства ѡ҆блада́ємыѧ и҆збавлѧ́ѧ: непло́дiе древе́съ, въ бл҃гопло́дiе преложи́въ. бꙋ̑дꙋщаѧ прови́дѣ, и҆ и҆ны́ми бж҃е́ственнагѡ дх҃а дарова́ньми же и҆ плоды̀ ѹ҆краша́шесѧ. Поне́же є҆́же ѹ҆́бѡ добродѣ́тєли дѣ́йствовати, въ на́шей вла́сти лежи́тъ: а҆ є҆́же во и҆скꙋшє́нiѧ впа́сти, нѣ́сть въ на́съ. Кромѣ́ же си́хъ нѣ́сть соверше́нiе, и҆лѝ ꙗ҆вле́нiе вѣ́ры къ бг҃ꙋ, [сше́дшее бо, глаго́летъ, дѣѧ́нiе и҆ стра́сть, въ бла́зѣ соверша́етъ по бг҃ꙋ человѣ́ка] въ разли̑чнаѧ и҆ ча̑стаѧ и҆скꙋшє́нiѧ па́сти, вели́кiй се́й попꙋща́етсѧ, да всѣ́ми, и҆ соверше́нъ вои́стиннꙋ ꙗ҆ви́тсѧ. А҆ ꙗ҆̀же ѿвсю́дꙋ, кíй ѹ҆́мъ помы́слитъ; ко́е и҆зрещѝ возмо́жетъ сло́во; ꙗ҆̀же пре́жнихъ бѡ́льшiѧ кѡ́зни лю́тагѡ бори́телѧ: и҆ ꙗ҆̀же новоѧвле́нныхъ бг҃обо́рцѡвъ на него̀ навѣ́ты, и҆ клевєты̀, и҆ є҆ли́кѡ ѡ҆ бл҃гоче́стiи подвиза́сѧ, во всѣ́хъ тре́хъ ко два́десѧтимъ лѣ́тѣхъ, ѿ тѣ́хъ претерпѣ̀ ѡ҆sлоблє́нiѧ и҆ скѡ́рби разли̑чныѧ. I҆та́льскiй бо sвѣ́рь, калаврíйскiй варлаа́мъ, внѣ́шнею мꙋ́дростiю велемꙋ́дрствꙋетъ, и҆ сꙋето́ю свои́хъ помышле́нiй, всѧ̑ помышлѧ́ѧ вѣ́дати, лю́тꙋю воздвиза́етъ бра́нь на цр҃ковь хрⷭ҇то́вꙋ, и҆ на бл҃гочести́вꙋю на́шꙋ вѣ́рꙋ, и҆ на держа́щыѧ сiю̀ и҆звѣ́стнѡ. Ѻ҆́бщꙋю бо бл҃года́ть ѻ҆ц҃а̀, сн҃а, и҆ ст҃а́гѡ дх҃а, и҆ (л. р҃ч) свѣ́тъ бꙋ́дꙋщагѡ вѣ́ка, ꙗ҆́коже и҆ првⷣнiи возсiѧ́ютъ ꙗ҆́кѡ со́лнце, ꙗ҆́кѡ и҆ хрⷭ҇то́съ предпоказа̀ на горѣ̀ возсiѧ́вый: и҆ про́стѡ, всю̀ си́лꙋ и҆ дѣ́йство трiѷпоста́снагѡ бж҃ества̀ и҆ всѐ ра́знствꙋющее каково́либо бꙋ́ди бж҃е́ственнагѡ є҆стества̀, созда́нное бы́ти ѹ҆мовре́днѡ наꙋчѝ, и҆ бл҃гоче́стнѡ несозда́нный мꙋ́дрствꙋющыѧ бж҃е́ственнѣйшiй ѻ҆́ный свѣ́тъ, и҆ всю̀ си́лꙋ и҆ дѣ́йство, ꙗ҆́кѡ ниеди́номꙋ сꙋ́щꙋ но́вомꙋ ѿ пребыва́ющихъ є҆сте́ственнѣ въ бз҃ѣ, словесы́ же и҆ списа́ньми простра́ннѣйшими, двобѡ́жныѧ и҆менова̀, и҆ многобѡ́жныѧ, ꙗ҆́коже i҆ꙋдє́и, саве́ллiй же, и҆ а҆́рiй и҆менꙋ́ютъ на́съ. Си́хъ ра́ди ѹ҆́бѡ бж҃е́ственный григо́рiй, ꙗ҆́кѡ бл҃гоче́стiѧ побо́рникъ, и҆ предста́тель пресвѣ́тлый, и҆ пре́жде всѣ́хъ ѡ҆ се́мъ и҆ предборѧ́сѧ и҆ ѡ҆клевета́емь, по́сланъ бы́въ ѿ це́ркве въ кѡнстантiнопо́ль, и҆ прихо́дитъ. Бж҃е́ственнѣйшемꙋ ѹ҆́бѡ царю̀ а҆ндронíкꙋ ѡ҆ бл҃гоче́стiи предзащища́ющꙋ, четве́ртомꙋ ѿ палеоло́гѡвъ, собо́ръ сщ҃е́нный собира́етсѧ. И҆ варлаа́мꙋ прише́дшꙋ, и҆ є҆гѡ̀ предꙿѿмє́тнымъ sлосла̑внымъ ѹ҆че́нiємъ, и҆ на бл҃гоче́стiе ѡ҆глаго́ланiємъ, дх҃а бж҃iѧ и҆спо́лнисѧ вели́кiй григо́рiй, и҆ въ си́лꙋ неѡбори́мꙋю ѡ҆бле́ксѧ свы́ше, ѹ҆ста̀ є҆гѡ̀ на бг҃а ѿвє́рстаѧ заградѝ, и҆ до конца̀ посрамѝ: и҆ ѻ҆гнедꙋхнове́нными словесы́ же и҆ списа́ньми, є҆гѡ̀ хвра̑стныѧ є҆́рєси, ꙗ҆́кѡ пе́пелъ сотворѝ. Тѣ́мже и҆ стꙋда̀ не претерпѣ́въ бл҃гоче́стiѧ ра́тникъ, къ латíнѡмъ, ѿѻнꙋ́дꙋже прiи́де, бѣ́гомъ ѿи́де: по ѻ҆́номъ же а҆́бiе многобѣ́дствiи собо́рнѣ и҆зꙿѡблича́етъ, и҆ списа̑нiѧ сегѡ̀ словесы̀ сопроти́вными разсыпа́етъ. А҆ и҆̀же ѻ҆́ныхъ причасти́вшесѧ па́гꙋбы, нижѐ та́кѡ преста́ша бори́ти на цр҃ковь бж҃iю. Ѿѻнꙋ́дꙋже и҆ нꙋ́ждею мно́гою сщ҃е́ннагѡ собо́ра, и҆ самагѡ̀ царѧ̀, и҆ пре́жде бж҃е́ственнымъ велѣ́нiемъ ѹ҆вѣ́ривсѧ григо́рiй на а҆рхiере́йскiй престо́лъ возво́дитсѧ, и҆ ѳессалонíтскiѧ сщ҃е́нныѧ це́ркве па́стырь поставлѧ́етсѧ. Тѣ́мже и҆ вѧ́щшыѧ по́двиги, мно́гихъ пре́жднихъ ѡ҆ правосла́внѣй вѣ́рѣ до́блественнѣ соверша́етъ и҆ терпѣли́вѣ. Лꙋка̑выѧ бо прее́мники а҆кiндѵ́на, и҆ варлаа́ма, мнѡ́гiѧ ꙗ҆́вльшыѧсѧ и҆ лю̑тыѧ, и҆ лю́тыхъ (л. р҃ч ѡ҆б.) sвѣре́й лю̑таѧ рождє́нiѧ, и҆ си́хъ ѹ҆чє́нiѧ же и҆ списа̑нiѧ ни є҆ди́ножды, и҆лѝ два́жды, и҆лѝ три́жды, но мно́гажды и҆ мно́гими, нижѐ при є҆ди́номъ царѣ̀, и҆лѝ патрiа́рсѣ: но при трiе́хъ по прее́мствꙋ ски́птрѡвъ держа́щихъ, и҆ патрiа́рсѣхъ равночи́сленныхъ, и҆ собо́рѣхъ неꙋдобосчислѧ́емыхъ, словесы́ же и҆ писа́ньми бг҃одꙋхнове́нными, многови́днѡ возвраща́етъ, и҆ до конца̀ побѣжда́етъ. И҆ нѣ́цыи непрело́жнѡ и҆мꙋ́ще, нивочто́же полага́юще го́рнiй сꙋ́дъ, та́кѡ пребы́ша: и҆ всѣ́хъ бо є҆ресе́й сꙋ́ть є҆щѐ ѡ҆ста́тки безстꙋ́дствꙋющiи на побѣди́вшихъ ѧ҆̀ ст҃ы́хъ, да не глаго́лю вседе́рзый ро́дъ i҆ꙋде́йскiй, да́же и҆ до ны́нѣ и҆мы́й неи́стовство на хрⷭ҇та̀: таковы̑ѧ ѹ҆́бѡ ꙗ҆́кѡ вкра́тцѣ и҆ толи̑кiѧ вели́кагѡ григо́рiа побѣ̑ды на нечести̑выѧ. Бг҃ъ же неизрече́нными ѡ҆́бразы, и҆ къ восто́кꙋ сего̀ ѿсыла́етъ ѹ҆чи́телѧ. Посыла́етсѧ ѹ҆́бѡ ꙗ҆́кѡ старѣ́йшина ѿ ѳессалонiкíи въ кѡнстантíнь гра́дъ, примири́ти ра́знствꙋющыѧ царѝ. Пое́млетсѧ же ѿ а҆га́рѧнѡвъ, и҆ держи́тсѧ во всѐ лѣ́то, мѣста̀ ѿ мѣ́стъ, и҆ гра́ды ѿ градѡ́въ, страда́льчески преходѧ̀, и҆ ѹ҆чѧ̀ небоѧ́зненнѡ хрⷭ҇то́вꙋ є҆ѵⷢ҇лiю. И҆ ѻ҆́выѧ ѹ҆́бѡ ѹ҆твержда́ѧ и҆ ѹ҆вѣщава́ѧ, є҆щѐ и҆ молѧ̀ въ вѣ́рѣ пребы́ти, коле́блющыѧсѧ же въ не́й, и҆ нѣ́каѧ недоꙋмѣ́нiѧ и҆ взыска̑нiѧ ѡ҆ бы́вшихъ тогда̀ предлага́ющыѧ, бг҃омꙋ́дреннѡ ѹ҆твержда́ѧ, и҆ и҆сцѣле́нiе, въ ни́хже глаго́лахꙋ, дово́льнѣйшее ѿдаѧ́ше. Про́чымъ же невѣ̑рнымъ и҆ ѻ҆каѧ́ннѡ ѿто́ргшымсѧ хрⷭ҇тiа́нѡмъ, и҆ ѿлꙋчи́вшымсѧ ко ѻ҆́нымъ и҆ влекꙋ́щымъ на́ша ѡ҆ воплоще́нномъ смотре́нiи гдⷭ҇а и҆ бг҃а на́шегѡ, и҆ ѡ҆ поклоне́нiи ѿ на́съ чⷭ҇тна́гѡ крⷭ҇та̀, и҆ ст҃ы́хъ i҆кѡ́нъ, мно́гажды не ѡ҆бинꙋ́ѧсѧ глаго́лаше. Е҆ще́ же ѡ҆ мѡаме́ѳѣ, и҆ мно́гихъ и҆ны́хъ взыска́нiихъ ѿ ни́хъ предложе́нныхъ, ѻ҆́выѧ ѹ҆́бѡ и҆мѧ́ше ѡ҆ себѣ̀ дивѧ́щыѧсѧ, ѻ҆́выѧ же на себѐ неи́стовствꙋющыѧ, и҆ рꙋ́ки простира́ющыѧ, и҆̀же и҆ мꙋ́ченически сконча́ли бы є҆го̀, а҆́ще бы не бж҃iимъ про́мысломъ, наде́ждею пѣ́нѧзей, ю҆́же и҆мѧ́хꙋ ѡ҆ не́мъ, пощадѣ́нъ бы́въ. Та́же ѿ хрⷭ҇толюби́выхъ свобожда́шесѧ вели́кiй, и҆ къ своемꙋ̀ ста́дꙋ мч҃нкъ безкро́вный (л. рч҃а) свѣ́тлѡ па́ки ѿхо́дитъ. Ко и҆ны̑мъ мнѡ́гимъ и҆ вели̑кимъ дарова́нiємъ же и҆ пе́рвенствѡмъ, ꙗ҆̀же и҆мѧ́ше, ра́нами хрⷭ҇то́выми и҆ то́й ѹ҆краси́сѧ, и҆ ꙗ҆̀же хрⷭ҇тѡ́ва, по па́ѵлꙋ, и҆мы́й въ себѣ̀ лишє́нiѧ. И҆ да пока́жемъ нѣ̑каѧ ѻ҆́наго начертава́ющаѧ, сiѧ̀ бѧ́хꙋ є҆гѡ̀ свѡ́йства: є҆́же со превосхожде́нiемъ кро́ткое и҆ смире́нное, [здѣ̀ не ѡ҆ бз҃ѣ и҆ бж҃е́ственныхъ сло́во: и҆́бо въ си́хъ и҆ sѣлѡ̀ бѣ̀ побо́рникъ.] непамѧтоsло́бiе sѣлѡ̀ и҆ неsло́бiе, є҆́же тща́тисѧ по си́лѣ, бла́гшымъ возда́ти, къ немꙋ̀ въ нѣ́кихъ ꙗ҆́вльшымсѧ sлы̑мъ. є҆́же ѿню́дъ ѹ҆до́бнѡ на нѣ̑кiѧ не прiима́ти словеса̀. є҆́же къ грѧдꙋ́щымъ всегда̀ напа́стемъ терпѣли́вое и҆ великодꙋ́шное. є҆́же всѧ́кiѧ сла́сти, и҆ тщесла́вiѧ вы́шшее. є҆́же хꙋдо́мꙋ при́снѡ бы́ти, и҆ неизбы́точественномꙋ во всѣ́хъ потре́бахъ тѣле́сныхъ, и҆́бо въ толи́кое вои́стиннꙋ вре́мѧ не и҆знемо́гшꙋ. Е҆́же терпѣ́нiѧ безмо́лвное же и҆ ти́хое, и҆ при́снѡ бл҃года́тное, та́кѡ до кра́ѧ є҆мꙋ̀ сотворе́но, ꙗ҆́кѡ и҆ ѿ внѣ́шнихъ ꙗ҆́вѣ бы́ти ви́дѧщымъ всѣ̑мъ, є҆́же разꙋ́мное при́снѡ, и҆ внима́тельное же и҆ неразлива́тельное. и҆́мже послѣ́довательное, є҆́же никогда̀ ѻ҆чесє́мъ є҆гѡ̀ бы́ти тщы́мъ сле́зъ, но болѣ́зновати си̑мъ по и҆сто́чникѡмъ сле́зъ. Та́кѡ ѹ҆́бѡ и҆зꙿ нача́ла да́же до конца̀ на стра̑сти и҆ де́мѡны страда́льчески подвиза́всѧ, и҆ ѿ хрⷭ҇то́вы цр҃кве дале́че є҆ретiкѝ и҆згна́въ, и҆ правосла́внꙋю вѣ́рꙋ словесы́ же и҆ списа́ньми и҆зꙿѧсни́въ, и҆ тѣ́ми ꙗ҆́коже печа́тiю всѐ писа́нiе бг҃одꙋхнове́нное запечатлѣ́въ, ꙗ҆́кѡ є҆гѡ̀ житiѐ и҆ сло́во ꙗ҆́коже сло́вꙋ нѣ́коемꙋ бы́ти и҆ печа́ти житiѧ̀ и҆ сло́ва ст҃ы́хъ. Е҆ще́ же своѐ ста́до ѡ҆ тре́хъ и҆ десѧтѝ лѣ́тѣхъ а҆пⷭ҇льски и҆ бг҃оꙋго́днѡ ѹ҆па́съ, и҆ нра́вными словесы̀ ѹ҆краси́въ, и҆ ко ѡ҆гра́дѣ нбⷭ҇нѣй ѹ҆пра́вивъ: и҆ ꙗ҆́кѡ рещѝ, ѻ҆́бщiй дѣ́латель ꙗ҆ви́всѧ живы́хъ же и҆ пото́мъ бꙋ́дꙋщихъ правосла́вныхъ всѣ́хъ, къ премíрнѣй жи́зни прелага́етсѧ: пожи́въ всѣ́хъ лѣ́тъ, трѝ ко шести́десѧтимъ. И҆ дꙋ́хъ ѹ҆́бѡ въ рꙋ́цѣ бж҃iи предлага́етъ, тѣ́ло же па́ствѣ ѡ҆ставлѧ́етъ, и҆зрѧ́днѡ въ коне́цъ просвѣще́нное же и҆ просла́вленное ꙗ҆́кѡ нѣ́кiй (л. рч҃а ѡ҆б.) жре́бiй и҆ сокро́вище пречестно́е. Чꙋдесы́ бо хрⷭ҇то́съ на кíйждо де́нь вѣ́рнѡ приходѧ́щыѧ бл҃годѣ́йствꙋетъ и҆ недꙋ́гѡвъ всѧ́ческихъ и҆змѣне́нiе да́рꙋетъ, ѿ ни́хже нема́лѡ i҆сто́рiа ѡ҆ не́мъ повѣ́даетъ. тогѡ̀ ѹ҆́бѡ моли́твами бж҃е поми́лꙋй на́съ, а҆ми́нь.

Пѣ́снь з҃.

I҆рмо́съ: Ѿ i҆ꙋде́и доше́дше:

Дерзнове́нiѧ не и҆́мамъ, є҆́же нарещи́сѧ сы́нъ тво́й, ѻ҆́ч҃е чл҃вѣколю́бче, ꙗ҆́кѡ є҆ди́нагѡ ѿ нає́мникъ твои́хъ бы́ти молю́сѧ, не гнꙋша́йсѧ менѐ зовꙋ́ща: ѻ҆тє́цъ на́шихъ бж҃е бл҃гослове́нъ є҆сѝ.

Ѡ҆скверни́вше пе́рвымъ житiе́мъ жи́знь, и҆ погꙋби́вше бл҃горо́дiе пе́рвое, притеце́мъ є҆ди́номꙋ ѻ҆ц҃ꙋ̀ и҆ бг҃ꙋ на́шемꙋ, покаѧ́нiемъ те́плымъ прiѧ́ти сп҃се́нiе.

Же́стокъ граждани́нъ, є҆мꙋ́же рабо́тати ѻ҆каѧ́нный ѡ҆сꙋди́хсѧ: гла́дъ же, є҆го́же подꙿѧ́хъ, свинiѧ́мъ ѹ҆гожда́ѧ, крѣ́покъ и҆ нестерпи́мь: но ѡ҆бра́щьсѧ прошꙋ̀, сп҃се, поми́лꙋй мѧ̀.

Бг҃оро́диченъ: Ѹ҆мерщвле́нное є҆стество̀ ѡ҆живи́ла є҆сѝ, є҆ди́на живо́тъ ро́ждшаѧ дв҃о бцⷣе: тѣ́мже тѧ̀ сп҃се́нiе вѣ́рнiи свѣ́мы, ѻ҆тє́цъ на́шихъ бг҃а пло́тiю ро́ждшꙋю.

И҆́ный. I҆рмо́съ: Не послꙋжи́ша тва́ри:

Словесє́мъ бесѣ́дꙋющiи, и҆ списа́нiємъ твои̑мъ григо́рiе, ра́зꙋмꙋ поꙋча́ютсѧ бж҃iю, и҆ по́лны ꙗ҆влѧ́ютсѧ премꙋ́дрости бж҃iѧ дх҃о́вныѧ, и҆ несозда́ннꙋю бл҃года́ть, и҆ дѣ́йство бж҃iе бг҃осло́вствꙋютъ.

Ме́чь и҆ стрѣ́лы sлосла́вныхъ сокрꙋши́лъ є҆сѝ, и҆ го́рдость варлаа́мовꙋ, и҆ всѧ́кꙋю си́лꙋ є҆ретíческꙋю, ꙗ҆́кѡ тка́нiе паꙋчи́ны расточи́лъ є҆сѝ, а҆́ки ка́мень превели́кiй i҆ера́рше. (л. рч҃в)

Запечатлѣ́сѧ твои́ми словесы̀ и҆ догма́ты вѣ́ра бл҃гочести́выхъ, и҆ де́рзость є҆́реси ста̀ григо́рiе, и҆ низложе́нiе правосла́вiѧ преста̀, и҆ крѣ́пость sлосла́вныхъ.

Бг҃оро́диченъ: Стрꙋи̑ тѧ̀ и҆сто́чника, ѹ҆со́хшiи страсте́й болѣ́зньми, вѣ́дꙋще вои́стиннꙋ, почерпа́емъ сп҃се́нiе, и҆ бж҃е́ствєнныѧ стрꙋи̑, и҆ взыва́емъ: бл҃гослове́нъ всечⷭ҇таѧ, пло́дъ твоегѡ̀ чре́ва.

Пѣ́снь и҃.

I҆рмо́съ: Седмери́цею пе́щь:

Безмѣ́рнагѡ влⷣко, и҆ мно́гагѡ милосе́рдiѧ твоегѡ̀, вѣ́мы бога́тство въ тѧ̀ вѣ́ровавшiи. тѣ́мже тѝ припа́даемъ съ блꙋ́днымъ всѝ те́плѣ: прiимѝ согрѣши́вшыѧ, и҆ къ тебѣ̀ прибѣ́гшыѧ: нѣ́сть бо, нѣ́сть грѣ́хъ ще́дре, твоѐ чл҃вѣколю́бiе побѣди́ти могíй.

Млⷭ҇рдiѧ ра́ди влⷣко себѐ смири́въ, па́дшымъ твои̑мъ сынѡ́мъ прибли́жилсѧ є҆сѝ: са́мъ бо чл҃вѣколю́бче срѣ́лъ є҆сѝ па́дшихъ, и҆ ѡ҆блобыза́еши, и҆ сп҃се́нiе да́рꙋеши: а҆́ще кто̀ и҆ до́лꙋ па́днетъ, млⷭ҇тивъ сы́й не гнѣ́ваешисѧ, ꙗ҆́кѡ чл҃вѣколю́бецъ.

Стра́шнѣйшiй сꙋ́дъ менѐ ѹ҆срѧ́щетъ ѽ влⷣко, ꙗ҆́кѡ тѧ̀ чл҃вѣколю́бца и҆ неsло́бива зрѧ̀, не притека́ю къ тебѣ̀, блꙋ́днагѡ зовы́й гла́сомъ, но въ лѣ́ности житiѐ препровожда́ю: ты̀ ѹ҆́бѡ млⷭ҇тивъ бꙋ́ди мѝ, и҆ ѡ҆сꙋжде́нiѧ ѻ҆́нагѡ и҆схитѝ ще́дре, покаѧ́нiѧ ра́ди.

Трⷪ҇ченъ: Не трѝ бо́ги сла́вимъ, но є҆ди́но бж҃ество̀, три́ же вои́стиннꙋ ѵ҆поста̑си чти́мъ, ѻ҆ц҃а̀ нерожде́нна, и҆ рожде́нна сн҃а ѿ ѻ҆ц҃а̀, и҆ и҆схо́дна ѿ ѻ҆ц҃а̀ ст҃а́го дх҃а, бг҃а є҆ди́наго трѝ, а҆́ще и҆ зва́нiе ко́еждо, ꙗ҆́коже бг҃ъ є҆́сть вѣ́рнѡ сла́вимаѧ.

Бг҃оро́диченъ: Ѿ мно́гихъ мѧ̀ всенепоро́чнаѧ напа́стей преклоне́на, и҆ печа́лей бꙋ́рею потоплѧ́ема приста́нище (л. рч҃в ѡ҆б.) сп҃се́нiѧ, твое́ю мл҃твою пречⷭ҇таѧ и҆зба́ви, и҆ ѿ всѣ́хъ и҆схити́вши сп҃сѝ: да тѧ̀ досто́йнѡ ꙗ҆́кѡ те́плꙋю предста́тельницꙋ, сла́влю бцⷣꙋ во всѧ̑ вѣ́ки.

И҆́ный. I҆рмо́съ: Ѻ҆́троки бл҃гочєсти́выѧ въ пещѝ:

Предстои́ши ны́нѣ престо́лꙋ всеще́драгѡ, ꙗ҆́кѡ бг҃осло́вѡвъ подо́бный, и҆ си̑мъ є҆динонра́вный всемꙋ́дре григо́рiе, ѳессалонíтскiй предсѣда́телю, i҆ера́рхѡвъ добро́то, свѣ́тлѡ ѹ҆краси́всѧ сла́вою сщ҃еннонача́лiѧ, бг҃ꙋ и҆ ны́нѣ слꙋжа̀.

Вѣ́дый чи́стое твоегѡ̀ помышле́нiѧ бг҃ъ, и҆ пре́жде чре́ва, и҆ пре́жде зача́тiѧ, вѣ́рномꙋ возглаго́ла бж҃е́ственномꙋ цр҃ю̀ ꙗ҆́вѣ, цр҃кве неѡбори́маго бы́ти тѧ̀ побо́рника: тѣ́мже пра́вильнымъ и҆звѣ́ствомъ, мѵ́ромъ запечатлѣ́нъ є҆сѝ сщ҃еннонача́льства.

Побѣжда́етсѧ ꙗ҆́вѣ и҆ бѣ́дствꙋетъ собра́нiе полѷкiндѵ́на дла́нiю твое́ю, и҆ мꙋ́дрыми твои́ми глаго́лы, пресла́вне григо́рiе, ѳессалонíтскiй предсѣда́телю: и҆ ꙗ҆́кѡ и҆счеза́етъ ды́мъ, и҆счезѐ гнило́е безꙋ́мiе, твои́мъ громогла́снымъ и҆ бг҃осло́внымъ ѧ҆зы́комъ.

Бг҃оро́диченъ: Сло́во бж҃iе въ тебѣ̀ дв҃о, человѣ́ческое є҆стество̀ погрꙋжа́емое страстьмѝ, возꙿѡбразѝ кра́йнею бл҃госты́нею: и҆ всѐ ѡ҆бновѝ и҆ посвѧтѝ: тѣ́мже тобо́ю сп҃се́ни, тѧ̀ славосло́вимъ во всѧ̑ вѣ́ки.

Пѣ́снь ѳ҃.

I҆рмо́съ: Ѹ҆жасе́сѧ ѡ҆ се́мъ нб҃о:

Ра́дости и҆ весе́лiѧ ны́нѣ, менѐ ра́ди закла́вшемꙋсѧ твоемꙋ̀ тельцꙋ̀, и҆спо́лни сегѡ̀ ѿ тебѐ ча́ющꙋю мою̀ дꙋ́шꙋ бж҃е: заблꙋжде́на прiими́ мѧ, и҆ ѹ҆мерщвле́на къ жи́зни возведѝ, и҆ въ бж҃е́ственнꙋю ѻ҆де́ждꙋ сп҃се́нiѧ, въ нетлѣ́нiе мѧ̀ ѡ҆блецы̀. (л. рч҃г)

Дꙋ́шы ѹ҆далє́ныѧ ѿ бг҃а, и҆ бж҃е́ственныхъ дарова́нiй лишє́ныѧ, прiиди́те те́плѣ, и҆ блꙋ́днагѡ ѡ҆браще́нiе воспрiи́мше зове́мъ: ѻ҆́ч҃е бл҃гíй, и҆́же на нб҃сѣ́хъ, согрѣши́хомъ тѝ всѝ, ѡ҆чи́сти и҆ сп҃сѝ прибѣга́ющыѧ къ млⷭ҇ти твое́й.

Ꙗ҆́кѡ и҆мы́й млⷭ҇рдiѧ мно́жество мно́гое, не гнꙋша́йсѧ менѐ гдⷭ҇и гдⷭ҇и, во мно́гихъ сласте́хъ бога́тство и҆жди́вша, и҆ прибѣга́юща ны́нѣ, и҆ зовꙋ́ща блꙋ́днагѡ гла́сомъ: согрѣши́хъ тѝ, сп҃сѝ прибѣга́ющаго къ млⷭ҇ти твое́й.

Бг҃оро́диченъ: Сп҃се́нiѧ приста́нище и҆ наставле́нiе, и҆ предста́тельницꙋ тѧ̀ и҆́мамъ ра́бъ тво́й, лю́тыхъ всѣ́хъ препѧ́тiй, ꙗ҆́кѡ бл҃га́ѧ къ бг҃ꙋ мольба́ми твои́ми влⷣчце да и҆зба́влюсѧ: ꙗ҆́кѡ на тѧ̀ всю̀ мою̀ наде́ждꙋ возложи́хъ любо́вiю, да вѣ́рою велича́ю тѧ̀.

И҆́ный. I҆рмо́съ: Всѧ́къ земноро́дный:

Зерца́ло бж҃iе бы́лъ є҆сѝ григо́рiе: є҆́же бо по ѡ҆́бразꙋ нескве́рное соблю́лъ є҆сѝ, ѹ҆́мъ же влⷣкꙋ на стра̑сти плотскȋѧ мꙋ́жески поста́вивъ, є҆́же по подо́бiю воспрiѧ́лъ є҆сѝ. ѿѻнꙋ́дꙋже до́мъ бы́лъ є҆сѝ ст҃ы́ѧ трⷪ҇цы свѣтлѣ́йшiй.

Ца́рь бл҃гочести́вый крила́таго тѧ̀ воздꙋ́хоходна показꙋ́етъ, семꙋ̀ спобо́рствꙋюща, ꙗ҆́кѡ всегѡ̀ и҆спо́лнена бж҃е́ственнагѡ дх҃а, на сꙋемꙋ́дреннаго неи́стовствꙋющаго варлаа́ма, глаго́лющаго на высотꙋ̀ непра́вєднаѧ бг҃ꙋ, є҆го́же пра́веднѡ побѣди́лъ є҆сѝ.

Ве́сь бы́въ премꙋ́дрости лꙋ́чшiѧ и҆спо́лненъ пресла́вне, свѣ́тъ мíрови просвѣти́лъ є҆сѝ, правосла́вiѧ и҆сточи́въ догма́ты: дрꙋ́жествомъ бо и҆зрѧ́днагѡ любомꙋ́дрiѧ премꙋ́дре, бж҃е́ственный стра́хъ во чре́вѣ зача́лъ є҆сѝ, и҆ словеса̀ дх҃а породи́лъ є҆сѝ. (л. рч҃г ѡ҆б.)

Бг҃оро́диченъ: Пѣ́снь тебѣ̀ вѣ́рнiи согла́снѡ прино́симъ бл҃годаре́нiѧ: ты́ бо дре́внюю разрꙋши́ла є҆сѝ на́шꙋ клѧ́твꙋ бг҃ороди́тельнице, и҆ бл҃гослове́нiе всѝ бж҃е́ственное прiе́млемъ, сп҃се́нiе, просвѣще́нiе, и҆ млⷭ҇ть тобо́ю, и҆ ра́дость вѣ́чнꙋю.

Е҆ѯапостiла́рiй воскрⷭ҇нъ.

Сла́ва, ст҃а́гѡ. Подо́бенъ: Со ѹ҆ч҃нкѝ:

Ра́дꙋйсѧ ѻ҆тцє́въ похвало̀, бг҃осло́вѡвъ ѹ҆ста̀, безмо́лвiѧ селе́нiе, премꙋ́дрости до́ме, ѹ҆чи́телей кра́йность, пꙋчи́но сло́ва. ра́дꙋйсѧ дѣѧ́нiѧ ѻ҆рга́не, видѣ́нiѧ кра́йность, и҆ и҆сцѣли́телю недꙋ́гѡвъ человѣ́ческихъ. ра́дꙋйсѧ дх҃а хра́ме, и҆ ѹ҆ме́рый и҆ живы́й ѻ҆́ч҃е.

И҆ ны́нѣ, бг҃оро́диченъ: Влⷣчце, всѣ́хъ влⷣчце, и҆ всѣ́хъ вы́шшаѧ, всѣ́хъ же превосходѧ́щаѧ го́рнихъ во́инствъ, прострѝ рꙋ́кꙋ держа́внꙋ, и҆ сохранѝ мíръ, сщ҃е́нники бл҃гословѝ тебѣ̀ сщ҃еннодѣ́йствꙋющыѧ, мона́хи же простѝ, молѧ́щыѧ тебѐ. лю́ди всѧ̑ ѹ҆мирѝ, и҆ сꙋ́щыѧ въ пала́тѣ: во́инство же ѹ҆крѣпѝ во вре́мѧ бра́ни: се́й гра́дъ соблюдѝ, ст҃а́ѧ бцⷣе. и҆ ны́нѣ на́съ сподо́би ви́дѣти нбⷭ҇ное црⷭ҇тво, и҆ ра́йскꙋю две́рь, є҆гда̀ сѧ́детъ сꙋдiѧ̀ сꙋди́ти вселе́ннѣй, во второ́мъ и҆ стра́шномъ сꙋди́лищи, влⷣчце а҆́гг҃лѡвъ.

На хвали́техъ поста́вимъ стiхѡ́въ и҃, и҆ пое́мъ стiхи̑ры воскрⷭ҇ны є҃: и҆ настоѧ́щыѧ г҃. Гла́съ а҃.

Подо́бенъ: Нбⷭ҇ныхъ чинѡ́въ:

Бл҃же́ннꙋю въ мíрѣ жи́знь соверши́въ, и҆ ны́нѣ бл҃же́нныхъ сра́дꙋешисѧ собо́рѡмъ, и҆ на землѝ кро́ткихъ, ꙗ҆́кѡ кро́ткiй живе́ши i҆ера́рше григо́рiе: бл҃года́тiю же чꙋде́съ богатѣ́еши ѿ бг҃а, ю҆́же подае́ши чтꙋ́щымъ тѧ̀.

Правосла́вiѧ догма́ты насади́лъ є҆сѝ, sлосла́вiѧ бл҃же́нне ѿсѣка́ѧ те́рнiе и҆ вѣ́ры сѣ́мѧ ѹ҆множа́ѧ до́брѣ, (л. рч҃д) ѡ҆дожде́нiемъ слове́съ твои́хъ, стокра́тный кла́съ, ꙗ҆́кѡ дѣ́ѧтельный земледѣ́латель бг҃ꙋ прине́слъ є҆сѝ.

Непоро́чнагѡ твоегѡ̀ житiѧ̀ бл҃же́нне свѣ́тлости ѹ҆диви́шасѧ а҆́гг҃лъ и҆ человѣ̑къ собо́ри: и҆́бо произволе́нiемъ тве́рдый страда́лецъ и҆ по́стникъ ꙗ҆ви́лсѧ є҆сѝ, и҆ i҆ера́рхъ, и҆ досто́йный слꙋжи́тель бж҃iй, и҆ дрꙋ́гъ и҆́скреннiй.

И҆ глаго́лемъ стíхъ: Воскрⷭ҇нѝ гдⷭ҇и бж҃е мо́й, да вознесе́тсѧ рꙋка̀ твоѧ̀, не забꙋ́ди ѹ҆бо́гихъ твои́хъ до конца̀.

И҆ пое́мъ самогла́сенъ, гла́съ s҃:

Во тьмѣ̀ согрѣше́нiй ходѧ́щымъ, свѣ́тъ возсiѧ́лъ є҆сѝ хрⷭ҇тѐ вре́менемъ воздержа́нiѧ, и҆ бл҃гоꙋха́нный де́нь стра́сти твоеѧ̀ покажѝ на́мъ, да вопiе́мъ тебѣ̀: воста́ни бж҃е, поми́лꙋй на́съ.

Сла́ва, то́йже. И҆ ны́нѣ: Пребл҃гослове́нна є҆сѝ: Славосло́вiе вели́кое: И҆ ѿпꙋ́стъ. На лiтꙋргíи, Бл҃жє́нны гла́са, на s҃. И҆ ст҃а́гѡ пѣ́снь г҃, на д҃. Прокíменъ, гла́съ є҃: Ты̀ гдⷭ҇и сохрани́ши ны̀, и҆ соблюде́ши ны̀ ѿ ро́да сегѡ̀ и҆ во вѣ́къ. Стíхъ: Сп҃си́ мѧ гдⷭ҇и, ꙗ҆́кѡ ѡ҆скꙋдѣ̀ прпⷣбный. А҆по́столъ ко є҆вре́ємъ, зача́ло т҃д. А҆ллилꙋ́iа гла́са. Е҆ѵⷢ҇лiе ѿ ма́рка, зача́ло з҃. И҆ ст҃о́мꙋ всѧ̀ слꙋ́жба ст҃и́тельскаѧ. Прича́стенъ: Хвали́те гдⷭ҇а съ нб҃съ:

Въ недѣ́лю ве́чера,

во свѣти́льничное поста́вимъ стiхѡ́въ i҃: и҆ пое́мъ ѹ҆мили́тельны ѻ҆смогла́сника д҃, и҆ трипѣ́снца подѡ́бны господи́на i҆ѡ́сифа. Гла́съ и҃,

Подо́бенъ: Неизче́тенъ:

Безчи́слєннаѧ тѝ прегрѣши́въ, безчи́сленныѧ мꙋ́ки ѡ҆жида́ю: скре́жета зꙋ́бнагѡ, и҆ пла́ча неꙋтѣ́шимагѡ, гее́нны ѻ҆́гненныѧ, и҆ тьмы̀ и҆ та́ртара, сꙋдiѐ (л. рч҃д ѡ҆б.) пра́веднѣйшiй: сле́зы мѝ ѹ҆́бѡ да́рꙋй, и҆́миже ѡ҆брѧ́щꙋ ѡ҆ставле́нiе и҆ sлы́хъ мои́хъ разрѣше́нiе, постѧ́сѧ и҆ зовы́й тѝ: влⷣко хрⷭ҇тѐ, ѹ҆ще́дри мѧ̀ за вели́кꙋю и҆ бога́тꙋю млⷭ҇ть.

Подо́бенъ:

Менѐ заблꙋ́ждшаго на гора́хъ лю́тыхъ престꙋпле́нiй, взыщѝ сло́ве, и҆ къ тебѣ̀ воззовѝ, ѻ҆бы́чаи лꙋка̑выѧ ѹ҆ма̀ моегѡ̀ дале́че ѿгонѧ́ѧ, ѹ҆ме́рша па́ки ѡ҆живѝ, и҆ посто́мъ ѡ҆чи́сти, въ пла́чѣ непреста́нномъ вопiю́ща и҆ глаго́люща: влⷣко хрⷭ҇тѐ, ѹ҆ще́дри мѧ̀ за вели́кꙋю и҆ бога́тꙋю млⷭ҇ть.

И҆́на стiхи́ра господи́на ѳео́дѡра, гла́съ то́йже.

Подо́бенъ: Пресла́вное:

Поста̀ наче́нше седми́цꙋ тре́тiю, трⷪ҇цꙋ чⷭ҇тнꙋ́ю восхва́лимъ вѣ́рнiи, про́чее ра́достнѡ преходѧ́ще, плотскȋѧ же стра̑сти ѹ҆вѧди́вше ѿ дꙋ́шъ на́шихъ, цвѣ́ты бж҃е́ствєнныѧ пожне́мъ, вѣнцы̀ и҆спле́тше нача́льницѣ дне́й, да всѝ хрⷭ҇та̀ ꙗ҆́кѡ побѣди́телѧ, вѣнцы̀ носѧ́ще воспои́мъ.

И҆ мине́и г҃: Сла́ва, и҆ ны́нѣ, бг҃оро́диченъ.

Свѣ́те ти́хiй: По вхо́дѣ, прокíменъ, гла́съ и҃: Не ѿвратѝ лица̀ твоегѡ̀ ѿ ѻ҆́трока твоегѡ̀: [Зрѝ ли́стъ ѻ҃з]

На стiхо́внѣ самогла́сенъ днѐ, два́жды.

Гла́съ и҃: Брозды̑ и҆сплюва́хъ ѻ҆те́чєскiѧ, непостоѧ́ннымъ ѹ҆мо́мъ, со ско́тскими грѣха̀ помышле́ньми пожи́хъ, всѐ моѐ житiѐ и҆жди́въ блꙋ́днѡ ѻ҆каѧ́нный а҆́зъ, пи́щи лише́нъ ѹ҆твержда́ющiѧ се́рдце, вре́меннѡ ѹ҆тꙋчнѧ́ющею сла́стiю насы́тихсѧ: но ѻ҆́ч҃е бл҃гíй, не затвори́ ми человѣколю́бныѧ ѹ҆тро́бы, но ѿве́рзъ прiими́ мѧ ꙗ҆́кѡ блꙋ́днаго сы́на, и҆ сп҃си́ мѧ. (л. рч҃є)

Мч҃ниченъ: Мч҃ницы гдⷭ҇ни всѧ́ко мѣ́сто ѡ҆свѧща́ете, и҆ всѧ́къ недꙋ́гъ врачꙋ́ете: и҆ ны́нѣ моли́те и҆зба́витисѧ сѣте́й вра́жiихъ дꙋша́мъ на́шымъ, мо́лимсѧ.

Сла́ва, и҆ ны́нѣ, бг҃оро́диченъ, гла́съ то́йже: Нбⷭ҇наѧ пою́тъ тѧ̀, ѡ҆бра́дованнаѧ мт҃и безневѣ́стнаѧ, и҆ мы̀ славосло́вимъ неизслѣ́дованное твоѐ ржⷭ҇тво̀ бцⷣе, молѝ сп҃сти́сѧ дꙋша́мъ на́шымъ.

И҆ про́чее послѣ́дованiе, ꙗ҆́кѡ предꙿѧви́сѧ.


