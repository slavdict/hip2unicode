 OCR:

 Библиотека святоотеческой литературы

 http://orthlib.ru



(л. рн҃є)

Въ понедѣ́льникъ в҃-ѧ седми́цы

по а҃-мъ стiхосло́вiи сѣда́льны ѹ҆мили́тєльныѧ ѻ҆смогла́сника: и҆ бг҃оро́диченъ. По в҃-мъ же стiхосло́вiи сѣда́ленъ, гла́съ д҃.

Подо́бенъ: Ѹ҆диви́сѧ i҆ѡ́сифъ:

Престꙋпле́нiѧ плодо́мъ ѹ҆мерщвле́на дꙋше́ю ѡ҆животворѝ хрⷭ҇тѐ посто́мъ и҆́стиннымъ и҆ покаѧ́нiемъ, молю́сѧ ꙗ҆́кѡ ще́дръ: и҆ да́ждь мѝ въ пꙋте́хъ при́снѡ ходи́ти пра́выхъ и҆ до́брыхъ, честны́хъ твои́хъ за́повѣдей, ꙗ҆́кѡ да бж҃е́ственныѧ сла́вы твоеѧ̀ ѹ҆лꙋчи́въ, со всѣ́ми лю́бѧщими тѧ̀ славосло́влю твою̀ ѡ҆ всѣ́хъ i҆и҃се бл҃гость.

Сла́ва, то́йже. И҆ ны́нѣ, бг҃оро́диченъ. Подо́бенъ:


Треволне́ньми страсте́й безсо́вѣстный а҆́зъ ѡ҆бꙋрева́емь чⷭ҇таѧ, призыва́ю тѧ̀ те́плѣ, не пре́зри мѧ̀ ѻ҆каѧ́ннаго поги́бнꙋти, бе́зднꙋ млⷭ҇ти ро́ждшаѧ: ра́звѣ бо тебѐ наде́жды не стѧжа́хъ. да не ѹ҆̀бо врагѡ́мъ пора́дованiе и҆ смѣ́хъ ѹ҆пова́ѧй на тѧ̀ ꙗ҆влю́сѧ: и҆́бо мо́жеши є҆ли̑ка и҆ хо́щеши, ꙗ҆́кѡ мт҃и сꙋ́щи всѣ́хъ бг҃а.

По г҃-мъ стiхосло́вiи сѣда́ленъ, гла́съ s҃.

Подо́бенъ: Гдⷭ҇и поми́лꙋй:

Гдⷭ҇и напра́ви ны̀ по́стъ повторѧ́ющыѧ, ѡ҆сщ҃е́нiе на́мъ ѡ҆сiѧ́й и҆ просвѣще́нiе ѡ҆правда́нiй твои́хъ: и҆ сподо́би на́съ приноси́ти тебѣ̀ бл҃гопрiѧ́тнꙋ мл҃твꙋ, колѣ̑на приклонѧ́ющихъ. ты́ бо є҆сѝ ѻ҆ц҃ъ на́шъ, и҆ мы̀ сы́нове твоѝ, и҆ тѧ̀ со стра́хомъ пое́мъ, и҆ и҆́мѧ твоѐ призыва́емъ.

Сла́ва, то́йже.

И҆ ны́нѣ, бг҃оро́диченъ: Нача́ло сп҃се́нiѧ гаврiи́лово провѣща́нiе къ дв҃ѣ бы́сть. слы́ша бо, є҆́же ра́дꙋйсѧ, не (л. рн҃є ѡ҆б.) ѿбѣжѐ цѣлова́нiѧ, не ѹ҆сꙋмнѣ́сѧ ꙗ҆́кѡ са́рра въ сѣ́ни, но си́це глаго́лаше: сѐ раба̀ гдⷭ҇нѧ, бꙋ́ди мнѣ̀ по глаго́лꙋ твоемꙋ̀.

Канѡ́нъ мине́и, и҆ трипѣ́снецъ господи́на i҆ѡ́сифа. И҆ стiхосло́вѧтсѧ пѣ̑сни. Гла́съ д҃.

Пѣ́снь а҃.

I҆рмо́съ: Трiста́ты крѣ̑пкiѧ:

Е҆ди́не бл҃гíй, и҆сто́чниче млⷭ҇ти, а҆́гнче бж҃iй, взе́млѧй ꙗ҆́кѡ бг҃ъ мíра согрѣшє́нiѧ, сп҃сѝ мѧ̀ грѣхѡ́въ треволне́нiемъ погрꙋжа́ема, къ приста́нищꙋ покаѧ́нiѧ наставлѧ́ѧ мѧ̀.

По́стъ чи́стый, ѹ҆дале́нiе грѣха̀, ѿчꙋжде́нiе страсте́й, любо́вь къ бг҃ꙋ, мл҃твы прилѣжа́нiе, сле́зы со ѹ҆миле́нiемъ, и҆ ѡ҆ ѹ҆бо́гихъ попече́нiе, хрⷭ҇то́съ въ писа́нiихъ завѣща̀.

Ѹ҆ѧ́звлена дꙋше́ю, грѣхо́внымъ ѻ҆рꙋ́жiемъ, и҆ ѹ҆ра́нена сꙋ́ща мно́гими sлы́ми, врачꙋ̀ дꙋ́шъ на́шихъ, и҆сцѣлѝ ꙗ҆́кѡ бл҃годѣ́тель, наложи́въ мнѣ̀ лѣка̑рства мꙋ́дрыхъ за́повѣдей твои́хъ чл҃вѣколю́бче.

Бг҃оро́диченъ: Нескве́рнаѧ ски́нiе, прест҃а́ѧ дв҃о, ѡ҆скверне́ннаго мѧ̀ лю́тыхъ страсте́й наведе́ньми, и҆сто́чникомъ млⷭ҇ти твоеѧ̀ ѡ҆чи́сти, и҆ да́ждь мѝ ѹ҆миле́нiѧ тꙋ́чы влⷣчце, грѣха̀ глꙋбинꙋ̀ потреблѧ́ющи.

И҆́ный, господи́на ѳео́дѡра, гла́съ s҃.

I҆рмо́съ: Помо́щникъ и҆ покрови́тель бы́сть мнѣ̀:

Ꙗ҆́кѡ попра́здничнꙋю ра́дость, и҆ вторꙋ́ю седми́цꙋ свѣтотво́рныхъ постѡ́въ бра́тiе прiи́мше, любо́вiю воспои́мъ хрⷭ҇та̀, бж҃е́ственнѡ веселѧ́щесѧ.

Ѹ҆миле́нiѧ вре́мѧ по́стное ны́нѣ ѡ҆брѣ́тше, воспла́чимъ sѣ́льнѡ и҆ воздохне́мъ, и҆ воздѣжи́мъ рꙋ́цѣ ко є҆ди́номꙋ и҆зба́вителю: є҆́же сп҃стѝ дꙋ́шы на́шѧ. (л. рн҃s)

Трⷪ҇ченъ: Трiѷпоста́снаѧ є҆ди́нице, нача́льнѣйшаѧ гпⷭ҇жѐ всѣ́хъ, совершеннонача́льнаѧ, пренача́льнаѧ, сама̀ на́съ сп҃сѝ, ѻ҆́ч҃е, и҆ сн҃е, и҆ дш҃е прест҃ы́й.

Бг҃оро́диченъ: Кто̀ родѝ сн҃а невсѣ́ѧна ѻ҆́ч҃имъ зако́номъ; сего̀ ѹ҆́бѡ ражда́етъ ѻ҆ц҃ъ безꙿ мт҃ре: пресла́вное чꙋ́до, ты́ бо родила̀ є҆сѝ чⷭ҇таѧ, бг҃а вкꙋ́пѣ и҆ чл҃вѣ́ка.

Сла́ва тебѣ̀ бж҃е на́шъ, сла́ва тебѣ̀.

Ꙗ҆́кѡ понесꙋ̀ гнѣ́въ тво́й хрⷭ҇тѐ мо́й, є҆гда̀ на сꙋ́дъ прiи́деши; ко́е же ѡ҆брѣ́тъ сло́во да́мъ та́мѡ, не содѣ́ѧвъ, ни сотвори́въ твою̀ во́лю хрⷭ҇тѐ: тѣ́мже пре́жде конца̀ ѡ҆сла́би мѝ.

I҆рмо́съ: Помо́щникъ и҆ покрови́тель бы́сть мнѣ̀ во сп҃се́нiе, се́й мо́й бг҃ъ, и҆ просла́влю є҆го̀, бг҃ъ ѻ҆ц҃а̀ моегѡ̀, и҆ вознесꙋ̀ є҆го̀: сла́внѡ бо просла́висѧ.

Пѣ́снь и҃.

I҆рмо́съ: И҆зба́вителю всѣ́хъ:

Мимоходѧ̀ житiѧ̀ непостоѧ́нное, въ разбо́йничєскiѧ по́мыслы впадо́хъ, и҆ ѹ҆ѧ́звленъ возсмердѣ́хсѧ: врачꙋ̀ недꙋ́гꙋющихъ, да́ждь мѝ рꙋ́кꙋ, ст҃ы́хъ твои́хъ всѣ́хъ мольба́ми.

Лю́тагѡ грѣха̀ бꙋ́рѧ моѐ помышле́нiе смꙋща́етъ, ꙗ҆́коже петра̀ сп҃сѝ мѧ̀ i҆и҃се, пою́ща: всѧ̑ дѣла̀ бл҃гослови́те, по́йте гдⷭ҇а.

Воздержа́нiемъ стра̑сти ѹ҆мертви́мъ, поще́нiемъ дꙋ́хъ впери́мъ къ нб҃сѝ, и҆ воззове́мъ ѹ҆миле́нiемъ се́рдца: согрѣши́хомъ тѝ бж҃е, ꙗ҆́кѡ ще́дрый простѝ.

Бг҃оро́диченъ: Во чре́во твоѐ всели́всѧ вы́шнiй, нб҃съ ши́ршꙋю тѧ̀ показа̀, и҆ предста́тельство неѡбори́мое вопiю́щихъ дв҃о: всѧ̑ дѣла̀ бл҃гослови́те, по́йте гдⷭ҇а. (л. рн҃s ѡ҆б.)

И҆́ный. I҆рмо́съ: Е҆гѡ́же вѡ́инства:

Страсте́й мꙋчи́тельствомъ гдⷭ҇и, не порабоще́нꙋ дꙋ́шꙋ мою̀ покажѝ: да свобо́днѡ творѧ̀ во́лю твою̀ ра́дꙋюсѧ, и҆ сла́влю держа́вꙋ твою̀ во вѣ́ки.

И҆са́ѵово невоздержа́нiе возненави́ждь дꙋшѐ моѧ̀, и҆ i҆а́кѡвлимъ ревнꙋ́й дѡ́брымъ дѣлѡ́мъ, ѡ҆больстѝ велiа́ра воздержа́нiемъ, ѡ҆богати́сѧ бж҃е́ственными, и҆ воспо́й во вѣ́ки.

Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.

Трⷪ҇ченъ: Е҆ди́наго бг҃а по сꙋществꙋ̀ почита́ю, трѝ ѵ҆поста̑си пою̀ ѡ҆предѣли́тельнѡ, и҆́ныѧ, но не и҆́накiѧ. поне́же бж҃ество̀ є҆ди́но, и҆ є҆ди́на въ трiе́хъ держа́ва: и҆́бо ѻ҆ц҃ъ, сн҃ъ и҆ дх҃ъ.

Бг҃оро́диченъ: И҆зꙿ свѣ́тлыѧ проше́дъ ѹ҆тро́бы твоеѧ̀, ꙗ҆́кѡ жени́хъ ѿ черто́га, возсiѧ̀ хрⷭ҇то́съ, свѣ́тъ сꙋ́щымъ во тьмѣ̀ вели́кiй: и҆́бо пра́вды сл҃нце ѡ҆блиста́въ просвѣтѝ чⷭ҇таѧ мíръ.

Сла́ва тебѣ̀ бж҃е на́шъ, сла́ва тебѣ̀.

Во́дꙋ пiѧ́й никто́же ѡ҆безꙋ́мисѧ, ꙗ҆ви́сѧ же нѡ́е на́гъ вiно́мъ и҆скꙋ́шьсѧ: сѣ́мена же sло́бы лѡ́тъ ѿсю́дꙋ ражда́етъ. бѣ́гай ѽ дꙋшѐ моѧ̀ си́хъ подража́нiѧ, хрⷭ҇та̀ пою́щи.

I҆рмо́съ: Е҆го́же вѡ́инства нбⷭ҇наѧ сла́вѧтъ, и҆ трепе́щꙋтъ херꙋвíми и҆ серафíми, всѧ́ко дыха́нiе и҆ тва́рь, по́йте, бл҃гослови́те и҆ превозноси́те во всѧ̑ вѣ́ки.

Пѣ́снь ѳ҃.

I҆рмо́съ: Е҆́ѵа ѹ҆́бѡ недꙋ́гомъ:

Пости́мсѧ ѿ страсте́й гнѣ́ва, наслади́мсѧ любвѐ нело́жныѧ, напита́имъ ѹ҆бѡ́гiѧ хлѣ́бомъ, бж҃е́ственною пита́еми бл҃года́тiю, и҆ слеза́ми сле́зы ѹ҆гаси́мъ бꙋ́дꙋщагѡ и҆зрече́нiѧ. (л. рн҃з)

Ѻ҆каѧ́ннаѧ дꙋшѐ воздохнѝ, сѣ́тꙋй, покаѧ́нiѧ ѡ҆́бразы покажѝ, ны́нѣ при две́рехъ де́нь, сꙋдѧ́й нелицемѣ́рнѡ сѣди́тъ, комꙋ́ждо ѿдава́ѧ достѡ́йнаѧ содѣ́ѧнныхъ, ꙗ҆́коже пи́сано є҆́сть.

Не стѧжа́хъ дѣѧ́нiй бл҃ги́хъ, ѡ҆скверни́хъ ри́зꙋ, ю҆́же прiѧ́хъ, бж҃е́ственнагѡ кр҃ще́нiѧ ѡ҆дѣѧ́нiе: во тьмѣ̀ невѣ́дѣнiѧ хождꙋ̀: свѣ́томъ мѧ̀ лица̀ твоегѡ̀ гдⷭ҇и, ѿча́ѧна ны́нѣ и҆спра́ви.

Бг҃оро́диченъ: Мр҃íе гпⷭ҇жѐ всѧ́ческихъ, всѧ́кимъ мѧ̀ грѣхо̑мъ порабоще́на, ты̀ свободѝ дв҃о, свободи́телѧ дꙋ́шъ на́шихъ поро́ждшаѧ: ты́ бо па́че сло́ва родила̀ є҆сѝ сꙋществи́тельнꙋю бл҃гость.

И҆́ный. I҆рмо́съ: Безсѣ́меннагѡ зача́тiѧ:

Ны́нѣ sлопостра́ждимъ ꙗ҆́кѡ во́ини хрⷭ҇тѡ́вы: є҆ли́ко бо є҆ли́ко вре́мѧ мимохо́дитъ, вѣнцы̀ плетꙋ́тсѧ подвиза́ющымсѧ, ꙗ҆̀же возда́стъ хрⷭ҇то́съ, є҆гда̀ прiи́детъ со сла́вою а҆́гг҃льскою сꙋди́ти все́й землѝ.

Ве́сь ѹ҆ѧзви́хсѧ, ве́сь, хрⷭ҇тѐ мо́й, ѡ҆стрꙋпи́хсѧ, и҆сцѣлѝ моѧ̑ гнѡ́йныѧ ꙗ҆́звы, страстна̑ѧ ѹ҆грызє́нiѧ сꙋ̑щаѧ ѿ грѣха̀, да ѹ҆слы́шꙋ, ꙗ҆́кѡ прокаже́нный, гла́съ тво́й ст҃ы́й: ꙗ҆́кѡ хощꙋ̀, ѡ҆чи́стисѧ.

Трⷪ҇ченъ: Е҆ди́нагѡ є҆динороди́телю, є҆диноро́днагѡ сн҃а ѻ҆́ч҃е: и҆ є҆ди́не є҆ди́нагѡ свѣ́те, свѣ́та сiѧ́нiе: и҆ є҆ди́ный є҆ди́нѣ є҆ди́нагѡ бг҃а, ст҃ы́й дш҃е, гдⷭ҇а гдⷭ҇ь вои́стиннꙋ сы́й: ѽ трⷪ҇це є҆ди́нице ст҃а́ѧ, сп҃сѝ мѧ̀ бг҃осло́вѧща тѧ̀.

Бг҃оро́диченъ: Чꙋ́до ржⷭ҇тва̀ твоегѡ̀ ѹ҆жаса́етъ мѧ̀, всенепоро́чнаѧ, ка́кѡ зачина́еши безсѣ́меннѡ непостижи́маго; рцы̀, ка́кѡ дв҃ствꙋеши, ро́ждши ꙗ҆́кѡ мт҃и; є҆́же па́че є҆стества̀ вѣ́рою прiе́мь, рожде́нномꙋ поклони́сѧ, є҆ли̑ка хо́щетъ бо, и҆ мо́жетъ. (л. рн҃з ѡ҆б.)

Сла́ва тебѣ̀ бж҃е на́шъ, сла́ва тебѣ̀.

По́стъ мѡѷсе́а бг҃ови́дца содѣ́ла, и҆лiю̀ дре́вле пла́меннаго воза́таѧ, па́ѵла же, дꙋшѐ моѧ̀, стра́шнаго неботе́чника. тѣ́мже пости́мсѧ ѿ sло́бъ, и҆ на высотꙋ̀ безстра́стiѧ и҆ мы̀ восхи́тимсѧ.

I҆рмо́съ: Безсѣ́меннагѡ зача́тiѧ ржⷭ҇тво̀ несказа́нное, мт҃ре безмꙋ́жныѧ нетлѣ́ненъ пло́дъ: бж҃iе бо рожде́нiе ѡ҆бновлѧ́етъ є҆стества̀. тѣ́мже тѧ̀ всѝ ро́ди, ꙗ҆́кѡ бг҃оневѣ́стнꙋю мт҃рь, правосла́внѡ велича́емъ.

Свѣти́ленъ гла́са.

На стiхо́внѣ стiхи́ра самогла́сна, гла́съ є҃:

Ди́вное ѻ҆рꙋ́жiе, мл҃тва и҆ по́стъ: се́й мѡѷсе́а законописа́телѧ показа̀, и҆ и҆лiю̀ въ же́ртвахъ ревни́телѧ. въ то́мъ пребыва́юще вѣ́рнiи, сп҃сꙋ возопiи́мъ: тебѣ̀ є҆ди́номꙋ согрѣши́хомъ, поми́лꙋй на́съ. два́жды.

Мꙋ́чениченъ: Бл҃гослове́нное во́инство цр҃ѧ̀ нбⷭ҇нагѡ: а҆́ще бо и҆ земноро́днiи бѧ́хꙋ стрⷭ҇тоте́рпцы, но а҆́гг҃льскiй са́нъ потща́шасѧ дости́гнꙋти, ѡ҆ тѣлесѣ́хъ небре́гше, и҆ страстьмѝ безпло́тныхъ ѹ҆досто́ившесѧ че́сти: мл҃твами и҆́хъ, гдⷭ҇и, сп҃сѝ дꙋ́шы на́шѧ.

Сла́ва, и҆ ны́нѣ, бг҃оро́диченъ. Тебѣ̀ мо́лимсѧ, ꙗ҆́кѡ бж҃iи мт҃ри, бл҃гослове́ннаѧ, молѝ ѡ҆ сп҃се́нiи дꙋ́шъ на́шихъ.

На s҃-мъ часѣ̀, тропа́рь прⷪ҇ро́чества, гла́съ є҃:

Созда́вый наединѣ̀ сердца̀ на̑ша, помѧнѝ, ꙗ҆́кѡ пе́рсть є҆смы̀, не ѡ҆сꙋдѝ на́съ въ преиспо́днихъ землѝ безгрѣ́шне.

Прокíменъ, ѱало́мъ к҃а, гла́съ s҃: Боѧ́щiисѧ гдⷭ҇а восхвали́те є҆го̀. Стíхъ: Бж҃е, бж҃е мо́й, вонми́ ми, вскꙋ́ю ѡ҆ста́вилъ мѧ̀ є҆сѝ;

Прⷪ҇ро́чества и҆са́iина чте́нiе. [Гл. д҃, ст. а҃-s҃. Гл. є҃, ст. а҃-з҃.]

Та́кѡ глаго́летъ гдⷭ҇ь. Въ де́нь ѻ҆́ный возсiѧ́етъ бг҃ъ въ совѣ́тѣ со сла́вою на землѝ, є҆́же вознестѝ и҆ просла́вити ѡ҆ста́нокъ i҆и҃лѧ. И҆ бꙋ́детъ ѡ҆ста́нокъ въ (л.рн҃и) сiѡ́нѣ, и҆ ѡ҆ста́нокъ во i҆ерⷭ҇ли́мѣ, свѧ́ти нарекꙋ́тсѧ всѝ, напи́саннiи въ жи́знь во i҆ерⷭ҇ли́мѣ. ꙗ҆́кѡ ѿмы́етъ гдⷭ҇ь скве́рнꙋ сынѡ́въ и҆ дще́рей сiѡ́нскихъ, и҆ кро́вь i҆ерⷭ҇ли́мскꙋ ѡ҆чи́ститъ ѿ среды̀ и҆́хъ дꙋ́хомъ сꙋда̀, и҆ дꙋ́хомъ зно́ѧ. И҆ прiи́детъ гдⷭ҇ь, и҆ бꙋ́детъ всѐ мѣ́сто горы̀ сiѡ́ни, и҆ всѧ̑ ꙗ҆̀же ѻ҆́крестъ є҆ѧ̀ ѡ҆сѣни́тъ ѻ҆́блакъ во днѝ, и҆ ꙗ҆́кѡ ды́ма и҆ свѣ́та ѻ҆́гненна горѧ́ща въ нощѝ, все́ю сла́вою покры́етсѧ: И҆ бꙋ́детъ въ сѣ́нь ѿ зно́ѧ, и҆ въ покро́въ и҆ въ сокрове́нiе ѿ же́стости и҆ дождѧ̀. Воспою̀ ны́нѣ возлю́бленномꙋ пѣ́снь, возлю́бленнагѡ моегѡ̀ вiногра́дꙋ моемꙋ̀: вiногра́дъ бы́сть возлю́бленномꙋ въ ро́зѣ, на мѣ́стѣ тꙋ́чнѣ. И҆ ѡ҆гражде́нiемъ ѡ҆гради́хъ, и҆ ѡ҆копа́хъ, и҆ насади́хъ ло́зꙋ и҆збра́ннꙋ, и҆ созда́хъ сто́лпъ посредѣ̀ є҆гѡ̀, и҆ предточи́лiе и҆скопа́хъ въ не́мъ: и҆ жда́хъ, да сотвори́тъ гро́здiе, и҆ сотворѝ те́рнiе, и҆ ны́нѣ живꙋ́щiи во i҆ерⷭ҇ли́мѣ, и҆ человѣ́че i҆ꙋ́динъ, сꙋди́те междꙋ̀ мно́ю и҆ вiногра́домъ мои́мъ. Что̀ сотворю̀ є҆щѐ вiногра́дꙋ моемꙋ̀, и҆ не сотвори́хъ є҆мꙋ̀; зане́же жда́хъ, да сотвори́тъ гро́здiе, сотвори́ же те́рнiе. Ны́нѣ ѹ҆́бѡ возвѣщꙋ̀ ва́мъ, что̀ а҆́зъ сотворю̀ вiногра́дꙋ моемꙋ̀: ѿимꙋ̀ ѡ҆гражде́нiе є҆гѡ̀, и҆ бꙋ́детъ въ разграбле́нiе, и҆ разорю̀ стѣ́нꙋ є҆гѡ̀, и҆ бꙋ́детъ въ попра́нiе. И҆ ѡ҆ста́влю вiногра́дъ мо́й, и҆ ктомꙋ̀ не ѡ҆брѣ́жетсѧ, нижѐ покопа́етсѧ, и҆ взы́детъ на не́мъ, ꙗ҆́коже на лѧди́нѣ, те́рнiе: и҆ ѻ҆блакѡ́мъ заповѣ́мъ, є҆́же не ѡ҆дожди́ти на него̀ дождѧ̀. Вiногра́дъ бо гдⷭ҇а саваѡ́ѳа, до́мъ i҆и҃левъ є҆́сть, и҆ человѣ́къ i҆ꙋ́динъ, но́вый са́дъ возлю́бленный.

Прокíменъ, ѱало́мъ к҃в, гла́съ s҃: Же́злъ тво́й и҆ па́лица твоѧ̀, та̑ мѧ̀ ѹ҆тѣ́шиста. Стíхъ: Гдⷭ҇ь пасе́тъ мѧ̀, и҆ ничто́же мѧ̀ лиши́тъ. (л. рн҃и ѡ҆б.)

Въ понедѣ́льникъ ве́чера

во свѣти́льничное по предначина́тельномъ ѱалмѣ̀, стiхосло́вимъ каѳíсмꙋ: Ко гдⷭ҇ꙋ, внегда̀ скорбѣ́ти мѝ: На Гдⷭ҇и воззва́хъ, поста́вимъ стiхѡ́въ s҃: и҆ пое́мъ стiхи̑ры подо́бны трiѡ́ди. Творе́нiе господи́на i҆ѡ́сифа, гла́съ и҃. Подо́бенъ: Что̀ ва́съ нарече́мъ:

Комꙋ̀ ѹ҆подо́биласѧ є҆сѝ ѻ҆каѧ́ннаѧ, лѣнѧ́щисѧ, ѽ дꙋшѐ! и҆ не творѧ́щи дѡ́браѧ, но лю́бѧщи при́снѡ въ sлы́хъ пребыва́нiе; сꙋ́дъ при две́рехъ, пока́йсѧ, посто́мъ и҆ мл҃твою ѡ҆чи́стисѧ, и҆ влⷣцѣ твоемꙋ̀ возопíй: согрѣши́хъ тѝ, простѝ ꙗ҆́кѡ бл҃гоꙋтро́бенъ, и҆ и҆справле́нiе мнѣ̀ да́рꙋй.

И҆мѣ́ѧй бл҃гости пꙋчи́нꙋ, пꙋчи̑ны мои́хъ грѣхѡ́въ лꙋка̑выѧ и҆зсꙋшѝ хрⷭ҇тѐ, ꙗ҆́кѡ безгрѣ́шный бг҃ъ, и҆ да́ждь се́рдцꙋ моемꙋ̀ ѹ҆миле́нiе, пото́ки беззако́нiѧ ѿе́млющее: да пою̀ и҆ сла́влю твоѐ бл҃гоꙋтро́бiе неизрече́нное, долготерпѣли́ве бл҃годѣ́телю дꙋ́шъ на́шихъ.

И҆́на стiхи́ра господи́на ѳео́дѡра, гла́съ то́йже.

Подо́бенъ: Во є҆де́мѣ ра́й:

Приведы́й и҆ ны́нѣ на́съ бж҃е, вре́мене ѡ҆бше́ствiе всечⷭ҇тна́гѡ поста̀ соверши́ти, и҆ дарова́вый на́мъ во ст҃о́е по́прище вторы́ѧ седми́цы вни́ти: са́мъ сподо́би гдⷭ҇и, и҆ къ бꙋ́дꙋщемꙋ бл҃готещѝ, тѣ́ло и҆ дꙋ́шꙋ на́шꙋ и҆ бл҃годѣ́тельствꙋѧ и҆ ѹ҆крѣплѧ́ѧ: ꙗ҆́кѡ да дости́гнемъ соверши́вше тече́нiе мꙋ́жески, въ гдⷭ҇скiй де́нь воскрⷭ҇нiѧ твоегѡ̀, всѝ въ ра́дости: и҆ да вѣнцы̀ носѧ́ще, непреста́ннѡ тѧ̀ похва́лимъ.

И҆ мине́и г҃. Сла́ва, и҆ ны́нѣ, бг҃оро́диченъ.

Прокíменъ, ѱало́мъ к҃г, гла́съ а҃: Гдⷭ҇ь крѣ́покъ и҆ си́ленъ, гдⷭ҇ь си́ленъ въ бра́ни. Стíхъ: Гдⷭ҇нѧ землѧ̀, и҆ и҆сполне́нiе є҆ѧ̀. (л. рн҃ѳ)

Бытiѧ̀ чте́нiе. [Гл. г҃, ст. к҃а-к҃д. Гл. д҃, ст. а҃-з҃.]

Сотворѝ гдⷭ҇ь бг҃ъ а҆да́мꙋ и҆ женѣ̀ є҆гѡ̀ ри̑зы ко́жаны, и҆ ѡ҆блечѐ и҆̀хъ. И҆ речѐ бг҃ъ: сѐ а҆да́мъ бы́сть ꙗ҆́кѡ є҆ди́нъ ѿ на́съ, є҆́же разꙋмѣ́ти до́брое и҆ лꙋка́вое. и҆ ны́нѣ да не когда̀ простре́тъ рꙋ́кꙋ свою̀, и҆ во́зметъ ѿ дре́ва жи́зни, и҆ снѣ́стъ, и҆ жи́въ бꙋ́детъ во вѣ́къ. И҆ и҆згна̀ є҆го̀ гдⷭ҇ь бг҃ъ и҆зꙿ раѧ̀ сла́дости, дѣ́лати зе́млю: ѿ неѧ́же взѧ́тъ бы́сть. И҆ и҆зри́не а҆да́ма, и҆ вселѝ є҆го̀ прѧ́мѡ раѧ̀ сла́дости: и҆ приста́ви херꙋвíма, и҆ пла́менное ѻ҆рꙋ́жiе ѡ҆браща́емое, храни́ти пꙋ́ть дре́ва жи́зни. А҆да́мъ же позна̀ є҆́ѵꙋ женꙋ̀ свою̀, и҆ заче́нши родѝ ка́iна. и҆ речѐ: стѧжа́хъ человѣ́ка бг҃омъ. И҆ приложѝ роди́ти бра́та є҆гѡ̀ а҆́велѧ. и҆ бы́сть а҆́вель па́стырь ѻ҆ве́цъ: ка́iнъ же бѣ̀ дѣ́лаѧй зе́млю. И҆ бы́сть по дне́хъ принесѐ ка́iнъ ѿ плодѡ́въ землѝ же́ртвꙋ бг҃ꙋ: И҆ а҆́вель принесѐ и҆ то́й ѿ перворо́дныхъ ѻ҆ве́цъ свои́хъ, и҆ ѿ тꙋ́кѡвъ и҆́хъ: и҆ призрѣ̀ бг҃ъ на а҆́велѧ и҆ на да́ры є҆гѡ̀: На ка́iна же и҆ на жє́ртвы є҆гѡ̀ не внѧ́тъ, и҆ ѡ҆печа́лисѧ ка́iнъ sѣлѡ̀, и҆ и҆спадѐ лицѐ є҆гѡ̀. И҆ речѐ гдⷭ҇ь бг҃ъ ка́iнꙋ: вскꙋ́ю приско́рбенъ бы́лъ є҆сѝ; и҆ вскꙋ́ю и҆спадѐ лицѐ твоѐ; Е҆да̀ а҆́ще пра́вѡ прине́слъ є҆сѝ, пра́вѡ же не раздѣли́лъ є҆сѝ, не согрѣши́лъ ли є҆сѝ; ѹ҆мо́лкни: къ тебѣ̀ ѡ҆браще́нiе є҆гѡ̀, и҆ ты̀ тѣ́мъ ѡ҆блада́еши.

Прокíменъ, ѱало́мъ к҃д, гла́съ s҃: При́зри на мѧ̀ и҆ поми́лꙋй мѧ̀. Стíхъ: Къ тебѣ̀ гдⷭ҇и, воздвиго́хъ дꙋ́шꙋ мою̀.

При́тчей чте́нiе. [Гл. г҃, ст. л҃д-л҃є. Гл. д҃, ст. а҃-к҃в]

Гдⷭ҇ь гѡ́рдымъ проти́витсѧ, смирє́ннымъ же дае́тъ бл҃года́ть. Сла́вꙋ премꙋ́дрiи наслѣ́дѧтъ, нечести́вiи же вознесо́ша безче́стiе. Послꙋ́шайте дѣ́ти наказа́нiѧ ѻ҆́тча, и҆ внемли́те разꙋмѣ́ти помышле́нiе. Да́ръ бо бл҃гíй (л. рн҃ѳ ѡ҆б.) да́рꙋю ва́мъ: моегѡ̀ зако́на не ѡ҆ставлѧ́йте. Сы́нъ бо бы́хъ и҆ а҆́зъ ѻ҆ц҃ꙋ̀ послꙋшли́вый, и҆ люби́мый предꙿ лице́мъ ма́тере: И҆́же глаго́лаша, и҆ ѹ҆чи́ша мѧ̀: да ѹ҆твержда́етсѧ на́ше сло́во въ твое́мъ се́рдцѣ, хранѝ за́пѡвѣди, не забыва́й. Стѧжѝ премꙋ́дрость, стѧжѝ ра́зꙋмъ: не забꙋ́ди, нижѐ пре́зри речє́нiѧ мои́хъ ѹ҆́стъ, нижѐ ѹ҆клони́сѧ ѿ глагѡ́лъ ѹ҆́стъ мои́хъ. Не ѡ҆ста́ви є҆ѧ̀, и҆ и҆́метсѧ тебѐ: возжелѣ́й є҆ѧ̀, и҆ соблюде́тъ тѧ̀. Нача́ло премꙋ́дрости, стѧжа́ти премꙋ́дрость, и҆ во все́мъ стѧжа́нiи твое́мъ стѧжѝ ра́зꙋмъ. Ѡ҆градѝ ю҆̀, и҆ вознесе́тъ тѧ̀: почтѝ ю҆̀, да тѧ̀ ѡ҆бꙿи́метъ: Да да́стъ главѣ̀ твое́й вѣне́цъ бл҃года́тей, вѣнце́мъ же сла́дости защити́тъ тѧ̀. Слы́ши сн҃е, и҆ прiимѝ моѧ̑ словеса̀, и҆ ѹ҆мно́жатсѧ лѣ̑та живота̀ твоегѡ̀, да тѝ бꙋ́дꙋтъ мно́зи пꙋтѝ житiѧ̀. Пꙋтє́мъ бо премꙋ́дрости ѹ҆чꙋ́ тѧ, наставлѧ́ю же тебѐ на течє́нiѧ пра̑ваѧ: А҆́ще бо хо́диши, не за́пнꙋтсѧ стѡпы̀ твоѧ̑: а҆́ще ли тече́ши, не ѹ҆трꙋди́шисѧ. И҆ми́сѧ моегѡ̀ наказа́нiѧ, не ѡ҆ста́ви: но сохранѝ є҆̀ себѣ̀ жи́знь твою̀: На пꙋти̑ нечести́выхъ не и҆дѝ, нижѐ возревнꙋ́й пꙋтє́мъ законопрестꙋ́пныхъ. На не́мже а҆́ще мѣ́стѣ вѡ́ѧ соберꙋ́тъ, не и҆дѝ та́мѡ: ѹ҆клони́сѧ же ѿ ни́хъ, и҆ и҆змѣнѝ. Не ѹ҆́снꙋтъ бо, а҆́ще sла̀ не сотворѧ́тъ: ѿи́метсѧ со́нъ ѿ ни́хъ, и҆ не спѧ́тъ. Тíи бо пита́ютсѧ пи́щею нече́стiѧ, вiно́мъ же законопрестꙋ́пнымъ ѹ҆пива́ютсѧ. Пꙋтiе́ же првⷣныхъ подо́бнѣ свѣ́тꙋ свѣ́тѧтсѧ: предхо́дѧтъ, и҆ просвѣща́ютъ, до́ндеже и҆спра́витсѧ де́нь. Пꙋтiе́ же нечести́выхъ те́мни: не вѣ́дѧтъ, ка́кѡ претыка́ютсѧ. Сы́не, мои̑мъ глаго́лѡмъ внима́й, къ мои̑мъ же словесє́мъ прилага́й ѹ҆́хо твоѐ. Да не ѡ҆скꙋдѣ́ютъ тѝ и҆сто́чницы твоѝ, хранѝ ѧ҆̀ въ се́рдцѣ твое́мъ: Живо́тъ бо сꙋ́ть всѣ̑мъ ѡ҆брѣта́ющымъ ѧ҆̀, и҆ все́й пло́ти и҆́хъ и҆сцѣле́нiе.(л. р҃ѯ)

На стiхо́внѣ самогла́сенъ днѐ, гла́съ г҃. Два́жды:

Дх҃о́внымъ посто́мъ пости́мсѧ, расто́ргнемъ всѧ́кое развраще́нiе, ѡ҆ста́немсѧ же и҆ собла́знѡвъ грѣха̀, ѿпꙋ́стимъ и҆ бра́тiи до́лги, да и҆ на́мъ ѡ҆ста́вѧтсѧ прегрѣшє́нiѧ на̑ша. та́кѡ бо возопи́ти возмо́жемъ: да и҆спра́витсѧ мл҃тва на́ша, ꙗ҆́кѡ кади́ло предꙿ тобо́ю гдⷭ҇и.

Мꙋ́чениченъ: Прⷪ҇ро́цы и҆ а҆пⷭ҇ли хрⷭ҇тѡ́вы, и҆ мч҃нцы, наꙋчи́ша пѣ́ти трⷪ҇цꙋ є҆диносꙋ́щнꙋю, и҆ просвѣти́ша ꙗ҆зы́ки заблꙋ́ждшыѧ, и҆ ѻ҆́бщники а҆́гг҃лѡвъ сотвори́ша сы́ны человѣ́чєскiѧ.

Сла́ва, и҆ ны́нѣ, бг҃оро́диченъ, гла́съ то́йже: До конца̀ ѹ҆бо́гихъ твои́хъ не забꙋ́ди влⷣчце: но твои́ми мл҃твами бꙋ́дꙋщагѡ на́съ свободѝ преще́нiѧ, и҆ настоѧ́щагѡ вре́да, и҆ гнѣ́ва гдⷭ҇нѧ и҆схитѝ бцⷣе, твоѧ̑ рабы̑.

[зрѝ] Вѣ́домо же да є҆́сть: Ꙗ҆́кѡ ѿ сегѡ̀ понедѣ́льника вторы́ѧ седми́цы поста̀, выпѣва́ютсѧ на повече́рiѧхъ канѡ́ны, и҆́же въ мине́и, и҆мꙋ́щихъ прилꙋчи́тисѧ ст҃ы́хъ, ѿ сꙋббѡ́ты ла́заревы до недѣ́ли ѳѡмины̀, съ канѡ́ны бг҃оро́дичными. Пре́жде пое́тсѧ канѡ́нъ бцⷣы, и҆ по не́мъ въ мине́и. По г҃-й пѣ́сни конда́къ и҆ сѣда́ленъ въ мине́и. а҆ по s҃-й пѣ́сни сѣда́ленъ бцⷣы. Послѣди́ же канѡ́на стiхи̑ры въ мине́и.