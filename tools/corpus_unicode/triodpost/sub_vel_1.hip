 OCR:

 Библиотека святоотеческой литературы

 http://orthlib.ru



(л. _ꙋѯ҃д ѡ҆б.)

Повече́рiе же пое́мъ въ ке́ллiахъ,

на не́мже пое́мъ канѡ́нъ, ѡ҆ распѧ́тiи гдⷭ҇ни, и҆ на пла́чь прест҃ы́ѧ бцⷣы: i҆рмо́съ по два́жды, тропарѝ на д҃. Послѣди́ же i҆рмо́съ ѻ҆́ба ли̑ка вкꙋ́пѣ. Творе́нiе сѷмеѡ́на логоѳе́та. Гла́съ s҃:

Пѣ́снь а҃.

I҆рмо́съ: Ꙗ҆́кѡ по сꙋ́хꙋ пѣшеше́ствовавъ i҆и҃ль по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь пои́мъ, вопiѧ́ше.

Запѣ́въ: Сла́ва тебѣ̀ бж҃е на́шъ, сла́ва тебѣ̀.

Ѡ҆бѣ́шена ꙗ҆́кѡ ви́дѣ на крⷭ҇тѣ̀, сн҃а и҆ гдⷭ҇а, дв҃аѧ чⷭ҇таѧ, терза́ющисѧ вопiѧ́ше го́рцѣ, со дрꙋги́ми жена́ми стенѧ́щи глаго́лаше.

Ви́жꙋ тѧ̀ ны́нѣ возлю́бленное моѐ ча́до и҆ люби́мое, на крⷭ҇тѣ̀ ви́сѧща, и҆ ѹ҆ѧзвлѧ́юсѧ го́рцѣ се́рдцемъ, речѐ чⷭ҇таѧ: но да́ждь сло́во бл҃гíй рабѣ̀ твое́й.

Сла́ва: Во́лею сн҃е мо́й и҆ тво́рче терпи́ши на дре́вѣ лю́тꙋю сме́рть, дв҃а глаго́лаше предстоѧ́щи ѹ҆ крⷭ҇та̀ со возлю́бленнымъ ѹ҆ч҃нко́мъ.

И҆ ны́нѣ: Ны́нѣ моегѡ̀ ча́ѧнiѧ, ра́дости и҆ весе́лiѧ, сн҃а моегѡ̀ и҆ гдⷭ҇а лише́на бы́хъ: ѹ҆вы̀ мнѣ̀, болѣ́знꙋю се́рдцемъ, чⷭ҇таѧ пла́чꙋщи глаго́лаше.

Пѣ́снь г҃.

I҆рмо́съ: Нѣ́сть ст҃ъ ꙗ҆́коже ты̀ гдⷭ҇и бж҃е мо́й, вознесы́й ро́гъ вѣ́рныхъ твои́хъ бл҃же, и҆ ѹ҆тверди́вый на́съ на ка́мени и҆сповѣ́данiѧ твоегѡ̀.

Стра́ха ра́ди i҆ꙋде́йска пе́тръ скры́сѧ, и҆ всѝ ѿбѣго́ша вѣ́рнiи, ѡ҆ста́вльше хрⷭ҇та̀, дв҃а рыда́ющи глаго́лаше.

Ѡ҆ стра́шномъ твое́мъ ржⷭ҇твѣ̀ и҆ стра́нномъ, сн҃е мо́й, па́че всѣ́хъ ма́терей возвели́чена бы́хъ а҆́зъ: но (л. _ꙋѯ҃є) ѹ҆вы̀ мнѣ̀, ны́нѣ тѧ̀ ви́дѧщи на дре́вѣ, распала́юсѧ ѹ҆тро́бою.

Сла́ва: Хощꙋ̀ ѹ҆тро́бꙋ мою̀ на рꙋкꙋ̀, и҆́маже ꙗ҆́кѡ младе́нца держа́хъ, съ дре́ва прiѧ́ти, вѣща́ше чⷭ҇таѧ: но никто́же, ѹ҆вы̀ мнѣ̀, сего̀ дадѐ.

И҆ ны́нѣ: Сѐ свѣ́тъ мо́й сла́дкiй, наде́жда и҆ живо́тъ мо́й бл҃гíй, бг҃ъ мо́й ѹ҆гасѐ на крⷭ҇тѣ̀, распала́юсѧ ѹ҆тро́бою, дв҃а стенѧ́щи глаго́лаше.

Пѣ́снь д҃.

I҆рмо́съ: Хрⷭ҇то́съ моѧ̀ си́ла, бг҃ъ и҆ гдⷭ҇ь, честна́ѧ це́рковь бг҃олѣ́пнѡ пое́тъ взыва́ющи, ѿ смы́сла чи́ста ѡ҆ гдⷭ҇ѣ пра́зднꙋющи.

Со́лнце не заходѧ́й бж҃е превѣ́чный, и҆ тво́рче всѣ́хъ тва́рей гдⷭ҇и, ка́кѡ терпи́ши стрⷭ҇ть на крⷭ҇тѣ̀, чи́стаѧ пла́чꙋщи глаго́лаше.

Пла́чꙋщи глаго́лаше браконеискꙋ́снаѧ, ко бл҃гоѡбра́зномꙋ: потщи́сѧ i҆ѡ́сифе къ пiла́тꙋ пристꙋпи́ти, и҆ и҆спросѝ снѧ́ти со дре́ва ѹ҆чи́телѧ твоего̀.

Сла́ва: Ви́дѣвъ пречⷭ҇тꙋю го́рцѣ слезѧ́щꙋ, i҆ѡ́сифъ смꙋти́сѧ, и҆ пла́часѧ пристꙋпѝ къ пiла́тꙋ, да́ждь мѝ, вопiѧ̀ съ пла́чемъ, тѣ́ло бг҃а моегѡ̀.

И҆ ны́нѣ: Ѹ҆ѧ́звена тѧ̀ ви́дѧщи, и҆ безꙿ сла́вы, на́га на дре́вѣ, ча́до моѐ, ѹ҆тро́бою распала́юсѧ, рыда́ющи ꙗ҆́кѡ мт҃и, дв҃а провѣщава́ше.

Пѣ́снь є҃.

I҆рмо́съ: Бж҃iимъ свѣ́томъ твои́мъ бл҃же, ѹ҆́тренюющихъ тѝ дꙋ́шы любо́вiю ѡ҆зарѝ молю́сѧ, тѧ̀ вѣ́дѣти сло́ве бж҃iй, и҆́стиннаго бг҃а, ѿ мра́ка грѣхо́внагѡ взыва́юща.

Растерза́ѧсѧ и҆ рыда́ѧ, и҆ дивѧ́сѧ вкꙋ́пѣ съ нiкоди́момъ снѧ́тъ i҆ѡ́сифъ, и҆ ѹ҆цѣлова́въ пречи́стое тѣ́ло, рыда́ше, и҆ стенѧ́ше, и҆ поѧ̀ є҆го̀ ꙗ҆́кѡ бг҃а. (л. _ꙋѯ҃є ѡ҆б.)

Прiи́мши є҆го̀ съ пла́чемъ мт҃и неискꙋсомꙋ́жнаѧ, положѝ на колѣ́нꙋ, молѧ́щи є҆го̀ со слеза́ми, и҆ ѡ҆блобыза́ющи, го́рцѣ же рыда́ющи и҆ восклица́ющи.

Сла́ва: Е҆ди́нꙋ наде́ждꙋ и҆ живо́тъ, влⷣко сн҃е мо́й и҆ бж҃е, во ѻ҆́чiю свѣ́тъ раба̀ твоѧ̀ и҆мѣ́хъ, ны́нѣ же лише́на бы́хъ тебѐ, сла́дкое моѐ ча́до и҆ люби́мое.

И҆ ны́нѣ: Болѣ̑зни и҆ скѡ́рби, и҆ воздыха̑нiѧ ѡ҆брѣто́ша мѧ̀, ѹ҆вы̀ мнѣ̀ чⷭ҇таѧ го́рцѣ рыда́ющи глаго́лаше, ви́дѧщи тѧ̀ ча́до моѐ возлю́бленное, на́га и҆ ѹ҆едине́на, и҆ вонѧ́ми пома́зана мертвеца̀.

Пѣ́снь s҃.

I҆рмо́съ: Жите́йское мо́ре воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ вопiю́ ти: возведѝ ѿ тлѝ живо́тъ мо́й, многомлⷭ҇тиве.

Ме́ртва тѧ̀ зрю̀ чл҃вѣколю́бче, ѡ҆живи́вшаго мє́ртвыѧ, и҆ содержа́ща всѧ̑, ѹ҆ѧзвлѧ́юсѧ лю́тѣ ѹ҆тро́бою. хотѣ́ла бы́хъ съ тобо́ю ѹ҆мре́ти, пречⷭ҇таѧ глаго́лаше: не терплю́ бо безꙿ дыха́нiѧ ме́ртва тѧ̀ ви́дѣти.

Дивлю́сѧ зрѧ́щи тѧ̀ пребл҃гíй бж҃е, и҆ преще́дрый гдⷭ҇и, безꙿ сла́вы, и҆ безꙿ дыха́нiѧ, и҆ безꙿѡбра́зна, и҆ пла́чꙋсѧ держа́щи тѧ̀, ꙗ҆́кѡ не надѣ́ѧхсѧ ѹ҆вы̀ мнѣ̀, ви́дѣти тѧ̀ сн҃е мо́й и҆ бж҃е.

Сла́ва: Не и҆зглаго́леши ли рабѣ̀ твое́й сло́ва, сло́ве бж҃iй; не ѹ҆ще́дриши ли влⷣко, тебѐ ро́ждшꙋю, глаго́лаше чⷭ҇таѧ, рыда́ющи и҆ пла́чꙋщи, ѡ҆блобыза́ющи тѣ́ло гдⷭ҇а своегѡ̀;

И҆ ны́нѣ: Помышлѧ́ю влⷣко, ꙗ҆́кѡ ктомꙋ̀ сла́дкагѡ твоегѡ̀ не ѹ҆слы́шꙋ гла́са, ни добро́ты лица̀ твоегѡ̀ ѹ҆зрю̀, ꙗ҆́коже пре́жде раба̀ твоѧ̀: и҆́бо заше́лъ є҆сѝ сн҃е мо́й ѿ ѻ҆́чiю моє́ю. (л. _ꙋѯ҃s)

Конда́къ, гла́съ и҃: На́съ ра́ди распѧ́таго прiиди́те всѝ воспои́мъ, того́ бо ви́дѣ мр҃íа на дре́вѣ, и҆ глаго́лаше: а҆́ще и҆ распѧ́тiе терпи́ши, ты̀ є҆сѝ сн҃ъ, и҆ бг҃ъ мо́й.

I҆́косъ: Своего̀ а҆́гнца а҆́гница зрѧ́щи, къ заколе́нiю влеко́ма, послѣ́доваше мр҃íа просте́ртыми власы̀ со и҆нѣ́ми жена́ми, сiѧ̑ вопiю́щи: ка́мѡ и҆́деши ча́до, чесѡ̀ ра́ди ско́рое тече́нiе соверша́еши; є҆да̀ дрꙋгíй бра́къ па́ки є҆́сть въ ка́нѣ, и҆ та́мѡ ны́нѣ тщи́шисѧ, да ѿ воды̀ и҆̀мъ вiно̀ сотвори́ши; и҆дꙋ́ ли съ тобо́ю ча́до, и҆лѝ па́че пождꙋ̀ тебѐ; да́ждь мѝ сло́во сло́ве, не молча̀ мимоидѝ менѐ чи́стꙋ соблюды́й мѧ̀: ты́ бо є҆сѝ сн҃ъ, и҆ бг҃ъ мо́й.

Пѣ́снь з҃.

I҆рмо́съ: Росода́тельнꙋ ѹ҆́бѡ пе́щь содѣ́ла а҆́гг҃лъ преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нiе бж҃iе, мꙋчи́телѧ ѹ҆вѣща̀ вопи́ти: бл҃гослове́нъ є҆сѝ бж҃е ѻ҆тє́цъ на́шихъ.

Гдѣ̀ сн҃е мо́й и҆ бж҃е бл҃говѣ́щенiе дре́внее, є҆́же мѝ гаврiи́лъ глаго́лаше; цр҃ѧ́ тѧ, сн҃а и҆ бг҃а вы́шнѧго нарица́ше: ны́нѣ же ви́жꙋ тѧ̀, свѣ́те мо́й сла́дкiй, на́га и҆ ѹ҆ѧ́звена мертвеца̀.

И҆збавлѧ́ѧй болѣ́зни, ны́нѣ прiими́ мѧ съ тобо́ю сн҃е мо́й и҆ бж҃е, да сни́дꙋ влⷣко во а҆́дъ съ тобо́ю и҆ а҆́зъ, не ѡ҆ста́ви менѐ є҆ди́нꙋ: ѹ҆же́ бо жи́ти не терплю̀, не ви́дѧщи тебѐ сла́дкагѡ моегѡ̀ свѣ́та.

Сла́ва: Съ дрꙋги́ми жена́ми мѷроно́сицами, рыда́ющи непоро́чнаѧ го́рцѣ, и҆ носи́ма ви́дѧщи хрⷭ҇та̀, глаго́лаше: ѹ҆вы̀ мнѣ̀, что̀ ви́жꙋ! ка́мѡ и҆́деши ны́нѣ сн҃е мо́й, а҆ менѐ є҆ди́нꙋ ѡ҆ставлѧ́еши;

И҆ ны́нѣ: И҆знемога́ющи и҆ рыда́ющи непоро́чнаѧ, мѷроно́сицамъ глаго́лаше: срыда́йте мѝ, и҆ спла́читесѧ го́рцѣ: (л. _ꙋѯ҃s ѡ҆б.) се́ бо свѣ́тъ мо́й сла́дкiй, и҆ ѹ҆чи́тель ва́шъ гро́бꙋ предае́тсѧ.

Пѣ́снь и҃.

I҆рмо́съ: И҆зꙿ пла́мене преподѡ́бнымъ ро́сꙋ и҆сточи́лъ є҆сѝ, и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо твори́ши хрⷭ҇тѐ то́кмѡ є҆́же хотѣ́ти, тѧ̀ превозно́симъ во всѧ̑ вѣ́ки.

Дв҃ꙋ рыда́ющꙋ i҆ѡ́сифъ ви́дѣвъ, растерза́шесѧ ве́сь, и҆ вопiѧ́ше го́рькѡ: ка́кѡ тѧ̀, ѽ бж҃е мо́й, ны́нѣ погребꙋ̀ ра́бъ тво́й; каки́ми плащани́цами ѡ҆бвiю̀ тѣ́ло твоѐ;

Па́че ѹ҆ма̀ превзы́де стра́нное твоѐ видѣ́нiе носѧ́щагѡ тва́рь всю̀ гдⷭ҇а: сегѡ̀ ра́ди i҆ѡ́сифъ ꙗ҆́кѡ ме́ртва тѧ̀ на рꙋкꙋ̀ своє́ю, и҆ съ нiкоди́момъ но́ситъ и҆ погреба́етъ.

Сла́ва: Стра́ннꙋю ви́жꙋ и҆ пресла́внꙋю та́йнꙋ, дв҃а вопiѧ́ше сн҃ꙋ и҆ гдⷭ҇ꙋ: ка́кѡ въ хꙋдо́мъ гро́бѣ полага́ешисѧ, мє́ртвыѧ повелѣ́нiемъ возставлѧ́ѧй во гробѣ́хъ;

И҆ ны́нѣ: Ни ѿ гро́ба твоегѡ̀ воста́нꙋ ча́до моѐ, ни сле́зы точа́щи преста́нꙋ раба̀ твоѧ̀, до́ндеже и҆ а҆́зъ сни́дꙋ во а҆́дъ: не могꙋ́ бо терпѣ́ти разлꙋче́нiѧ твоегѡ̀, сн҃е мо́й.

Пѣ́снь ѳ҃.

I҆рмо́съ: Бг҃а человѣ́кѡмъ невозмо́жно ви́дѣти, на него́же не смѣ́ютъ чи́ни а҆́гг҃льстiи взира́ти: тобо́ю же всечⷭ҇таѧ, ꙗ҆ви́сѧ человѣ́кѡмъ сло́во воплоще́нно: є҆го́же велича́юще, съ нбⷭ҇ными во́и тѧ̀ ѹ҆бл҃жа́емъ.

Ра́дость мнѣ̀ николи́же ѿсе́лѣ прико́снетсѧ, рыда́ющи глаго́лаше непоро́чнаѧ: свѣ́тъ мо́й и҆ ра́дость моѧ̀ во гро́бъ за́йде: но не ѡ҆ста́влю є҆го̀ є҆ди́наго, здѣ́ же ѹ҆мрꙋ̀, и҆ спогребꙋ́сѧ є҆мꙋ̀.

Дꙋше́внꙋю мою̀ ꙗ҆́звꙋ ны́нѣ и҆сцѣлѝ ча́до моѐ, пречⷭ҇таѧ вопiѧ́ше слезѧ́щи: воскрⷭ҇нѝ, и҆ ѹ҆толѝ мою̀ болѣ́знь (л. _ꙋѯ҃з) и҆ печа́ль, мо́жеши бо влⷣко, є҆ли́кѡ хо́щеши, и҆ твори́ши, а҆́ще и҆ погре́блсѧ є҆сѝ во́лею.

Сла́ва: Ѽ ка́кѡ ѹ҆таи́ласѧ тебѐ є҆́сть бе́здна щедро́тъ, мт҃ри въ та́йнѣ и҆зречѐ гдⷭ҇ь; тва́рь бо мою̀ хотѧ̀ спастѝ, и҆зво́лихъ ѹ҆мре́ти. но и҆ воскре́снꙋ, и҆ тебѐ возвели́чꙋ, ꙗ҆́кѡ бг҃ъ нб҃сѐ и҆ землѝ.

И҆ ны́нѣ: Воспою̀ милосе́рдiе твоѐ чл҃вѣколю́бче, и҆ покланѧ́юсѧ бога́тствꙋ млⷭ҇ти твоеѧ̀ влⷣко: созда́нiе бо твоѐ хотѧ̀ спастѝ, сме́рть подꙿѧ́лъ є҆сѝ, речѐ пречⷭ҇таѧ: но воскрⷭ҇нiемъ твои́мъ сп҃се, поми́лꙋй всѣ́хъ на́съ.

Та́же за Досто́йно, i҆рмо́съ: Бг҃а человѣ́кѡмъ не возмо́жно ви́дѣти: Трист҃о́е. По Ѻ҆́ч҃е на́шъ: конда́къ: На́съ ра́ди распѧ́таго: Гдⷭ҇и поми́лꙋй, м҃. И҆́же на всѧ́кое вре́мѧ: Гдⷭ҇и поми́лꙋй, три́жды. Сла́ва, и҆ ны́нѣ: Чⷭ҇тнѣ́йшꙋю херꙋвȋмъ: И҆́менемъ гдⷭ҇нимъ бл҃гословѝ ѻ҆́тче. I҆ере́й: Мл҃твами ст҃ы́хъ ѻ҆тє́цъ на́шихъ: И҆ мл҃тва: Нескве́рнаѧ, небла́знаѧ: И҆ ѿпꙋ́стъ.

Полꙋ́нощницꙋ же пое́мъ въ ке́ллiахъ.

Во ст҃ꙋ́ю и҆ вели́кꙋю сꙋббѡ́тꙋ,

кле́плетъ ко ѹ҆́трени въ седмы́й ча́съ но́щи. Начина́емъ ѹ҆́треню по ѻ҆бы́чаю. И҆ по шестоѱа́лмiи є҆ктенiа̀ вели́каѧ.

На Бг҃ъ гдⷭ҇ь: тропа́рь, гла́съ в҃:

Бл҃гоѡбра́зный i҆ѡ́сифъ, съ дре́ва сне́мъ пречⷭ҇тое тѣ́ло твоѐ, плащани́цею чи́стою ѡ҆бви́въ, и҆ вонѧ́ми во гро́бѣ но́вѣ покры́въ положѝ.

Сла́ва: Е҆гда̀ снизше́лъ є҆сѝ къ сме́рти, животѐ безсме́ртный, тогда̀ а҆́дъ ѹ҆мертви́лъ є҆сѝ блиста́нiемъ бж҃ества̀. є҆гда́ же и҆ ѹ҆ме́ршыѧ ѿ преиспо́днихъ воскр҃си́лъ є҆сѝ, всѧ̑ си̑лы нбⷭ҇ныѧ взыва́хꙋ: жизнода́вче хрⷭ҇тѐ бж҃е на́шъ, сла́ва тебѣ̀. (л. _ꙋѯ҃з)

И҆ ны́нѣ: Мѷроно́сицамъ жена́мъ, при гро́бѣ предста́въ а҆́гг҃лъ вопiѧ́ше: мѵ̑ра мє́ртвымъ сꙋ́ть прили́чна, хрⷭ҇то́съ же и҆стлѣ́нiѧ ꙗ҆ви́сѧ чꙋ́ждь.

И҆ начина́емъ пѣ́ти непоро́чны со сладкопѣ́нiемъ, та́кожде по стiхꙋ̀, и҆ похвалы̑ возглаша́етъ пѣве́цъ, во гла́съ є҃:

Бл҃гослове́нъ є҆сѝ гдⷭ҇и, наꙋчи́ мѧ ѡ҆правда́нiємъ твои̑мъ.

[сⷯ а҃] Бл҃же́ни непоро́чнiи въ пꙋ́ть, ходѧ́щiи въ зако́нѣ гдⷭ҇ни.

И҆ похвалы̑, во гла́съ є҃:

Жи́знь во гро́бѣ положи́лсѧ є҆сѝ хрⷭ҇тѐ, и҆ а҆́гг҃льскаѧ вѡ́инства ѹ҆жаса́хꙋсѧ, снизхожде́нiе сла́вѧще твоѐ.

[в҃] Бл҃же́ни и҆спыта́ющiи свидѣ̑нiѧ є҆гѡ̀, всѣ́мъ се́рдцемъ взы́щꙋтъ є҆го̀.

Животѐ, ка́кѡ ѹ҆мира́еши; ка́кѡ и҆ во гро́бѣ ѡ҆бита́еши; сме́рти же ца́рство разрꙋша́еши, и҆ ѿ а҆́да мє́ртвыѧ возставлѧ́еши;

[г҃] Не дѣ́лающiи бо беззако́нiѧ, въ пꙋте́хъ є҆гѡ̀ ходи́ша.

Велича́емъ тѧ̀ i҆и҃се цр҃ю̀, и҆ чте́мъ погребе́нiе и҆ страда̑нiѧ твоѧ̑, и҆́миже спа́слъ є҆сѝ на́съ ѿ и҆стлѣ́нiѧ.

[д҃] Ты̀ заповѣ́далъ є҆сѝ за́пѡвѣди твоѧ̑ сохрани́ти sѣлѡ̀.

Мѣ̑ры землѝ положи́вый, въ ма́ломъ ѡ҆бита́еши i҆и҃се всецр҃ю̀ гро́бѣ дне́сь, ѿ гробѡ́въ мє́ртвыѧ возставлѧ́ѧй.

[є҃] Дабы̀ и҆спра́вилисѧ пꙋтiѐ моѝ, сохрани́ти ѡ҆правда̑нiѧ твоѧ̑.

I҆и҃се хрⷭ҇тѐ мо́й, цр҃ю̀ всѣ́хъ, что̀ и҆щѧ̀ къ сꙋ́щымъ во а҆́дѣ прише́лъ є҆сѝ; и҆лѝ ро́дъ ѿрѣши́ти человѣ́ческiй;

[s҃] Тогда̀ не постыжꙋ́сѧ, внегда̀ призрѣ́ти мѝ на всѧ̑ за́пѡвѣди твоѧ̑.

Влⷣка всѣ́хъ зри́тсѧ ме́ртвъ, и҆ во гро́бѣ но́вѣмъ полага́етсѧ, и҆стощи́вый гро́бы ме́ртвыхъ. (л. _ꙋѯ҃и)

[з҃] И҆сповѣ́мсѧ тебѣ̀ въ пра́вости се́рдца, внегда̀ наꙋчи́ти ми сѧ сꙋдьба́мъ пра́вды твоеѧ̀.

Животѐ, во гро́бѣ положи́лсѧ є҆сѝ хрⷭ҇тѐ, и҆ сме́ртiю твое́ю сме́рть погꙋби́лъ є҆сѝ, и҆ и҆сточи́лъ є҆сѝ мíрови жи́знь.

[и҃] Ѡ҆правда̑нiѧ твоѧ̑ сохраню̀, не ѡ҆ста́ви менѐ до sѣла̀.

Со sлодѣ́и ꙗ҆́кѡ sлодѣ́й хрⷭ҇тѐ вмѣни́лсѧ є҆сѝ, ѡ҆правда́ѧ на́съ всѣ́хъ, ѿ sлодѣ́йства дре́внѧгѡ запина́телѧ.

[ѳ҃] Въ чесо́мъ и҆спра́витъ ю҆нѣ́йшiй пꙋ́ть сво́й; внегда̀ сохрани́ти словеса̀ твоѧ̑.

Кра́сный добро́тою па́че всѣ́хъ человѣ̑къ, ꙗ҆́кѡ беззра́ченъ ме́ртвъ ꙗ҆влѧ́етсѧ, є҆стество̀ ѹ҆краси́вый всѣ́хъ.

[_i҃] Всѣ́мъ се́рдцемъ мои́мъ взыска́хъ тебѐ, не ѿри́ни менѐ ѿ за́повѣдей твои́хъ.

А҆́дъ ка́кѡ стерпи́тъ сп҃се прише́ствiе твоѐ, а҆ не па́че болѣ́знꙋетъ ѡ҆мрача́емь, блиста́нiѧ свѣ́та твоегѡ̀ заре́ю ѡ҆слѣпле́нъ.

[а҃_i] Въ се́рдцѣ мое́мъ скры́хъ словеса̀ твоѧ̑, ꙗ҆́кѡ да не согрѣшꙋ̀ тебѣ̀.

I҆и҃се сла́дкiй мо́й, и҆ сп҃си́тельный свѣ́те, во гро́бѣ ка́кѡ те́мномъ скры́лсѧ є҆сѝ; ѽ несказа́ннагѡ и҆ неизрече́ннагѡ терпѣ́нiѧ!

[в҃_i] Бл҃гослове́нъ є҆сѝ гдⷭ҇и, наꙋчи́ мѧ ѡ҆правда́нiємъ твои̑мъ.

Недоꙋмѣва́етъ и҆ є҆стество̀ ѹ҆́мное, и҆ мно́жество безпло́тное хрⷭ҇тѐ, та́инства несказа́ннагѡ, и҆ неизрече́ннагѡ твоегѡ̀ погребе́нiѧ.

[г҃_i] Ѹ҆стна́ма мои́ма возвѣсти́хъ всѧ̑ сꙋдьбы̑ ѹ҆́стъ твои́хъ.

Ѽ чꙋде́съ стра́нныхъ! ѽ веще́й но́выхъ! дыха́нiѧ моегѡ̀ пода́тель бездыха́ненъ но́ситсѧ, погреба́емь рꙋка́ма i҆ѡ́сифовыма. (л. _ꙋѯ҃и ѡ҆б.)

[д҃_i] На пꙋтѝ свидѣ́нiй твои́хъ наслади́хсѧ, ꙗ҆́кѡ ѡ҆ всѧ́комъ бога́тствѣ.

И҆ во гро́бъ заше́лъ є҆сѝ, и҆ нѣ́дръ хрⷭ҇тѐ ѻ҆те́ческихъ ника́коже ѿлꙋчи́лсѧ є҆сѝ: сiѐ стра́нное и҆ пресла́вное кꙋ́пнѡ.

[є҃_i] Въ за́повѣдехъ твои́хъ поглꙋмлю́сѧ, и҆ ѹ҆разꙋмѣ́ю пꙋти̑ твоѧ̑.

И҆́стинный нб҃сѐ и҆ землѝ цр҃ю̀, а҆́ще и҆ во гро́бѣ малѣ́йшемъ заключи́лсѧ є҆сѝ, позна́лсѧ є҆сѝ все́й тва́ри i҆и҃се.

[s҃_i] Во ѡ҆правда́нiихъ твои́хъ поꙋчꙋ́сѧ, не забꙋ́дꙋ слове́съ твои́хъ.

Тебѣ̀ положе́нꙋ во гро́бѣ созда́телю хрⷭ҇тѐ, а҆́дскаѧ подвиза́шасѧ ѡ҆снова̑нiѧ, и҆ гро́би ѿверзо́шасѧ человѣ́кѡвъ.

[з҃_i] Возда́ждь рабꙋ̀ твоемꙋ̀, живи́ мѧ, и҆ сохраню̀ словеса̀ твоѧ̑.

Зе́млю содержа́й дла́нiю, ѹ҆мерщвле́нъ пло́тiю подꙿ земле́ю ны́нѣ содержи́тсѧ, мє́ртвыѧ и҆збавлѧ́ѧ а҆́дова содержа́нiѧ.

[и҃_i] Ѿкры́й ѻ҆́чи моѝ, и҆ ѹ҆разꙋмѣ́ю чꙋдеса̀ ѿ зако́на твоегѡ̀.

И҆зꙿ и҆стлѣ́нiѧ возше́лъ є҆сѝ животѐ сп҃се мо́й, тебѣ̀ ѹ҆ме́ршꙋ, и҆ къ мє́ртвымъ прише́дшꙋ, и҆ сломи́вшꙋ а҆́дѡвы верєѝ.

[ѳ҃_i] Пришле́цъ а҆́зъ є҆́смь на землѝ, не скры́й ѿ менѐ за́пѡвѣди твоѧ̑.

Ꙗ҆́коже свѣ́та свѣти́льникъ, ны́нѣ пло́ть бж҃iѧ, подꙿ зе́млю ꙗ҆́кѡ подꙿ спꙋ́дъ кры́етсѧ, и҆ ѿгонѧ́етъ сꙋ́щꙋю во а҆́дѣ тьмꙋ̀.

[к҃] Возлюбѝ дꙋша̀ моѧ̀ возжела́ти сꙋдьбы̑ твоѧ̑ на всѧ́кое вре́мѧ. (л. _ꙋѯ҃ѳ)

Ѹ҆́мныхъ стека́етсѧ во́инствъ мно́жество со i҆ѡ́сифомъ и҆ нiкоди́момъ, погребсти́ тѧ невмѣсти́маго во гро́бѣ ма́лѣ.

[к҃а] Запрети́лъ є҆сѝ гѡ́рдымъ, про́клѧти ѹ҆клонѧ́ющiисѧ ѿ за́повѣдей твои́хъ.

Ѹ҆мерщвле́нъ во́лею, и҆ положе́нъ подꙿ земле́ю, жизното́чне i҆и҃се мо́й, ѡ҆живи́лъ є҆сѝ ѹ҆мерщвле́на мѧ̀ престꙋпле́нiемъ го́рькимъ.

[к҃в] Ѿимѝ ѿ менѐ поно́съ и҆ ѹ҆ничиже́нiе, ꙗ҆́кѡ свидѣ́нiй твои́хъ взыска́хъ.

И҆змѣнѧ́шесѧ всѧ̀ тва́рь стрⷭ҇тiю твое́ю, всѧ̑ бо тебѣ̀, сло́ве сострада́хꙋ, содержи́телѧ тѧ̀ вѣ́дꙋще всѣ́хъ.

[к҃г] И҆́бо сѣдо́ша кнѧ́зи, и҆ на мѧ̀ клевета́хꙋ: ра́бъ же тво́й глꙋмлѧ́шесѧ во ѡ҆правда́нiихъ твои́хъ.

Живота̀ ка́мень во чре́вѣ прiе́мъ а҆́дъ всеѧ́децъ, и҆зблева̀, ѿ вѣ́ка ꙗ҆̀же поглотѝ мє́ртвыѧ.

[к҃д] И҆́бо свидѣ̑нiѧ твоѧ̑ поꙋче́нiе моѐ є҆́сть, и҆ совѣ́ти моѝ ѡ҆правда̑нiѧ твоѧ̑.

Во гро́бѣ но́вѣ положи́лсѧ є҆сѝ хрⷭ҇тѐ, и҆ є҆стество̀ человѣ́ческое ѡ҆бнови́лъ є҆сѝ, воскре́съ бг҃олѣ́пнѡ и҆зꙿ ме́ртвыхъ.

[к҃є] Прильпѐ землѝ дꙋша̀ моѧ̀, живи́ мѧ по словесѝ твоемꙋ̀.

На зе́млю сше́лъ є҆сѝ, да спасе́ши а҆да́ма, и҆ на землѝ не ѡ҆брѣ́тъ сегѡ̀ влⷣко, да́же до а҆́да снизше́лъ є҆сѝ и҆щѧ́й.

[к҃s] Пꙋти̑ моѧ̑ возвѣсти́хъ, и҆ ѹ҆слы́шалъ мѧ̀ є҆сѝ, наꙋчѝ мѧ̀ ѡ҆правда́нiємъ твои̑мъ.

Сотрѧсе́сѧ стра́хомъ, сло́ве, всѧ̀ землѧ̀, и҆ денни́ца лꙋчы̀ скры̀, велича́йшемꙋ въ землѝ сокрове́нномꙋ твоемꙋ̀ свѣ́тꙋ.

[к҃з] Пꙋ́ть ѡ҆правда́нiй твои́хъ вразꙋми́ ми, и҆ поглꙋмлю́сѧ въ чꙋдесѣ́хъ твои́хъ. (л. _ꙋѯ҃ѳ ѡ҆б.)

Ꙗ҆́кѡ человѣ́къ ѹ҆́бѡ ѹ҆мира́еши во́лею сп҃се, ꙗ҆́кѡ бг҃ъ же смє́ртныѧ возста́вилъ є҆сѝ ѿ гробѡ́въ, и҆ глꙋбины̀ грѣхо́вныѧ.

[к҃и] Воздрема̀ дꙋша̀ моѧ̀ ѡ҆ ѹ҆ны́нiѧ, ѹ҆тверди́ мѧ въ словесѣ́хъ твои́хъ.

Слезотѡ́чнаѧ рыда̑нiѧ, на тебѐ чи́стаѧ мт҃рски, ѽ i҆и҃се накраплѧ́ющи вопiѧ́ше: ка́кѡ погребꙋ́ тѧ сн҃е;

[к҃ѳ] Пꙋ́ть непра́вды ѿста́ви ѿ менѐ, и҆ зако́номъ твои́мъ поми́лꙋй мѧ̀.

Ꙗ҆́коже пшени́чное зе́рно, заше́дъ въ нѣ̑дра земна̑ѧ, многопе́рстный возда́лъ є҆сѝ кла́съ, возста́вивъ человѣ́ки, ꙗ҆̀же ѿ а҆да́ма.

[л҃] Пꙋ́ть и҆́стины и҆зво́лихъ, и҆ сꙋдьбы̑ твоѧ̑ не забы́хъ.

Подꙿ земле́ю скры́лсѧ є҆сѝ ꙗ҆́кѡ сл҃нце ны́нѣ, и҆ но́щiю сме́ртною покрове́нъ бы́лъ є҆сѝ: но возсiѧ́й свѣтлѣ́йше сп҃се.

[л҃а] Прилѣпи́хсѧ свидѣ́нiємъ твои̑мъ, гдⷭ҇и, не посрамѝ менѐ.

Ꙗ҆́коже со́лнечный крꙋ́гъ лꙋна̀ сп҃се сокрыва́етъ, и҆ тебѐ ны́нѣ гро́бъ скры̀, сконча́вшагосѧ сме́ртiю пло́тски.

[л҃в] Пꙋ́ть за́повѣдей твои́хъ теко́хъ, є҆гда̀ разшири́лъ є҆сѝ се́рдце моѐ.

Живо́тъ сме́рти вкꙋси́вый хрⷭ҇то́съ, ѿ сме́рти смє́ртныѧ свободѝ, и҆ всѣ̑мъ ны́нѣ да́рꙋетъ живо́тъ.

[л҃г] Законоположѝ мнѣ̀ гдⷭ҇и пꙋ́ть ѡ҆правда́нiй твои́хъ, и҆ взыщꙋ̀ и҆̀ вы́нꙋ.

Ѹ҆мерщвле́на дре́вле а҆да́ма зави́стнѡ, возво́диши къ животꙋ̀ ѹ҆мерщвле́нiемъ твои́мъ, но́вый, сп҃се, во пло́ти ꙗ҆вле́йсѧ а҆да́мъ.

[л҃д] Вразꙋми́ мѧ, и҆ и҆спыта́ю зако́нъ тво́й, и҆ сохраню̀ и҆̀ всѣ́мъ се́рдцемъ мои́мъ. (л. _ꙋ҃ѻ)

Ѹ҆́мнiи тѧ̀ чи́ни, просте́рта ме́ртва зрѧ́ще на́съ ра́ди, ѹ҆жаса́хꙋсѧ, покрыва́еми крилы̀ сп҃се.

[л҃є] Наста́ви мѧ̀ на стезю̀ за́повѣдей твои́хъ, ꙗ҆́кѡ тꙋ́ю восхотѣ́хъ.

Сне́мъ тѧ̀ сло́ве ѿ дре́ва ме́ртва, во гро́бѣ i҆ѡ́сифъ ны́нѣ положѝ: но воста́ни сп҃са́ѧй всѧ̑ ꙗ҆́кѡ бг҃ъ.

[л҃s] Приклонѝ се́рдце моѐ во свидѣ̑нiѧ твоѧ̑, а҆ не въ лихои́мство.

А҆́гг҃льскаѧ сп҃се ра́дость бы́въ, ны́нѣ и҆ печа́ли си̑мъ бы́лъ є҆сѝ вино́венъ, ви́димь пло́тiю бездыха́ненъ ме́ртвъ.

[л҃з] Ѿвратѝ ѻ҆́чи моѝ, є҆́же не ви́дѣти сꙋеты̀, въ пꙋтѝ твое́мъ живи́ мѧ.

Возне́слсѧ є҆сѝ на дре́вѣ, и҆ живꙋ́щыѧ человѣ́ки совозно́сиши: подꙿ земле́ю же бы́въ, лежа́щыѧ подꙿ не́ю воскреша́еши.

[л҃и] Поста́ви рабꙋ̀ твоемꙋ̀ сло́во твоѐ въ стра́хъ тво́й.

Ꙗ҆́коже ле́въ сп҃се ѹ҆снꙋ́въ пло́тiю, ꙗ҆́кѡ нѣ́кiй скѵ́менъ ме́ртвъ востае́ши, ѿложи́въ ста́рость плотскꙋ́ю.

[л҃ѳ] Ѿимѝ поноше́нiе моѐ, є҆́же непщева́хъ, ꙗ҆́кѡ сꙋдьбы̑ твоѧ̑ бла́ги.

Въ ре́бра прободе́нъ бы́лъ є҆сѝ, ребро̀ взе́мый а҆да́мле, ѿ негѡ́же є҆́ѵꙋ созда́лъ є҆сѝ, и҆ и҆сточи́лъ є҆сѝ то́ки чисти́тєльныѧ.

[м҃] Сѐ возжела́хъ за́пѡвѣди твоѧ̑, въ пра́вдѣ твое́й живи́ мѧ.

Та́йнѡ ѹ҆́бѡ дре́вле жре́тсѧ а҆́гнецъ: ты́ же ꙗ҆́вѣ жре́нъ бы́въ неsло́биве, всю̀ тва́рь ѡ҆чи́стилъ є҆сѝ сп҃се.

[м҃а] И҆ да прiи́детъ на мѧ̀ млⷭ҇ть твоѧ̀ гдⷭ҇и, сп҃се́нiе твоѐ по словесѝ твоемꙋ̀.

Кто̀ и҆зрече́тъ ѡ҆́бразъ стра́шный вои́стиннꙋ но́вый; влады́чествꙋѧй бо тва́рiю, дне́сь стрⷭ҇ть прiе́млетъ, и҆ ѹ҆мира́етъ на́съ ра́ди. (л. _ꙋ҃ѻ ѡ҆б.)

[м҃в] И҆ ѿвѣща́ю поноша́ющымъ мѝ сло́во, ꙗ҆́кѡ ѹ҆пова́хъ на словеса̀ твоѧ̑.

Живота̀ сокро́вище, ка́кѡ зри́тсѧ ме́ртвый; ѹ҆жаса́ющесѧ а҆́гг҃ли взыва́хꙋ: ка́кѡ же во гро́бѣ заключа́етсѧ бг҃ъ;

[м҃г] И҆ не ѿимѝ ѿ ѹ҆́стъ мои́хъ словесѐ и҆́стинна до sѣла̀, ꙗ҆́кѡ на сꙋдьбы̑ твоѧ̑ ѹ҆пова́хъ.

Копiе́мъ прободе́ннагѡ сп҃се и҆зꙿ ребра̀ твоегѡ̀, живо́тъ живото́мъ и҆зꙿ живота̀ спа́сшагѡ мѧ̀ и҆ска́паеши, и҆ живи́ши мѧ̀ съ ни́мъ.

[м҃д] И҆ сохраню̀ зако́нъ тво́й вы́нꙋ въ вѣ́къ, и҆ въ вѣ́къ вѣ́ка.

Распросте́ртъ на дре́вѣ, собра́лъ є҆сѝ человѣ́ки: въ ре́бра же прободе́нъ, живото́чное всѣ̑мъ ѡ҆ставле́нiе и҆сточа́еши i҆и҃се.

[м҃є] И҆ хожда́хъ въ широтѣ̀, ꙗ҆́кѡ за́пѡвѣди твоѧ̑ взыска́хъ.

Бл҃гоѡбра́зный сп҃се ѡ҆бразꙋ́етъ стра́шнѡ, и҆ погреба́етъ тѧ̀ ꙗ҆́кѡ ме́ртва бл҃гоѡбра́знѡ, и҆ ѹ҆жаса́етсѧ твоегѡ̀ ѡ҆́браза стра́шнагѡ.

[м҃s] И҆ глаго́лахъ ѡ҆ свидѣ́нiихъ твои́хъ предꙿ царѝ, и҆ не стыдѧ́хсѧ.

Подꙿ земле́ю хотѣ́нiемъ низше́дъ ꙗ҆́кѡ ме́ртвъ, возво́диши ѿ землѝ къ нбⷭ҇нымъ, ѿтꙋ́дꙋ па́дшыѧ i҆и҃се.

[м҃з] И҆ поꙋча́хсѧ въ за́повѣдехъ твои́хъ, ꙗ҆̀же возлюби́хъ sѣлѡ̀.

А҆́ще и҆ ме́ртвъ ви́дѣнъ бы́лъ є҆сѝ, но живы́й ꙗ҆́кѡ бг҃ъ, возво́диши ѿ землѝ къ нбⷭ҇нымъ, ѿтꙋ́дꙋ па́дшыѧ i҆и҃се.

[м҃и] И҆ воздвиго́хъ рꙋ́цѣ моѝ къ за́повѣдемъ твои̑мъ, ꙗ҆̀же возлюби́хъ.

А҆́ще и҆ ме́ртвъ ви́дѣнъ бы́лъ є҆сѝ, но жи́въ ꙗ҆́кѡ бг҃ъ, ѹ҆мерщвлє́ныѧ человѣ́ки ѡ҆живи́лъ є҆сѝ, моего̀ ѹ҆мертви́въ ѹ҆мертви́телѧ. (л. _ꙋѻ҃а)

[м҃и] И҆ глꙋмлѧ́хсѧ во ѡ҆правда́нiихъ твои́хъ.

Ѽ ра́дости ѻ҆́ныѧ! ѽ мно́гiѧ сла́дости! и҆̀хже во а҆́дѣ напо́лнилъ є҆сѝ, во дна́хъ мра́чныхъ свѣ́тъ возсiѧ́въ.

[м҃ѳ] Помѧнѝ словеса̀ твоѧ̑ рабꙋ̀ твоемꙋ̀, и҆́хже ѹ҆пова́нiе да́лъ мѝ є҆сѝ.

Покланѧ́юсѧ стрⷭ҇ти, воспѣва́ю погребе́нiе, велича́ю твою̀ держа́вꙋ чл҃вѣколю́бче, и҆́миже свободи́хсѧ страсте́й тлетво́рныхъ.

[н҃] То́ мѧ ѹ҆тѣ́ши во смире́нiи мое́мъ, ꙗ҆́кѡ сло́во твоѐ живи́ мѧ.

На тѧ̀ ме́чь ѡ҆бнажи́сѧ хрⷭ҇тѐ, и҆ ме́чь крѣ́пкагѡ ѹ҆́бѡ притꙋплѧ́етсѧ, и҆ ме́чь же ѡ҆браща́етсѧ є҆де́мскiй.

[н҃а] Го́рдiи законопрестꙋпова́хꙋ до sѣла̀, ѿ зако́на же твоегѡ̀ не ѹ҆клони́хсѧ.

А҆́гница а҆́гнца зрѧ́щи въ заколе́нiи, ѻ҆́стрiемъ пробода́ема рыда́ше, сподви́гши и҆ ста́до вопи́ти.

[н҃в] Помѧнꙋ́хъ сꙋдьбы̑ твоѧ̑ ѿ вѣ́ка гдⷭ҇и, и҆ ѹ҆тѣ́шихсѧ.

А҆́ще и҆ во гро́бѣ погреба́ешисѧ, а҆́ще и҆ во а҆́дъ и҆́деши: но и҆ гро́бы и҆стощи́лъ є҆сѝ, и҆ а҆́дъ ѡ҆бнажи́лъ є҆сѝ хрⷭ҇тѐ.

[н҃г] Печа́ль прiѧ́тъ мѧ̀ ѿ грѣ̑шникъ, ѡ҆ставлѧ́ющихъ зако́нъ тво́й.

Во́лею снизше́лъ є҆сѝ сп҃се, подꙿ зе́млю, ѹ҆мерщвлє́ныѧ человѣ́ки ѡ҆живи́лъ є҆сѝ, и҆ возве́лъ є҆сѝ во сла́вѣ ѻ҆́ч҃ей.

[н҃д] Пѣ́та бѧ́хꙋ мнѣ̀ ѡ҆правда̑нiѧ твоѧ̑ на мѣ́стѣ прише́льствiѧ моегѡ̀.

Трⷪ҇цы є҆ди́нъ во пло́ти, на́съ ра́ди поно́снꙋю претерпѣ̀ сме́рть, ѹ҆жаса́етсѧ же со́лнце, и҆ трепе́щетъ землѧ̀.

[н҃є] Помѧнꙋ́хъ въ нощѝ и҆́мѧ твоѐ гдⷭ҇и, и҆ сохрани́хъ зако́нъ тво́й. (л. _ꙋѻ҃а ѡ҆б.)

Ꙗ҆́кѡ ѿ и҆сто́чника го́рькагѡ, i҆ꙋ́дова колѣ́на и҆сча̑дiѧ въ ро́вѣ положи́ша, пита́телѧ маннода́вца i҆и҃са.

[н҃s] Се́й бы́сть мнѣ̀, ꙗ҆́кѡ ѡ҆правда́нiй твои́хъ взыска́хъ.

Сꙋдiѧ̀ ꙗ҆́кѡ сꙋди́мь предꙿ пiла́томъ сꙋдiе́ю, и҆ предста̀, и҆ сме́ртiю непра́ведною ѡ҆сꙋжде́нъ бы́сть, дре́вомъ кре́стнымъ.

[н҃з] Ча́сть моѧ̀ є҆сѝ, гдⷭ҇и: рѣ́хъ сохрани́ти зако́нъ тво́й.

Го́рдый i҆и҃лю, ѹ҆бíйственнiи лю́дiе, что̀ пострада́вше, вара́ввꙋ свободи́сте, и҆ сп҃са преда́сте крⷭ҇тꙋ̀;

[н҃и] Помоли́хсѧ лицꙋ̀ твоемꙋ̀ всѣ́мъ се́рдцемъ мои́мъ: поми́лꙋй мѧ̀ по словесѝ твоемꙋ̀.

Рꙋко́ю твое́ю созда́вый а҆да́ма ѿ землѝ, тогѡ̀ ра́ди є҆стество́мъ бы́лъ є҆сѝ человѣ́къ, и҆ распѧ́лсѧ є҆сѝ во́лею твое́ю.

[н҃ѳ] Помы́слихъ пꙋти̑ твоѧ̑ и҆ возврати́хъ но́зѣ моѝ во свидѣ̑нiѧ твоѧ̑.

Послꙋ́шавъ сло́ве, ѻ҆ц҃а̀ твоегѡ̀, да́же до а҆́да лю́тагѡ соше́лъ є҆сѝ, и҆ воскр҃си́лъ є҆сѝ ро́дъ человѣ́ческiй.

[ѯ҃] Ѹ҆гото́вихсѧ и҆ не смꙋти́хсѧ сохрани́ти за́пѡвѣди твоѧ̑.

Ѹ҆вы̀ мнѣ̀ свѣ́те мíра! ѹ҆вы̀ мнѣ̀ свѣ́те мо́й, i҆и҃се мо́й возжелѣ́нный! вопiѧ́ше дв҃а, рыда́ющи го́рькѡ взыва́ше.

[ѯ҃а] Ѹ҆́жѧ грѣ̑шникъ ѡ҆бѧза́шасѧ мнѣ̀, и҆ зако́на твоегѡ̀ не забы́хъ.

Зави́стливiи, ѹ҆бíйственнiи и҆ го́рдiи лю́дiе, понѐ плащани́цы и҆ сꙋдарѧ̀ самагѡ̀ да стыдѧ́тсѧ, воскре́сшꙋ хрⷭ҇тꙋ̀.

[ѯ҃в] Полꙋ́нощи воста́хъ и҆сповѣ́датисѧ тебѣ̀ ѡ҆ сꙋдьба́хъ пра́вды твоеѧ̀.

Прiидѝ ѹ҆́бѡ скве́рный ѹ҆бíйце ѹ҆ченичѐ, и҆ нра́въ sло́бы твоеѧ̀ покажи́ ми, и҆́мже бы́лъ є҆сѝ преда́тель хрⷭ҇то́въ. (л. _ꙋѻ҃в)

[ѯ҃г] Прича́стникъ а҆́зъ є҆́смь всѣ̑мъ боѧ́щымсѧ тебє̀ и҆ хранѧ́щымъ за́пѡвѣди твоѧ̑.

Ꙗ҆́кѡ человѣколюби́въ нѣ́кто притворѧ́ешисѧ бꙋ́е, и҆ слѣ́пе всегꙋби́тельнѣйшiй, невѣ́рный, мѵ́ро прода́вый на цѣнѣ̀.

[ѯ҃д] Млⷭ҇ти твоеѧ̀, гдⷭ҇и, и҆спо́лнь землѧ̀: ѡ҆правда́нiємъ твои̑мъ наꙋчи́ мѧ.

Нбⷭ҇нагѡ мѵ́ра кꙋ́ю и҆мѣ́лъ є҆сѝ цѣ́нꙋ многоцѣ́ннагѡ; ко́е прiѧ́лъ є҆сѝ противодосто́йное; неи́стовство ѡ҆брѣ́лъ є҆сѝ проклѧ́тѣйшiй сатано̀.

[ѯ҃є] Бл҃гость сотвори́лъ є҆сѝ съ рабо́мъ твои́мъ гдⷭ҇и, по словесѝ твоемꙋ̀.

А҆́ще нищелю́бецъ є҆сѝ, и҆ ѡ҆ мѵ́рѣ печа́лꙋеши и҆стоща́емомъ во ѡ҆чище́нiе дꙋшѝ, ка́кѡ на зла́тѣ продае́ши свѣтоза́рна;

[ѯ҃s] Бл҃гости и҆ наказа́нiю и҆ ра́зꙋмꙋ наꙋчи́ мѧ, ꙗ҆́кѡ за́повѣдемъ твои̑мъ вѣ́ровахъ.

Ѽ бж҃iй сло́ве! ѽ ра́досте моѧ̀! ка́кѡ претерплю̀ тридне́вное твоѐ погребе́нiе; ны́нѣ терза́юсѧ ѹ҆тро́бою мт҃рски.

[ѯ҃з] Пре́жде да́же не смири́ти ми сѧ, а҆́зъ прегрѣши́хъ, сегѡ̀ ра́ди сло́во твоѐ сохрани́хъ.

Кто̀ да́стъ мѝ во́дꙋ и҆ сле́зъ и҆сто́чники, бг҃оневѣ́стнаѧ дв҃а взыва́ше, да воспла́чꙋ сла́дкаго мѝ i҆и҃са;

[ѯ҃и] Бл҃гъ є҆сѝ ты̀ гдⷭ҇и, и҆ бл҃гостiю твое́ю наꙋчи́ мѧ ѡ҆правда́нiємъ твои̑мъ.

Ѽ го́ры и҆ хо́лми, и҆ человѣ́кѡвъ мно́жєства! воспла́читесѧ, и҆ всѧ̑ рыда́йте со мно́ю бг҃а ва́шегѡ мт҃рiю! (л. _ꙋ_л҃в)

[ѯ҃ѳ] Ѹ҆мно́жисѧ на мѧ̀ непра́вда го́рдыхъ, а҆́зъ же всѣ́мъ се́рдцемъ мои́мъ и҆спыта́ю за́пѡвѣди твоѧ̑.

Когда̀ ви́ждꙋ тѧ̀ сп҃се, безлѣ́тнаго свѣ́та, ра́дость и҆ сла́дость се́рдца моегѡ̀; дв҃а го́рькѡ вопiѧ́ше.

[ѻ҃] Ѹ҆сыри́сѧ ꙗ҆́кѡ млеко̀ се́рдце и҆́хъ, а҆́зъ же зако́нꙋ твоемꙋ̀ поꙋчи́хсѧ.

А҆́ще и҆ ꙗ҆́кѡ ка́мень сп҃се, краесѣко́мый, ты̀ прiѧ́лъ є҆сѝ сѣче́нiе, но и҆сточи́лъ є҆сѝ живꙋ́ю стрꙋю̀, ꙗ҆́кѡ и҆сто́чникъ сы́й жи́зни.

[ѻ҃а] Бл҃го мнѣ̀, ꙗ҆́кѡ смири́лъ мѧ̀ є҆сѝ, ꙗ҆́кѡ да наꙋчꙋ́сѧ ѡ҆правда́нiємъ твои̑мъ.

Ꙗ҆́кѡ ѿ и҆сто́чника є҆ди́нагѡ сꙋгꙋ́бою рѣко́ю ре́брѡмъ твои̑мъ и҆злива́ющымъ напаѧ́ющесѧ, безсме́ртнꙋю прiѡбрѣта́емъ жи́знь.

[ѻ҃в] Бл҃гъ мнѣ̀ зако́нъ ѹ҆́стъ твои́хъ, па́че ты́сѧщъ зла́та и҆ сребра̀.

Во́лею ꙗ҆ви́лсѧ є҆сѝ сло́ве во гро́бѣ ме́ртвъ, но живе́ши, и҆ человѣ́ки, ꙗ҆́коже предре́клъ є҆сѝ, воскрⷭ҇нiемъ твои́мъ сп҃се мо́й, воздвиза́еши.

Сла́ва: Воспѣва́емъ сло́ве, тебѐ всѣ́хъ бг҃а, со ѻ҆ц҃е́мъ и҆ ст҃ы́мъ твои́мъ дх҃омъ, и҆ сла́вимъ бж҃е́ственное твоѐ погребе́нiе.

И҆ ны́нѣ, бг҃оро́диченъ: Бл҃жи́мъ тѧ̀ бцⷣе чⷭ҇таѧ, и҆ почита́емъ тридне́вное погребе́нiе сн҃а твоегѡ̀ и҆ бг҃а на́шегѡ вѣ́рнѡ.

И҆ па́ки пе́рвый припѣ́въ ѻ҆́ба ли̑ка вкꙋ́пѣ. Та́же, є҆ктенiа̀ ма́лаѧ.

И҆ возгла́съ на пе́рвꙋю статiю̀:

Ꙗ҆́кѡ бл҃гослови́сѧ твоѐ и҆́мѧ, и҆ просла́висѧ твоѐ црⷭ҇тво, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.

И҆ покади́въ, начина́етъ вторꙋ́ю статiю̀. (л. _ꙋѻ҃г)

Статiѧ̀ втора́ѧ

Начина́етъ лѣ́вый ли́къ бл҃гочи́ннѡ тропа́рь:

Досто́йно є҆́сть велича́ти тѧ̀ жизнода́вца, на крⷭ҇тѣ̀ рꙋ́цѣ просте́ршаго, и҆ сокрꙋ́шшаго держа́вꙋ вра́жiю.

[ѻ҃в] Рꙋ́цѣ твоѝ сотвори́стѣ мѧ̀, и҆ созда́стѣ мѧ̀: вразꙋми́ мѧ, и҆ наꙋчꙋ́сѧ за́повѣдемъ твои̑мъ.

Досто́йно є҆́сть велича́ти тѧ̀ всѣ́хъ зижди́телѧ: твои́ми бо страда́ньми и҆́мамы безстра́стiе, и҆зба́вльшесѧ тлѣ́нiѧ.

[ѻ҃д] Боѧ́щiисѧ тебѐ ѹ҆́зрѧтъ мѧ̀ и҆ возвеселѧ́тсѧ, ꙗ҆́кѡ на словеса̀ твоѧ̑ ѹ҆пова́хъ.

Ѹ҆жасе́сѧ землѧ̀, и҆ со́лнце сп҃се скры́сѧ, тебѣ̀ невече́рнемꙋ свѣ́тꙋ хрⷭ҇тѐ, заше́дшꙋ во гро́бѣ пло́тски.

[ѻ҃є] Разꙋмѣ́хъ гдⷭ҇и, ꙗ҆́кѡ пра́вда сꙋдьбы̑ твоѧ̑, и҆ вои́стиннꙋ смири́лъ мѧ̀ є҆сѝ.

Ѹ҆снꙋ́лъ є҆сѝ хрⷭ҇тѐ, є҆стественноживо́тнымъ сно́мъ во гро́бѣ, и҆ ѿ тѧ́жкагѡ сна̀ грѣхо́внагѡ воздви́глъ є҆сѝ ро́дъ человѣ́ческiй.

[ѻ҃s] Бꙋ́ди же млⷭ҇ть твоѧ̀, да ѹ҆тѣ́шитъ мѧ̀, по словесѝ твоемꙋ̀ рабꙋ̀ твоемꙋ̀.

Е҆ди́на же́нъ, кромѣ̀ болѣ́зней роди́хъ тѧ̀ ча́до, болѣ̑зни же ны́нѣ терплю̀ стрⷭ҇тiю твое́ю нестерпи̑мыѧ, глаго́лаше чⷭ҇таѧ.

[ѻ҃з] Да прiи́дꙋтъ мнѣ̀ щедрѡ́ты твоѧ̑, и҆ жи́въ бꙋ́дꙋ, ꙗ҆́кѡ зако́нъ тво́й поꙋче́нiе моѐ є҆́сть.

Горѣ́ тѧ сп҃се, неразлꙋ́чнѡ со ѻ҆ц҃е́мъ сꙋ́ща, до́лѣ же ме́ртва просте́рта на землѝ, ѹ҆жаса́ютсѧ зрѧ́ще серафíми.

[ѻ҃и] Да постыдѧ́тсѧ го́рдiи, ꙗ҆́кѡ непра́веднѡ беззако́нноваша на мѧ̀, а҆́зъ же поглꙋмлю́сѧ въ за́повѣдехъ твои́хъ. (л. _ꙋѻ҃г ѡ҆б.)

Раздира́етсѧ цр҃ко́внаѧ завѣ́са твои́мъ распѧ́тiемъ, покрыва́ютъ свѣти̑ла сло́ве свѣ́тъ, тебѣ̀ скры́вшꙋсѧ сл҃нцꙋ подꙿ зе́млю.

[ѻ҃ѳ] Да ѡ҆братѧ́тъ мѧ̀ боѧ́щiисѧ тебѐ, и҆ вѣ́дѧщiи свидѣ̑нiѧ твоѧ̑.

Землѝ и҆знача́ла є҆ди́нѣмъ ма́нiемъ водрꙋзи́вый крꙋ́гъ, бездыха́ненъ ꙗ҆́кѡ человѣ́къ за́йде подꙿ зе́млю: ѹ҆жасни́сѧ видѣ́нiемъ нб҃о.

[п҃] Бꙋ́ди се́рдце моѐ непоро́чно во ѡ҆правда́нiихъ твои́хъ, ꙗ҆́кѡ да не постыжꙋ́сѧ.

Заше́лъ є҆сѝ подꙿ зе́млю, рꙋко́ю твое́ю созда́вый человѣ́ка, да воздви́гнеши ѿ паде́нiѧ собо́ры человѣ́чєскiѧ всеси́льною держа́вою.

[п҃а] И҆счеза́етъ во сп҃се́нiе твоѐ дꙋша̀ моѧ̀, на словеса̀ твоѧ̑ ѹ҆пова́хъ.

Пла́чь свѧще́нный прiиди́те воспои́мъ хрⷭ҇тꙋ̀ ѹ҆ме́ршемꙋ, ꙗ҆́кѡ дре́вле жєны̀ мѷронѡ́сицы, да и҆ ра́дꙋйсѧ ѹ҆слы́шимъ съ ни́ми.

[п҃в] И҆счезо́ша ѻ҆́чи моѝ въ сло́во твоѐ, глаго́люще: когда̀ ѹ҆тѣ́шиши мѧ̀;

Мѵ́ро вои́стиннꙋ є҆сѝ ты̀ сло́ве неистощи́мое: тѣ́мже тѝ и҆ мѵ́ра приноша́хꙋ, ꙗ҆́кѡ ме́ртвꙋ живо́мꙋ, жєны̀ мѷронѡ́сицы.

[п҃г] Занѐ бы́хъ ꙗ҆́кѡ мѣ́хъ на сла́нѣ, ѡ҆правда́нiй твои́хъ не забы́хъ.

А҆́дѡва ѹ҆́бѡ погребе́нъ ца̑рствiѧ хрⷭ҇тѐ сокрꙋша́еши, сме́ртiю же сме́рть ѹ҆мерщвлѧ́еши, и҆ тлѣ́нiѧ свобожда́еши земнорѡ́дныѧ.

[п҃д] Коли́кѡ є҆́сть дне́й раба̀ твоегѡ̀; когда̀ сотвори́ши мѝ ѿ гонѧ́щихъ мѧ̀ сꙋ́дъ; (л. _ꙋѻ҃д)

То́ки жи́зни пролива́ющаѧ бж҃iѧ премꙋ́дрость, во гро́бъ заходѧ́щи, животвори́тъ сꙋ́щыѧ въ незаходи́мыхъ а҆́довыхъ мѣ́стѣхъ.

[п҃є] Повѣ́даша мнѣ̀ законопрестꙋ̑пницы глꙋмлє́нiѧ, но не ꙗ҆́кѡ зако́нъ тво́й гдⷭ҇и.

Да человѣ́ческое ѡ҆бновлю̀ сокрꙋше́нное є҆стество̀, ѹ҆ѧ́звленъ є҆́смь сме́ртiю хотѧ̀ пло́тiю: мт҃и моѧ̀, не терза́йсѧ рыда́ньми.

[п҃s] Всѧ̑ за́пѡвѣди твоѧ̑ и҆́стина, непра́веднѡ погна́ша мѧ̀, помози́ ми.

Заше́лъ є҆сѝ подꙿ зе́млю свѣтоно́сецъ пра́вды, и҆ мє́ртвыѧ ꙗ҆́коже ѿ сна̀ воздви́глъ є҆сѝ, ѿгна́въ всѧ́кꙋю тьмꙋ̀ сꙋ́щꙋю во а҆́дѣ.

[п҃з] Вма́лѣ не сконча́ша менѐ на землѝ: а҆́зъ же не ѡ҆ста́вихъ за́повѣдей твои́хъ.

Зе́рно двоера́сленное є҆стественожи́зненное, въ бока̀ земна̑ѧ сѣ́етсѧ со слеза́ми дне́сь: но прозѧ́бше, мíръ радостносотвори́тъ.

[п҃и] По млⷭ҇ти твое́й живи́ мѧ, и҆ сохраню̀ свидѣ̑нiѧ ѹ҆́стъ твои́хъ.

Ѹ҆боѧ́сѧ а҆да́мъ, бг҃ꙋ ходѧ́щꙋ въ раѝ: ра́дꙋетсѧ же, ко а҆́дꙋ соше́дшꙋ, пады́й пре́жде, и҆ ны́нѣ воздвиза́емь.

[п҃ѳ] Во вѣ́къ гдⷭ҇и, сло́во твоѐ пребыва́етъ на нб҃сѝ.

Жре́тъ тебѣ̀ жє́ртвы слє́зныѧ ро́ждшаѧ тѧ̀ хрⷭ҇тѐ, пло́тiю положе́нꙋ во гро́бѣ, вопiю́щи: воста́ни ча́до, ꙗ҆́коже предре́клъ є҆сѝ.

[ч҃] Въ ро́дъ и҆ ро́дъ и҆́стина твоѧ̀, ѡ҆снова́лъ є҆сѝ зе́млю, и҆ пребыва́етъ.

Во гро́бѣ i҆ѡ́сифъ бл҃гоговѣ́йнѡ тѧ̀ но́вѣмъ сокрыва́ѧ пѣ̑сни и҆схѡ́дныѧ бг҃олѣ̑пныѧ пое́тъ тебѣ̀, смѣшє́ныѧ рыда́ньми сп҃се. (л. _ꙋѻ҃д ѡ҆б.)

[ч҃а] Ѹ҆чине́нiемъ твои́мъ пребыва́етъ де́нь, ꙗ҆́кѡ всѧ́чєскаѧ рабѡ́тна тебѣ̀.

Гвоздьми́ тѧ крⷭ҇тꙋ̀ пригвожде́на, мт҃и твоѧ̀ сло́ве зрѧ́щи, гвоздьмѝ печа́ли го́рькiѧ пронза́етъ, и҆ стрѣла́ми дꙋ́шꙋ.

[ч҃в] Ꙗ҆́кѡ а҆́ще бы не зако́нъ тво́й поꙋче́нiе моѐ бы́лъ, тогда̀ ѹ҆́бѡ поги́блъ бы́хъ во смире́нiи мое́мъ.

Тѧ̀ всѣ́хъ наслажде́нiе мт҃и зрѧ́щи, питiе́мъ напаѧ́ема го́рькимъ, слеза́ми лицѐ ѡ҆мака́етъ го́рцѣ.

[ч҃г] Во вѣ́къ не забꙋ́дꙋ ѡ҆правда́нiй твои́хъ, ꙗ҆́кѡ въ ни́хъ ѡ҆живи́лъ мѧ̀ є҆сѝ.

Ѹ҆ѧзвлѧ́юсѧ лю́тѣ, и҆ растерза́юсѧ ѹ҆тро́бою сло́ве, зрѧ́щи непра́ведное твоѐ заколе́нiе, глаго́лаше пречⷭ҇таѧ съ пла́чемъ.

[ч҃д] Тво́й є҆́смь а҆́зъ, сп҃си́ мѧ, ꙗ҆́кѡ ѡ҆правда́нiй твои́хъ взыска́хъ.

Ѻ҆́ко сла́дкое, и҆ ѹ҆стнѣ̀ твоѝ ка́кѡ заключꙋ̀ сло́ве; ка́кѡ же тѧ̀ мертволѣ́пнѡ погребꙋ̀; ѹ҆жаса́юсѧ, вопiѧ́ше i҆ѡ́сифъ.

[ч҃є] Менѐ жда́ша грѣ̑шницы погꙋби́ти мѧ̀, свидѣ̑нiѧ твоѧ̑ разꙋмѣ́хъ.

Пѣ̑сни i҆ѡ́сифъ и҆ нiкоди́мъ надгрѡ́бныѧ пою́тъ хрⷭ҇тꙋ̀ ѹ҆ме́ршемꙋ ны́нѣ, пою́тъ же съ ни́ми и҆ серафíми.

[ч҃s] Всѧ́кiѧ кончи́ны ви́дѣхъ коне́цъ, широка̀ за́повѣдь твоѧ̀ sѣлѡ̀.

Захо́диши подꙿ зе́млю сп҃се, сл҃нце пра́вды: тѣ́мже ро́ждшаѧ тѧ̀ лꙋна̀ печа́льми ѡ҆скꙋдѣва́етъ, ви́да твоегѡ̀ лиша́ема.

[ч҃з] Ко́ль возлюби́хъ зако́нъ тво́й гдⷭ҇и, ве́сь де́нь поꙋче́нiе моѐ є҆́сть.

Ѹ҆жасе́сѧ а҆́дъ сп҃се, зрѧ́ тѧ жизнода́вца, бога́тство ѻ҆́нагѡ ѹ҆пражднѧ́юща, и҆ ꙗ҆̀же ѿ вѣ́ка мє́ртвыѧ возставлѧ́юща. (л. _ꙋѻ҃є)

[ч҃и] Па́че вра̑гъ мои́хъ ѹ҆мꙋдри́лъ мѧ̀ є҆сѝ за́повѣдiю твое́ю, ꙗ҆́кѡ въ вѣ́къ моѧ̀ є҆́сть.

Со́лнце свѣ́тъ возсiѧва́етъ по но́щи сло́ве: и҆ ты́ же воскр҃съ, просiѧва́еши по сме́рти ꙗ҆́снѡ, ꙗ҆́кѡ ѿ черто́га.

[ч҃ѳ ] Па́че всѣ́хъ ѹ҆ча́щихъ мѧ̀ разꙋмѣ́хъ, ꙗ҆́кѡ свидѣ̑нiѧ твоѧ̑ поꙋче́нiе моѐ є҆́сть.

Землѧ́ тѧ созда́телю, въ нѣ́дра прiе́мши, тре́петомъ содержи́ма сп҃се трѧсе́тсѧ, ѹ҆спи́вши мє́ртвыѧ трѧсе́нiемъ.

[р҃] Па́че ста́рєцъ разꙋмѣ́хъ, ꙗ҆́кѡ за́пѡвѣди твоѧ̑ взыска́хъ.

Мѵ́ры тѧ̀ хрⷭ҇тѐ, нiкоди́мъ и҆ бл҃гоѡбра́зный, ны́нѣ новолѣ́пнѡ помазꙋ́юще, ѹ҆жасни́сѧ, вопiѧ́хꙋ, всѧ̀ землѧ̀.

[р҃а] Ѿ всѧ́кагѡ пꙋтѝ лꙋка́ва возбрани́хъ нога́мъ мои̑мъ, ꙗ҆́кѡ да сохраню̀ словеса̀ твоѧ̑.

Заше́лъ є҆сѝ свѣтотво́рче, и҆ съ тобо́ю за́йде свѣ́тъ со́лнца: тре́петомъ же тва́рь содержи́тсѧ, всѣ́хъ тѧ̀ проповѣ́дающи творца̀.

[р҃в] Ѿ сꙋде́бъ твои́хъ не ѹ҆клони́хсѧ, ꙗ҆́кѡ ты̀ законоположи́лъ мѝ є҆сѝ.

Ка́мень ѹ҆глажде́нный, краеꙋго́льный покрыва́етъ ка́мень: человѣ́къ же сме́ртный ꙗ҆́кѡ сме́ртна, бг҃а покрыва́етъ ны́нѣ во гро́бѣ: ѹ҆жасни́сѧ землѐ.

[р҃г] Ко́ль сладка̀ горта́ни моемꙋ̀ словеса̀ твоѧ̑, па́че ме́да ѹ҆стѡ́мъ мои̑мъ.

Ви́ждь ѹ҆ч҃нка̀, є҆го́же люби́лъ є҆сѝ, и҆ твою̀ мт҃рь ча́до, и҆ вѣща́нiе да́ждь сладча́йшее, взыва́ше пла́чꙋщи чⷭ҇таѧ.

[р҃д] Ѿ за́повѣдей твои́хъ разꙋмѣ́хъ, сегѡ̀ ра́ди возненави́дѣхъ всѧ́къ пꙋ́ть непра́вды.

Ты̀ сло́ве, ꙗ҆́кѡ сы́й живота̀ да́тель, i҆ꙋде́ѡвъ, на крⷭ҇тѣ̀ простры́йсѧ, не ѹ҆мертви́лъ є҆сѝ, но воскреси́лъ є҆сѝ и҆ си́хъ мє́ртвыѧ. (л. _ꙋѻ҃є ѡ҆б.)

[р҃є] Свѣти́льникъ нога́ма мои́ма зако́нъ тво́й, и҆ свѣ́тъ стезѧ́мъ мои̑мъ.

Добро́ты сло́ве пре́жде не и҆мѣ́лъ є҆сѝ, нижѐ ви́да, є҆гда̀ страда́лъ є҆сѝ, но воскр҃съ провозсiѧ́лъ є҆сѝ, ѹ҆добри́въ человѣ́ки бж҃е́ственными зарѧ́ми.

[р҃s] Клѧ́хсѧ, и҆ поста́вихъ сохрани́ти сꙋдьбы̑ пра́вды твоеѧ̀.

Заше́лъ є҆сѝ пло́тiю въ зе́млю невече́рнiй свѣтоно́сецъ, и҆ не терпѧ̀ зрѣ́ти со́лнце поме́рче, полꙋ́дни є҆щѐ сꙋ́щꙋ.

[р҃з] Смири́хсѧ до sѣла̀ гдⷭ҇и, живи́ мѧ по словесѝ твоемꙋ̀.

Со́лнце вкꙋ́пѣ и҆ лꙋна̀ поме́ркше сп҃се, рабѡ́мъ бл҃горазꙋ̑мнымъ ѡ҆бразова́хꙋсѧ, и҆̀же въ чє́рныѧ ѻ҆дє́жды ѡ҆блача́тсѧ.

[р҃и] Вѡ́льнаѧ ѹ҆́стъ мои́хъ бл҃говоли́ же гдⷭ҇и, и҆ сꙋдьба́мъ твои̑мъ наꙋчи́ мѧ.

Ви́дѣ тѧ̀ бг҃а со́тникъ, а҆́ще и҆ ѹ҆мертви́лсѧ є҆сѝ: ка́кѡ тѧ̀ ѹ҆́бѡ бж҃е мо́й, ѡ҆сѧжꙋ̀ рꙋка́ма; ѹ҆жаса́юсѧ, вопiѧ́ше i҆ѡ́сифъ.

[р҃ѳ] Дꙋша̀ моѧ̀ въ рꙋкꙋ̀ твоє́ю вы́нꙋ, и҆ зако́на твоегѡ̀ не забы́хъ.

Ѹ҆снꙋ̀ а҆да́мъ, но сме́рть и҆зꙿ ре́бръ и҆зво́дитъ: ты́ же ны́нѣ ѹ҆снꙋ́лъ є҆сѝ сло́ве бж҃iй, и҆сточа́еши ѿ ре́бръ твои́хъ мíрови жи́знь.

[р҃_i] Положи́ша грѣ̑шницы сѣ́ть мнѣ̀, и҆ ѿ за́повѣдей твои́хъ не заблꙋди́хъ.

Ѹ҆снꙋ́лъ є҆сѝ ма́лѡ, и҆ ѡ҆живи́лъ є҆сѝ ѹ҆ме́ршыѧ, и҆ воскр҃съ, воскр҃си́лъ є҆сѝ спѧ́щыѧ ѿ вѣ́ка бл҃же.

[ра҃_i] Наслѣ́довахъ свидѣ̑нiѧ твоѧ̑ во вѣ́къ, ꙗ҆́кѡ ра́дованiе се́рдца моегѡ̀ сꙋ́ть.

Взѧ́тъ є҆сѝ ѿ землѝ, но и҆сточи́лъ є҆сѝ сп҃се́нiѧ вiно̀, живото́чнаѧ лозо̀: прославлѧ́ю стрⷭ҇ть и҆ крⷭ҇тъ. (л. _ꙋѻ҃s)

[рв҃_i] Приклони́хъ се́рдце моѐ, сотвори́ти ѡ҆правда̑нiѧ твоѧ̑ въ вѣ́къ за воздаѧ́нiе.

Ка́кѡ ѹ҆́мнаѧ чинонача̑лiѧ тѧ̀ сп҃се пою́тъ, на́га, ѡ҆кровавле́на, ѡ҆сꙋжде́на, терпѧ́ще де́рзость распина́телей;

[рг҃_i] Законопрестꙋ̑пныѧ возненави́дѣхъ, зако́нъ же тво́й возлюби́хъ.

Ѡ҆брꙋче́нный, стропо́тнѣйшiй ро́де є҆вре́йскiй, вѣ́далъ є҆сѝ воздвиже́нiе хра́ма, почто̀ ѡ҆сꙋди́лъ є҆сѝ хрⷭ҇та̀;

[рд҃_i] Помо́щникъ мо́й, и҆ застꙋ́пникъ мо́й є҆сѝ ты̀, на словеса̀ твоѧ̑ ѹ҆пова́хъ.

Во ѻ҆де́ждꙋ порꙋга́нiѧ ѹ҆краси́телѧ всѣ́хъ ѡ҆блека́еши, и҆́же нб҃о ѹ҆твердѝ, и҆ зе́млю ѹ҆красѝ чꙋ́днѡ.

[рє҃_i] Ѹ҆клони́тесѧ ѿ менѐ лꙋка́внꙋющiи, и҆ и҆спыта́ю за́пѡвѣди бг҃а моегѡ̀.

Ꙗ҆́коже неѧ́сыть ѹ҆ѧ́звленъ въ ре́бра твоѧ̑ сло́ве, ѻ҆́троки твоѧ̑ ѹ҆ме́ршыѧ ѡ҆живи́лъ є҆сѝ, и҆ска́павъ живѡ́тныѧ и҆̀мъ то́ки.

[рs҃_i] Застꙋпи́ мѧ по словесѝ твоемꙋ̀: и҆ жи́въ бꙋ́дꙋ, и҆ не посрамѝ менѐ ѿ ча́ѧнiѧ моегѡ̀.

Со́лнце пре́жде ѹ҆ста́ви i҆исꙋ́съ, и҆ноплеме́нники сѣкíй: ты́ же скры́лсѧ є҆сѝ низлага́ѧ тьмы̀ нача́льника.

[рз҃_i] Помози́ ми, и҆ сп҃сꙋ́сѧ, и҆ поꙋчꙋ́сѧ во ѡ҆правда́нiихъ твои́хъ вы́нꙋ.

Нѣ́дръ ѻ҆ч҃ескихъ неисхо́денъ пребы́въ ще́дре, и҆ человѣ́къ бы́ти бл҃говоли́лъ є҆сѝ, и҆ во а҆́дъ снизше́лъ є҆сѝ хрⷭ҇тѐ.

[ри҃_i] Ѹ҆ничижи́лъ є҆сѝ всѧ̑ ѿстꙋпа́ющiѧ ѿ ѡ҆правда́нiй твои́хъ, ꙗ҆́кѡ непра́ведно помышле́нiе и҆́хъ.

Взѧ́тсѧ распны́йсѧ, и҆́же на вода́хъ зе́млю повѣ́шей, и҆ ꙗ҆́кѡ бездыха́ненъ въ не́й ны́нѣ возлега́етъ: ꙗ҆́же не терпѧ́щи трѧса́шесѧ лю́тѣ. (л. _ꙋѻ҃s ѡ҆б.)

[рѳ҃_i] Престꙋпа́ющыѧ непщева́хъ всѧ̑ грѣ̑шныѧ землѝ: сегѡ̀ ра́ди возлюби́хъ свидѣ̑нiѧ твоѧ̑.

Ѹ҆вы̀ мнѣ̀, ѽ сн҃е, неискꙋсомꙋ́жнаѧ рыда́ше глаго́лющи: є҆го́же бо ꙗ҆́кѡ цр҃ѧ̀ надѣ́ѧхсѧ, ѡ҆сꙋжде́на зрю̀ ны́нѣ на крⷭ҇тѣ̀.

[р҃к] Пригвоздѝ стра́хꙋ твоемꙋ̀ плѡ́ти моѧ̑, ѿ сꙋде́бъ бо твои́хъ ѹ҆боѧ́хсѧ.

Сiѧ̑ гаврiи́лъ мнѣ̀ возвѣстѝ, є҆гда̀ слетѣ̀, и҆́же црⷭ҇тво вѣ́чное речѐ, сн҃а моегѡ̀ i҆и҃са.

[рк҃а] Сотвори́хъ сꙋ́дъ и҆ пра́вдꙋ, не преда́ждь менѐ ѡ҆би́дѧщымъ мѧ̀.

Ѹ҆вы̀, сѷмеѡ́ново соверши́сѧ прⷪ҇ро́чество: тво́й бо ме́чь про́йде се́рдце моѐ, є҆мманꙋ́иле.

[рк҃в] Воспрiимѝ раба̀ твоего̀ во бл҃го, да не ѡ҆клевета́ютъ менѐ го́рдiи.

Понѐ сꙋ́щихъ ѿ ме́ртвыхъ постыди́тесѧ, ѽ i҆ꙋде́є! и҆̀хже животода́вецъ возста́ви, є҆го́же вы̀ ѹ҆би́сте зави́стнѡ.

[рк҃г] Ѻ҆́чи моѝ и҆счезо́стѣ во сп҃се́нiе твоѐ, и҆ въ сло́во пра́вды твоеѧ̀.

Ѹ҆жасе́сѧ ви́дѣвшее, неви́димый свѣ́те, тебѐ хрⷭ҇тѐ мо́й во гро́бѣ сокрыва́ема, бездыха́нна же, и҆ помрачѝ со́лнце свѣ́тъ.

[рк҃д] Сотворѝ съ рабо́мъ твои́мъ по млⷭ҇ти твое́й, и҆ ѡ҆правда́нiємъ твои̑мъ наꙋчи́ мѧ.

Пла́каше го́рькѡ пренепоро́чнаѧ мт҃и твоѧ̀ сло́ве, є҆гда̀ во гро́бѣ ви́дѣ тебѐ неизрече́ннаго и҆ безнача́льнаго бг҃а.

[рк҃є] Ра́бъ тво́й є҆́смь а҆́зъ, вразꙋми́ мѧ, и҆ ѹ҆вѣ́мъ свидѣ̑нiѧ твоѧ̑.

Ме́ртвость твою̀ нетлѣ́ннаѧ хрⷭ҇тѐ, мт҃и твоѧ̀ зрѧ́щи, го́рькѡ къ тебѣ̀ вѣща́ше: не коснѝ животѐ въ ме́ртвыхъ. (л. _ꙋѻ҃з)

[рк҃s] Вре́мѧ сотвори́ти гдⷭ҇ви, разори́ша зако́нъ тво́й.

А҆́дъ лю́тый потрепета̀, є҆гда́ тѧ ви́дѣ сл҃нце сла́вы безсме́ртне, и҆ и҆здава́ше ю҆́зники тща́тельнѡ.

[рк҃з] Сегѡ̀ ра́ди возлюби́хъ за́пѡвѣди твоѧ̑ па́че зла́та и҆ топа́зiѧ.

Ве́лiе и҆ ѹ҆жа́сное видѣ́нiе ны́нѣ зри́тсѧ: живота̀ сы́й вино́вный, сме́рть подꙿѧ́тъ, ѡ҆живи́ти хотѧ̀ всѣ́хъ.

[рк҃и] Сегѡ̀ ра́ди ко всѣ̑мъ за́повѣдемъ твои̑мъ направлѧ́хсѧ, всѧ́къ пꙋ́ть непра́вды возненави́дѣхъ.

Пробода́ешисѧ въ ре́бра, и҆ пригвожда́ешисѧ влⷣко рꙋка́ми, ꙗ҆́звꙋ ѿ ребра̀ ты̀ и҆сцѣлѧ́ѧ, и҆ невоздержа́нiе рꙋ́къ пра́ѻтєцъ.

[рк҃ѳ] Ди̑вна свидѣ̑нiѧ твоѧ̑, сегѡ̀ ра́ди и҆спыта̀ ѧ҆̀ дꙋша̀ моѧ̀.

Пре́жде рахи́лина сы́на пла́каше всѧ́къ и҆́же въ домꙋ̀, и҆ сн҃а дв҃ыѧ рыда́хꙋ ѹ҆чєни́къ ли́къ съ мт҃рiю.

[р҃л] Ꙗ҆вле́нiе слове́съ твои́хъ просвѣща́етъ, и҆ вразꙋмлѧ́етъ младе́нцы.

Ѹ҆даре́нiе рꙋ́къ да́ша хрⷭ҇то́вой лани́тѣ, рꙋко́ю человѣ́ка созда́вшагѡ, и҆ чє́люсти sвѣ́рѧ сокрꙋши́вшагѡ.

[рл҃а] Ѹ҆ста̀ моѧ̑ ѿверзо́хъ, и҆ привлеко́хъ дꙋ́хъ, ꙗ҆́кѡ за́повѣдей твои́хъ жела́хъ.

Пѣ́сньми твоѐ хрⷭ҇тѐ, ны́нѣ распѧ́тiе и҆ погребе́нiе, всѝ вѣ́рнiи пра́зднꙋемъ, и҆зба́вльшесѧ сме́рти погребе́нiемъ твои́мъ.

Сла́ва, трⷪ҇ченъ: Безнача́льне бж҃е, соприсносꙋ́щне сло́ве, и҆ дш҃е ст҃ы́й, лю́ди правосла́вныѧ въ вѣ́рѣ ѹ҆крѣпѝ на ра̑тныѧ ꙗ҆́кѡ бл҃гъ.

И҆ ны́нѣ, бг҃оро́диченъ: Жи́знь ро́ждшаѧ, пренепоро́чнаѧ чⷭ҇таѧ дв҃о, ѹ҆толѝ церкѡ́вныѧ собла́зны, и҆ пода́ждь ми́ръ ꙗ҆́кѡ бл҃га́ѧ. (л. _ꙋѻ҃з ѡ҆б.)

И҆ па́ки пе́рвый тропа́рь ѻ҆́ба ли̑ка. Та́же є҆ктенiа̀ ма́лаѧ.

Возгла́съ во вторꙋ́ю статiю̀: Ꙗ҆́кѡ ст҃ъ є҆сѝ бж҃е на́шъ, и҆́же на прⷭ҇то́лѣ сла́вы херꙋвíмстѣмъ почива́ѧй, и҆ тебѣ̀ сла́вꙋ возсыла́емъ со безнача́льнымъ твои́мъ ѻ҆ц҃е́мъ, и҆ съ прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

И҆ начина́емъ тре́тiю статiю̀, кадѧ́щꙋ сщ҃е́нникꙋ.

Статiѧ̀ тре́тiѧ.

Начина́етъ па́ки со сладкопѣ́нiемъ десны́й, си́рѣчь пе́рвый ли́къ на гла́съ г҃-й.

Ро́ди всѝ пѣ́снь погребе́нiю твоемꙋ̀ прино́сѧтъ, хрⷭ҇тѐ мо́й.

[рл҃в] При́зри на мѧ̀, и҆ поми́лꙋй мѧ̀, по сꙋдꙋ̀ лю́бѧщихъ и҆́мѧ твоѐ.

Сне́мъ съ дре́ва и҆́же ѿ а҆рiмаѳе́а, плащани́цею ѡ҆бви́въ во гро́бѣ тѧ̀ погреба́етъ.

[рл҃г] Стѡпы̀ моѧ̑ напра́ви по словесѝ твоемꙋ̀, и҆ да не ѡ҆блада́етъ мно́ю всѧ́кое беззако́нiе.

Мѷронѡ́сицы прiидо́ша, мѵ́ра тебѣ̀ хрⷭ҇тѐ мо́й носѧ́щыѧ премꙋ́дрѡ.

[рл҃д] И҆зба́ви мѧ̀ ѿ клеветы̀ человѣ́ческiѧ, и҆ сохраню̀ за́пѡвѣди твоѧ̑.

Грѧдѝ всѧ̀ тва́рь, пѣ̑сни и҆схѡ́дныѧ принесе́мъ зижди́телю.

[рл҃є] Лицѐ твоѐ просвѣтѝ на раба̀ твоего̀ и҆ наꙋчи́ мѧ ѡ҆правда́нiємъ твои̑мъ.

Ꙗ҆́кѡ ме́ртва жива́го съ мѷроно́сицами, всѝ мѷропома́жемъ мꙋ́дреннѡ.

[рл҃s] И҆схѡ́дища водна̑ѧ и҆зведо́стѣ ѻ҆́чи моѝ, поне́же не сохрани́хъ зако́на твоегѡ̀. (л. _ꙋѻ҃и)

I҆ѡ́сифе требл҃же́нне, погребѝ тѣ́ло хрⷭ҇та̀ жизнода́вца.

[рл҃з] Пра́веденъ є҆сѝ гдⷭ҇и, и҆ пра́ви сꙋдѝ твоѝ.

И҆̀хже воспита̀ ма́нною, воздвиго́ша пѧ́тꙋ на бл҃годѣ́телѧ.

[рл҃и] Заповѣ́далъ є҆сѝ пра́вдꙋ, свидѣ̑нiѧ твоѧ̑, и҆ и҆́стинꙋ sѣлѡ̀.

И҆̀хже воспита̀ ма́нною, прино́сѧтъ сп҃сꙋ же́лчь кꙋ́пнѡ и҆ ѻ҆́цетъ.

[рл҃ѳ] И҆ста́ѧла мѧ̀ є҆́сть ре́вность твоѧ̀, ꙗ҆́кѡ забы́ша словеса̀ твоѧ̑ вразѝ моѝ.

Ѽ пребезꙋ́мiѧ, и҆ хрⷭ҇тоꙋбíйства прⷪ҇рокоꙋбíйцъ!

[р҃м] Разжже́но сло́во твоѐ sѣлѡ̀, и҆ ра́бъ тво́й возлюбѝ є҆̀.

Ꙗ҆́коже безꙋ́мный слꙋжи́тель, предадѐ ѹ҆чени́къ бе́зднꙋ премꙋ́дрости.

[рм҃а] Ю҆нѣ́йшiй а҆́зъ є҆́смь и҆ ѹ҆ничиже́нъ, ѡ҆правда́нiй твои́хъ не забы́хъ.

И҆зба́вителѧ ѡ҆ста́вивъ, плѣ́нникъ ѡ҆ста́висѧ льсти́вый i҆ꙋ́да.

[рм҃в] Пра́вда твоѧ̀ пра́вда во вѣ́къ, и҆ зако́нъ тво́й и҆́стина.

По соломѡ́нꙋ, ро́въ глꙋбо́кiй, ѹ҆ста̀ є҆врє́й беззако́нныхъ.

[рм҃г] Скѡ́рби и҆ нꙋ́жди ѡ҆брѣто́ша мѧ̀, за́пѡвѣди твоѧ̑ поꙋче́нiе моѐ.

Въ стропо́тныхъ ше́ствiихъ є҆вре́ѡвъ беззако́нныхъ, волчцы̀ и҆ сѣ̑ти.

[рм҃д] Пра́вда свидѣ̑нiѧ твоѧ̑ въ вѣ́къ: вразꙋми́ мѧ, и҆ жи́въ бꙋ́дꙋ.

I҆ѡ́сифъ погреба́етъ съ нiкоди́момъ мертволѣ́пнѡ зижди́телѧ.

[рм҃є] Воззва́хъ всѣ́мъ се́рдцемъ мои́мъ, ѹ҆слы́ши мѧ̀ гдⷭ҇и, ѡ҆правда̑нiѧ твоѧ̑ взыщꙋ̀. (л. _ꙋѻ҃и ѡ҆б.)

Жизнода́вче сп҃се, сла́ва держа́вѣ твое́й, а҆́дъ разо́ршей.

[рм҃s] Воззва́хъ тѝ, сп҃си́ мѧ, и҆ сохраню̀ свидѣ̑нiѧ твоѧ̑.

Лежа́ща тѧ̀ пречⷭ҇таѧ ви́дѧщи, сло́ве, матеролѣ́пнѡ пла́каше.

[рм҃з] Предвари́хъ въ безго́дiи, и҆ воззва́хъ, на словеса̀ твоѧ̑ ѹ҆пова́хъ.

Ѽ сладча́йшаѧ моѧ̀ весно̀, сладча́йшее моѐ ча́до! гдѣ̀ твоѧ̀ за́йде добро́та;

[рм҃и] Предвари́стѣ ѻ҆́чи моѝ ко ѹ҆́трꙋ, поꙋчи́тисѧ словесє́мъ твои̑мъ.

Пла́чь сподвиза́ше всечⷭ҇таѧ твоѧ̀ мт҃и, тебѣ̀ сло́ве ѹ҆ме́ршꙋ.

[рм҃ѳ] Гла́съ мо́й ѹ҆слы́ши гдⷭ҇и, по млⷭ҇ти твое́й, по сꙋдьбѣ̀ твое́й живи́ мѧ.

Жєны̀ съ мѵ́ры прiидо́ша пома́зати хрⷭ҇та̀ бж҃е́ственнаго мѵ́ра.

[р҃н] Прибли́жишасѧ гонѧ́щiи мѧ̀ беззако́нiемъ, ѿ зако́на же твоегѡ̀ ѹ҆дали́шасѧ.

Сме́рть сме́ртiю ты̀ ѹ҆мерщвлѧ́еши бж҃е мо́й, бж҃е́ственною си́лою твое́ю.

[рн҃а] Бли́зъ є҆сѝ ты̀ гдⷭ҇и, и҆ всѝ пꙋтiѐ твоѝ и҆́стина.

Прельсти́сѧ преле́стникъ, прельсти́выйсѧ и҆збавлѧ́етсѧ, премꙋ́дростiю твое́ю бж҃е мо́й.

[рн҃в] И҆спе́рва позна́хъ ѿ свидѣ́нiй твои́хъ, ꙗ҆́кѡ во вѣ́къ ѡ҆снова́лъ ѧ҆̀ є҆сѝ.

Во дно̀ а҆́дово низведе́нъ бы́сть преда́тель, въ кла́денецъ и҆стлѣ́нiѧ.

[рн҃г] Ви́ждь смире́нiе моѐ, и҆ и҆зми́ мѧ, ꙗ҆́кѡ зако́на твоегѡ̀ не забы́хъ.

Волчцы̀ и҆ сѣ̑ти пꙋтiѐ треѻкаѧ́ннагѡ безꙋ́мнагѡ i҆ꙋ́ды. (л. _ꙋѻ҃ѳ)

[рн҃д] Сꙋдѝ сꙋ́дъ мо́й, и҆ и҆зба́ви мѧ̀, словесѐ ра́ди твоегѡ̀ живи́ мѧ.

Всѝ спогиба́ютъ распина́телiе твоѝ сло́ве, сн҃е бж҃iй всецр҃ю̀.

[рн҃є] Дале́че ѿ грѣ̑шникъ сп҃се́нiе, ꙗ҆́кѡ ѡ҆правда́нiй твои́хъ не взыска́ша.

Въ кла́денецъ и҆стлѣ́нiѧ всѝ спогиба́ютъ мꙋ́жiе крове́й.

[рн҃s] Щедрѡ́ты твоѧ̑ мно́ги гдⷭ҇и, по сꙋдьбѣ̀ твое́й живи́ мѧ.

Сн҃е бж҃iй всецр҃ю̀ бж҃е мо́й, созда́телю мо́й, ка́кѡ стрⷭ҇ть подꙿѧ́лъ є҆сѝ;

[рн҃з] Мно́зи и҆згонѧ́щiи мѧ̀ и҆ стꙋжа́ющiи мѝ, ѿ свидѣ́нiй твои́хъ не ѹ҆клони́хсѧ.

Ю҆́ница тельца̀ на дре́вѣ повѣ́шена взыва́ше зрѧ́щи.

[рн҃и] Ви́дѣхъ неразꙋмѣва́ющыѧ и҆ и҆ста́ѧхъ, ꙗ҆́кѡ слове́съ твои́хъ не сохрани́ша.

Тѣ́ло живоно́сное i҆ѡ́сифъ погреба́етъ съ нiкоди́момъ.

[рн҃ѳ] Ви́ждь, ꙗ҆́кѡ за́пѡвѣди твоѧ̑ возлюби́хъ гдⷭ҇и, по млⷭ҇ти твое́й живи́ мѧ.

Взыва́ше ѻ҆трокови́ца те́плѣ сле́зы точа́щи, ѹ҆тро́бою пробода́ема.

[р҃ѯ] Нача́ло слове́съ твои́хъ и҆́стина, и҆ во вѣ́къ всѧ̑ сꙋдьбы̑ пра́вды твоеѧ̀.

Свѣ́те ѻ҆́чiю моє́ю, сладча́йшее моѐ ча́до, ка́кѡ во гро́бѣ ны́нѣ покрыва́ешисѧ;

[рѯ҃а] Кнѧ́зи погна́ша мѧ̀ тꙋ́не, и҆ ѿ слове́съ твои́хъ ѹ҆боѧ́сѧ се́рдце моѐ.

А҆да́ма и҆ є҆́ѵꙋ свободи́ти, мт҃и не рыда́й, сiѧ̑ страждꙋ̀.

[рѯ҃в] Возра́дꙋюсѧ а҆́зъ ѡ҆ словесѣ́хъ твои́хъ, ꙗ҆́кѡ ѡ҆брѣта́ѧй коры́сть мно́гꙋ.

Прославлѧ́ю твоѐ, сн҃е мо́й, кра́йнее бл҃гоꙋтро́бiе, є҆гѡ́же ра́ди сiѧ̑ стра́ждеши. (л. _ꙋѻ҃ѳ ѡ҆б.)

[рѯ҃г] Непра́вдꙋ возненави́дѣхъ и҆ ѡ҆мерзи́хъ зако́нъ же тво́й возлюби́хъ.

Ѻ҆́цтомъ напое́нъ бы́лъ є҆сѝ и҆ же́лчiю ще́дре, дре́внее разрѣша́ѧ вкꙋше́нiе.

[рѯ҃д] Седмери́цею дне́мъ хвали́хъ тѧ̀, ѡ҆ сꙋдьба́хъ пра́вды твоеѧ̀.

На крⷭ҇тѣ̀ пригвозди́лсѧ є҆сѝ, дре́вле лю́ди твоѧ̑ столпо́мъ ѻ҆́блачнымъ покрыва́ѧй.

[рѯ҃є] Ми́ръ мно́гъ лю́бѧщымъ зако́нъ тво́й, и҆ нѣ́сть и҆̀мъ собла́зна.

Мѷронѡ́сицы сп҃се ко гро́бꙋ прише́дшыѧ, мѵ́ра принесо́ша тебѣ̀.

[рѯ҃s] Ча́ѧхъ сп҃се́нiѧ твоегѡ̀ гдⷭ҇и, и҆ за́пѡвѣди твоѧ̑ возлюби́хъ.

Воста́ни ще́дре, ѿ про́пастей а҆́дскихъ возставлѧ́ѧй на́съ.

[рѯ҃з] Сохранѝ дꙋша̀ моѧ̀ свидѣ̑нiѧ твоѧ̑, и҆ возлюбѝ ѧ҆̀ sѣлѡ̀.

Воскреснѝ жизнода́вче, ро́ждшаѧ тѧ̀ мт҃и сле́зы точа́щи глаго́летъ.

[рѯ҃и] Сохрани́хъ за́пѡвѣди твоѧ̑ и҆ свидѣ̑нiѧ твоѧ̑, ꙗ҆́кѡ всѝ пꙋтiѐ моѝ предꙿ тобо́ю гдⷭ҇и.

Потщи́сѧ воскрⷭ҇нꙋти, печа́ль разрѣша́ѧ сло́ве, чи́стѡ ро́ждшiѧ тѧ̀.

[рѯ҃ѳ] Да прибли́житсѧ моле́нiе моѐ предꙿ тѧ̀ гдⷭ҇и, по словесѝ твоемꙋ̀ вразꙋми́ мѧ.

Нбⷭ҇ныѧ си̑лы ѹ҆жасо́шасѧ стра́хомъ, ме́ртва тѧ̀ зрѧ́ще.

[р҃ѻ] Да вни́детъ проше́нiе моѐ предꙿ тѧ̀ гдⷭ҇и, по словесѝ твоемꙋ̀ и҆зба́ви мѧ̀.

Любо́вiю же и҆ стра́хомъ стрⷭ҇ти твоѧ̑ почита́ющымъ, да́ждь прегрѣше́нiй разрѣше́нiе. (л. _ꙋ҃п)

[рѻ҃а] Ѿры́гнꙋтъ ѹ҆стнѣ̀ моѝ пѣ́нiе, є҆гда̀ наꙋчи́ши мѧ̀ ѡ҆правда́нiємъ твои̑мъ.

Ѽ ѹ҆жа́снагѡ и҆ стра́ннагѡ видѣ́нiѧ, бж҃iй сло́ве! ка́кѡ землѧ́ тѧ спокрыва́етъ;

[рѻ҃в] Провѣща́етъ ѧ҆зы́къ мо́й словеса̀ твоѧ̑, ꙗ҆́кѡ всѧ̑ за́пѡвѣди твоѧ̑ пра́вда.

Носѧ́й тѧ̀ дре́вле сп҃се, i҆ѡ́сифъ бѣ́гаетъ, и҆ ны́нѣ тѧ̀ и҆ны́й погреба́етъ.

[рѻ҃г] Да бꙋ́детъ рꙋка̀ твоѧ̀ є҆́же сп҃сти́ мѧ, ꙗ҆́кѡ за́пѡвѣди твоѧ̑ и҆зво́лихъ.

Пла́четъ и҆ рыда́етъ тѧ̀ пречⷭ҇таѧ мт҃и твоѧ̀, сп҃се мо́й ѹ҆мерщвле́наго.

[рѻ҃д] Возжела́хъ сп҃се́нiе твоѐ гдⷭ҇и, и҆ зако́нъ тво́й поꙋче́нiе моѐ є҆́сть.

Ѹ҆жаса́ютсѧ ѹ҆мы̀ стра́ннагѡ, и҆ ѹ҆жа́снагѡ тебѐ всѣ́хъ созда́телѧ, погребе́нiѧ.

[рѻ҃є] Жива̀ бꙋ́детъ дꙋша̀ моѧ̀, и҆ восхва́литъ тѧ̀, и҆ сꙋдьбы̑ твоѧ̑ помо́гꙋтъ мнѣ̀.

И҆злiѧ́ша на гро́бъ мѷронѡ́сицы мѵ̑ра, sѣлѡ̀ ра́нѡ прише́дшыѧ.

[рѻ҃s] Заблꙋди́хъ ꙗ҆́кѡ ѻ҆вча̀ поги́бшее, взыщѝ раба̀ твоего̀, ꙗ҆́кѡ за́повѣдей твои́хъ не забы́хъ.

Ми́ръ цр҃кви, лю́демъ твои̑мъ сп҃се́нiе да́рꙋй воста́нiемъ твои́мъ.

Сла́ва: Ѽ трⷪ҇це бж҃е мо́й, ѻ҆́ч҃е, сн҃е и҆ дш҃е, поми́лꙋй мíръ.

И҆ ны́нѣ: Ви́дѣти твоегѡ̀ сн҃а воскрⷭ҇нiе, дв҃о, сподо́би твоѧ̑ рабы̑.

И҆ а҆́бiе пое́мъ тропарѝ сiѧ̑, во гла́съ є҃:

Бл҃гослове́нъ є҆сѝ гдⷭ҇и, наꙋчи́ мѧ ѡ҆правда́нiємъ твои̑мъ. (л. _ꙋ҃п ѡ҆б.)

А҆́гг҃льскiй собо́ръ ѹ҆диви́сѧ, зрѧ̀ тебѐ въ ме́ртвыхъ вмѣни́вшасѧ, сме́ртнꙋю же сп҃се крѣ́пость разори́вша, и҆ съ собо́ю а҆да́ма воздви́гша, и҆ ѿ а҆́да всѧ̑ свобо́ждша.

Бл҃гослове́нъ є҆сѝ гдⷭ҇и:

Почто̀ мѵ̑ра съ ми́лостивными слеза́ми, ѽ ѹ҆чєни́цы растворѧ́ете; блиста́ѧйсѧ во гро́бѣ а҆́гг҃лъ мѷроно́сицамъ вѣща́ше: ви́дите вы̀ гро́бъ, и҆ ѹ҆разꙋмѣ́йте, сп҃съ бо воскр҃се ѿ гро́ба.

Бл҃гослове́нъ є҆сѝ гдⷭ҇и:

Sѣлѡ̀ ра́нѡ мѷронѡ́сицы теча́хꙋ ко гро́бꙋ твоемꙋ̀, рыда́ющыѧ, но предста̀ къ ни̑мъ а҆́гг҃лъ и҆ речѐ: рыда́нiѧ вре́мѧ преста̀, не пла́чите: воскрⷭ҇нiе же а҆пⷭ҇лѡмъ рцы́те.

Бл҃гослове́нъ є҆сѝ гдⷭ҇и:

Мѷронѡ́сицы жєны̀, съ мѵ́ры прише́дшыѧ ко гро́бꙋ твоемꙋ̀ сп҃се, рыда́хꙋ: а҆́гг҃лъ же къ ни̑мъ речѐ, глаго́лѧ: что̀ съ ме́ртвыми жива́го помышлѧ́ете; ꙗ҆́кѡ бг҃ъ бо воскр҃се ѿ гро́ба.

Сла́ва, трⷪ҇ченъ: Поклони́мсѧ ѻ҆ц҃ꙋ̀, и҆ є҆гѡ̀ сн҃ови, и҆ ст҃о́мꙋ дх҃ꙋ, ст҃ѣ́й трⷪ҇цѣ во є҆ди́номъ сꙋществѣ̀, съ серафíмы зовꙋ́ще: ст҃ъ, ст҃ъ, ст҃ъ є҆сѝ гдⷭ҇и.

И҆ ны́нѣ, бг҃оро́диченъ: Жизнода́вца ро́ждши, грѣха̀ дв҃о а҆да́ма и҆зба́вила є҆сѝ, ра́дость же є҆́ѵѣ въ печа́ли мѣ́сто подала̀ є҆сѝ: па́дшыѧ же ѿ жи́зни къ се́й напра́ви, и҆зꙿ тебѐ воплоти́выйсѧ бг҃ъ и҆ чл҃вѣ́къ.

А҆ллилꙋ́iа, три́жды.

Та́же, є҆ктенiа̀ ма́лаѧ.

Возгла́съ: Ты́ бо є҆сѝ цр҃ь ми́ра, хрⷭ҇тѐ бж҃е на́шъ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ съ прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ. (л. _ꙋп҃а)

И҆ пое́мъ сѣда́ленъ днѐ, гла́съ а҃.

Подо́бенъ: Гро́бъ тво́й сп҃се:

Плащани́цею чи́стою, и҆ а҆рѡма́ты бж҃е́ственными тѣ́ло чⷭ҇тно́е, и҆спроси́въ ѹ҆ пiла́та мѷропомазꙋ́етъ, и҆ полага́етъ i҆ѡ́сифъ въ но́вомъ гро́бѣ. тѣ́мже ѹ҆ра́нше мѷронѡ́сицы жєны̀, возопи́ша покажѝ на́мъ, ꙗ҆́коже предре́клъ є҆сѝ хрⷭ҇тѐ, воскрⷭ҇нiе.

Сла́ва, коне́цъ.

И҆ ны́нѣ, дрꙋгíй подо́бенъ:

Ѹ҆жасо́шасѧ ли́цы а҆́гг҃льстiи, зрѧ́ще сѣдѧ́щаго въ нѣ́дрѣхъ ѻ҆́ч҃ихъ: ка́кѡ во гро́бъ полага́етсѧ ꙗ҆́кѡ ме́ртвъ безсме́ртный! є҆го́же чи́ни а҆́гг҃льстiи ѡ҆крꙋжа́ютъ и҆ сла́вѧтъ съ ме́ртвыми во а҆́дѣ, ꙗ҆́кѡ зижди́телѧ и҆ гдⷭ҇а.

Та́же быва́етъ чте́нiе въ толкова́нiи є҆ѵⷢ҇лiа на матѳе́а, зача́ло рд҃_i: Во ѹ҆́трiй же де́нь, и҆́же є҆́сть по пѧтцѣ̀: Воскрⷭ҇нiе хрⷭ҇то́во не глаго́лемъ. Но а҆́бiе ѱало́мъ н҃. И҆ пое́мъ канѡ́нъ, i҆рмо́съ по два́жды, а҆ тропарѝ на в҃_i. И҆ па́ки послѣдѝ i҆рмо́съ ѻ҆́ба ли̑ка вкꙋ́пѣ. Е҆́сть же канѡ́нъ, ѿ пе́рвыѧ пѣ́сни до шесты́ѧ, творе́нiе ма́рка мона́ха, є҆пⷭ҇кпа i҆дрꙋ́итскагѡ: i҆рмосы́ же творе́нiе жены̀ нѣ́кiѧ, кассíи и҆менꙋ́емыѧ. Ѿ s҃-й же пѣ́сни до конца̀ творе́нiе господи́на космы̀. Краегране́сiе же канѡ́на: Каì си́мерон дѐ са́вватон ме́лпѡ ме́га. Сíесть: И҆ дне́сь же сꙋббѡ́тꙋ пою̀ вели́кꙋю. Гла́съ s҃.

Пѣ́снь а҃.

I҆рмо́съ: Волно́ю морско́ю скры́вшаго дре́вле, гони́телѧ мꙋчи́телѧ подꙿ земле́ю скры́ша сп҃се́нныхъ ѻ҆́троцы: но мы̀ ꙗ҆́кѡ ѻ҆трокови̑цы, гдⷭ҇ви пои́мъ, сла́внѡ во просла́висѧ.

[К]  Гдⷭ҇и бж҃е мо́й, и҆схо́дное пѣ́нiе, и҆ надгро́бнꙋю тебѣ̀ пѣ́снь воспою̀, погребе́нiемъ твои́мъ жи́зни моеѧ̀ (л. _ꙋп҃а ѡ҆б.) вхо́ды ѿве́рзшемꙋ, и҆ сме́ртiю сме́рть и҆ а҆́дъ ѹ҆мертви́вшемꙋ.

[А]  Горѣ́ тѧ на прⷭ҇то́лѣ и҆ до́лѣ во гро́бѣ, премȋрнаѧ и҆ подзє́мнаѧ, помышлѧ́ющаѧ сп҃се мо́й, зы́блѧхꙋсѧ ѹ҆мерщвле́нiемъ твои́мъ: па́че ѹ҆ма́ бо ви́дѣнъ бы́лъ є҆сѝ ме́ртвъ, живонача́льниче.

[I]  Да твоеѧ̀ сла́вы всѧ̑ и҆спо́лниши, сше́лъ є҆сѝ въ ни̑жнѧѧ землѝ: ѿ тебе́ бо не скры́сѧ соста́въ мо́й и҆́же во а҆да́мѣ, и҆ погребе́нъ, и҆стлѣ́вша мѧ̀ ѡ҆бновлѧ́еши чл҃вѣколю́бче.

Пѣ́снь г҃.

I҆рмо́съ: Тебѐ на вода́хъ повѣ́сившаго всю̀ зе́млю неѡдержи́мѡ, тва́рь ви́дѣвши на ло́бнѣмъ ви́сима, ѹ҆́жасомъ мно́гимъ содрога́шесѧ, нѣ́сть ст҃ъ, ра́звѣ тебѐ гдⷭ҇и, взыва́ющи.

[С]  Ѡ҆́бразы погребе́нiѧ твоегѡ̀ показа́лъ є҆сѝ, видѣ̑нiѧ ѹ҆мно́живъ: ны́нѣ же сокровє́ннаѧ твоѧ̑ бг҃омꙋ́жнѡ ѹ҆ѧсни́лъ є҆сѝ, и҆ сꙋ́щымъ во а҆́дѣ влⷣко, нѣ́сть ст҃ъ, ра́звѣ тебѐ гдⷭ҇и, взыва́ющымъ.

[И]  Просте́рлъ є҆сѝ дла̑ни, и҆ соедини́лъ є҆сѝ дре́вле разстоѧ̑щаѧсѧ: ѡ҆дѣѧ́нiемъ же сп҃се, є҆́же въ плащани́цѣ и҆ во гро́бѣ, ѡ҆кова̑нныѧ разрѣши́лъ є҆сѝ, нѣ́сть ст҃ъ, ра́звѣ тебѐ гдⷭ҇и, взыва́ющыѧ.

[М]  Гро́бомъ и҆ печа́тьми, невмѣсти́ме, содержи́мь бы́лъ є҆сѝ хотѣ́нiемъ: и҆́бо си́лꙋ твою̀ дѣ́йствы показа́лъ є҆сѝ, бг҃одѣ́йственнѡ пою́щымъ: нѣ́сть ст҃ъ, ра́звѣ тебѐ гдⷭ҇и, чл҃вѣколю́бче.

Сѣда́ленъ, гла́съ а҃: Гро́бъ тво́й сп҃се, во́ини стрегꙋ́щiи, ме́ртви ѿ ѡ҆блиста́нiѧ ꙗ҆́вльшагѡсѧ а҆́гг҃ла бы́ша, проповѣ́дающа жена́мъ воскрⷭ҇нiе. тебѐ сла́вимъ тлѝ потреби́телѧ: тебѣ̀ припа́даемъ воскрⷭ҇шемꙋ и҆зꙿ гро́ба, и҆ є҆ди́номꙋ бг҃ꙋ на́шемꙋ.

Сла́ва, и҆ ны́нѣ, то́йже. (л. _ꙋп҃в)

I҆рмо́съ: На крⷭ҇тѣ̀ твоѐ бж҃е́ственное и҆стоща́нiе прови́дѧ а҆ввакꙋ́мъ, ѹ҆жа́ссѧ, вопiѧ́ше: ты̀ си́льныхъ пресѣ́клъ є҆сѝ держа́вꙋ бл҃же, прiѡбща́ѧсѧ сꙋ́щымъ во а҆́дѣ, ꙗ҆́кѡ всеси́ленъ.

[Е]  Седьмы́й де́нь дне́сь ѡ҆ст҃и́лъ є҆сѝ, є҆го́же дре́вле бл҃гослови́лъ є҆сѝ ѹ҆покое́нiемъ дѣ́лъ: прево́диши бо всѧ́чєскаѧ и҆ ѡ҆бновлѧ́еши, сꙋббѡ́тствꙋѧ сп҃се мо́й, и҆ назида́ѧ.

[Р]  Си́лою лꙋ́чшагѡ, побѣди́вшагѡ тебѐ, ѿ пло́ти дꙋша̀ твоѧ̀ раздѣли́сѧ: растерза́ющи бо ѻ҆боѧ̀ ѹ҆́зы, сме́рти и҆ а҆́да, сло́ве, держа́вою твое́ю.

[О]  А҆́дъ сло́ве срѣ́тъ тѧ̀ ѡ҆горчи́сѧ, чл҃вѣ́ка зрѧ̀ ѡ҆боже́на, ѹ҆ѧ́звлена ра́нами, и҆ всесильнодѣ́телѧ, стра́шнымъ же зра́комъ поги́бе.

Пѣ́снь є҃.

I҆рмо́съ: Бг҃оѧвле́нiѧ твоегѡ̀ хрⷭ҇тѐ, къ на́мъ ми́лостивнѡ бы́вшагѡ, и҆са́iа свѣ́тъ ви́дѣвъ невече́рнiй, и҆зꙿ но́щи ѹ҆́треневавъ взыва́ше: воскрⷭ҇нꙋтъ ме́ртвiи, и҆ воста́нꙋтъ сꙋ́щiи во гробѣ́хъ, и҆ всѝ земноро́днiи возра́дꙋютсѧ.

[Н]  Новотвори́ши земны̑ѧ созда́телю, пе́рстенъ бы́въ, и҆ плащани́ца и҆ гро́бъ ꙗ҆влѧ́ютъ є҆́же въ тебѣ̀ сло́ве, та́инство: бл҃гоѡбра́зный бо совѣ́тникъ, тебѐ ро́ждшагѡ совѣ́тъ ѡ҆бразꙋ́етъ, въ тебѣ̀ велелѣ́пнѡ новотворѧ́щагѡ мѧ̀.

[Д]  Сме́ртiю сме́ртное, погребе́нiемъ тлѣ́нное прелага́еши, нетлѣ́нно твори́ши бо, бг҃олѣ́пнѡ безсме́ртно творѧ̀ прiѧ́тiе: пло́ть бо твоѧ̀ и҆стлѣ́нiѧ не ви́дѣ влⷣко, нижѐ дш҃а̀ твоѧ̀ во а҆́дѣ страннолѣ́пнѡ ѡ҆ста́влена бы́сть.

[Е]  И҆зꙿ небра́чныѧ проше́дъ, и҆ прободе́нъ въ ре́бра содѣ́телю мо́й, и҆зꙿ неѧ̀ содѣ́лалъ є҆сѝ ѡ҆бновле́нiе є҆́ѵино, а҆да́мъ бы́въ, ѹ҆снꙋ́въ па́че є҆стества̀ сно́мъ є҆сте́ственнымъ, и҆ жи́знь воздви́гнꙋвъ ѿ сна̀ и҆ тлѣ́нiѧ, ꙗ҆́кѡ всеси́ленъ. (л. _ꙋп҃в ѡ҆б.)

Пѣ́снь s҃.

[С]  I҆рмо́съ: Ꙗ҆́тъ бы́сть, но не ѹ҆держа́нъ въ пе́рсѣхъ ки́товыхъ i҆ѡ́на: тво́й бо ѡ҆́бразъ носѧ̀, страда́вшагѡ, и҆ погребе́нiю да́вшагѡсѧ, ꙗ҆́кѡ ѿ черто́га ѿ sвѣ́рѧ и҆зы́де: приглаша́ше же кꙋстѡдíи, хранѧ́щiи сꙋ́єтнаѧ и҆ лѡ́жнаѧ, млⷭ҇ть сiю̀ ѡ҆ста́вили є҆стѐ.

[А]  Бiе́нъ бы́лъ є҆сѝ, но не раздѣли́лсѧ є҆сѝ сло́ве, є҆ѧ́же причасти́лсѧ є҆сѝ пло́ти: а҆́ще бо и҆ разори́сѧ тво́й хра́мъ во вре́мѧ стрⷭ҇ти, но и҆ та́кѡ є҆ди́нъ бѣ̀ соста́въ бж҃ества̀ и҆ пло́ти твоеѧ̀. во ѻ҆бои́хъ бо є҆ди́нъ є҆сѝ сн҃ъ, сло́во бж҃iе, бг҃ъ и҆ чл҃вѣ́къ.

[В]  Человѣкоꙋбíйственно, но не бг҃оꙋбíйственно бы́сть прегрѣше́нiе а҆да́мово: а҆́ще бо и҆ пострада̀ твоеѧ̀ пло́ти пе́рстное сꙋщество̀, но бж҃ество̀ безстра́стно пребы́сть: тлѣ́нное же твоѐ на нетлѣ́нiе преложи́лъ є҆сѝ, и҆ нетлѣ́нныѧ жи́зни показа́лъ є҆сѝ и҆сто́чникъ воскрⷭ҇нiемъ.

[В]  Ца́рствꙋетъ а҆́дъ, но не вѣ́чнꙋетъ надꙿ ро́домъ человѣ́ческимъ: ты́ бо поло́жсѧ во гро́бѣ держа́вне, живонача́льною дла́нiю, сме́рти ключѝ разве́рглъ є҆сѝ, и҆ проповѣ́далъ є҆сѝ ѿ вѣ́ка та́мѡ спѧ́щымъ, и҆збавле́нiе нело́жное бы́въ сп҃се, мє́ртвымъ пе́рвенецъ.

Конда́къ, гла́съ s҃: Бе́зднꙋ заключи́вый, ме́ртвъ зри́тсѧ, и҆ смѵ́рною и҆ плащани́цею ѡ҆бви́всѧ, во гро́бѣ полага́етсѧ ꙗ҆́кѡ сме́ртный безсме́ртный: жєны́ же прiидо́ша пома́зати є҆го̀ мѵ́ромъ, пла́чꙋщыѧ го́рькѡ и҆ вопiю́щыѧ: сiѧ̀ сꙋббѡ́та є҆́сть пребл҃гослове́ннаѧ, въ не́йже хрⷭ҇то́съ ѹ҆снꙋ́въ, воскре́снетъ тридне́венъ.

I҆́косъ: Содержа́й всѧ̑ на крⷭ҇тъ вознесе́сѧ, и҆ рыда́етъ всѧ̀ тва́рь, того̀ ви́дѧщи на́га ви́сѧща на дре́вѣ, со́лнце лꙋчы̀ сокры̀, и҆ sвѣ́зды ѿложи́ша свѣ́тъ: землѧ́ же со мно́гимъ стра́хомъ поколеба́сѧ, и҆ мо́ре побѣжѐ, (л. _ꙋп҃г) и҆ ка́менiе распаде́сѧ, гро́би же мно́зи ѿверзо́шасѧ, и҆ тѣлеса̀ воста́ша ст҃ы́хъ мꙋже́й. а҆́дъ ни́зꙋ сте́нетъ, и҆ i҆ꙋде́є совѣ́тꙋютъ ѡ҆клевета́ти хрⷭ҇то́во воскрⷭ҇нiе. жєны́ же взыва́ютъ: сiѧ̀ сꙋббѡ́та є҆́сть пребл҃гослове́ннаѧ, въ не́йже хрⷭ҇то́съ ѹ҆снꙋ́въ, воскрⷭ҇нетъ тридне́венъ.

Сѷнаѯа́рь. Стiхѝ:

Всꙋ́е храни́ши гро́бъ кꙋстѡдíе:

Не бо̀ содержи́тъ ра́ка саможиво́тiѧ.

Во ст҃ꙋ́ю и҆ вели́кꙋю сꙋббѡ́тꙋ, бг҃отѣле́сное погребе́нiе гдⷭ҇а бг҃а и҆ сп҃са на́шегѡ i҆и҃са хрⷭ҇та̀, и҆ є҆́же во а҆́дъ соше́ствiе пра́зднꙋемъ: и҆́миже ѿ тлѝ на́шъ ро́дъ воззва́нъ бы́въ, къ вѣ́чной жи́зни пре́йде. Всѣ́хъ бо дне́й ст҃а́ѧ четыредесѧ́тница превосхо́дитъ: сеѧ́ же па́ки, сiѧ̀ ст҃а́ѧ и҆ вели́каѧ седми́ца бо́льши: и҆ вели́кiѧ седми́цы па́ки бо́льши сiѧ̀ вели́каѧ и҆ ст҃а́ѧ сꙋббѡ́та. Глаго́летсѧ же вели́каѧ седми́ца, не ꙗ҆́кѡ бо́льши сꙋ́ть днíе сíи, и҆лѝ часы̀, но ꙗ҆́кѡ вели̑каѧ и҆ преесте́ствєннаѧ чꙋдеса̀, и҆ и҆зрѧ̑днаѧ сп҃са на́шегѡ дѣла̀ въ не́й содѣ́ѧшасѧ, и҆ наипа́че дне́сь. Ꙗ҆́коже бо въ пе́рвомъ мiротворе́нiи, всѧ́кое дѣ́ло содѣ́лавъ бг҃ъ, и҆ послѣдѝ гдⷭ҇ьственнѣйшее въ шесты́й де́нь созда́въ человѣ́ка, въ седмы́й почѝ ѿ всѣ́хъ дѣ́лъ свои́хъ, и҆ ѡ҆ст҃ѝ є҆го̀, сꙋббѡ́тꙋ и҆менова́въ, ꙗ҆́же ѹ҆́бѡ ѹ҆покое́нiе толкꙋ́етсѧ: си́це и҆ во ѹ҆́мнагѡ мíра дѣ́ланiи и҆зрѧ́днѣ всѧ̑ содѣ́лавый, и҆ въ шесты́й назда́въ па́ки и҆стлѣ́вшаго человѣ́ка, и҆ ѡ҆бнови́въ живоно́снымъ крⷭ҇то́мъ и҆ сме́ртiю, въ настоѧ́щiй па́ки седмы́й де́нь ѹ҆поко́и, соверше́ннымъ дѣ́лъ ѹ҆покое́нiемъ, животоесте́ственнымъ и҆ сп҃си́тельнымъ ѹ҆снꙋ́въ сно́мъ. Снизхо́дитъ ѹ҆́бѡ бж҃iе сло́во съ пло́тiю во гро́бъ, схо́дитъ же и҆ во а҆́дъ съ нетлѣ́нною и҆ бж҃е́ственною свое́ю дꙋше́ю, раздѣ́льшеюсѧ сме́ртiю ѿ тѣлесѐ, ю҆́же и҆ въ рꙋ́цѣ предадѐ ѻ҆ц҃ꙋ̀, є҆мꙋ́же и҆ свою̀ кро́вь принесѐ, не проси́вшꙋ, и҆збавле́нiе на́ше бы́вшꙋю. Не бо̀ во а҆́дѣ гдⷭ҇нѧ дꙋша̀, ꙗ҆́коже дрꙋги́хъ ст҃ы́хъ дꙋ́шы, (л. _ꙋп҃г ѡ҆б.) ѹ҆держа́на. ка́кѡ бо; ничто́же прароди́тельнѣй наноси́мѣ клѧ́твѣ, ꙗ҆́коже ѻ҆́ны. Но ни кро́ви же взѧ́тъ вра́гъ на́шъ дiа́волъ, а҆́ще и҆ на́съ держа́ше, є҆́юже кꙋ́плени бы́хомъ. ка́кѡ бо а҆́ще не то́чiю ѿ бг҃а, но и҆ бг҃а є҆го̀ разбо́йникъ дiа́волъ ꙗ҆́ти и҆мѧ́ше; Ѻ҆ба́че тѣле́снѣ и҆ съ бж҃ество́мъ всели́сѧ во гро́бъ гдⷭ҇ь на́шъ i҆и҃съ хрⷭ҇то́съ, кра́йнѣ пло́ти соедини́вшимсѧ. бѧ́ше же съ разбо́йникомъ и҆ въ раѝ, и҆ во а҆́дѣ бѧ́ше, ꙗ҆́коже рече́сѧ, со ѡ҆боже́нною свое́ю дꙋше́ю. преесте́ственнѡ же и҆ со ѻ҆ц҃е́мъ бѣ̀, и҆ дх҃ꙋ сосѣдѧ́й, ꙗ҆́кѡ бг҃ъ неѡпи́санный, вездѣ́ же бѣ̀, ничто́же бж҃ествꙋ̀ во гро́бѣ стра́ждꙋщꙋ, ꙗ҆́коже нижѐ на крⷭ҇тѣ̀. И҆ тлѣ́нiе ѹ҆́бѡ гдⷭ҇ьское тѣ́ло претерпѣ̀, є҆́же є҆́сть разрѣше́нiе дꙋшѝ ѿ тѣ́ла: растлѣ́нiѧ же, си́рѣчь разрꙋше́нiѧ пло́ти и҆ ѹ҆де́съ, соверше́ннагѡ погꙋбле́нiѧ ника́коже. Но i҆ѡ́сифъ ѹ҆́бѡ ст҃о́е тѣ́ло гдⷭ҇не сне́мъ, во гро́бѣ но́вѣ погреба́етъ, и҆ бли́зъ i҆ꙋдє́й въ вертогра́дѣ ка́мень ве́лiй sѣлѡ̀ надꙿ вхо́домъ гро́ба положѝ. i҆ꙋде́є же ѹ҆́бѡ по пѧтцѣ̀, пристꙋпи́вше глаго́лютъ пiла́тꙋ: го́споди, помѧнꙋ́хомъ, ꙗ҆́кѡ льсте́цъ ѻ҆́ный речѐ, є҆гда̀ жи́въ бѣ̀, ꙗ҆́кѡ по трiе́хъ дне́хъ воста́нꙋ: мни́тсѧ ѹ҆́бѡ на́мъ добро̀ бы́ти, да твоѧ̀ вла́сть повели́тъ во́инствꙋ затверди́ти гро́бъ. Ѿвѣща̀ пiла́тъ: а҆́ще ѹ҆́бѡ льсте́цъ, что̀ ѡ҆ глаго́лѣхъ є҆гѡ̀ пече́тесѧ; є҆гда̀ бѣ̀ жи́въ, ꙗ҆́кѡ и҆сповѣ́даемый ѹ҆́мре. Когда́ же речѐ, воста́нꙋ; Не́гли ѿ i҆ѡ́нина ѹ҆каза́нiѧ собира́хꙋ то̀. Всѧ́кѡ же а҆́ще ѹ҆тверди́тсѧ гро́бъ, не ѹ҆кра́детсѧ. ѽле ка́кѡ безꙋ́мнiи, є҆ли̑ка ѡ҆ себѣ̀ творѧ́хꙋ, на сѧ̀ дѣ́юще не разꙋмѣва́хꙋ! Пiла́тꙋ же повелѣ́вшꙋ, са́ми съ во́инскимъ чи́номъ, и҆ ѻ҆па́снымъ запечатлѣ́нiемъ затверди́ша гро́бъ, да не чꙋжде́й сꙋ́щей стра́жи и҆ печа́ти, воскрⷭ҇нiе гдⷭ҇не ѡ҆бо́лгано бы́ло бы. Но а҆́дъ ѿсе́лѣ совраща́етсѧ и҆ и҆зꙿꙋмѣва́етсѧ, твердѣ́йшꙋю си́лꙋ ѡ҆щꙋща́ѧ: и҆зблю́етъ ѹ҆́бѡ пома́лѣ непра́веднымъ поглоще́нiемъ, хрⷭ҇та̀ твердѣ́йшагѡ и҆ краеꙋго́льнагѡ ка́мене: и҆ ꙗ҆̀же ѿ вѣ́ка положѝ во чре́вѣ, снѣ́дь сотвори́въ. Неизрече́ннымъ снизхожде́нiемъ твои́мъ, хрⷭ҇тѐ бж҃е на́шъ, поми́лꙋй на́съ, а҆ми́нь. (л. _ꙋп҃д)

Пѣ́снь з҃.

[А]  I҆рмо́съ: Неизрече́нное чꙋ́до, въ пещѝ и҆зба́вивый прпⷣбныѧ ѻ҆́троки и҆зꙿ пла́мене, во гро́бѣ ме́ртвъ бездыха́ненъ полага́етсѧ, во сп҃се́нiе на́съ пою́щихъ: и҆зба́вителю бж҃е бл҃гослове́нъ є҆сѝ.

[Т]  Ѹ҆ѧзви́сѧ а҆́дъ, въ се́рдцѣ прiе́мъ ѹ҆ѧ́звенаго копiе́мъ въ ре́бра, и҆ воздыха́етъ ѻ҆гне́мъ бж҃е́ственнымъ и҆ждива́емь, во сп҃се́нiе на́съ пою́щихъ: и҆зба́вителю бж҃е бл҃гослове́нъ є҆сѝ.

[О]  Бога́тъ гро́бъ, въ себѣ́ бо прiи́мъ ꙗ҆́кѡ спѧ́ща содѣ́телѧ, жи́зни бж҃е́ственное сокро́вище показа́сѧ, во сп҃се́нiе на́съ пою́щихъ: и҆зба́вителю бж҃е, бл҃гослове́нъ є҆сѝ.

[Н]  Зако́номъ ѹ҆ме́ршихъ є҆́же во гро́бѣ положе́нiе, всѣ́хъ прiе́млетъ жи́знь, и҆ сего̀ и҆сто́чника показꙋ́етъ воста́нiѧ, во сп҃се́нiе на́съ пою́щихъ: и҆зба́вителю бж҃е, бл҃гослове́нъ є҆сѝ.

[М]  Е҆ди́но бѧ́ше неразлꙋ́чное, є҆́же во а҆́дѣ, и҆ во гро́бѣ, и҆ во є҆де́мѣ, бж҃ество̀ хрⷭ҇то́во, со ѻ҆ц҃е́мъ, и҆ дх҃омъ, во сп҃се́нiе на́съ пою́щихъ: и҆зба́вителю бж҃е, бл҃гослове́нъ є҆сѝ.

Пѣ́снь и҃.

[Е]  I҆рмо́съ: Ѹ҆жасни́сѧ боѧ́йсѧ нб҃о, и҆ да подви́жатсѧ ѡ҆снова̑нiѧ землѝ: се́ бо въ мертвецѣ́хъ вмѣнѧ́етсѧ въ вы́шнихъ живы́й, и҆ во гро́бъ ма́лъ страннопрiе́млетсѧ. є҆го́же ѻ҆́троцы бл҃гослови́те, сщ҃е́нницы воспо́йте, лю́дiе превозноси́те во всѧ̑ вѣ́ки.

[Л]  Разрꙋши́сѧ пречⷭ҇тый хра́мъ, па́дшꙋю же совозставлѧ́етъ ски́нiю: а҆да́мꙋ бо пе́рвомꙋ вторы́й, и҆́же въ вы́шнихъ живы́й, сни́де да́же до а҆́довыхъ сокро́вищъ. є҆го́же ѻ҆́троцы бл҃гослови́те, сщ҃е́нницы воспо́йте, лю́дiе превозноси́те во всѧ̑ вѣ́ки.

[П]  Преста̀ де́рзость ѹ҆ч҃нкѡ́въ, а҆рiмаѳе́й же и҆зрѧ́дствꙋетъ i҆ѡ́сифъ: ме́ртва бо и҆ на́га зрѧ̀, надꙿ всѣ́ми бг҃а, (л. _ꙋп҃д ѡ҆б.) про́ситъ и҆ погреба́етъ, зовы́й: ѻ҆́троцы бл҃гослови́те, сщ҃е́нницы воспо́йте, лю́дiе превозноси́те во всѧ̑ вѣ́ки.

[Ѡ]  Ѽ чꙋде́съ но́выхъ! ѽ бл҃гости! ѽ неизрече́ннагѡ терпѣ́нiѧ! во́лею бо подꙿ земле́ю печатлѣ́етсѧ, и҆́же въ вы́шнихъ живы́й, и҆ ꙗ҆́кѡ льсте́цъ, бг҃ъ ѡ҆клевета́етсѧ. є҆го́же ѻ҆́троцы бл҃гослови́те, сщ҃е́нницы воспо́йте, лю́дiе превозноси́те во всѧ̑ вѣ́ки.

Пѣ́снь ѳ҃.

[М]  I҆рмо́съ: Не рыда́й менѐ мт҃и, зрѧ́щи во гро́бѣ, є҆го́же во чре́вѣ безꙿ сѣ́мене зачала̀ є҆сѝ сн҃а: воста́нꙋ бо и҆ просла́влюсѧ и҆ вознесꙋ̀ со сла́вою, непреста́ннѡ ꙗ҆́кѡ бг҃ъ, вѣ́рою и҆ любо́вiю тѧ̀ велича́ющыѧ.

[Е]  Въ стра́ннѣмъ твое́мъ ржⷭ҇твѣ̀, болѣ́зней и҆збѣжа́вше па́че є҆стества̀, ѹ҆бл҃жи́хсѧ безнача́льне сн҃е: ны́нѣ же тѧ̀ бж҃е мо́й, бездыха́нна зрѧ́щи ме́ртва, ѻ҆рꙋ́жiемъ печа́ли растерза́юсѧ лю́тѣ: но воскрⷭ҇нѝ, ꙗ҆́кѡ да возвели́чꙋсѧ.

[Г]  Землѧ̀ покрыва́етъ мѧ̀ хотѧ́ща, но ѹ҆страша́ютсѧ а҆́дѡвы вра́тницы, ѡ҆дѣ́ѧна ви́дѧще ѻ҆де́ждею ѡ҆кровавле́ною, мт҃и, ѿмще́нiѧ: враги́ бо крⷭ҇то́мъ порази́въ ꙗ҆́кѡ бг҃ъ, воскрⷭ҇нꙋ па́ки, и҆ возвели́чꙋ тѧ̀.

[А]  Да ра́дꙋетсѧ тва́рь, да веселѧ́тсѧ всѝ земноро́днiи, вра́гъ бо плѣни́сѧ а҆́дъ: съ мѵ́ры жєны̀ да срѣта́ютъ, а҆да́ма со є҆́ѵою и҆збавлѧ́ю всеро́дна, и҆ въ тре́тiй де́нь воскрⷭ҇нꙋ.

Е҆ѯапостiла́рiй, гла́съ в҃: Ст҃ъ гдⷭ҇ь бг҃ъ на́шъ: Три́жды.

На хвали́техъ поста́вимъ стiхѝ д҃, и҆ пое́мъ стiхи̑ры самогла́сны гла́съ в҃:

Дне́сь содержи́тъ гро́бъ содержа́щаго дла́нiю тва́рь, покрыва́етъ ка́мень покры́вшаго добродѣ́телiю нб҃са̀: спи́тъ живо́тъ, и҆ а҆́дъ трепе́щетъ, и҆ а҆да́мъ ѿ ѹ҆́зъ (л. _ꙋп҃є) разрѣша́етсѧ. сла́ва твоемꙋ̀ смотре́нiю, и҆́мже соверши́въ всѐ ѹ҆покое́нiе вѣ́чное, дарова́лъ є҆сѝ на́мъ бж҃е, всест҃о́е и҆зꙿ ме́ртвыхъ твоѐ воскрⷭ҇нiе.

Что̀ зри́мое видѣ́нiе; ко́е настоѧ́щее ѹ҆покое́нiе; цр҃ь вѣкѡ́въ, и҆́же стрⷭ҇тiю соверши́въ смотре́нiе, во гро́бѣ сꙋббѡ́тствꙋетъ, но́вое на́мъ подаѧ̀ сꙋббѡ́тство. томꙋ̀ возопiи́мъ: воскрⷭ҇нѝ бж҃е, сꙋдѧ́й землѝ, ꙗ҆́кѡ ты̀ црⷭ҇твꙋеши во вѣ́ки, неизмѣ́рнꙋю и҆мѣ́ѧй ве́лiю млⷭ҇ть.

Прiиди́те ви́димъ живо́тъ на́шъ во гро́бѣ лежа́щъ, да во гробѣ́хъ лежа́щыѧ ѡ҆живи́тъ. прiиди́те дне́сь и҆̀же и҆зꙿ i҆ꙋ́ды спѧ́ща зрѧ́ще, прⷪ҇ро́чески є҆мꙋ̀ возопiи́мъ: возле́гъ ѹ҆снꙋ́лъ є҆сѝ ꙗ҆́кѡ ле́въ, кто̀ воздви́гнетъ тѧ̀ цр҃ю̀; но воста́ни самовла́стнѡ, да́вый себѐ ѡ҆ на́съ во́лею, гдⷭ҇и сла́ва тебѣ̀.

Гла́съ s҃: Просѝ i҆ѡ́сифъ тѣ́ло i҆и҃сово, и҆ положѝ є҆̀ въ но́вѣмъ свое́мъ гро́бѣ: подоба́ше бо є҆мꙋ̀ и҆зꙿ гро́ба, ꙗ҆́кѡ и҆зꙿ черто́га проитѝ. сокрꙋши́вый держа́вꙋ сме́рти, и҆ ѿве́рзый врата̀ ра̑йскаѧ человѣ́кѡмъ, гдⷭ҇и сла́ва тебѣ̀.

Сла́ва, гла́съ s҃: Дне́шнiй де́нь та́йнѡ вели́кiй мѡѷсе́й проѡбразова́ше, глаго́лѧ: и҆ бл҃гословѝ бг҃ъ де́нь седьмы́й, сiѧ́ бо є҆́сть бл҃гослове́ннаѧ сꙋббѡ́та. се́й є҆́сть ѹ҆покое́нiѧ де́нь, во́ньже почѝ ѿ всѣ́хъ дѣ́лъ свои́хъ є҆диноро́дный сн҃ъ бж҃iй, смотре́нiемъ є҆́же на сме́рть, пло́тiю сꙋббѡ́тствовавъ: и҆ во є҆́же бѣ̀, па́ки возвра́щьсѧ воскрⷭ҇нiемъ, дарова̀ на́мъ живо́тъ вѣ́чный, ꙗ҆́кѡ є҆ди́нъ бл҃гъ и҆ чл҃вѣколю́бецъ.

И҆ ны́нѣ, бг҃оро́диченъ, гла́съ в҃: Пребл҃гослове́нна є҆сѝ бцⷣе дв҃о: Славосло́вiе вели́кое. Сщ҃е́нникъ же ѡ҆блачи́тсѧ во всю̀ сщ҃е́нническꙋю ѻ҆де́ждꙋ, и҆ вхо́дитъ со ст҃ы́мъ є҆ѵⷢ҇лiемъ. По трист҃о́мъ же глаго́летъ сщ҃е́нникъ: Во́нмемъ. Ми́ръ всѣ̑мъ. Премꙋ́дрость. И҆ мы̀ тропа́рь є҆ди́ножды: Бл҃гоѡбра́зный i҆ѡ́сифъ: (л. _ꙋп҃є ѡ҆б.)

И҆ глаго́лемъ тропа́рь прⷪ҇ро́чества, гла́съ в҃:

Содержа́й концы̀, гро́бомъ содержа́тисѧ и҆зво́лилъ є҆сѝ хрⷭ҇тѐ, да ѿ а҆́дова поглоще́нiѧ и҆зба́виши человѣ́чество и҆ воскр҃съ ѡ҆живи́ши на́съ, ꙗ҆́кѡ бг҃ъ безсме́ртный.

Сла́ва, коне́цъ. И҆ ны́нѣ, ве́сь.

Та́же прокíменъ, гла́съ д҃: Воскрⷭ҇нѝ гдⷭ҇и, помозѝ на́мъ, и҆ и҆зба́ви на́съ и҆́мене ра́ди твоегѡ̀. Стíхъ: Бж҃е, ѹ҆ши́ма на́шима ѹ҆слы́шахомъ и҆ ѻ҆тцы̀ на́ши возвѣсти́ша на́мъ.

Прⷪ҇ро́чества i҆езекíилева чте́нiе. [Глава̀ л҃з, ст. а҃-д҃_i]

Бы́сть на мнѣ̀ рꙋка̀ гдⷭ҇нѧ, и҆ и҆зведе́ мѧ въ дс҃ѣ гдⷭ҇ни, и҆ поста́ви мѧ̀ средѣ̀ по́лѧ, се́ же бѧ́ше по́лно косте́й человѣ́ческихъ. И҆ ѡ҆бведе́ мѧ ѻ҆́крестъ и҆̀хъ ѻ҆́колѡ, и҆ сѐ мнѡ́ги sѣлѡ̀ на лицы̀ по́лѧ, и҆ сѐ сꙋ́хи sѣлѡ̀. И҆ речѐ ко мнѣ̀: сы́не человѣ́чь, ѡ҆живꙋ́тъ ли кѡ́сти сiѧ̑; и҆ реко́хъ: гдⷭ҇и бж҃е, ты̀ вѣ́си сiѧ̑. И҆ речѐ ко мнѣ̀: сы́не человѣ́чь, прорцы̀ на кѡ́сти сiѧ̑, и҆ рече́ши и҆̀мъ: кѡ́сти сꙋхȋѧ, слы́шите сло́во гдⷭ҇не. Сѐ глаго́летъ а҆дѡнаì гдⷭ҇ь косте́мъ си̑мъ: сѐ а҆́зъ введꙋ̀ въ ва́съ дх҃ъ живо́тенъ. И҆ да́мъ на ва́съ жи̑лы, и҆ возведꙋ̀ на ва́съ пло́ть, и҆ прострꙋ̀ по ва́мъ ко́жꙋ, и҆ да́мъ дх҃ъ мо́й въ ва́съ, и҆ ѡ҆живетѐ, и҆ ѹ҆вѣ́сте, ꙗ҆́кѡ а҆́зъ є҆́смь гдⷭ҇ь. И҆ прореко́хъ, ꙗ҆́коже заповѣ́да мѝ гдⷭ҇ь: и҆ бы́сть гла́съ внегда́ ми прⷪ҇ро́чествовати, и҆ сѐ трꙋ́съ, и҆ совокꙋплѧ́хꙋсѧ кѡ́сти, ко́сть къ ко́сти, ка́ѧждо къ соста́вꙋ своемꙋ̀. И҆ ви́дѣхъ, и҆ сѐ бы́ша и҆̀мъ жи̑лы, и҆ пло́ть растѧ́ше, и҆ восхожда́ше, [и҆ протѧже́сѧ] и҆̀мъ ко́жа верхꙋ̀, дх҃ъ же не бѧ́ше въ ни́хъ. И҆ речѐ ко мнѣ̀: прорцы̀ ѡ҆ дс҃ѣ, прорцы̀ сы́не человѣ́чь, и҆ рцы̀ дх҃ови: сiѧ̑ глаго́летъ а҆дѡнаì гдⷭ҇ь, ѿ четы́рехъ вѣ́трѡвъ прiидѝ дш҃е, и҆ вдꙋ́ни на мє́ртвыѧ сiѧ̑, и҆ да ѡ҆живꙋ́тъ. И҆ прореко́хъ, ꙗ҆́коже повелѣ̀ мѝ: (л. _ꙋп҃s) и҆ вни́де въ нѧ̀ дх҃ъ жи́зни, и҆ ѡ҆жи́ша, и҆ ста́ша на нога́хъ свои́хъ, собо́ръ мно́гъ sѣлѡ̀. И҆ речѐ гдⷭ҇ь ко мнѣ̀, глаго́лѧ: сы́не человѣ́чь, сiѧ̑ кѡ́сти ве́сь до́мъ i҆и҃левъ є҆́сть, тíи бо глаго́лютъ: сꙋ́хи бы́ша кѡ́сти на́шѧ, поги́бе наде́жда на́ша, ѹ҆бiе́ни бы́хомъ. Тогѡ̀ ра́ди прорцы̀ [сы́не человѣ́чь], и҆ рцы̀ къ ни̑мъ, сiѧ̑ глаго́летъ а҆дѡнаì гдⷭ҇ь: сѐ а҆́зъ ѿве́рзꙋ гро́бы ва́шѧ, и҆ и҆зведꙋ̀ ва́съ ѿ грѡ́бъ ва́шихъ, лю́дiе моѝ, и҆ введꙋ̀ вы̀ въ зе́млю i҆и҃левꙋ. И҆ ѹ҆вѣ́сте, ꙗ҆́кѡ а҆́зъ є҆́смь гдⷭ҇ь, внегда̀ ѿве́рсти мѝ гро́бы ва́шѧ, є҆́же возвести́ ми ва́съ ѿ гробѡ́въ ва́шихъ, лю́дiе моѝ: и҆ да́мъ дх҃ъ мо́й въ ва́съ, и҆ жи́ви бꙋ́дете. И҆ поста́влю вы̀ на землѝ ва́шей, и҆ ѹ҆вѣ́сте, ꙗ҆́кѡ а҆́зъ гдⷭ҇ь: глаго́лахъ, и҆ сотворю̀, глаго́летъ а҆дѡнаì гдⷭ҇ь.

Прокíменъ, гла́съ з҃: Воскрⷭ҇нѝ гдⷭ҇и бж҃е мо́й, да вознесе́тсѧ рꙋка̀ твоѧ̀, не забꙋ́ди ѹ҆бо́гихъ твои́хъ до конца̀. Стíхъ: И҆сповѣ́мсѧ тебѣ̀ гдⷭ҇и, всѣ́мъ се́рдцемъ мои́мъ, повѣ́мъ всѧ̑ чꙋдеса̀ твоѧ̑.

А҆по́столъ, къ корíнѳѧнѡмъ, зача́ло рл҃г.

Бра́тiе, ма́лъ ква́съ всѐ смѣше́нiе ква́ситъ. Ѡ҆чи́стите ѹ҆̀бо ве́тхiй ква́съ, да бꙋ́дете но́во смѣше́нiе, ꙗ҆́коже є҆стѐ безква́сни: и҆́бо па́сха на́ша за ны̀ пожре́нъ бы́сть, хрⷭ҇то́съ. Тѣ́мже да пра́зднꙋемъ, не въ ква́сѣ ве́тсѣ, ни въ ква́сѣ sло́бы и҆ лꙋка́вства, но въ безква́сiихъ чистоты̀ и҆ и҆́стины. {Гал. зач. с҃s} Хрⷭ҇то́съ ны̀ и҆скꙋпи́лъ є҆́сть ѿ клѧ́твы зако́нныѧ, бы́въ по на́съ клѧ́тва. пи́сано бо є҆́сть: про́клѧтъ всѧ́къ ви́сѧй на дре́вѣ: Да въ ꙗ҆зы́цѣхъ бл҃гослове́нiе а҆враа́мле бꙋ́детъ ѡ҆ хрⷭ҇тѣ̀ i҆и҃сѣ, да ѡ҆бѣтова́нiе дх҃а прiи́мемъ вѣ́рою.

А҆ллилꙋ́iа, гла́съ є҃: Да воскрⷭ҇нетъ бг҃ъ, и҆ расточа́тсѧ вразѝ є҆гѡ̀, и҆ да бѣжа́тъ ѿ лица̀ є҆гѡ̀ ненави́дѧщiи є҆го̀. Стíхъ: Ꙗ҆́кѡ и҆счеза́етъ ды́мъ, да и҆сче́знꙋтъ, ꙗ҆́кѡ та́етъ во́скъ ѿ лица̀ ѻ҆гнѧ̀. (л. _ꙋп҃s ѡ҆б.) Стíхъ: Та́кѡ да поги́бнꙋтъ грѣ́шницы ѿ лица̀ бж҃iѧ, а҆ првⷣницы да возвеселѧ́тсѧ.

Е҆ѵⷢ҇лiе ѿ матѳе́а, зача́ло рд҃_i: Во ѹ҆́трiй де́нь, и҆́же є҆́сть по пѧтцѣ̀: Коне́цъ: Съ кꙋстѡдíею. Та́же є҆ктенiа̀: Рце́мъ всѝ: И҆ прѡ́чаѧ ꙗ҆́кѡ ѻ҆бы́чно. И҆спо́лнимъ ѹ҆́треннюю мл҃твꙋ на́шꙋ: Та́кожде и҆ прѡ́чаѧ ꙗ҆́кѡ ѻ҆бы́чно. И҆ быва́етъ ѿпꙋ́стъ.

И҆ быва́етъ цѣлова́нiе плащани́цы, а҆ и҆дѣ́же нѣ́сть плащани́цы, цѣлꙋ́ютъ ѡ҆́бразъ: пѣвцы́ же пою́тъ стiхи́рꙋ, гла́съ є҃:

Прiиди́те ѹ҆бл҃жи́мъ i҆ѡ́сифа приснопа́мѧтнаго, въ нощѝ къ пiла́тꙋ прише́дшаго, и҆ живота̀ всѣ́хъ и҆спроси́вшаго: да́ждь мѝ сего̀ стра́ннаго, и҆́же не и҆мѣ́етъ гдѣ̀ главы̀ подклони́ти: Да́ждь мѝ сего̀ стра́ннаго, є҆го́же ѹ҆чени́къ лꙋка́вый на сме́рть предадѐ: да́ждь мѝ сего̀ стра́ннаго, є҆го́же мт҃и зрѧ́щи на крⷭ҇тѣ̀ ви́сѧща, рыда́ющи вопiѧ́ше, и҆ мт҃рски восклица́ше: ѹ҆вы̀ мнѣ̀, ча́до моѐ! ѹ҆вы̀ мнѣ̀, свѣ́те мо́й, и҆ ѹ҆тро́ба моѧ̀ возлю́бленнаѧ! сѷмеѡ́номъ бо предрече́нное въ цр҃кви дне́сь собы́стсѧ: моѐ се́рдце ѻ҆рꙋ́жiе про́йде, но въ ра́дость воскрⷭ҇нiѧ твоегѡ̀ пла́чь преложѝ. покланѧ́емсѧ страсте́мъ твои̑мъ хрⷭ҇тѐ, покланѧ́емсѧ страсте́мъ твои̑мъ хрⷭ҇тѐ, покланѧ́емсѧ страсте́мъ твои̑мъ хрⷭ҇тѐ, и҆ ст҃о́мꙋ воскрⷭ҇нiю.

Пе́рвый же ча́съ пое́тсѧ въ притво́рѣ: тре́тiй же ча́съ, шесты́й и҆ девѧ́тый, пою́тсѧ вкꙋ́пѣ про́стѡ въ притво́рѣ съ бл҃же́ннами во своѐ вре́мѧ. (л. _ꙋп҃з)