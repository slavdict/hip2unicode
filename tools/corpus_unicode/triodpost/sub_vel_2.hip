 OCR:

 Библиотека святоотеческой литературы

 http://orthlib.ru



Во ст҃ꙋ́ю и҆ вели́кꙋю сꙋббѡ́тꙋ ве́чера,

ѡ҆ часѣ̀ десѧ́томъ днѐ кле́плетъ вече́рню, и҆ ѡ҆блачи́тсѧ сщ҃е́нникъ во ѻ҆де́ждꙋ, и҆ бл҃гослови́вшꙋ є҆мꙋ̀, начина́емъ предначина́тельный ѱало́мъ, посе́мъ є҆ктенiа̀ вели́каѧ. Та́же, Гдⷭ҇и воззва́хъ, во гла́съ а҃. Ѻ҆би́тели же сщ҃е́нницы и҆ дiа́кони всѝ, дости́гшꙋ стiхꙋ̀, глаго́лющꙋ: Падꙋ́тъ во мре́жꙋ свою̀: полага́юще покло́нъ, ѿхо́дѧтъ, и҆ ѡ҆блача́тсѧ и҆ сíи во ѻ҆де́жди, и҆ творѧ́тъ проскомíдiю. И҆ поста́вимъ стiхѡ́въ и҃. Пое́мъ же стiхи̑ры воскрⷭ҇ныѧ ѻ҆смогла́сника г҃, и҆ ѿ стiхо́вны є҆ди́нꙋ.

Воскрⷭ҇ны, гла́съ а҃: Вечє́рнiѧ на́шѧ мл҃твы прiимѝ ст҃ы́й гдⷭ҇и, и҆ пода́ждь на́мъ ѡ҆ставле́нiе грѣхѡ́въ, ꙗ҆́кѡ є҆ди́нъ є҆сѝ ꙗ҆вле́й въ мíрѣ воскрⷭ҇нiе.

Ѡ҆быди́те лю́дiе сiѡ́нъ, и҆ ѡ҆быми́те є҆го̀, и҆ дади́те сла́вꙋ въ не́мъ воскрⷭ҇шемꙋ и҆зꙿ ме́ртвыхъ: ꙗ҆́кѡ то́й є҆́сть бг҃ъ на́шъ, и҆збавле́й на́съ ѿ беззако́нiй на́шихъ.

Прiиди́те лю́дiе воспои́мъ, и҆ поклони́мсѧ хрⷭ҇тꙋ̀, сла́вѧще є҆гѡ̀ и҆зꙿ ме́ртвыхъ воскрⷭ҇нiе: ꙗ҆́кѡ то́й є҆́сть бг҃ъ на́шъ, ѿ ле́сти вра́жiѧ мíръ и҆збавле́й.

Стрⷭ҇тiю твое́ю хрⷭ҇тѐ, ѿ страсте́й свободи́хомсѧ, и҆ воскрⷭ҇нiемъ твои́мъ и҆зꙿ и҆стлѣ́нiѧ и҆зба́вихомсѧ: гдⷭ҇и, сла́ва тебѣ̀.

И҆́ны стiхи̑ры самогла́сны, вели́кiѧ сꙋббѡ́ты трѝ, повторѧ́юще є҆ди́нꙋ, гла́съ и҃:

Дне́сь а҆́дъ стенѧ̀ вопiе́тъ: ѹ҆́не мнѣ̀ бѧ́ше, а҆́ще бы́хъ ѿ мр҃íи ро́ждшагосѧ не прiѧ́лъ: прише́дъ бо на мѧ̀, держа́вꙋ мою̀ разрꙋшѝ, врата̀ мѣ̑днаѧ сокрꙋшѝ: дꙋ́шы, ꙗ҆̀же содержа́хъ пре́жде, бг҃ъ сы́й воскр҃сѝ. сла́ва гдⷭ҇и, крⷭ҇тꙋ̀ твоемꙋ̀, и҆ воскрⷭ҇нiю твоемꙋ̀. (л. _ꙋп҃з ѡ҆б.)

Дне́сь а҆́дъ стенѧ̀ вопiе́тъ: разрꙋши́сѧ моѧ̀ вла́сть, прiѧ́хъ ме́ртваго ꙗ҆́кѡ є҆ди́наго ѿ ѹ҆ме́ршихъ: сегѡ́ бо держа́ти ѿню́дъ не могꙋ̀, но погꙋблѧ́ю съ ни́мъ, и҆́миже ца́рствовахъ: а҆́зъ и҆мѣ́хъ мертвецы̀ ѿ вѣ́ка, но се́й [сѐ] всѣ́хъ воздвиза́етъ. сла́ва гдⷭ҇и крⷭ҇тꙋ̀ твоемꙋ̀, и҆ воскрⷭ҇нiю твоемꙋ̀.

Дне́сь а҆́дъ стенѧ̀ вопiе́тъ: поже́рта моѧ̀ бы́сть держа́ва, па́стырь распѧ́тсѧ, и҆ а҆да́ма воскрⷭ҇ѝ: и҆́миже ца́рствовахъ, лиши́хсѧ, и҆ ꙗ҆̀же пожро́хъ возмогíй всѣ́хъ и҆зблева́хъ. и҆стощѝ гро́бы распны́йсѧ, и҆знемога́етъ сме́ртнаѧ держа́ва. сла́ва гдⷭ҇и крⷭ҇тꙋ̀ твоемꙋ̀, и҆ воскрⷭ҇нiю твоемꙋ̀.

Сла́ва, гла́съ s҃: Дне́шнiй де́нь та́йнѡ вели́кiй мѡѷсе́й проѡбразова́ше, глаго́лѧ: и҆ бл҃гословѝ бг҃ъ де́нь седьмы́й. сiѧ́ бо є҆́сть бл҃гослове́ннаѧ сꙋббѡ́та, се́й є҆́сть ѹ҆покое́нiѧ де́нь, во́ньже почѝ ѿ всѣ́хъ дѣ́лъ свои́хъ, є҆диноро́дный сн҃ъ бж҃iй, смотре́нiемъ є҆́же на сме́рть, пло́тiю сꙋббѡ́тствовавъ: и҆ во є҆́же бѣ̀, па́ки возвра́щьсѧ воскрⷭ҇нiемъ, дарова̀ на́мъ живо́тъ вѣ́чный, ꙗ҆́кѡ є҆ди́нъ бл҃гъ, и҆ чл҃вѣколю́бецъ.

И҆ ны́нѣ, бг҃оро́диченъ, гла́съ а҃: Всемíрнꙋю сла́вꙋ ѿ человѣ̑къ прозѧ́бшꙋю, и҆ влⷣкꙋ ро́ждшꙋю, нбⷭ҇нꙋю две́рь воспои́мъ мр҃íю дв҃ꙋ, безпло́тныхъ пѣ́снь, и҆ вѣ́рныхъ ѹ҆добре́нiе: сiѧ́ бо ꙗ҆ви́сѧ нб҃о, и҆ хра́мъ бж҃ества̀: сiѧ̀ прегражде́нiе вражды̀ разрꙋши́вши, ми́ръ введѐ, и҆ црⷭ҇твiе ѿве́рзе. сiю̀ ѹ҆́бѡ и҆мꙋ́ще вѣ́ры ѹ҆твержде́нiе, побо́рника и҆́мамы и҆зꙿ неѧ̀ ро́ждшагосѧ гдⷭ҇а. дерза́йте ѹ҆̀бо, дерза́йте лю́дiе бж҃iи: и҆́бо то́й побѣди́тъ врагѝ ꙗ҆́кѡ всеси́ленъ.

Вхо́дъ съ є҆ѵⷢ҇лiемъ. Свѣ́те ти́хiй:

Прокíменъ не глаго́лемъ, но а҆́бiе: Премꙋ́дрость. И҆ начина́етъ чте́цъ чтє́нiѧ. (л. _ꙋп҃и)

Бытiѧ̀ чте́нiе. [Глава̀ а҃, ст. а҃-г҃_i]

Въ нача́лѣ сотворѝ бг҃ъ нб҃о и҆ зе́млю. Землѧ́ же бѣ̀ неви́дима, и҆ неꙋстро́ена, и҆ тьма̀ верхꙋ̀ бе́здны: и҆ дх҃ъ бж҃iй ноша́шесѧ верхꙋ̀ воды̀. И҆ речѐ бг҃ъ: да бꙋ́детъ свѣ́тъ: и҆ бы́сть свѣ́тъ. И҆ ви́дѣ бг҃ъ свѣ́тъ, ꙗ҆́кѡ добро̀: и҆ разлꙋчѝ бг҃ъ междꙋ̀ свѣ́томъ, и҆ междꙋ̀ тьмо́ю. И҆ наречѐ бг҃ъ свѣ́тъ де́нь, а҆ тьмꙋ̀ наречѐ но́щь. и҆ бы́сть ве́черъ, и҆ бы́сть ѹ҆́тро, де́нь є҆ди́нъ. И҆ речѐ бг҃ъ: да бꙋ́детъ тве́рдь посредѣ̀ воды̀, и҆ да бꙋ́детъ разлꙋча́ющи посредѣ̀ воды̀ и҆ воды̀: и҆ бы́сть та́кѡ. И҆ сотворѝ бг҃ъ тве́рдь: и҆ разлꙋчѝ бг҃ъ междꙋ̀ водо́ю, ꙗ҆́же бѣ̀ подꙿ тве́рдiю, и҆ междꙋ̀ водо́ю, ꙗ҆́же бѣ̀ надꙿ тве́рдiю. И҆ наречѐ бг҃ъ тве́рдь, нб҃о: и҆ ви́дѣ бг҃ъ, ꙗ҆́кѡ добро̀. и҆ бы́сть ве́черъ, и҆ бы́сть ѹ҆́тро, де́нь вторы́й. И҆ речѐ бг҃ъ: да собере́тсѧ вода̀, ꙗ҆́же подꙿ нб҃се́мъ, въ собра́нiе є҆ди́но, и҆ да ꙗ҆ви́тсѧ сꙋ́ша. и҆ бы́сть та́кѡ: и҆ собра́сѧ вода̀, ꙗ҆́же подꙿ нб҃се́мъ, въ собра̑нiѧ своѧ̑, и҆ ꙗ҆ви́сѧ сꙋ́ша. И҆ наречѐ бг҃ъ сꙋ́шꙋ, зе́млю: и҆ собра̑нiѧ во́дъ наречѐ морѧ̀: и҆ ви́дѣ бг҃ъ, ꙗ҆́кѡ добро̀. И҆ речѐ бг҃ъ: да прорасти́тъ землѧ̀ бы́лiе травно́е, сѣ́ющее сѣ́мѧ по ро́дꙋ и҆ по подо́бiю, и҆ дре́во плодови́тое творѧ́щее пло́дъ, є҆мꙋ́же сѣ́мѧ є҆гѡ̀ въ не́мъ по ро́дꙋ на землѝ: и҆ бы́сть та́кѡ. И҆ и҆знесѐ землѧ̀ бы́лiе травно́е, сѣ́ющее сѣ́мѧ по ро́дꙋ и҆ по подо́бiю, и҆ дре́во плодови́тое творѧ́щее пло́дъ, є҆мꙋ́же сѣ́мѧ є҆гѡ̀ въ не́мъ по ро́дꙋ на землѝ: и҆ ви́дѣ бг҃ъ, ꙗ҆́кѡ добро̀. И҆ бы́сть ве́черъ, и҆ бы́сть ѹ҆́тро, де́нь тре́тiй.

Прⷪ҇ро́чества и҆са́iина чте́нiе. [Глава̀ ѯ҃, ст. а҃- s҃_i.]

Свѣти́сѧ свѣти́сѧ i҆ерⷭ҇ли́ме, прiи́де бо тво́й свѣ́тъ, и҆ сла́ва гдⷭ҇нѧ на тебѣ̀ возсiѧ̀. Сѐ тьма̀ покры́етъ зе́млю, и҆ мра́къ на ꙗ҆зы́ки, на тебѣ́ же ꙗ҆ви́тсѧ гдⷭ҇ь, и҆ сла́ва є҆гѡ̀ на тебѣ̀ ѹ҆́зритсѧ. И҆ по́йдꙋтъ ца́рiе (л. _ꙋп҃и ѡ҆б.) свѣ́томъ твои́мъ, и҆ ꙗ҆зы́цы свѣ́тлостiю твое́ю. Возведѝ ѻ҆́крестъ ѻ҆́чи твоѝ, и҆ ви́ждь собра̑наѧ ча̑да твоѧ̑: сѐ прiидо́ша всѝ сы́нове твоѝ и҆здале́ча, и҆ дщє́ри твоѝ на ра́мѣхъ во́змꙋтсѧ. Тогда̀ ѹ҆́зриши, и҆ возра́дꙋешисѧ, и҆ ѹ҆бои́шисѧ, и҆ ѹ҆жа́снешисѧ се́рдцемъ, ꙗ҆́кѡ приложи́тсѧ къ тебѣ̀ бога́тство морско́е, и҆ ꙗ҆зы́кѡвъ и҆ люде́й. И҆ прiи́дꙋтъ къ тебѣ̀ стада̀ вельблю̑дъ, и҆ покры́ютъ тѧ̀ вельблю́ди мадiа́мстiи и҆ гефа́рстiи: всѝ ѿ савы̀ прiи́дꙋтъ, носѧ́ще зла́то, и҆ лiва́нъ принесꙋ́тъ, и҆ ка́мень че́стенъ, и҆ сп҃се́нiе гдⷭ҇не бл҃говозвѣстѧ́тъ. И҆ всѧ̑ ѻ҆́вцы кѷда̑рскiѧ соберꙋ́тсѧ тебѣ̀, и҆ ѻ҆внѝ навеѡ́ѳстiи прiи́дꙋтъ къ тебѣ̀, и҆ вознесꙋ́тсѧ прiѧ̑тнаѧ на же́ртвенникъ мо́й, и҆ до́мъ мл҃твы моеѧ̀ просла́витсѧ. Кíи сꙋ́ть, и҆̀же ꙗ҆́кѡ ѻ҆́блацы, летѧ́тъ, и҆ ꙗ҆́кѡ го́лꙋби со птенцы̀ ко мнѣ̀; Менѐ ѻ҆́строви жда́ша, и҆ кораблѝ ѳарсíйстiи въ пе́рвыхъ, привестѝ ча̑да твоѧ̑ и҆здале́ча, и҆ сребро̀ и҆ зла́то и҆́хъ съ ни́ми, и҆́мене ра́ди гдⷭ҇нѧ ст҃а́гѡ, и҆ за є҆́же ст҃о́мꙋ i҆и҃левꙋ сла́внꙋ бы́ти. И҆ сози́ждꙋтъ сы́нове и҆норо́днiи стѣ́ны твоѧ̑, и҆ ца́рiе и҆́хъ предстоѧ́ти бꙋ́дꙋтъ тебѣ̀: за гнѣ́въ бо мо́й порази́хъ тѧ̀, и҆ за млⷭ҇ть мою̀ возлюби́хъ тѧ̀. И҆ ѿве́рзꙋтсѧ врата̀ твоѧ̑ при́снѡ, де́нь и҆ но́щь не затворѧ́тсѧ, ввестѝ къ тебѣ̀ си́лꙋ ꙗ҆зы̑къ, и҆ царѝ и҆́хъ ведѡ́мыѧ. Ꙗ҆зы́цы бо и҆ ца́рiе, и҆̀же не порабо́таютъ тѝ, поги́бнꙋтъ, и҆ ꙗ҆зы́цы запꙋстѣ́нiемъ запꙋстѣ́ютъ. И҆ сла́ва лiва́нова къ тебѣ̀ прiи́детъ, кѷпарíсомъ, и҆ пе́ѵгомъ, и҆ ке́дромъ, вкꙋ́пѣ просла́вити мѣ́сто ст҃о́е моѐ, и҆ мѣ́сто но́гъ мои́хъ просла́влю. И҆ по́йдꙋтъ къ тебѣ̀ боѧ́щесѧ сы́нове смири́вшихъ тѧ̀, и҆ раздражи́вшихъ тѧ̀, и҆ покло́нѧтсѧ слѣда́мъ но́гъ твои́хъ всѝ прогнѣ́вавшiи тѧ̀: и҆ нарече́шисѧ гра́дъ гдⷭ҇нь, сiѡ́нъ ст҃а́гѡ i҆и҃лева. За сiѐ, ꙗ҆́кѡ бы́лъ є҆сѝ ѡ҆ста́вленъ и҆ возненави́дѣнъ, и҆ не бѣ̀ помога́ющагѡ (л. _ꙋп҃ѳ) тѝ: положꙋ́ тѧ въ ра́дость вѣ́чнꙋю, весе́лiе родѡ́мъ родѡ́въ. И҆ и҆ссе́ши млеко̀ ꙗ҆зы́кѡвъ, и҆ бога́тство царе́й снѣ́си, и҆ ѹ҆разꙋмѣ́еши, ꙗ҆́кѡ а҆́зъ гдⷭ҇ь сп҃са́ѧй тѧ̀, и҆ и҆збавлѧ́ѧй тѧ̀ бг҃ъ i҆и҃левъ.

И҆схо́да чте́нiе. [Глава̀ в҃_i, ст. а҃-а҃_i.]

Речѐ гдⷭ҇ь къ мѡѷсе́ю и҆ а҆арѡ́нꙋ въ землѝ є҆гѵ́петстѣй, глаго́лѧ: Мѣ́сѧцъ се́й ва́мъ нача́ло мѣ́сѧцей, пе́рвый бꙋ́детъ ва́мъ въ мѣ́сѧцѣхъ лѣ́та. Рцы̀ ко всемꙋ̀ со́нмꙋ сынѡ́въ i҆и҃левыхъ, глаго́лѧ: въ десѧ́тый мѣ́сѧца сегѡ̀ да во́зметъ кíйждо ѻ҆вча̀ по домѡ́мъ ѻ҆те́чествъ, кíйждо ѻ҆вча̀ по до́мꙋ. А҆́ще же ма́лѡ и҆́хъ є҆́сть въ домꙋ̀, ꙗ҆́кѡ недовѡ́льнымъ бы́ти на ѻ҆вча̀, да во́зметъ съ собо́ю сосѣ́да бли́жнѧго своего̀ по числꙋ̀ дꙋ́шъ, кíйждо дово́льное себѣ̀ сочте́тъ на ѻ҆вча̀. Ѻ҆вча̀ соверше́нно, мꙋ́жескъ по́лъ, непоро́чно и҆ є҆динолѣ́тно бꙋ́детъ ва́мъ, ѿ а҆́гнєцъ и҆ ѿ ко́злищъ прiи́мете. И҆ бꙋ́детъ ва́мъ соблюде́но да́же до четвертагѡна́десѧть днѐ мѣ́сѧца сегѡ̀: и҆ зако́лютъ то̀ всѐ мно́жество собо́ра сынѡ́въ i҆и҃левыхъ къ ве́черꙋ. И҆ прiи́мꙋтъ ѿ кро́ве, и҆ пома́жꙋтъ на ѻ҆бою̀ подво́ю, и҆ на пра́гахъ въ домѣ́хъ, въ ни́хже снѣдѧ́тъ то́е. И҆ снѣдѧ́тъ мѧса̀ въ нощѝ то́й пече́на ѻ҆гне́мъ и҆ ѻ҆прѣсно́ки съ го́рькимъ sе́лiемъ снѣдѧ́тъ. Не снѣ́сте ѿ ни́хъ сꙋ́рово, нижѐ варе́но въ водѣ̀, но пече́ное ѻ҆гне́мъ главꙋ̀ съ нога́ми и҆ со ѹ҆тро́бою. Не ѡ҆ста́вите ѿ негѡ̀ до ѹ҆́трiѧ, и҆ ко́сти не сокрꙋши́те ѿ негѡ̀: ѡ҆ста́нки же ѿ негѡ̀ до ѹ҆́тра, ѻ҆гне́мъ сожже́те. Си́це же снѣ́сте є҆̀: чрє́сла ва̑ша препѡѧ́сана, и҆ сапо́зи ва́ши на нога́хъ ва́шихъ, и҆ жезлы̀ ва́ши въ рꙋка́хъ ва́шихъ: и҆ снѣ́сте є҆̀ со тща́нiемъ: па́сха є҆́сть гдⷭ҇нѧ. (л. _ꙋп҃ѳ ѡ҆б.)

Прⷪ҇ро́чества i҆ѡ́нина чте́нiе. [Гл. а҃, ст. а҃- s҃_i. Гл. в҃, ст. а҃-г҃.]

Бы́сть сло́во гдⷭ҇не ко i҆ѡ́нѣ сы́нꙋ а҆маѳíинꙋ, глаго́лѧ: Воста́ни и҆ и҆дѝ въ нiнеѵíю гра́дъ вели́кiй: и҆ проповѣ́ждь въ не́мъ, ꙗ҆́кѡ взы́де во́пль sло́бы є҆гѡ̀ ко мнѣ̀: И҆ воста̀ i҆ѡ́на, є҆́же бѣжа́ти въ ѳарсíсъ ѿ лица̀ гдⷭ҇нѧ: и҆ сни́де во i҆ѡппíю, и҆ ѡ҆брѣ́те кора́бль и҆дꙋ́щъ въ ѳарсíсъ: и҆ дадѐ нае́мъ сво́й, и҆ вни́де во́нь плы́ти съ ни́ми въ ѳарсíсъ ѿ лица̀ гдⷭ҇нѧ. И҆ гдⷭ҇ь воздви́же вѣ́тръ ве́лiй на мо́ри, и҆ бы́сть бꙋ́рѧ вели́каѧ въ мо́ри, и҆ кора́бль бѣ́дствоваше є҆́же сокрꙋши́тисѧ. И҆ ѹ҆боѧ́шасѧ корабе́льницы, и҆ возопи́ша кíйждо къ бг҃ꙋ своемꙋ̀, и҆ и҆змета́нiе сотвори́ша сосꙋ́дѡвъ, и҆̀же въ кораблѝ, въ мо́ре, є҆́же ѡ҆блегчи́тисѧ ѿ ни́хъ: i҆ѡ́на же сни́де во дно̀ кораблѧ̀, и҆ спа́ше тꙋ̀, и҆ храплѧ́ше. И҆ прiи́де къ немꙋ̀ ко́рмчiй, и҆ речѐ є҆мꙋ̀: что́ ты хра́плеши; воста́ни, и҆ молѝ бг҃а твоего̀, ꙗ҆́кѡ да сп҃се́тъ ны̀ бг҃ъ, да не поги́бнемъ. И҆ речѐ кíйждо ко и҆́скреннемꙋ своемꙋ̀: прiиди́те ве́ржемъ жрє́бiѧ, и҆ ѹ҆разꙋмѣ́емъ, когѡ̀ ра́ди є҆́сть sло̀ сiѐ на на́съ: и҆ метнꙋ́ша жрє́бiѧ, и҆ падѐ жре́бiй на i҆ѡ́нꙋ. И҆ рѣ́ша къ немꙋ̀: возвѣстѝ на́мъ, когѡ̀ ра́ди сiѐ sло̀ на на́съ, и҆ что̀ твоѐ дѣ́ланiе є҆́сть, и҆ ѿкꙋ́дꙋ грѧде́ши, и҆ ка́мѡ и҆́деши, и҆ ѿ ко́еѧ страны̀, и҆ ѿ кíихъ люде́й є҆сѝ ты̀; И҆ речѐ къ ни̑мъ: ра́бъ гдⷭ҇нь є҆́смь а҆́зъ, и҆ гдⷭ҇а бг҃а нбⷭ҇наго а҆́зъ чтꙋ̀, и҆́же сотворѝ мо́ре и҆ сꙋ́шꙋ. И҆ ѹ҆боѧ́шасѧ мꙋ́жiе стра́хомъ вели́кимъ, и҆ рѣ́ша къ немꙋ̀: что̀ сiѐ сотвори́лъ є҆сѝ; занѐ разꙋмѣ́ша мꙋ́жiе, ꙗ҆́кѡ ѿ лица̀ гдⷭ҇нѧ бѣжа́ше, ꙗ҆́кѡ возвѣстѝ и҆̀мъ. И҆ рѣ́ша къ немꙋ̀: что̀ тебѣ̀ сотвори́мъ, и҆ ѹ҆толи́тсѧ мо́ре ѿ на́съ; занѐ мо́ре восхожда́ше и҆ воздвиза́ше па́че волне́нiе. И҆ речѐ къ ни̑мъ i҆ѡ́на: возми́те мѧ̀, и҆ вве́рзите въ мо́ре, и҆ ѹ҆толи́тсѧ мо́ре ѿ ва́съ: поне́же позна́хъ (л. _ꙋ҃ч) а҆́зъ, ꙗ҆́кѡ менѐ ра́ди волне́нiе сiѐ вели́кое на вы̀ є҆́сть. И҆ нꙋжда́хꙋсѧ мꙋ́жiе возврати́тисѧ къ землѝ, и҆ не можа́хꙋ, ꙗ҆́кѡ мо́ре восхожда́ше, и҆ воздвиза́шесѧ па́че на ни́хъ. И҆ возопи́ша къ гдⷭ҇ви, и҆ рѣ́ша: ника́коже гдⷭ҇и, да не поги́бнемъ дꙋшѝ ра́ди человѣ́ка сегѡ̀, и҆ не да́ждь на на́съ кро́ве пра́ведныѧ: занѐ ты̀ гдⷭ҇и, ꙗ҆́коже восхотѣ́лъ, сотвори́лъ є҆сѝ. И҆ взѧ́ша i҆ѡ́нꙋ, и҆ вверго́ша є҆го̀ въ мо́ре, и҆ преста̀ мо́ре ѿ волне́нiѧ своегѡ̀. И҆ ѹ҆боѧ́шасѧ мꙋ́жiе стра́хомъ вели́кимъ гдⷭ҇а, и҆ пожро́ша же́ртвꙋ гдⷭ҇ви, и҆ помоли́шасѧ мл҃твами. И҆ повелѣ̀ гдⷭ҇ь ки́тꙋ вели́комꙋ пожре́ти i҆ѡ́нꙋ: и҆ бѣ̀ i҆ѡ́на во чре́вѣ ки́товѣ трѝ дни̑ и҆ трѝ но́щи. И҆ помоли́сѧ i҆ѡ́на ко гдⷭ҇ꙋ бг҃ꙋ своемꙋ̀ ѿ чре́ва ки́това, И҆ речѐ:

Мл҃тва: [Гл. в҃, ст. д҃-а҃_i. Гл. г҃, ст. а҃-_i҃. Гл. д҃, ст. а҃-а҃_i.]

Возопи́хъ въ ско́рби мое́й ко гдⷭ҇ꙋ бг҃ꙋ моемꙋ̀, и҆ ѹ҆слы́ша мѧ̀: и҆зꙿ чре́ва а҆́дова во́пль мо́й, ѹ҆слы́шалъ є҆сѝ гла́съ мо́й. Ѿве́рглъ мѧ̀ є҆сѝ въ глꙋбины̑ се́рдца морска́гѡ, и҆ рѣ́ки ѡ҆быдо́ша мѧ̀: всѧ̑ высоты̑ твоѧ̑, и҆ во́лны твоѧ̑ на мнѣ̀ преидо́ша. И҆ а҆́зъ рѣ́хъ: ѿри́нꙋхсѧ ѿ ѻ҆́чiю твоє́ю: є҆да̀ приложꙋ̀ призрѣ́ти мѝ къ хра́мꙋ ст҃о́мꙋ твоемꙋ̀; Возлiѧ́сѧ на мѧ̀ вода̀ до дꙋшѝ моеѧ̀, бе́здна ѡ҆бы́де мѧ̀ послѣ́днѧѧ, понрѐ глава̀ моѧ̀ въ разсѣ̑лины го́ръ. Снидо́хъ въ зе́млю, є҆ѧ́же верєѝ є҆ѧ̀ закле́пи вѣ́чнiи: и҆ да взы́детъ и҆зꙿ и҆стлѣ́нiѧ живо́тъ мо́й къ тебѣ̀, гдⷭ҇и бж҃е мо́й. Внегда̀ скончава́тисѧ ѿ менѐ дꙋшѝ мое́й, гдⷭ҇а помѧнꙋ́хъ, и҆ да прiи́детъ къ тебѣ̀ мл҃тва моѧ̀ къ хра́мꙋ ст҃о́мꙋ твоемꙋ̀. Хранѧ́щiи сꙋ́єтнаѧ и҆ лѡ́жнаѧ, млⷭ҇ть свою̀ ѡ҆ста́виша. А҆́зъ же со гла́сомъ хвале́нiѧ и҆ и҆сповѣ́данiѧ пожрꙋ̀ тебѣ̀, є҆ли̑ка ѡ҆бѣща́хъ, возда́мъ тебѣ̀ во сп҃се́нiе моѐ гдⷭ҇ви. И҆ повелѣ̀ гдⷭ҇ь ки́тови, и҆ и҆зве́рже i҆ѡ́нꙋ на сꙋ́шꙋ. И҆ бы́сть сло́во (л. _ꙋ҃ч ѡ҆б.) гдⷭ҇не ко i҆ѡ́нѣ втори́цею, глаго́лѧ: Воста́ни, и҆ и҆дѝ въ нiнеѵíю гра́дъ вели́кiй, и҆ проповѣ́ждь въ не́мъ по про́повѣди пре́ждней, ю҆́же а҆́зъ глаго́лахъ тебѣ̀. И҆ воста̀ i҆ѡ́на, и҆ и҆́де въ нiнеѵíю, ꙗ҆́коже глаго́ла гдⷭ҇ь: нiнеѵíа же бѧ́ше гра́дъ вели́къ бг҃ꙋ, ꙗ҆́кѡ ше́ствiѧ пꙋтѝ тре́хъ дне́й. И҆ нача́тъ i҆ѡ́на входи́ти во гра́дъ, ꙗ҆́кѡ ше́ствiе пꙋтѝ днѐ є҆ди́нагѡ, и҆ проповѣ́да и҆ речѐ: є҆щѐ трѝ дни̑, и҆ нiнеѵíа преврати́тсѧ. И҆ вѣ́роваша мꙋ́жiе нiнеѵíйстiи бг҃ови, и҆ заповѣ́даша по́стъ, и҆ ѡ҆блеко́шасѧ во врє́тища ѿ вели́ка и҆́хъ да́же до ма́ла и҆́хъ. И҆ до́йде сло́во къ царю̀ нiнеѵíйскомꙋ, и҆ воста̀ съ престо́ла своегѡ̀, и҆ све́рже ри̑зы своѧ̑ съ себѐ, и҆ ѡ҆блече́сѧ во вре́тище, и҆ сѣ́де на пе́пелѣ. И҆ проповѣ́дасѧ, и҆ рече́но бы́сть въ нiнеѵíи ѿ царѧ̀ и҆ вельмѡ́жъ є҆гѡ̀, глаго́лющихъ: человѣ́цы и҆ ско́ти, и҆ воло́ве, и҆ ѻ҆́вцы да не вкꙋ́сѧтъ ничесѡ́же, ни да пасꙋ́тсѧ, нижѐ воды̀ да пiю́тъ. И҆ ѡ҆блеко́шасѧ во врє́тища человѣ́цы, и҆ ско́ти, и҆ возопи́ша прилѣ́жнѡ къ бг҃ꙋ: и҆ возврати́сѧ кíйждо ѿ пꙋтѝ своегѡ̀ лꙋка́вагѡ, и҆ ѿ непра́вды сꙋ́щiѧ въ рꙋка́хъ и҆́хъ, глаго́люще: Кто̀ вѣ́сть, а҆́ще раска́етсѧ и҆ ѹ҆моле́нъ бꙋ́детъ бг҃ъ, и҆ ѡ҆брати́тсѧ ѿ гнѣ́ва ꙗ҆́рости своеѧ̀, и҆ не поги́бнемъ, И҆ ви́дѣ бг҃ъ дѣла̀ и҆́хъ, ꙗ҆́кѡ ѡ҆брати́шасѧ ѿ пꙋте́й свои́хъ лꙋка́выхъ: и҆ раска́ѧсѧ бг҃ъ ѡ҆ sлѣ̀, є҆́же глаго́лаше сотвори́ти и҆̀мъ, и҆ не сотворѝ. И҆ ѡ҆печа́лисѧ i҆ѡ́на печа́лiю вели́кою, и҆ смꙋти́сѧ. И҆ помоли́сѧ ко гдⷭ҇ꙋ, и҆ речѐ: ѽ гдⷭ҇и, не сiѧ̑ ли ѹ҆́бѡ словеса̀ моѧ̑, ꙗ҆́же глаго́лахъ, є҆щѐ сꙋ́щꙋ мѝ на землѝ мое́й; сегѡ̀ ра́ди предвари́хъ бѣжа́ти въ ѳарсíсъ, занѐ разꙋмѣ́хъ, ꙗ҆́кѡ ми́лостивъ ты̀ є҆сѝ и҆ ще́дръ, долготерпѣли́въ и҆ многоми́лостивъ, и҆ ка́ѧйсѧ ѡ҆ sло́бахъ [человѣ́ческихъ] И҆ ны́нѣ влⷣко гдⷭ҇и, прiимѝ дꙋ́шꙋ мою̀ ѿ менѐ, ꙗ҆́кѡ ѹ҆́не мѝ ѹ҆мре́ти, (л. _ꙋч҃а) не́жели жи́ти. И҆ речѐ гдⷭ҇ь ко i҆ѡ́нѣ: а҆́ще sѣлѡ̀ ѡ҆печа́лилсѧ є҆сѝ ты̀; И҆ и҆зы́де i҆ѡ́на и҆зꙿ гра́да, и҆ сѣ́де прѧ́мѡ гра́да: и҆ сотворѝ себѣ̀ кꙋ́щꙋ, и҆ сѣдѧ́ше подꙿ не́ю въ сѣ́ни, до́ндеже ѹ҆ви́дитъ, что̀ бꙋ́детъ гра́дꙋ. И҆ повелѣ̀ гдⷭ҇ь бг҃ъ ты́квѣ, и҆ возрастѐ надꙿ главо́ю i҆ѡ́ниною, да бꙋ́детъ сѣ́нь надꙿ главо́ю є҆гѡ̀, є҆́же ѡ҆сѣни́ти є҆го̀ ѿ sлы́хъ є҆гѡ̀: и҆ возра́довасѧ i҆ѡ́на ѡ҆ ты́квѣ ра́достiю вели́кою. И҆ повелѣ̀ гдⷭ҇ь бг҃ъ че́рвiю ра́ннемꙋ во ѹ҆́трiе, и҆ подꙿѧдѐ ты́квꙋ, и҆ и҆́зсше: И҆ бы́сть вкꙋ́пѣ внегда̀ возсiѧ́ти со́лнцꙋ: и҆ повелѣ̀ бг҃ъ вѣ́трꙋ зно́йнꙋ жегꙋ́щꙋ, и҆ поразѝ со́лнце на главꙋ̀ i҆ѡ́нинꙋ: и҆ малодꙋ́шствоваше, и҆ ѿрица́шесѧ дꙋшѝ своеѧ̀, и҆ речѐ: Ѹ҆́не мѝ ѹ҆мре́ти, не́жели жи́ти. и҆ речѐ гдⷭ҇ь бг҃ъ ко i҆ѡ́нѣ: sѣлѡ́ ли ѡ҆печа́лилсѧ є҆сѝ ты̀ ѡ҆ ты́квѣ; и҆ речѐ [i҆ѡ́на]: sѣлѡ̀ ѡ҆печа́лихсѧ а҆́зъ да́же до сме́рти. И҆ речѐ гдⷭ҇ь: ты̀ ѡ҆скорби́лсѧ є҆сѝ ѡ҆ ты́квѣ, ѡ҆ не́йже не трꙋди́лсѧ є҆сѝ, ни воскорми́лъ є҆сѝ є҆ѧ̀, ꙗ҆́же роди́сѧ ѡ҆бно́щь, и҆ ѡ҆бно́щь поги́бе. А҆́зъ же не пощаждꙋ́ ли нiнеѵíи гра́да вели́кагѡ, въ не́мже живꙋ́тъ мно́жайшiи, не́же двана́десѧть тє́мъ человѣ̑къ, и҆̀же не позна́ша десни́цы своеѧ̀, нижѐ шꙋ́йцы своеѧ̀, и҆ ско́ти и҆́хъ мно́зи;

I҆исꙋ́са наѵи́на чте́нiе. [Глава̀ є҃, ст. _i҃- є҃_i]

Ѡ҆полчи́шасѧ сы́нове i҆и҃лєвы въ галга́лѣхъ, и҆ сотвори́ша па́схꙋ въ четвертыйна́десѧть де́нь мѣ́сѧца ѿ ве́чера на за́падѣ на по́ли i҆ерiхѡ́нскомъ. И҆ ꙗ҆до́ша ѿ пшени́цы землѝ ѻ҆́ноѧ ѡ҆прѣсно́ки и҆ нѡ́ваѧ. Въ то́й де́нь преста̀ ма́нна, повнегда̀ ꙗ҆до́ша ѿ пшени́цы землѝ, и҆ ктомꙋ̀ не бы́сть сынѡ́мъ i҆и҃лєвымъ ма́нны, но ꙗ҆до́ша ѿ плодѡ́въ землѝ @фiнíческiѧ@{є҆вр. @ханаа́нскiѧ@} въ лѣ́то ѻ҆́ное. И҆ бы́сть є҆гда̀ бѧ́ше i҆исꙋ́съ ѹ҆ i҆ерiхѡ́на, и҆ воззрѣ́въ ѻ҆чи́ма свои́ма, ви́дѣ человѣ́ка стоѧ́ща предꙿ ни́мъ, и҆ ме́чь (л. _ꙋч҃а ѡ҆б.) є҆гѡ̀ ѡ҆бнаже́нъ въ рꙋцѣ̀ є҆гѡ̀. и҆ пристꙋпи́въ i҆исꙋ́съ, речѐ є҆мꙋ̀: на́шъ ли є҆сѝ, и҆лѝ ѿ сꙋпоста̑тъ на́шихъ; Ѻ҆́нъ же речѐ є҆мꙋ̀: а҆́зъ а҆рхiстрати́гъ си́лы гдⷭ҇ни, ны́нѣ прiидо́хъ [сѣ́мѡ.] и҆ i҆исꙋ́съ падѐ лице́мъ свои́мъ на зе́млю, и҆ поклони́сѧ є҆мꙋ̀, и҆ речѐ: гдⷭ҇и, что̀ повелѣва́еши рабꙋ̀ твоемꙋ̀; И҆ речѐ а҆рхiстрати́гъ гдⷭ҇нь ко i҆исꙋ́сꙋ: и҆ззꙋ́й сапо́гъ съ ногꙋ̀ твоє́ю, мѣ́сто бо на не́мже ты̀ стои́ши ст҃о є҆́сть. и҆ сотворѝ i҆исꙋ́съ та́кѡ.

И҆схо́да чте́нiе. [Гл. г҃_i, ст. к҃-к҃в. Гл. д҃_i, ст. а҃-л҃в. Гл. є҃_i, ст. а҃-ѳ҃_i.]

Воздви́гшесѧ сы́нове i҆и҃лєвы ѿ сокхѡ́ѳа, ѡ҆полчи́шасѧ во ѻ҆ѳо́мѣ при пꙋсты́ни. Бг҃ъ же вожда́ше и҆̀хъ, въ де́нь ѹ҆́бѡ столпо́мъ ѻ҆́блачнымъ, показа́ти и҆̀мъ пꙋ́ть, но́щiю же столпо́мъ ѻ҆́гненнымъ свѣти́ти и҆̀мъ. И҆ не ѡ҆скꙋдѣ̀ сто́лпъ ѻ҆́блачный во днѝ, и҆ сто́лпъ ѻ҆́гненный но́щiю, предꙿ всѣ́ми людьмѝ. И҆ речѐ гдⷭ҇ь къ мѡѷсе́ю, глаго́лѧ: Рцы̀ сынѡ́мъ i҆и҃лєвымъ, и҆ ѡ҆брати́вшесѧ да ѡ҆полча́тсѧ прѧ́мѡ придво́рiю, междꙋ̀ магдѡ́ломъ и҆ междꙋ̀ мо́ремъ, прѧ́мѡ веельсепфѡ́нꙋ: предꙿ ни́ми ѡ҆полчи́шисѧ при мо́ри. И҆ рече́тъ фараѡ́нъ лю́демъ свои̑мъ ѡ҆ сынѣ́хъ i҆и҃левыхъ: заблꙋжда́ютъ сíи по землѝ, затвори́ бо и҆̀хъ пꙋсты́нѧ. а҆́зъ же ѡ҆жесточꙋ̀ се́рдце фараѡ́ново, и҆ пожене́тъ созадѝ и҆̀хъ: и҆ просла́влюсѧ въ фараѡ́нѣ, и҆ во все́мъ во́инствѣ є҆гѡ̀, и҆ ѹ҆разꙋмѣ́ютъ всѝ є҆гѵ́птѧне, ꙗ҆́кѡ а҆́зъ є҆́смь гдⷭ҇ь: и҆ сотвори́ша та́кѡ. И҆ возвѣще́но бы́сть царю̀ є҆гѵ́петскомꙋ, ꙗ҆́кѡ бѣжа́ша лю́дiе. и҆ преврати́сѧ се́рдце фараѡ́ново, и҆ рабѡ́въ є҆гѡ̀ на лю́ди, и҆ реко́ша: что̀ сiѐ сотвори́хомъ, ѿпꙋсти́вше сы́ны i҆и҃лєвы, да не рабо́таютъ на́мъ; Впрѧжѐ ѹ҆̀бо фараѡ́нъ колєсни́цы своѧ̑, и҆ всѧ̑ лю́ди своѧ̑ собра̀ съ собо́ю. И҆ поѧ́тъ (л. _ꙋч҃в) ше́сть сѡ́тъ колесни́цъ и҆збра́нныхъ, и҆ всѧ̑ ко́ни є҆гѵ́пєтскiѧ, и҆ трiста́ты надꙿ всѣ́ми. И҆ ѡ҆жесточѝ гдⷭ҇ь се́рдце фараѡ́на царѧ̀ є҆гѵ́петскагѡ, и҆ рабѡ́въ є҆гѡ̀, и҆ погна̀ созадѝ сынѡ́въ i҆и҃левыхъ: сы́нове же i҆и҃лєвы и҆схожда́хꙋ рꙋко́ю высо́кою. И҆ погна́ша є҆гѵ́птѧне въ слѣ́дъ и҆́хъ, и҆ ѡ҆брѣто́ша и҆̀хъ ѡ҆полчи́вшихсѧ при мо́ри: и҆ всѧ̑ ко́ни и҆ колєсни́цы фараѡ́новы, и҆ ко́нницы, и҆ во́инство є҆гѡ̀ прѧ́мѡ придво́рiю, проти́вꙋ веельсепфѡ́на. И҆ фараѡ́нъ приближа́шесѧ: воззрѣ́вше же сы́нове i҆и҃лєвы ѻ҆чи́ма, ви́дѣша: и҆ сѐ є҆гѵ́птѧне ѡ҆полчи́шасѧ въ слѣ́дъ и҆́хъ, и҆ ѹ҆боѧ́шасѧ sѣлѡ̀. и҆ возопи́ша сы́нове i҆и҃лєвы ко гдⷭ҇ꙋ, И҆ реко́ша къ мѡѷсе́ю: за є҆́же не бы́ти гробѡ́мъ во є҆гѵ́птѣ, и҆зве́лъ є҆сѝ на́съ ѹ҆мертви́ти въ пꙋсты́ни: что̀ сiѐ сотвори́лъ є҆сѝ на́мъ, и҆зве́дше на́съ и҆зꙿ є҆гѵ́пта; Не се́й ли бѧ́ше глаго́лъ, є҆го́же реко́хомъ къ тебѣ̀ во є҆гѵ́птѣ, глаго́люще: ѡ҆ста́ви на́съ, да рабо́таемъ є҆гѵ́птѧнѡмъ; лꙋ́чше бо бѧ́ше на́мъ рабо́тати є҆гѵ́птѧнѡмъ, не́жели ѹ҆мре́ти въ пꙋсты́ни се́й. Рече́ же мѡѷсе́й къ лю́демъ: дерза́йте, сто́йте, и҆ зри́те сп҃се́нiе є҆́же ѿ гдⷭ҇а, є҆́же сотвори́тъ на́мъ дне́сь. и҆́мже бо ѡ҆́бразомъ ви́дѣсте є҆гѵ́птѧнъ дне́сь, не приложитѐ ктомꙋ̀ ви́дѣти и҆̀хъ въ вѣ́чное вре́мѧ. Гдⷭ҇ь побо́ретъ по ва́съ, вы́ же ѹ҆мо́лкните. И҆ речѐ гдⷭ҇ь къ мѡѷсе́ю: что̀ вопiе́ши ко мнѣ̀: рцы̀ сынѡ́мъ i҆и҃лєвымъ, и҆ да пꙋтеше́ствꙋютъ. Ты́ же возмѝ же́злъ тво́й, и҆ прострѝ рꙋ́кꙋ твою̀ на мо́ре, и҆ расто́ргни є҆̀: и҆ да вни́дꙋтъ сы́нове i҆и҃лєвы посредѣ̀ мо́рѧ по сꙋ́хꙋ. И҆ сѐ а҆́зъ ѡ҆жесточꙋ̀ се́рдце фараѡ́ново, и҆ всѣ́хъ є҆гѵ́птѧнъ, и҆ вни́дꙋтъ въ слѣ́дъ и҆́хъ, и҆ просла́влюсѧ въ фараѡ́нѣ, и҆ во все́мъ во́инствѣ є҆гѡ̀, и҆ въ колесни́цахъ, и҆ въ ко́нехъ є҆гѡ̀. (л. _ꙋч҃в ѡ҆б.) И҆ ѹ҆вѣ́дѧтъ всѝ є҆гѵ́птѧне, ꙗ҆́кѡ а҆́зъ є҆́смь гдⷭ҇ь, є҆гда̀ просла́влюсѧ въ фараѡ́нѣ, и҆ въ колесни́цахъ, и҆ въ ко́нехъ є҆гѡ̀. Взѧ́тсѧ же а҆́гг҃лъ бж҃iй ходѧ́й предꙿ полко́мъ сынѡ́въ i҆и҃левыхъ, и҆ по́йде созадѝ и҆́хъ: взѧ́тсѧ же и҆ сто́лпъ ѻ҆́блачный ѿ лица̀ и҆́хъ, и҆ ста̀ созадѝ и҆̀хъ. И҆ вни́де посредѣ̀ полка̀ є҆гѵ́петска, и҆ посредѣ̀ полка̀ сынѡ́въ i҆и҃левыхъ, и҆ ста̀: и҆ бы́сть тьма̀ и҆ мра́къ, и҆ прiи́де но́щь, и҆ не смѣси́шасѧ дрꙋ́гъ съ дрꙋ́гомъ во всю̀ но́щь. Простре́ же мѡѷсе́й рꙋ́кꙋ на мо́ре: и҆ возгна̀ гдⷭ҇ь мо́ре вѣ́тромъ ю҆́жнымъ си́льнымъ всю̀ но́щь, и҆ сотворѝ мо́ре сꙋ́шꙋ, и҆ разстꙋпи́сѧ вода̀. И҆ внидо́ша сы́нове i҆и҃лєвы посредѣ̀ мо́рѧ по сꙋ́хꙋ: и҆ вода̀ и҆̀мъ стѣна̀ бы́сть ѡ҆деснꙋ́ю, и҆ стѣна̀ ѡ҆шꙋ́юю. Погна́ша же є҆гѵ́птѧне, и҆ внидо́ша въ слѣ́дъ и҆́хъ, и҆ всѧ́къ ко́нь фараѡ́новъ, и҆ колєсни́цы, и҆ вса́дники посредѣ̀ мо́рѧ. Бы́сть же въ стра́жꙋ ѹ҆́треннюю, и҆ воззрѣ̀ гдⷭ҇ь на по́лкъ є҆гѵ́петскiй въ столпѣ̀ ѻ҆́гненномъ и҆ ѻ҆́блачномъ, и҆ смѧтѐ по́лкъ є҆гѵ́петскiй. И҆ свѧза̀ ѻ҆́си колесни́цъ и҆́хъ, и҆ ведѧ́ше и҆̀хъ съ нꙋ́ждею. и҆ реко́ша є҆гѵ́птѧне: бѣжи́мъ ѿ лица̀ i҆и҃лева, гдⷭ҇ь бо побора́етъ по ни́хъ на є҆гѵ́птѧны. И҆ речѐ гдⷭ҇ь къ мѡѷсе́ю: прострѝ рꙋ́кꙋ твою̀ на мо́ре, и҆ да совокꙋпи́тсѧ вода̀, и҆ да покры́етъ є҆гѵ́птѧны, колесни̑цы же и҆ вса́дники. Простре́ же мѡѷсе́й рꙋ́кꙋ на мо́ре, и҆ ѹ҆стро́исѧ вода̀ ко дню̀ на мѣ́сто: є҆гѵ́птѧне же бѣжа́ша подꙿ водо́ю: и҆ и҆стрѧсѐ гдⷭ҇ь є҆гѵ́птѧны посредѣ̀ мо́рѧ. И҆ ѡ҆брати́вшисѧ вода̀, покры̀ колесни̑цы и҆ вса́дники, и҆ всю̀ си́лꙋ фараѡ́новꙋ, вше́дши въ слѣ́дъ и҆́хъ въ мо́ре, и҆ не ѡ҆ста̀ ѿ ни́хъ ни є҆ди́нъ. Сы́нове же i҆и҃лєвы проидо́ша по сꙋ́хꙋ посредѣ̀ мо́рѧ: вода́ же и҆̀мъ стѣна̀ [бы́сть] ѡ҆деснꙋ́ю и҆ стѣна̀ ѡ҆шꙋ́юю. И҆ и҆зба́ви гдⷭ҇ь (л. _ꙋч҃г) i҆и҃лѧ въ де́нь ѻ҆́нъ и҆зꙿ рꙋкѝ є҆гѵ́петскiѧ: и҆ ви́дѣша сы́нове i҆и҃лєвы є҆гѵ́птѧнъ и҆зме́ршихъ, при краѝ мо́рѧ. Ви́дѣ же i҆и҃ль рꙋ́кꙋ вели́кꙋю, ꙗ҆̀же сотворѝ гдⷭ҇ь є҆гѵ́птѧнѡмъ: и҆ ѹ҆боѧ́шасѧ лю́дiе гдⷭ҇а, и҆ вѣ́роваша бг҃ꙋ, и҆ мѡѷсе́ю ѹ҆го́дникꙋ є҆гѡ̀. Тогда̀ воспѣ̀ мѡѷсе́й, и҆ сы́нове i҆и҃лєвы пѣ́снь сiю̀ гдⷭ҇ви, и҆ реко́ша глаго́люще:

Чте́цъ глаго́летъ: Пои́мъ гдⷭ҇ви:

И҆ пою́тъ на гла́съ є҃: Сла́внѡ бо просла́висѧ.

И҆ чте́цъ коемꙋ́ждо ли́кꙋ стiхѝ предглаго́летъ:

Конѧ̀ и҆ вса́дника вве́рже въ мо́ре. Пои́мъ гдⷭ҇ви:

И҆ лю́дiе на ѻ҆́ба ли̑ка пою́тъ: Сла́внѡ бо просла́висѧ.

Помо́щникъ и҆ покрови́тель бы́сть мнѣ̀ во сп҃се́нiе.

Пои́мъ гдⷭ҇ви:

Се́й мо́й бг҃ъ, и҆ просла́влю є҆го̀, бг҃ъ ѻ҆ц҃а̀ моегѡ̀, и҆ вознесꙋ̀ є҆го̀.

Пои́мъ гдⷭ҇ви:

Гдⷭ҇ь сокрꙋша́ѧй бра̑ни, гдⷭ҇ь и҆́мѧ є҆мꙋ̀, колесни̑цы фараѡ́новы, и҆ си́лꙋ є҆гѡ̀ вве́рже въ мо́ре.

Пои́мъ гдⷭ҇ви:

И҆збра̑нныѧ вса́дники трiста́ты потопѝ въ чермнѣ́мъ мо́ри.

Пои́мъ гдⷭ҇ви:

Пꙋчи́ною покры̀ и҆̀хъ, погрѧзо́ша во глꙋбинѣ̀ ꙗ҆́кѡ ка́мень.

Пои́мъ гдⷭ҇ви:

Десни́ца твоѧ̀ гдⷭ҇и, просла́висѧ въ крѣ́пости.

Пои́мъ гдⷭ҇ви:

Десна́ѧ твоѧ̀ рꙋка̀ гдⷭ҇и, сокрꙋшѝ врагѝ, И҆ мно́жествомъ сла́вы твоеѧ̀ сте́рлъ є҆сѝ сопроти́вныхъ.

Пои́мъ гдⷭ҇ви:

Посла́лъ є҆сѝ гнѣ́въ тво́й, поѧдѐ ѧ҆̀ ꙗ҆́кѡ сте́блiе, И҆ дх҃омъ ꙗ҆́рости твоеѧ̀ разстꙋпи́сѧ вода̀.

Пои́мъ гдⷭ҇ви:

Ѡ҆гꙋстѣ́ша ꙗ҆́кѡ стѣна̀ во́ды, ѡ҆гꙋстѣ́ша и҆ во́лны посредѣ̀ мо́рѧ.

Пои́мъ гдⷭ҇ви: (л. _ꙋч҃г ѡ҆б.)

Речѐ вра́гъ: гна́въ пости́гнꙋ, раздѣлю̀ коры́сть, и҆спо́лню дꙋ́шꙋ мою̀, ѹ҆бiю̀ мече́мъ мои́мъ, госпо́дствовати бꙋ́детъ рꙋка̀ моѧ̀.

Пои́мъ гдⷭ҇ви:

Посла́лъ є҆сѝ дх҃а твоего̀, покры̀ ѧ҆̀ мо́ре: погрѧзо́ша ꙗ҆́кѡ ѻ҆́лово въ водѣ̀ sѣ́льнѣй.

Пои́мъ гдⷭ҇ви:

Кто̀ подо́бенъ тебѣ̀ въ бозѣ́хъ гдⷭ҇и; кто̀ подо́бенъ тебѣ̀; просла́вленъ во ст҃ы́хъ, ди́венъ въ сла́вѣ творѧ́й чꙋдеса̀.

Пои́мъ гдⷭ҇ви:

Просте́рлъ є҆сѝ десни́цꙋ твою̀, пожрѐ ѧ҆̀ землѧ̀. Наста́вилъ є҆сѝ пра́вдою твое́ю лю́ди твоѧ̑ сiѧ̑, ꙗ҆̀же и҆зба́вилъ є҆сѝ.

Пои́мъ гдⷭ҇ви:

Ѹ҆тѣ́шилъ є҆сѝ крѣ́постiю твое́ю во ѻ҆би́тель ст҃ꙋ́ю твою̀. Слы́шаша ꙗ҆зы́цы, и҆ прогнѣ́вашасѧ, болѣ̑зни прiѧ́ша живꙋ́щiи въ фѷлiстíмѣ.

Пои́мъ гдⷭ҇ви:

Тогда̀ потща́шасѧ влады́ки є҆дѡ́мстiи, и҆ кнѧ́зи мѡавíтстiи, прiѧ́тъ ѧ҆̀ тре́петъ: раста́ѧша всѝ живꙋ́щiи въ ханаа́нѣ.

Пои́мъ гдⷭ҇ви:

Да нападе́тъ на нѧ̀ стра́хъ и҆ тре́петъ, вели́чiемъ мы́шцы твоеѧ̀ да ѡ҆ка́менѧтсѧ.

Пои́мъ гдⷭ҇ви:

До́ндеже про́йдꙋтъ лю́дiе твоѝ гдⷭ҇и, до́ндеже про́йдꙋтъ лю́дiе твоѝ сíи, ꙗ҆̀же стѧжа́лъ є҆сѝ.

Пои́мъ гдⷭ҇ви:

Вве́дъ насадѝ ѧ҆̀ въ го́рꙋ достоѧ́нiѧ твоегѡ̀, въ гото́вое жили́ще твоѐ, є҆́же содѣ́лалъ є҆сѝ гдⷭ҇и, ст҃ы́ню гдⷭ҇и, ю҆́же ѹ҆гото́вастѣ рꙋ́цѣ твоѝ.

Пои́мъ гдⷭ҇ви:

Гдⷭ҇ь црⷭ҇твꙋѧй вѣ́ки, и҆ на вѣ́къ, и҆ є҆щѐ. Е҆гда̀ вни́де ко́нница фараѡ́нова съ колесни́цами и҆ вса́дники въ мо́ре: и҆ наведѐ на ни́хъ гдⷭ҇ь во́дꙋ морскꙋ́ю.

Пои́мъ гдⷭ҇ви:

Сы́нове же i҆и҃лєвы проидо́ша сꙋ́шею посредѣ̀ мо́рѧ.

Пои́мъ гдⷭ҇ви:

Сла́ва: Пои́мъ гдⷭ҇ви: И҆ ны́нѣ: Пои́мъ гдⷭ҇ви: И҆ послѣдѝ чте́цъ пое́тъ то́жде: Сла́внѡ бо просла́висѧ. (л. _ꙋч҃д)

Прⷪ҇ро́чества софо́нiева чте́нiе. [Глава̀ г҃, ст. и҃- є҃_i.]

Та́кѡ глаго́летъ гдⷭ҇ь: потерпѝ менѐ въ де́нь воскресе́нiѧ моегѡ̀ во свидѣ́тельство: занѐ сꙋ́дъ мо́й въ сѡ́нмища ꙗ҆зы́кѡвъ є҆́же прiѧ́ти царе́й, є҆́же и҆злiѧ́ти на нѧ̀ гнѣ́въ мо́й, ве́сь гнѣ́въ ꙗ҆́рости моеѧ̀: занѐ ѻ҆гне́мъ рве́нiѧ моегѡ̀ поѧде́на бꙋ́детъ всѧ̀ землѧ̀. Ꙗ҆́кѡ тогда̀ ѡ҆бращꙋ̀ къ лю́демъ ѧ҆зы́къ въ ро́дъ є҆гѡ̀, є҆́же призыва́ти всѣ̑мъ и҆́мѧ гдⷭ҇не, рабо́тати є҆мꙋ̀ подꙿ и҆́гомъ є҆ди́нѣмъ. Ѿ конє́цъ рѣ́къ є҆ѳiо́пскихъ, прiимꙋ̀ молѧ́щыѧ мѧ̀, въ разсѣ́ѧнныхъ мои́хъ принесꙋ́тъ жє́ртвы мнѣ̀. Въ де́нь ѻ҆́нъ не и҆́маши постыди́тисѧ ѿ всѣ́хъ начина́нiй твои́хъ, и҆́миже нече́ствовалъ є҆сѝ въ мѧ̀: ꙗ҆́кѡ тогда̀ ѿимꙋ̀ ѿ тебѐ ѹ҆кори̑зны досажде́нiѧ твоегѡ̀, и҆ ктомꙋ̀ не и҆́маши приложи́ти велича́тисѧ на горѣ̀ ст҃ѣ́й мое́й. И҆ ѡ҆ста́влю въ тебѣ̀ лю́ди кро́тки и҆ смире́нны, и҆ бꙋ́дꙋтъ бл҃гоговѣ́ти ѡ҆ и҆́мени гдⷭ҇ни. Ѡ҆ста́нцы i҆и҃лєвы, и҆ не сотворѧ́тъ непра́вды, и҆ не возглаго́лютъ сꙋ́етныхъ, и҆ не ѡ҆брѧ́щетсѧ во ѹ҆стѣ́хъ и҆́хъ ѧ҆зы́къ льсти́въ: занѐ тíи пожирꙋ́ютъ, и҆ ѹ҆гнѣздѧ́тсѧ, и҆ не бꙋ́детъ ѹ҆страша́ѧй и҆̀хъ. Ра́дꙋйсѧ дщѝ сiѡ́нова sѣлѡ̀, проповѣ́дꙋй дщѝ i҆ерꙋсали́мова, весели́сѧ и҆ преꙋкраша́йсѧ ѿ всегѡ̀ се́рдца твоегѡ̀, дщѝ i҆ерꙋсали́млѧ: Ѿѧ́тъ гдⷭ҇ь непра̑вды твоѧ̑: и҆зба́вилъ тѧ̀ є҆́сть и҆зꙿ рꙋкѝ вра̑гъ твои́хъ: воцари́тсѧ гдⷭ҇ь посредѣ̀ тебѐ, и҆ не ѹ҆́зриши sла̀ ктомꙋ̀.

Ца́рствъ тре́тiихъ чте́нiе. [Глава̀ з҃_i, ст. и҃- к҃г]

Бы́сть глаго́лъ гдⷭ҇нь ко и҆лiѝ, глаго́лѧ: Воста́ни, и҆дѝ въ саре́птꙋ сiдѡ́нскꙋю, и҆ пребꙋ́ди та́мѡ: се́ бо заповѣ́дахъ та́мѡ женѣ̀ вдови́цѣ препита́ти тѧ̀. И҆ воста̀, и҆ и҆́де въ саре́птꙋ сiдѡ́нскꙋю, и҆ прiи́де ко вратѡ́мъ гра́да: и҆ сѐ та́мѡ жена̀ вдова̀ собира́ше (л. _ꙋч҃д ѡ҆б.) дрова̀: и҆ возопѝ и҆лiа̀ въ слѣ́дъ є҆ѧ̀, и҆ речѐ є҆́й: принесѝ ны́нѣ мѝ ма́лѡ воды̀ въ сосꙋ́дѣ, и҆ и҆спiю̀. И҆ и҆́де взѧ́ти, и҆ возопѝ въ слѣ́дъ є҆ѧ̀ и҆лiа̀, и҆ речѐ є҆́й: прiимѝ ѹ҆̀бо мнѣ̀ и҆ ѹ҆крꙋ́хъ хлѣ́ба въ рꙋцѣ̀ свое́й, да ꙗ҆́мъ. И҆ речѐ жена̀: жи́въ гдⷭ҇ь бг҃ъ тво́й, а҆́ще є҆́сть ѹ҆ менѐ ѻ҆прѣсно́къ: но то́кмѡ го́рсть мꙋкѝ въ водоно́сѣ, и҆ ма́лѡ є҆ле́а въ чва́нцѣ: и҆ сѐ а҆́зъ соберꙋ̀ два̀ полѣ̑нца, и҆ вни́дꙋ, и҆ сотворю̀ є҆̀ себѣ̀ и҆ дѣ́темъ мои̑мъ, и҆ снѣ́мы є҆̀, и҆ ѹ҆́мремъ. И҆ речѐ къ не́й и҆лiа̀: дерза́й, вни́ди, и҆ сотворѝ по глаго́лꙋ твоемꙋ̀: но сотвори́ ми ѿтꙋ́дꙋ ѻ҆прѣсно́къ ма́лъ пре́жде, и҆ принеси́ ми: себѣ́ же и҆ ча́дѡмъ свои̑мъ да сотвори́ши по́слѣжде. Ꙗ҆́кѡ та́кѡ глаго́летъ гдⷭ҇ь бг҃ъ i҆и҃левъ: водоно́съ мꙋкѝ не ѡ҆скꙋдѣ́етъ, и҆ чва́нецъ є҆ле́а не ѹ҆ма́литсѧ до днѐ, до́ндеже да́стъ гдⷭ҇ь до́ждь на зе́млю. И҆ и҆́де жена̀, и҆ сотворѝ по глаго́лꙋ и҆лiинꙋ̀, и҆ дадѐ є҆мꙋ̀, и҆ ꙗ҆дѐ то́й и҆ та̀, и҆ ча̑да є҆ѧ̀. И҆ ѿ тогѡ̀ днѐ водоно́съ мꙋкѝ не ѡ҆скꙋдѣ̀, и҆ чва́нецъ є҆ле́а не ѹ҆ма́лисѧ, по глаго́лꙋ гдⷭ҇ню, є҆го́же глаго́ла рꙋко́ю и҆лiино́ю. И҆ бы́сть по си́хъ, и҆ разболѣ́сѧ сы́нъ жены̀ госпожѝ до́мꙋ, и҆ бѣ̀ болѣ́знь є҆гѡ̀ крѣпка̀ sѣлѡ̀, до́ндеже не ѡ҆ста́сѧ въ не́мъ дꙋ́хъ є҆гѡ̀. И҆ речѐ ко и҆лiѝ: что̀ мнѣ̀, и҆ тебѣ̀, человѣ́че бж҃iй; вше́лъ є҆сѝ ко мнѣ̀ воспомѧнꙋ́ти непра̑вды моѧ̑, и҆ ѹ҆мори́ти сы́на моего̀; И҆ речѐ и҆лiа̀ къ женѣ̀: да́ждь мѝ сы́на твоего̀: и҆ взѧ́тъ є҆го̀ ѿ нѣ́дра є҆ѧ̀, и҆ вознесѐ є҆го̀ въ го́рницꙋ, и҆дѣ́же са́мъ почива́ше, и҆ положѝ є҆го̀ на ѻ҆дрѣ̀ свое́мъ. И҆ возопѝ и҆лiа̀ ко гдⷭ҇ꙋ, и҆ речѐ: ѹ҆вы̀ мнѣ̀ гдⷭ҇и, свидѣ́телю вдовы̀, ѹ҆ неѧ́же а҆́зъ ны́нѣ пребыва́ю, ты̀ ѡ҆sло́билъ є҆сѝ є҆́же ѹ҆мори́ти сы́на є҆ѧ̀. И҆ дꙋ́нꙋ на ѻ҆́трочища три́жды, и҆ призва̀ (л. _ꙋч҃є) гдⷭ҇а, и҆ речѐ: гдⷭ҇и бж҃е мо́й, да возврати́тсѧ ѹ҆̀бо дꙋша̀ ѻ҆́трочища сегѡ̀ во́нь, и҆ бы́сть та́кѡ. И҆ возопѝ ѻ҆́трочищъ: и҆ сведѐ є҆го̀ съ го́рницы въ до́мъ, и҆ дадѐ є҆го̀ ма́тери є҆гѡ̀. и҆ речѐ и҆лiа̀: ви́ждь, жи́въ є҆́сть сы́нъ тво́й. И҆ речѐ жена̀ ко и҆лiѝ: сѐ ѹ҆разꙋмѣ́хъ, ꙗ҆́кѡ человѣ́къ бж҃iй є҆сѝ ты̀, и҆ глаго́лъ гдⷭ҇нь во ѹ҆стѣ́хъ твои́хъ и҆́стиненъ.

Прⷪ҇ро́чества и҆са́iина чте́нiе. [Гл. ѯ҃а, ст. _i҃- а҃_i. Гл. ѯ҃в, ст. а҃-є҃.]

Да возра́дꙋетсѧ дꙋша̀ моѧ̀ ѡ҆ гдⷭ҇ѣ: ѡ҆блече́ бо мѧ̀ въ ри́зꙋ сп҃се́нiѧ, и҆ ѻ҆де́ждею весе́лiѧ [ѡ҆дѣ́ѧ мѧ̀]: ꙗ҆́кѡ на жениха̀ возложѝ на мѧ̀ вѣне́цъ, и҆ ꙗ҆́кѡ невѣ́стꙋ ѹ҆краси́ мѧ красото́ю. И҆ ꙗ҆́кѡ землѧ̀ растѧ́щаѧ цвѣ́тъ сво́й, и҆ ꙗ҆́кѡ вертогра́дъ сѣ́мена своѧ̑ прозѧба́етъ: та́кѡ возрасти́тъ гдⷭ҇ь гдⷭ҇ь пра́вдꙋ, и҆ весе́лiе предꙿ всѣ́ми ꙗ҆зы́ки. Сiѡ́на ра́ди не ѹ҆молчꙋ̀, и҆ i҆ерꙋсали́ма ра́ди не попꙋщꙋ̀, до́ндеже и҆зы́детъ ꙗ҆́кѡ свѣ́тъ пра́вда моѧ̀, и҆ сп҃се́нiе моѐ ꙗ҆́кѡ свѣти́ло разжже́тсѧ. И҆ ѹ҆́зрѧтъ ꙗ҆зы́цы пра́вдꙋ твою̀, и҆ ца́рiе сла́вꙋ твою̀, и҆ прозовꙋ́тъ тѧ̀ и҆́менемъ но́вымъ, и҆́мже гдⷭ҇ь наименꙋ́етъ є҆̀. И҆ бꙋ́деши вѣне́цъ добро́ты въ рꙋцѣ̀ гдⷭ҇ни, и҆ дiади́ма ца́рствiѧ въ рꙋцѣ̀ бг҃а твоегѡ̀. И҆ не прозове́шисѧ ктомꙋ̀ ѡ҆ста́вленъ, и҆ землѧ̀ твоѧ̀ ктомꙋ̀ не нарече́тсѧ пꙋста̀: тебѣ́ бо прозове́тсѧ во́лѧ моѧ̀, и҆ землѧ̀ твоѧ̀ вселе́ннаѧ: ꙗ҆́кѡ бл҃говолѝ гдⷭ҇ь въ тебѣ̀, и҆ землѧ̀ твоѧ̀ вкꙋ́пѣ насели́тсѧ. И҆ ꙗ҆́коже живѧ́й ю҆́ноша съ дѣ́вою, та́кѡ поживꙋ́тъ сы́нове твоѝ съ тобо́ю: и҆ бꙋ́детъ ꙗ҆́коже ра́дꙋетсѧ жени́хъ ѡ҆ невѣ́стѣ, та́кѡ возра́дꙋетсѧ гдⷭ҇ь ѡ҆ тебѣ̀.

Бытiѧ̀ чте́нiе. [Глава̀ к҃в, ст. а҃-и҃_i.]

Бы́сть по глаго́лѣхъ си́хъ, бг҃ъ и҆скꙋша́ше а҆враа́ма, речѐ є҆мꙋ̀: а҆враа́ме, а҆враа́ме. и҆ речѐ: сѐ а҆́зъ, (л. _ꙋч҃є ѡ҆б.) И҆ речѐ: поймѝ сы́на твоего̀ возлю́бленнаго, є҆го́же возлюби́лъ є҆сѝ i҆саа́ка, и҆ и҆дѝ на зе́млю высо́кꙋ, и҆ вознесѝ є҆го̀ та́мѡ во всесожже́нiе, на є҆ди́нꙋ ѿ го́ръ, и҆̀хже тѝ рекꙋ̀. Воста́въ же а҆враа́мъ ѹ҆́трѡ, ѡ҆сѣдла̀ ѻ҆слѧ̀ своѐ, поѧ́тъ же съ собо́ю два̀ ѻ҆́трочища, и҆ i҆саа́ка сы́на своего̀, и҆ растни́въ дрова̀ во всесожже́нiе, воста́въ и҆́де, и҆ прiи́де на мѣ́сто, є҆́же речѐ є҆мꙋ̀ бг҃ъ, въ тре́тiй де́нь. И҆ воззрѣ́въ а҆враа́мъ ѻ҆чи́ма свои́ма, ви́дѣ мѣ́сто и҆здале́че. И҆ речѐ а҆враа́мъ ѻ҆трокѡ́мъ свои̑мъ: сѧ́дите здѣ̀ со ѻ҆слѧ́темъ: а҆́зъ же и҆ дѣ́тищъ по́йдемъ до ѻ҆́ндѣ, и҆ поклони́вшесѧ возврати́мсѧ къ ва́мъ. Взѧ́ же а҆враа́мъ дрова̀ всесожже́нiѧ, и҆ возложѝ на i҆саа́ка сы́на своего̀: взѧ́ же въ рꙋ́ки и҆ ѻ҆́гнь, и҆ но́жъ, и҆ и҆до́ста ѻ҆́ба вкꙋ́пѣ. Рече́ же i҆саа́къ ко а҆враа́мꙋ ѻ҆тцꙋ̀ своемꙋ̀: ѻ҆́тче. ѻ҆́нъ же речѐ: что́ є҆сть ча́до; рече́ же: сѐ ѻ҆́гнь и҆ дрова̀, гдѣ́ є҆сть ѻ҆вча̀ є҆́же во всесожже́нiе; Рече́ же а҆враа́мъ: бг҃ъ ѹ҆́зритъ себѣ̀ ѻ҆вча̀ во всесожже́нiе, ча́до: ше́дше же ѻ҆́ба вкꙋ́пѣ, Прiидо́ста на мѣ́сто, є҆́же речѐ є҆мꙋ̀ бг҃ъ: и҆ созда̀ та́мѡ а҆враа́мъ же́ртвенникъ, и҆ возложѝ дрова̀: и҆ свѧза́въ i҆саа́ка сы́на своего̀ возложѝ є҆го̀ на же́ртвенникъ верхꙋ̀ дро́въ. И҆ прострѐ а҆враа́мъ рꙋ́кꙋ свою̀ взѧ́ти но́жъ, закла́ти сы́на своего̀. И҆ воззва̀ и҆̀ а҆́гг҃лъ гдⷭ҇нь съ небесѐ, и҆ речѐ: а҆враа́ме, а҆враа́ме. ѻ҆́нъ же речѐ: сѐ а҆́зъ. И҆ речѐ: да не возложи́ши рꙋкѝ твоеѧ̀ на ѻ҆́трочища, нижѐ да сотвори́ши є҆мꙋ̀ что̀: ны́нѣ бо позна́хъ, ꙗ҆́кѡ бои́шисѧ ты̀ бг҃а, и҆ не пощадѣ́лъ є҆сѝ сы́на твоегѡ̀ возлю́бленнагѡ менѐ ра́ди. И҆ воззрѣ́въ а҆враа́мъ ѻ҆чи́ма свои́ма ви́дѣ, и҆ сѐ ѻ҆ве́нъ є҆ди́нъ держи́мый рога́ма въ са́дѣ саве́къ: и҆ и҆́де а҆враа́мъ, и҆ взѧ̀ ѻ҆вна̀, и҆ вознесѐ є҆го̀ во всесожже́нiе вмѣ́стѡ i҆саа́ка (л. _ꙋч҃s) сы́на своегѡ̀. И҆ наречѐ а҆враа́мъ и҆́мѧ мѣ́стꙋ томꙋ̀, гдⷭ҇ь ви́дѣ: да рекꙋ́тъ дне́сь, на горѣ̀ гдⷭ҇ь ꙗ҆ви́сѧ. И҆ воззва̀ а҆́гг҃лъ гдⷭ҇нь а҆враа́ма втори́цею съ небесѐ, Глаго́лѧ: мно́ю самѣ́мъ клѧ́хсѧ, глаго́летъ гдⷭ҇ь, є҆гѡ́же ра́ди сотвори́лъ є҆сѝ глаго́лъ се́й, и҆ не пощадѣ́лъ є҆сѝ сы́на твоегѡ̀ возлю́бленнагѡ менѐ ра́ди: Вои́стиннꙋ бл҃гословѧ̀ бл҃гословлю́ тѧ, и҆ ѹ҆множа́ѧ ѹ҆мно́жꙋ сѣ́мѧ твоѐ, ꙗ҆́кѡ sвѣ́зды небє́сныѧ, и҆ ꙗ҆́кѡ песо́къ вскра́й мо́рѧ: и҆ наслѣ́дитъ сѣ́мѧ твоѐ гра́ды сꙋпоста́тѡвъ: И҆ бл҃гословѧ́тсѧ ѡ҆ сѣ́мени твое́мъ всѝ ꙗ҆зы́цы земнíи, зане́же послꙋ́шалъ є҆сѝ гла́са моегѡ̀.

Прⷪ҇ро́чества и҆са́iина чте́нiе. [Глава̀ ѯ҃а, ст. а҃- ѳ҃]

Дх҃ъ гдⷭ҇нь на мнѣ̀, є҆гѡ́же ра́ди пома́за мѧ̀, бл҃говѣсти́ти ни́щымъ, посла̀ мѧ̀, и҆сцѣли́ти сокрꙋшє́нныѧ се́рдцемъ, проповѣ́дати плѣ́нникѡмъ ѿпꙋще́нiе, и҆ слѣпы̑мъ прозрѣ́нiе: Нарещѝ лѣ́то гдⷭ҇не прiѧ́тно, и҆ де́нь воздаѧ́нiѧ, ѹ҆тѣ́шити всѧ̑ пла́чꙋщыѧ: Да́ти пла́чꙋщымъ сiѡ́на сла́вꙋ вмѣ́стѡ пе́пела, пома́занiе весе́лiе пла́чꙋщымъ: ѹ҆краше́нiе сла́вы вмѣ́стѡ дꙋ́ха ѹ҆ны́нiѧ, и҆ нарекꙋ́тсѧ ро́дове пра́вды, насажде́нiе гдⷭ҇не въ сла́вꙋ. И҆ сози́ждꙋтъ пꙋсты̑ни вѣ̑чныѧ, запꙋстѣ́вшыѧ пре́жде воздви́гнꙋтъ, и҆ ѡ҆бновѧ́тъ гра́ды пꙋсты̑ѧ, ѡ҆пꙋстошє́нныѧ въ ро́ды. И҆ прiи́дꙋтъ и҆норо́днiи, пасꙋ́щiи ѻ҆́вцы твоѧ̑, и҆ и҆ноплемє́нницы ѻ҆ра́тели, и҆ вiногра́дари ва́ши. Вы́ же свѧще́нницы гдⷭ҇ни нарече́тесѧ, слꙋжи́телiе бг҃а ва́шегѡ. рече́тсѧ ва́мъ: крѣ́пость ꙗ҆зы̑къ снѣ́сте, и҆ въ бога́тствѣ и҆́хъ чꙋ́дни бꙋ́дете. Си́це зе́млю свою̀ втори́цею наслѣ́дѧтъ, и҆ весе́лiе вѣ́чное надꙿ главо́ю и҆́хъ. А҆́зъ бо є҆́смь гдⷭ҇ь любѧ́й пра́вдꙋ, и҆ ненави́дѧй граблє́нiѧ ѿ непра́вды: и҆ да́мъ трꙋ́дъ и҆́хъ пра́ведникѡмъ, и҆ завѣ́тъ вѣ́ченъ завѣща́ю и҆̀мъ. (л. _ꙋч҃s ѡ҆б.) И҆ позна́етсѧ во ꙗ҆зы́цѣхъ сѣ́мѧ и҆́хъ, и҆ внꙋ́цы и҆́хъ посредѝ люде́й: всѧ́къ ви́дѧй ѧ҆̀, позна́етъ ѧ҆̀, ꙗ҆́кѡ сíи сꙋ́ть сѣ́мѧ бл҃гослове́нное ѿ бг҃а и҆ ра́достiю возра́дꙋютсѧ ѡ҆ гдⷭ҇ѣ.

Ца́рствъ четве́ртыхъ чте́нiе. [Глава̀ д҃, ст. и҃- л҃з.]

Бы́сть во є҆ди́нъ де́нь, и҆ пре́йде є҆лiссе́й въ сѡма́нъ, и҆ тꙋ̀ жена̀ ве́лiѧ, и҆ ѹ҆держа̀ є҆гѡ̀ снѣ́сти хлѣ́ба. и҆ бы́сть є҆мꙋ̀ входи́ти, и҆ и҆сходи́ти мно́жицею, и҆ ѹ҆клонѧ́шесѧ та́мѡ ꙗ҆́сти хлѣ́ба. И҆ речѐ жена̀ къ мꙋ́жꙋ своемꙋ̀: сѐ ны́нѣ разꙋмѣ́хъ, ꙗ҆́кѡ человѣ́къ бж҃iй ст҃ъ се́й ми́мѡ хо́дитъ на́съ при́снѡ: Сотвори́мъ ѹ҆̀бо є҆мꙋ̀ го́рницꙋ, мѣ́сто ма́ло, и҆ поста́вимъ є҆мꙋ̀ та́мѡ ѻ҆́дръ, и҆ трапе́зꙋ, и҆ престо́лъ, и҆ свѣ́щникъ: и҆ бꙋ́детъ внегда̀ входи́ти є҆мꙋ̀ къ на́мъ, и҆ ѹ҆клонѧ́етсѧ та́мѡ. И҆ бы́сть во є҆ди́нъ де́нь, и҆ вни́де та́мѡ, и҆ ѹ҆клони́сѧ въ го́рницꙋ, и҆ спа̀ та́мѡ. И҆ речѐ ко гiезíю ѻ҆́трочищꙋ своемꙋ̀: призови́ ми сѡманíтѧныню сiю̀. и҆ призва̀ ю҆̀, и҆ ста̀ предꙿ ни́мъ. И҆ речѐ є҆мꙋ̀: рцы̀ ѹ҆́бѡ є҆́й, сѐ ѹ҆диви́ла є҆сѝ на́съ всѣ́мъ попече́нiемъ си́мъ: что̀ подоба́етъ сотвори́ти тебѣ̀; а҆́ще є҆́сть тебѣ̀ сло́во къ царю̀, и҆лѝ ко кнѧ́зю си́лы; ѻ҆на́ же речѐ: [нѣ́сть.] посредѣ̀ люде́й мои́хъ а҆́зъ є҆́смь живꙋ́щи. И҆ речѐ ко гiезíю: что̀ подоба́етъ сотвори́ти є҆́й; и҆ речѐ гiезíй ѻ҆́трочищъ є҆гѡ̀: вои́стиннꙋ сы́на нѣ́сть ѹ҆ неѧ̀, и҆ мꙋ́жъ є҆ѧ̀ ста́ръ. И҆ речѐ, призовѝ ю҆̀: и҆ призва̀ ю҆̀, и҆ ста̀ при две́рехъ. И҆ речѐ є҆лiссе́й къ не́й: во вре́мѧ сiѐ, ꙗ҆́коже ча́съ се́й, живꙋ́щи ты̀ зачне́ши сы́на. ѻ҆на́ же речѐ: нѝ, господи́не, не солжѝ рабѣ̀ твое́й. И҆ зача́тъ во чре́вѣ жена̀, и҆ родѝ сы́на во вре́мѧ сiѐ, ꙗ҆́коже ча́съ се́й живꙋ́щи, ꙗ҆́коже глаго́ла къ не́й є҆лiссе́й. И҆ возмꙋжа̀ ѻ҆́трочищъ: и҆ бы́сть, є҆гда̀ и҆зы́де ко ѻ҆тцꙋ̀ (л. _ꙋч҃з) своемꙋ̀, къ жнꙋ́щымъ, И҆ речѐ ко ѻ҆тцꙋ̀ своемꙋ̀: глава̀ моѧ̀, глава̀ моѧ̀ [боли́тъ] и҆ речѐ ко ѻ҆́трокꙋ: несѝ є҆го̀ къ ма́тери є҆гѡ̀. И҆ несѐ є҆го̀ къ ма́тери є҆гѡ̀ и҆ лежа́ше на колѣ̑нꙋ є҆ѧ̀ до полꙋ́дне, и҆ ѹ҆́мре. И҆ вознесѐ є҆го̀, и҆ положѝ є҆го̀ на ѻ҆дрѣ̀ человѣ́ка бж҃iѧ: и҆ затворѝ є҆го̀, и҆ и҆зы́де, и҆ призва̀ мꙋ́жа своего̀, и҆ речѐ є҆мꙋ̀: Посли́ ми ѹ҆̀бо є҆ди́наго ѿ ѻ҆́трѡкъ, и҆ є҆ди́но ѿ ѻ҆слѧ́тъ, и҆ текꙋ̀ до человѣ́ка бж҃iѧ, и҆ возвращꙋ́сѧ. И҆ речѐ: что̀ ꙗ҆́кѡ ты̀ и҆́деши къ немꙋ̀ дне́сь; не но́въ мцⷭ҇ъ, нижѐ сꙋббѡ́та. ѻ҆на́ же речѐ: ми́ръ. И҆ ѡ҆сѣдла̀ ѻ҆слѧ̀, и҆ речѐ ко ѻ҆́трочищꙋ своемꙋ̀: ведѝ, и҆ и҆дѝ, да не ѹ҆держи́ши менѐ, є҆́же всѣ́сти, ꙗ҆́коже рекꙋ̀ тебѣ̀. грѧдѝ, и҆ и҆дѝ, и҆ прiидѝ къ человѣ́кꙋ бж҃iю на го́рꙋ карми́льскꙋю. И҆ и҆́де, и҆ прiи́де до человѣ́ка бж҃iѧ въ горꙋ̀ карми́льскꙋю. и҆ бы́сть ꙗ҆́кѡ ви́дѣ ю҆̀ є҆лiссе́й грѧдꙋ́щꙋю, и҆ речѐ къ гiезíю ѻ҆́трочищꙋ своемꙋ̀: сѐ ѹ҆́бѡ сѡманíтѧнынѧ ѻ҆́наѧ. Ны́нѣ тецы̀ въ срѣ́тенiе є҆ѧ̀, и҆ рече́ши є҆́й: ми́ръ ли тебѣ̀; и҆ течѐ во срѣ́тенiе є҆́й, и҆ речѐ є҆́й: ми́ръ ли тебѣ̀; ми́ръ ли мꙋ́жꙋ твоемꙋ̀; ми́ръ ли ѻ҆́трочищꙋ твоемꙋ̀; ѻ҆на́ же речѐ: ми́ръ. И҆ прiи́де къ є҆лiссе́ю на го́рꙋ, и҆ ꙗ҆́тсѧ за но́зѣ є҆гѡ̀: и҆ прибли́жисѧ гiезíй ѿри́нꙋти ю҆̀. и҆ речѐ є҆лiссе́й: ѡ҆ста́ви ю҆̀, ꙗ҆́кѡ дꙋша̀ є҆ѧ̀ болѣ́зненна въ не́й, и҆ гдⷭ҇ь ѹ҆кры̀ ѿ менѐ, и҆ не возвѣстѝ мнѣ̀. Ѻ҆на́ же речѐ: є҆да̀ проси́хъ сы́на ѹ҆ господи́на моегѡ̀; ꙗ҆́кѡ реко́хъ: не прельстѝ менѐ; И҆ речѐ є҆лiссе́й ко гiезíю: препоѧ́ши чресла̀ твоѧ̑, и҆ возмѝ же́злъ мо́й въ рꙋ́цѣ твоѝ, и҆ и҆дѝ, ꙗ҆́кѡ а҆́ще ѡ҆брѧ́щеши мꙋ́жа, да не благослови́ши є҆го̀, и҆ а҆́ще благослови́тъ тѧ̀ мꙋ́жъ, не ѿвѣща́й є҆мꙋ̀: и҆ возложѝ же́злъ мо́й на лицѐ ѻ҆́трочища. И҆ речѐ ма́ти ѻ҆́трочища: жи́въ гдⷭ҇ь, и҆ жива̀ дꙋша̀ твоѧ̀, (л. _ꙋч҃з ѡ҆б.) а҆́ще ѡ҆ста́влю тебѐ. и҆ воста̀ є҆лiссе́й, и҆ и҆́де въ слѣ́дъ є҆ѧ̀. И҆ гiезíй и҆́де предꙿ не́ю, и҆ возложѝ же́злъ на лицѐ ѻ҆́трочища, и҆ не бѣ̀ гла́са, и҆ не бѣ̀ слы́шанiѧ. и҆ возврати́сѧ въ срѣ́тенiе є҆гѡ̀, и҆ повѣ́да є҆мꙋ̀, глаго́лѧ: не воста̀ ѻ҆́трочищъ. И҆ вни́де є҆лiссе́й въ хра́минꙋ, и҆ сѐ ѻ҆́трочищъ ѹ҆ме́рый положе́нъ на ѻ҆дрѣ̀ є҆гѡ̀. И҆ вни́де є҆лiссе́й въ до́мъ, и҆ затворѝ две́рь за двою̀ собо́ю, и҆ помоли́сѧ гдⷭ҇ꙋ. И҆ взы́де, и҆ лѧ́же на ѻ҆́трочищи, и҆ положѝ ѹ҆ста̀ своѧ̑ на ѹ҆стѣ́хъ є҆гѡ̀, и҆ ѻ҆́чи своѝ на ѻ҆́чи є҆гѡ̀, и҆ рꙋ́цѣ своѝ на рꙋ́цѣ є҆гѡ̀, и҆ плеснѣ̀ своѝ на плеснꙋ̀ є҆гѡ̀: и҆ слѧче́сѧ надꙿ ни́мъ, и҆ дꙋ́нꙋ на него̀, и҆ согрѣ́ѧсѧ пло́ть ѻ҆́трочища. И҆ ѡ҆брати́сѧ, и҆ походѝ въ хра́минѣ сю́дꙋ и҆ сю́дꙋ: и҆ взы́де и҆ слѧче́сѧ надꙿ ѻ҆́трочищемъ седми́жды, и҆ ѿве́рзе ѻ҆́трочищъ ѻ҆́чи своѝ. И҆ возопѝ є҆лiссе́й ко гiезíю, и҆ речѐ: призови́ ми сѡманíтѧныню сiю̀, и҆ призва̀ ю҆̀, и҆ вни́де къ немꙋ̀. и҆ речѐ є҆лiссе́й прiимѝ сы́на твоего̀. И҆ вни́де жена̀, и҆ падѐ на но́гꙋ є҆гѡ̀, и҆ поклони́сѧ є҆мꙋ̀ до землѝ, и҆ прiѧ́тъ сы́на своего̀, и҆ и҆зы́де.

Прⷪ҇ро́чества и҆са́iина чте́нiе. [Глава̀ ѯ҃г, ст. а҃_i-ѳ҃_i, глава̀ ѯ҃д, ст. а҃-є҃.]

Та́кѡ глаго́летъ гдⷭ҇ь: гдѣ̀ возведы́й ѿ @землѝ@{въ нѣ́кiихъ ѿ @мо́рѧ@} па́стырѧ ѻ҆ве́цъ свои́хъ, гдѣ̀ є҆́сть вложи́вый въ ни́хъ дх҃а ст҃а́го; Возве́дшаѧ десни́цею мѡѷсе́а мы́шца сла́вы є҆гѡ̀, раздѣлѝ во́дꙋ предꙿ лице́мъ є҆гѡ̀, сотвори́ти є҆мꙋ̀ и҆́мѧ вѣ́чно. Проведѐ и҆̀хъ сквозѣ̀ бе́зднꙋ, ꙗ҆́коже конѧ̀ сквозѣ̀ пꙋсты́ню, и҆ не ѹ҆трꙋди́шасѧ.И҆ ꙗ҆́кѡ скоты̀ по по́лю, и҆ сни́де дх҃ъ ѿ гдⷭ҇а, и҆ наста́ви и҆̀хъ: та́кѡ прове́лъ є҆сѝ лю́ди твоѧ̑, сотвори́ти тебѣ̀ самомꙋ̀ и҆́мѧ сла́вно. Ѡ҆брати́сѧ гдⷭ҇и ѿ небесѐ, и҆ ви́ждь ѿ до́мꙋ ст҃а́гѡ твоегѡ̀ и҆ сла́вы твоеѧ̀ гдѣ̀ є҆́сть ре́вность твоѧ̀ и҆ крѣ́пость твоѧ̀; гдѣ̀ (л. _ꙋч҃и) є҆́сть мно́жество млⷭ҇ти твоеѧ̀, и҆ щедро́тъ твои́хъ, ꙗ҆́кѡ терпѣ́лъ є҆сѝ на́мъ; Ты́ бо є҆сѝ ѻ҆ц҃ъ на́шъ, поне́же а҆враа́мъ не ѹ҆вѣ́дѣ на́съ, и҆ i҆и҃ль не позна̀ на́съ, но ты̀ гдⷭ҇и, ѻ҆ц҃ъ на́шъ, и҆зба́ви ны̀, и҆спе́рва и҆́мѧ твоѐ на на́съ є҆́сть. Что̀ ѹ҆клони́лъ є҆сѝ на́съ, гдⷭ҇и, ѿ пꙋтѝ твоегѡ̀, и҆ ѡ҆жесточи́лъ є҆сѝ сердца̀ на̑ша є҆́же не боѧ́тисѧ тебѐ; ѡ҆брати́сѧ ра́ди ра̑бъ твои́хъ, ра́ди племе́нъ достоѧ́нiѧ твоегѡ̀: Да [понѐ] ма́лѡ наслѣ́димъ горы̀ ст҃ы́ѧ твоеѧ̀: проти́вницы на́ши попра́ша ст҃ы́ню твою̀. Бы́хомъ ꙗ҆́кѡ и҆спе́рва, є҆гда̀ не владѣ́лъ є҆сѝ на́ми, нижѐ бѣ̀ нарече́нное и҆́мѧ твоѐ на на́съ. А҆́ще ѿве́рзеши не́бо, тре́петъ прiи́мꙋтъ ѿ тебѐ го́ры, и҆ раста́ютъ. Ꙗ҆́кѡ та́етъ во́скъ ѿ лица̀ ѻ҆гнѧ̀ и҆ попали́тъ ѻ҆́гнь сꙋпоста́ты, и҆ ꙗ҆вле́но бꙋ́детъ и҆́мѧ твоѐ въ сопроти́вныхъ твои́хъ: ѿ лица̀ твоегѡ̀ ꙗ҆зы́цы возмѧтꙋ́тсѧ. Е҆гда̀ сотвори́ши сла̑внаѧ, тре́петъ прiи́мꙋтъ ѿ тебѐ го́ры. Ѿ вѣ́ка не слы́шахъ, нижѐ ѻ҆́чи на́ши ви́дѣша бг҃а, ра́звѣ тебѐ, и҆ дѣла̀ твоѧ̑, ꙗ҆̀же сотвори́ши ждꙋ́щымъ млⷭ҇ти. Млⷭ҇ть бо срѧ́щетъ творѧ́щихъ пра́вдꙋ, и҆ пꙋтѝ твоѧ̑ помѧ́нꙋтсѧ.

Прⷪ҇ро́чества i҆еремíина чте́нiе. [Глава̀ л҃а, ст. л҃а- л҃д]

Та́кѡ глаго́летъ гдⷭ҇ь: сѐ днíе грѧдꙋ́тъ, и҆ завѣща́ю до́мꙋ i҆и҃левꙋ, и҆ до́мꙋ i҆ꙋ́динꙋ завѣ́тъ но́въ, Не по завѣ́тꙋ, є҆го́же завѣща́хъ ѻ҆тцє́мъ и҆́хъ, въ де́нь, во́ньже є҆́мшꙋ мѝ за рꙋ́кꙋ и҆́хъ, и҆звестѝ ѧ҆̀ ѿ землѝ є҆гѵ́петскiѧ: ꙗ҆́кѡ тíи не пребы́ша въ завѣ́тѣ мое́мъ, и҆ а҆́зъ небрего́хъ и҆̀хъ, глаго́летъ гдⷭ҇ь. Ꙗ҆́кѡ се́й завѣ́тъ, є҆го́же завѣща́ю до́мꙋ i҆и҃левꙋ, по дне́хъ ѻ҆́нѣхъ, глаго́летъ гдⷭ҇ь: даѧ̀ зако́ны моѧ̑ въ мы̑сли и҆́хъ, и҆ на сердца́хъ и҆́хъ напишꙋ̀ ѧ҆̀, и҆ бꙋ́дꙋ и҆̀мъ въ (л. _ꙋч҃и) бг҃а, и҆ тíи бꙋ́дꙋтъ мѝ въ лю́ди. И҆ не наꙋчи́тъ кíйждо бли́жнѧго своего̀, и҆ кíйждо бра́та своего̀, глаго́лѧ: позна́й гдⷭ҇а: ꙗ҆́кѡ всѝ позна́ютъ мѧ̀ ѿ ма́ла да́же и҆ до вели́кагѡ и҆́хъ: ꙗ҆́кѡ млⷭ҇тивъ бꙋ́дꙋ непра́вдамъ и҆́хъ, и҆ грѣхѡ́въ и҆́хъ не помѧнꙋ̀ ктомꙋ̀.

Прⷪ҇ро́чества данiи́лова чте́нiе. [Глава̀ г҃, ст. а҃- п҃и]

Въ лѣ́то ѻ҆смонадесѧ́тое навꙋходоно́соръ ца́рь сотворѝ тѣ́ло зла́то, высота̀ є҆гѡ̀ лакте́й шести́десѧти, и҆ широта̀ є҆гѡ̀ лакте́й шестѝ: и҆ поста́ви є҆̀ на по́ли деи́рѣ, во странѣ̀ вавѷлѡ́нстѣй. И҆ посла̀ [навꙋходоно́соръ ца́рь] собра́ти ѵ҆па́ты, и҆ воевѡ́ды, и҆ мѣстонача́льники, вожди́ же и҆ мꙋчи́тели, и҆ сꙋ́щыѧ на власте́хъ, и҆ всѧ̑ кнѧ́зи стра́нъ, прiитѝ на ѡ҆бновле́нiе кꙋмíра, є҆го́же поста́ви навꙋходоно́соръ ца́рь. И҆ собра́шасѧ мѣстонача́льницы, ѵ҆па́ты, воевѡ́ды, вождѝ, мꙋчи́тели вели́цыи, и҆̀же надꙿ властьмѝ, и҆ всѝ нача́льницы стра́нъ на ѡ҆бновле́нiе тѣ́ла, є҆́же поста́ви навꙋходоно́соръ ца́рь: и҆ ста́ша предꙿ тѣ́ломъ, є҆́же поста́ви навꙋходоно́соръ ца́рь. И҆ проповѣ́дникъ вопiѧ́ше съ крѣ́постiю: ва́мъ глаго́летсѧ наро́ди, лю́дiе, племена̀, ꙗ҆зы́цы, Во́ньже ча́съ а҆́ще ѹ҆слы́шите гла́съ трꙋбы̀, свирѣ́ли же и҆ гꙋ́сли, самвѵ́ки же и҆ ѱалти́ри, и҆ согла̑сiѧ, и҆ всѧ́кагѡ ро́да мꙋсiкíйска, па́дающе покланѧ́йтесѧ тѣ́лꙋ злато́мꙋ, є҆́же поста́ви навꙋходоно́соръ ца́рь. И҆ и҆́же а҆́ще не па́дъ покло́нитсѧ, въ то́й ча́съ вве́рженъ бꙋ́детъ въ пе́щь ѻ҆гне́мъ горѧ́щꙋю. И҆ бы́сть є҆гда̀ ѹ҆слы́шаша лю́дiе гла́съ трꙋбы̀, свирѣ́ли же и҆ гꙋ́сли, самвѵ́ки же и҆ ѱалти́ри, и҆ согла̑сiѧ, и҆ всѧ́кагѡ ро́да мꙋсiкíйскагѡ, па́дающе всѝ лю́дiе, племена̀, ꙗ҆зы́цы, покланѧ́хꙋсѧ тѣ́лꙋ злато́мꙋ, є҆́же поста́ви навꙋходоно́соръ ца́рь. Тогда̀ пристꙋпи́ша мꙋ́жiе халде́йстiи, и҆ ѡ҆болга́ша i҆ꙋде́євъ, Ѿвѣща́вше (л. _ꙋч҃ѳ) рѣ́ша навꙋходоно́сорꙋ царе́ви: царю̀, во вѣ́ки живѝ. Ты̀ царю̀ положи́лъ є҆сѝ повелѣ́нiе, да всѧ́къ человѣ́къ, и҆́же а҆́ще ѹ҆слы́шитъ гла́съ трꙋбы̀, свирѣ́ли же, и҆ гꙋ́сли, самвѵ́ки же, и҆ ѱалти́ри, и҆ согла̑сiѧ, и҆ всѧ́кагѡ ро́да мꙋсiкíйска, И҆ не па́дъ покло́нитсѧ тѣ́лꙋ злато́мꙋ, вве́рженъ бꙋ́детъ въ пе́щь ѻ҆гне́мъ горѧ́щꙋю. Сꙋ́ть ѹ҆̀бо мꙋ́жи i҆ꙋде́є, и҆̀хже поста́вилъ є҆сѝ надꙿ дѣ́лы страны̀ вавѷлѡ́нскiѧ, седра́хъ, мiса́хъ и҆ а҆вденагѡ̀, и҆̀же не послꙋ́шаша за́повѣди твоеѧ̀ царю̀, и҆ богѡ́мъ твои̑мъ не слꙋ́жатъ, и҆ тѣ́лꙋ злато́мꙋ, є҆́же поста́вилъ є҆сѝ, не покланѧ́ютсѧ. Тогда̀ навꙋходоно́соръ въ ꙗ҆́рости и҆ гнѣ́вѣ речѐ привестѝ седра́ха, мiса́ха и҆ а҆вденагѡ̀: и҆ приведе́ни бы́ша предꙿ царѧ̀. И҆ ѿвѣща̀ навꙋходоно́соръ, и҆ речѐ и҆̀мъ: а҆́ще вои́стиннꙋ седра́хъ, мiса́хъ и҆ а҆вденагѡ̀, богѡ́мъ мои̑мъ не слꙋ́жите, и҆ тѣ́лꙋ злато́мꙋ є҆́же поста́вихъ, не покланѧ́етесѧ: Ны́нѣ ѹ҆̀бо а҆́ще є҆стѐ гото́ви, да є҆гда̀ ѹ҆слы́шите гла́съ трꙋбы̀, свирѣ́ли же и҆ гꙋ́сли, самвѵ́ки же и҆ ѱалти́ри, и҆ согла̑сiѧ, и҆ всѧ́кагѡ ро́да мꙋсiкíйскагѡ, па́дше поклони́тесѧ тѣ́лꙋ злато́мꙋ, є҆́же сотвори́хъ: а҆́ще же не поклоните́сѧ, въ то́й ча́съ вве́ржени бꙋ́дете въ пе́щь ѻ҆гне́мъ горѧ́щꙋю: и҆ кто́ є҆сть бг҃ъ, и҆́же и҆́зметъ вы̀ и҆зꙿ рꙋкѝ моеѧ̀; И҆ ѿвѣща́ша седра́хъ, мiса́хъ и҆ а҆вденагѡ̀ глаго́люще царю̀ навꙋходоно́сорꙋ: не тре́бѣ на́мъ ѡ҆ глаго́лѣ се́мъ ѿвѣща́ти тебѣ̀. Е҆́сть бо бг҃ъ на́шъ на нб҃сѣ́хъ, є҆мꙋ́же мы̀ слꙋ́жимъ, си́ленъ и҆зꙿѧ́ти на́съ ѿ пе́щи ѻ҆гне́мъ горѧ́щiѧ, и҆ ѿ рꙋкꙋ̀ твоє́ю и҆зба́вити на́съ царю̀. А҆́ще ли нѝ, вѣ́домо да бꙋ́детъ тебѣ̀, царю̀, ꙗ҆́кѡ богѡ́мъ твои̑мъ не слꙋ́жимъ, и҆ тѣ́лꙋ злато́мꙋ, є҆́же поста́вилъ є҆сѝ, не кла́нѧемсѧ. Тогда̀ навꙋходоно́соръ и҆спо́лнисѧ ꙗ҆́рости, и҆ зра́къ лица̀ є҆гѡ̀ и҆змѣни́сѧ на седра́ха, мiса́ха и҆ а҆вденагѡ̀, и҆ речѐ: (л. _ꙋч҃ѳ ѡ҆б.) разжжи́те пе́щь седмери́цею, до́ндеже до конца̀ разгори́тсѧ. И҆ мꙋжє́мъ си̑льнымъ крѣ́постiю речѐ: ѡ҆кова́вше седра́ха, мiса́ха и҆ а҆вденагѡ̀ вве́рзите въ пе́щь ѻ҆гне́мъ горѧ́щꙋю. Тогда̀ мꙋ́жiе ѻ҆́нiи ѡ҆кова́ни бы́ша съ га́щами свои́ми, и҆ покрыва́лы и҆ сапогмѝ, и҆ со ѻ҆де́ждами свои́ми, и҆ вве́ржени бы́ша посредѣ̀ пе́щи ѻ҆гне́мъ горѧ́щiѧ. Поне́же глаго́лъ царе́въ превозмо́же, и҆ пе́щь разжже́на бы́сть преизли́шше: и҆ мꙋже́й ѻ҆́ныхъ, и҆̀же вверго́ша седра́ха, мiса́ха и҆ а҆вденагѡ̀, ѹ҆бѝ пла́мень ѻ҆́гненный. И҆ мꙋ́жiе тíи трiѐ, седра́хъ, мiса́хъ и҆ а҆вденагѡ̀, падо́ша посредѣ̀ пе́щи ѻ҆гне́мъ горѧ́щiѧ ѡ҆ко́вани, И҆ хожда́хꙋ посредѣ̀ пла́мене пою́ще бг҃а, и҆ бл҃гословѧ́ще гдⷭ҇а. И҆ ста́въ съ ни́ми а҆за́рiа помоли́сѧ си́це, и҆ ѿве́рзъ ѹ҆ста̀ своѧ̑ посредѣ̀ ѻ҆гнѧ̀, и҆ речѐ: Бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ, хва́льно и҆ просла́влено и҆́мѧ твоѐ во вѣ́ки. ꙗ҆́кѡ пра́веденъ є҆сѝ ѡ҆ всѣ́хъ, ꙗ҆̀же сотвори́лъ є҆сѝ на́мъ, и҆ всѧ̑ дѣла̀ твоѧ̑ и҆́стинна, и҆ пра́ви пꙋтiѐ твоѝ, и҆ всѝ сꙋдѝ твоѝ и҆́стинни, И҆ сꙋдьбы̑ и҆́стинны сотвори́лъ є҆сѝ по всѣ̑мъ, ꙗ҆̀же наве́лъ є҆сѝ на ны̀, и҆ на гра́дъ ст҃ы́й ѻ҆тє́цъ на́шихъ i҆ерⷭ҇ли́мъ: ꙗ҆́кѡ и҆́стиною и҆ сꙋдо́мъ наве́лъ є҆сѝ сiѧ̑ всѧ̑ на ны̀ грѣ̑хъ ра́ди на́шихъ. Ꙗ҆́кѡ согрѣши́хомъ и҆ беззако́нновахомъ ѿстꙋпи́вше ѿ тебѐ, и҆ прегрѣши́хомъ во всѣ́хъ. И҆ за́повѣдей твои́хъ не послꙋ́шахомъ, нижѐ соблюдо́хомъ, нижѐ сотвори́хомъ, ꙗ҆́коже заповѣ́далъ є҆сѝ на́мъ, да бл҃го на́мъ бꙋ́детъ. И҆ всѧ̑, є҆ли̑ка сотвори́лъ є҆сѝ на́мъ, и҆ всѧ̑, є҆ли̑ка наве́лъ є҆сѝ на ны̀, и҆́стиннымъ сꙋдо́мъ сотвори́лъ є҆сѝ. И҆ преда́лъ є҆сѝ на́съ въ рꙋ́ки врагѡ́въ беззако́нныхъ, ме́рзкихъ ѿстꙋ́пникѡвъ: и҆ царю̀ непра́веднꙋ, и҆ лꙋка́внѣйшꙋ па́че всеѧ̀ землѝ. И҆ ны́нѣ нѣ́сть на́мъ ѿве́рзсти ѹ҆́стъ, стꙋ́дъ и҆ поноше́нiе бы́хомъ рабѡ́мъ твои̑мъ, и҆ чтꙋ́щымъ тѧ̀. (л. ф҃)Не преда́ждь ѹ҆̀бо на́съ до конца̀ и҆́мене твоегѡ̀ ра́ди, и҆ не разорѝ завѣ́та твоегѡ̀, И҆ не ѿста́ви млⷭ҇ти твоеѧ̀ ѿ на́съ, а҆враа́ма ра́ди возлю́бленнагѡ ѿ тебѐ, и҆ за i҆саа́ка раба̀ твоего̀, и҆ i҆и҃лѧ ст҃а́го твоего̀, И҆̀мже глаго́лалъ є҆сѝ ѹ҆мно́жити сѣ́мѧ и҆́хъ, ꙗ҆́кѡ sвѣ́зды нбⷭ҇ныѧ, и҆ ꙗ҆́кѡ песо́къ вскра́й мо́рѧ. Ꙗ҆́кѡ влⷣко, ѹ҆ма́лихомсѧ па́че всѣ́хъ ꙗ҆зы̑къ, и҆ є҆смы̀ смире́ни по все́й землѝ дне́сь грѣ̑хъ ра́ди на́шихъ. И҆ нѣ́сть во вре́мѧ сiѐ кнѧ́зѧ, и҆ проро́ка, и҆ вожда̀: нижѐ всесожже́нiѧ, нижѐ же́ртвы, нижѐ приноше́нiѧ, нижѐ кади́ла, ни мѣ́ста, є҆́же пожре́ти предꙿ тобо́ю, И҆ ѡ҆брѣстѝ млⷭ҇ть: но дꙋше́ю сокрꙋше́нною, и҆ дꙋ́хомъ смире́ннымъ, да прiѧ́ты бꙋ́демъ. Ꙗ҆́кѡ во всесожже́нiихъ ѻ҆́внихъ и҆ ю҆́нчихъ, и҆ ꙗ҆́кѡ во тма́хъ а҆́гнєцъ тꙋ́чныхъ: та́кѡ да бꙋ́детъ же́ртва на́ша предꙿ тобо́ю дне́сь, и҆ да соверши́тсѧ по тебѣ̀, ꙗ҆́кѡ нѣ́сть стꙋда̀ ѹ҆пова́ющымъ на тѧ̀. И҆ ны́нѣ возслѣ́дꙋемъ всѣ́мъ се́рдцемъ, и҆ бои́мсѧ тебѐ, и҆ и҆́щемъ лица̀ твоегѡ̀. Не посрамѝ на́съ, но сотворѝ съ на́ми по кро́тости твое́й, и҆ по мно́жествꙋ млⷭ҇ти твоеѧ̀. И҆ и҆змѝ на́съ по чꙋдесе́мъ твои̑мъ, и҆ да́ждь сла́вꙋ и҆́мени твоемꙋ̀ гдⷭ҇и. И҆ да посра́мѧтсѧ всѝ ꙗ҆влѧ́ющiи рабѡ́мъ твои̑мъ sла̑ѧ, и҆ да постыдѧ́тсѧ ѿ всѧ́кiѧ си́лы, и҆ крѣ́пость и҆́хъ да сокрꙋши́тсѧ. И҆ да разꙋмѣ́ютъ, ꙗ҆́кѡ ты̀ є҆сѝ гдⷭ҇ь бг҃ъ є҆ди́нъ, и҆ сла́венъ по все́й вселе́ннѣй. И҆ не преста́ша, вве́ргшiи и҆̀хъ, слꙋги̑ царе́вы жгꙋ́ще пе́щь на́фѳою, и҆ смоло́ю, и҆ и҆згре́бми, и҆ хвра́стiемъ. И҆ разлива́шесѧ пла́мень надꙿ пе́щiю на ла́кти четы́редесѧть де́вѧть. И҆ ѡ҆бы́де и҆ пожжѐ, и҆̀хже ѡ҆брѣ́те ѻ҆́крестъ пе́щи халде́йскiѧ. А҆́гг҃лъ же гдⷭ҇нь сни́де кꙋ́пнѡ съ сꙋ́щими со а҆за́рiею въ пе́щь, И҆ ѿтрѧсѐ пла́мень ѻ҆́гненный ѿ пе́щи, и҆ сотворѝ сре́днее пе́щи ꙗ҆́кѡ дꙋ́хъ росы̀ шꙋмѧ́щъ: (л. ф҃ ѡ҆б.) и҆ не прикоснꙋ́сѧ и҆́хъ ѿню́дъ ѻ҆́гнь, и҆ не ѡ҆скорбѝ, нижѐ стꙋжѝ и҆̀мъ. Тогда̀ тíи трiѐ ꙗ҆́кѡ є҆ди́ными ѹ҆сты̀ поѧ́хꙋ, и҆ бл҃гословлѧ́хꙋ, и҆ сла́влѧхꙋ бг҃а въ пещѝ, глаго́люще: Бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ, и҆ препѣ́тый и҆ превозноси́мый во вѣ́ки: и҆ бл҃гослове́но и҆́мѧ сла́вы твоеѧ̀ ст҃о́е, и҆ препѣ́тое и҆ превозноси́мое во вѣ́ки. Бл҃гослове́нъ є҆сѝ въ хра́мѣ ст҃ы́ѧ сла́вы твоеѧ̀, и҆ препѣ́тый и҆ превозноси́мый во вѣ́ки. Бл҃гослове́нъ є҆сѝ ви́дѧй бє́здны, сѣдѧ́й на херꙋвíмѣхъ, и҆ препѣ́тый и҆ превозноси́мый во вѣ́ки. Бл҃гослове́нъ є҆сѝ на прⷭ҇то́лѣ сла́вы црⷭ҇твiѧ твоегѡ̀, и҆ препѣ́тый и҆ превозноси́мый во вѣ́ки. Бл҃гослове́нъ є҆сѝ на тве́рди нбⷭ҇нѣй, и҆ препѣ́тый и҆ превозноси́мый во вѣ́ки.

Востае́мъ здѣ̀ и҆ пое́мъ:

Гдⷭ҇а по́йте и҆ превозноси́те во всѧ̑ вѣ́ки.

Чте́цъ же глаго́летъ стiхѝ:

Бл҃гослови́те всѧ̑ дѣла̀ гдⷭ҇нѧ,

И҆ мы̀:

Гдⷭ҇а по́йте и҆ превозноси́те є҆го̀ во вѣ́ки.

Бл҃гослови́те а҆́гг҃ли гдⷭ҇ни,

Гдⷭ҇а по́йте и҆ превозноси́те є҆го̀ во вѣ́ки.

Бл҃гослови́те нб҃са̀,

Гдⷭ҇а по́йте и҆ превозноси́те є҆го̀ во вѣ́ки.

Бл҃гослови́те во́ды всѧ̑, ꙗ҆̀же превы́ше нб҃съ,

Гдⷭ҇а по́йте и҆ превозноси́те є҆го̀ во вѣ́ки.

Бл҃гослови́те всѧ̑ си̑лы гдⷭ҇ни,

Гдⷭ҇а по́йте и҆ превозноси́те є҆го̀ во вѣ́ки.

Бл҃гослови́те со́лнце и҆ лꙋна̀,

Гдⷭ҇а по́йте и҆ превозноси́те є҆го̀ во вѣ́ки.

Бл҃гослови́те sвѣ́зды нбⷭ҇ныѧ,

Гдⷭ҇а по́йте и҆ превозноси́те є҆го̀ во вѣ́ки. (л. ф҃а)

Бл҃гослови́те всѧ́къ до́ждь и҆ роса̀,

Гдⷭ҇а по́йте и҆ превозноси́те є҆го̀ во вѣ́ки.

Бл҃гослови́те всѝ дꙋ́си,

Гдⷭ҇а по́йте и҆ превозноси́те є҆го̀ во вѣ́ки.

Бл҃гослови́те ѻ҆́гнь и҆ ва́ръ,

Гдⷭ҇а по́йте и҆ превозноси́те є҆го̀ во вѣ́ки.

Бл҃гослови́те стꙋ́дь и҆ зно́й,

Гдⷭ҇а по́йте и҆ превозноси́те є҆го̀ во вѣ́ки.

Бл҃гослови́те ро́сы и҆ и҆́ней,

Гдⷭ҇а по́йте и҆ превозноси́те є҆го̀ во вѣ́ки.

Бл҃гослови́те нѡ́щи и҆ днíе,

Гдⷭ҇а по́йте и҆ превозноси́те є҆го̀ во вѣ́ки.

Бл҃гослови́те свѣ́тъ и҆ тьма̀,

Гдⷭ҇а по́йте и҆ превозноси́те є҆го̀ во вѣ́ки.

Бл҃гослови́те ле́дъ и҆ мра́зъ,

Гдⷭ҇а по́йте и҆ превозноси́те є҆го̀ во вѣ́ки.

Бл҃гослови́те сла́ны и҆ снѣ́зи,

Гдⷭ҇а по́йте и҆ превозноси́те є҆го̀ во вѣ́ки.

Бл҃гослови́те мо́лнiѧ и҆ ѻ҆́блацы,

Гдⷭ҇а по́йте и҆ превозноси́те є҆го̀ во вѣ́ки.

Да бл҃гослови́тъ землѧ̀,

Гдⷭ҇а да пое́тъ и҆ превозно́ситъ є҆го̀ во вѣ́ки.

Бл҃гослови́те го́ры и҆ хо́лми,

Гдⷭ҇а по́йте и҆ превозноси́те є҆го̀ во вѣ́ки.

Бл҃гослови́те всѧ̑ прозѧба̑ющаѧ на землѝ,

Гдⷭ҇а по́йте и҆ превозноси́те є҆го̀ во вѣ́ки.

Бл҃гослови́те и҆сто́чницы,

Гдⷭ҇а по́йте и҆ превозноси́те є҆го̀ во вѣ́ки.

Бл҃гослови́те морѧ̀ и҆ рѣ́ки,

Гдⷭ҇а по́йте и҆ превозноси́те є҆го̀ во вѣ́ки.

Бл҃гослови́те ки́ти и҆ всѧ̑ дви̑жꙋщаѧсѧ въ вода́хъ, (л. ф҃а ѡ҆б.)

Гдⷭ҇а по́йте и҆ превозноси́те є҆го̀ во вѣ́ки.

Бл҃гослови́те всѧ̑ пти̑цы нбⷭ҇ныѧ,

Гдⷭ҇а по́йте и҆ превозноси́те є҆го̀ во вѣ́ки.

Бл҃гослови́те sвѣ́рiе и҆ всѝ ско́ти,

Гдⷭ҇а по́йте и҆ превозноси́те є҆го̀ во вѣ́ки.

Бл҃гослови́те сы́нове человѣ́честiи,

Гдⷭ҇а по́йте и҆ превозноси́те є҆го̀ во вѣ́ки.

Да бл҃гослови́тъ i҆и҃ль,

Гдⷭ҇а по́йте и҆ превозноси́те є҆го̀ во вѣ́ки.

Бл҃гослови́те i҆ере́и гдⷭ҇ни,

Гдⷭ҇а по́йте и҆ превозноси́те є҆го̀ во вѣ́ки.

Бл҃гослови́те рабѝ гдⷭ҇ни,

Гдⷭ҇а по́йте и҆ превозноси́те є҆го̀ во вѣ́ки.

Бл҃гослови́те дꙋ́си и҆ дꙋ́шы пра́ведныхъ,

Гдⷭ҇а по́йте и҆ превозноси́те є҆го̀ во вѣ́ки.

Бл҃гослови́те преподо́бнiи и҆ смире́ннiи се́рдцемъ,

Гдⷭ҇а по́йте и҆ превозноси́те є҆го̀ во вѣ́ки.

Бл҃гослови́те а҆на́нiа, а҆за́рiа и҆ мiсаи́лъ,

Гдⷭ҇а по́йте и҆ превозноси́те є҆го̀ во вѣ́ки.

Бл҃гослови́те а҆пⷭ҇ли, прⷪ҇ро́цы и҆ мч҃нцы гдⷭ҇ни,

Гдⷭ҇а по́йте и҆ превозноси́те є҆го̀ во вѣ́ки.

Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,

Гдⷭ҇а пое́мъ и҆ превозно́симъ є҆го̀ во вѣ́ки.

И҆ ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Гдⷭ҇а по́йте и҆ превозноси́те є҆го̀ во вѣ́ки.

Хва́лимъ, бл҃гослови́мъ, покланѧ́емсѧ гдⷭ҇ви,

Пою́ще и҆ превозносѧ́ще во всѧ̑ вѣ́ки.

Та́же, є҆ктенiа̀ ма́лаѧ. Вмѣ́стѡ же трист҃а́гѡ: Е҆ли́цы во хрⷭ҇та̀ крⷭ҇ти́стесѧ: Прокíменъ, гла́съ є҃. Ѱало́мъ дв҃довъ не глаго́лемъ, но а҆́бiе прокíменъ: Всѧ̀ землѧ̀ да поклони́тсѧ тебѣ̀, и҆ пое́тъ тебѣ̀, да пое́тъ же и҆́мени твоемꙋ̀ вы́шнiй. (л. ф҃в) Стíхъ: Воскли́кните гдⷭ҇ви всѧ̀ землѧ̀, по́йте же и҆́мени є҆гѡ̀. А҆пⷭ҇лъ къ ри́млѧнѡмъ, зача́ло ч҃а: Бра́тiе, є҆ли́цы во хрⷭ҇та̀ i҆и҃са крⷭ҇ти́хомсѧ: Коне́цъ: Ѡ҆ хрⷭ҇тѐ i҆и҃сѣ гдⷭ҇ѣ на́шемъ. А҆ллилꙋ́iа не пое́тсѧ, но по є҆́же рещѝ i҆ере́ю: Ми́ръ тѝ. и҆ а҆́бiе чте́цъ глаго́летъ вмѣ́стѡ а҆ллилꙋ́iа, гла́съ з҃: Воскрⷭ҇нѝ бж҃е, сꙋдѝ землѝ, ꙗ҆́кѡ ты̀ наслѣ́диши во всѣ́хъ ꙗ҆зы́цѣхъ: И҆ пѣвцы̀ пою́тъ то́жде. И҆ чте́цъ, стíхъ: Бг҃ъ ста̀ въ со́нмѣ богѡ́въ, посредѣ́ же бо́ги разсꙋ́дитъ. И҆ пѣвцы̀: Воскрⷭ҇нѝ бж҃е: Стíхъ: Доко́лѣ сꙋ́дите непра́вдꙋ, и҆ ли́ца грѣ́шникѡвъ прiе́млете; Воскрⷭ҇нѝ бж҃е: Стíхъ: Сꙋди́те си́рꙋ и҆ ѹ҆бо́гꙋ, смире́нна и҆ ни́ща ѡ҆правда́йте. Воскрⷭ҇нѝ бж҃е: Стíхъ: И҆зми́те ни́ща и҆ ѹ҆бо́га, и҆зꙿ рꙋкѝ грѣ́шничи и҆зба́вите є҆го̀. Воскрⷭ҇нѝ бж҃е: Стíхъ: Не позна́ша, нижѐ ѹ҆разꙋмѣ́ша, во тьмѣ̀ хо́дѧтъ. Воскрⷭ҇нѝ бж҃е: Стíхъ: Да подви́жатсѧ всѧ̑ ѡ҆снова̑нiѧ землѝ. а҆́зъ рѣ́хъ: бо́зи є҆стѐ, и҆ сы́нове вы́шнѧгѡ всѝ. вы́ же ꙗ҆́кѡ человѣ́цы ѹ҆мира́ете, и҆ ꙗ҆́кѡ є҆ди́нъ ѿ кнѧзе́й па́даете. И҆ па́ки: Воскрⷭ҇нѝ бж҃е, сꙋдѝ землѝ, ꙗ҆́кѡ ты̀ наслѣ́диши во всѣ́хъ ꙗ҆зы́цѣхъ. Е҆гда́ же пою́тъ: Воскрⷭ҇нѝ бж҃е сꙋдѝ землѝ: Тогда̀ i҆ере́и и҆ дiа́кони и҆звлача́ютсѧ че́рныхъ ѻ҆де́ждъ, и҆ ѡ҆блача́ютсѧ въ бѣ̑лыѧ. Е҆ѵⷢ҇лiе ѿ матѳе́а, зача́ло рє҃_i: Въ ве́черъ сꙋббѡ́тный: Коне́цъ: До сконча́нiѧ вѣ́ка, а҆ми́нь. И҆ по чи́нꙋ бж҃е́ственнаѧ лiтꙋргíа вели́кагѡ васíлiа.

Вмѣ́стѡ же херꙋвíмскiѧ пѣ́сни пое́тсѧ настоѧ́щiй тропа́рь, гла́съ и҃:

Да молчи́тъ всѧ́каѧ пло́ть человѣ́ча, и҆ да стои́тъ со стра́хомъ и҆ тре́петомъ, и҆ ничто́же земно́е въ себѣ̀ да помышлѧ́етъ: цр҃ь бо ца́рствꙋющихъ, и҆ гдⷭ҇ь гдⷭ҇ствꙋющихъ, прихо́дитъ закла́тисѧ и҆ да́тисѧ въ снѣ́дь вѣ̑рнымъ. предхо́дѧтъ же семꙋ̀ ли́цы а҆́гг҃льстiи со всѧ́кимъ нача́ломъ и҆ вла́стiю, многоѻчи́тiи херꙋвíми, и҆ шестокрила́тiи серафíми, ли́ца закрыва́юще, и҆ вопiю́ще пѣ́снь: а҆ллилꙋ́iа, а҆ллилꙋ́iа, а҆ллилꙋ́iа. (л. ф҃в ѡ҆б.)

Прича́стенъ, гла́съ д҃: Воста̀ ꙗ҆́кѡ спѧ̀ гдⷭ҇ь: и҆ воскр҃се спаса́ѧй на́съ. А҆ллилꙋ́iа, три́жды. По ѿпꙋ́стѣ же дае́тсѧ ѿ сщ҃е́нника а҆нтíдѡръ. Та́же быва́етъ бл҃гослове́нiе хлѣ́ба и҆ вiна̀. До́лженствꙋетъ же є҆кклисiа́рхъ и҆мѣ́ти ѻ҆па́сство, да є҆гда̀ скончава́етсѧ лiтꙋргíа, бꙋ́детъ ча́съ вторы́й но́щи. По ѿпꙋ́стѣ же не и҆схо́димъ и҆зꙿ цр҃кве, но сѣди́мъ на мѣ́стѣхъ на́шихъ: и҆ вхо́дитъ кела́рь, и҆ дае́тъ бра́тiи по є҆ди́номꙋ ѹ҆крꙋ́хꙋ хлѣ́ба, и҆ по шестѝ смо́квей, и҆лѝ фíнiкѡвъ, и҆ по є҆ди́номꙋ красовꙋ́лю вiна̀. На́мъ же возлежа́щымъ, быва́етъ чте́нiе вели́кое въ дѣѧ́нiихъ ст҃ы́хъ а҆пⷭ҇лъ ѿ нача́ла. Глаго́летъ же чте́цъ нача́ло. Сщ҃е́нникъ же стíхъ: Мл҃твами ст҃ы́хъ а҆пⷭ҇лъ, гдⷭ҇и i҆и҃се хрⷭ҇тѐ бж҃е на́шъ поми́лꙋй на́съ. и҆ по а҆ми́нѣ начина́етъ чте́цъ честѝ. Та́же начина́емъ ꙗ҆́сти. И҆ по є҆́же сконча́ти чте́нiе, вжига́етъ кандиловжига́тель всѧ̑ канди̑ла хра́ма, и҆ и҆сходѧ̀ ѹ҆дарѧ́етъ въ клепа́ло, и҆ стои́тъ чты́й чте́нiе. Бл҃гослови́вшꙋ же сщ҃е́нникꙋ, Начина́емъ Трист҃о́е, и҆ про́чее. Прiиди́те поклони́мсѧ, три́жды. ѱало́мъ н҃. И҆ канѡ́нъ вели́кiѧ сꙋббѡ́ты: i҆рмосы̀ по два́жды, тропари́ же на двана́десѧть, со стiха́ми пѣ́сней. Катава́сiа, i҆рмо́съ ѻ҆́ба ли̑ка. По тре́тiей пѣ́сни сѣда́ленъ вели́кiѧ сꙋббѡ́ты: Гро́бъ тво́й сп҃се: И҆ чте́нiе въ сло́вѣ ст҃а́гѡ є҆пiфа́нiа, є҆гѡ́же нача́ло: Что̀ сiѐ дне́сь: И҆лѝ ѿ слове́съ златоꙋ́стагѡ: и҆щѝ ѧ҆̀ въ толкова́нiи на є҆ѵⷢ҇лiе, є҆́же ѿ матѳе́а. И҆лѝ во є҆́же ѿ i҆ѡа́нна, словеса̀ воскрⷭ҇наѧ. По s҃-й же пѣ́сни конда́къ и҆ i҆́косъ вели́кiѧ сꙋббѡ́ты. Та́же чте́нiе. По ѳ҃- й же пѣ́сни, трист҃о́е. И҆ тропа́рь, гла́съ в҃: Е҆гда̀ снизше́лъ є҆сѝ: Е҆ктенiа̀. И҆ ѿпꙋ́стъ.

Коне́цъ трiѡ́ди.