  OCR:

  Библиотека святоотеческой литературы

  http://orthlib.ru



[глⷡа л҃г] Чи́нъ бл҃гослове́нiѧ пче́лъ.

Прише́дъ i҆ере́й на мѣ́сто, и҆дѣ́же стоѧ́тъ пче́лы, начина́етъ:

Бл҃гослове́нъ бг҃ъ на́шъ: Чте́цъ: Трист҃о́е. И҆ Ѻ҆́ч҃е на́шъ: И҆ по возгла́сѣ: Ꙗ҆́кѡ твоѐ є҆́сть црⷭ҇тво: рече́тъ Гдⷭ҇и поми́лꙋй, в҃_i.

Прiиди́те, поклони́мсѧ: Три́жды.

И҆ ѱало́мъ н҃: Поми́лꙋй мѧ̀ бж҃е:

Та́же, ѱало́мъ п҃д:

Бл҃говоли́лъ є҆сѝ, гдⷭ҇и, зе́млю твою̀, возврати́лъ є҆сѝ плѣ́нъ i҆а́кѡвль. Ѡ҆ста́вилъ є҆сѝ беззакѡ́нiѧ люде́й твои́хъ, покры́лъ є҆сѝ всѧ̑ грѣхѝ и҆́хъ. Ѹ҆кроти́лъ є҆сѝ ве́сь гнѣ́въ тво́й, возврати́лсѧ є҆сѝ ѿ гнѣ́ва ꙗ҆́рости твоеѧ̀. Возвратѝ на́съ бж҃е сп҃се́нiй на́шихъ, и҆ ѿвратѝ ꙗ҆́рость твою̀ ѿ на́съ. Е҆да̀ во вѣ́ки прогнѣ́ваешисѧ на ны̀; и҆лѝ простре́ши гнѣ́въ тво́й ѿ ро́да въ ро́дъ, Бж҃е, ты̀ ѡ҆бра́щьсѧ ѡ҆живи́ши ны̀. и҆ лю́дiе твоѝ возвеселѧ́тсѧ ѡ҆ тебѣ̀. Ꙗ҆вѝ на́мъ гдⷭ҇и млⷭ҇ть твою̀, и҆ сп҃се́нiе твоѐ да́ждь на́мъ. Ѹ҆слы́шꙋ, что̀ рече́тъ ѡ҆ мнѣ̀ гдⷭ҇ь бг҃ъ: ꙗ҆́кѡ рече́тъ ми́ръ на лю́ди своѧ̑ и҆ на прпⷣбныѧ своѧ̑, и҆ на ѡ҆браща́ющыѧ сердца̀ къ немꙋ̀. Ѻ҆ба́че бли́зъ боѧ́щихсѧ є҆гѡ̀ сп҃се́нiе є҆гѡ̀, всели́ти сла́вꙋ въ зе́млю на́шꙋ. Млⷭ҇ть и҆ и҆́стина срѣто́стѣсѧ, пра́вда и҆ ми́ръ ѡ҆блобыза́стасѧ: И҆́стина ѿ землѝ возсiѧ̀, и҆ пра́вда съ нб҃сѐ прини́че. И҆́бо гдⷭ҇ь да́стъ бл҃гость, и҆ землѧ̀ на́ша да́стъ пло́дъ сво́й. Пра́вда предꙿ ни́мъ предꙿи́детъ и҆ положи́тъ въ пꙋ́ть стѡпы̀ своѧ̑.

Та́же ѱало́мъ рк҃в.

Къ тебѣ̀ возведо́хъ ѻ҆́чи моѝ, живꙋ́щемꙋ на нб҃сѝ. Сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дiй свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀: та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже ѹ҆ще́дритъ ны̀. Поми́лꙋй на́съ гдⷭ҇и, поми́лꙋй на́съ, ꙗ҆́кѡ по мно́гꙋ и҆спо́лнихомсѧ ѹ҆ничиже́нiѧ: Наипа́че напо́лнисѧ дꙋша̀ на́ша поноше́нiѧ гобзꙋ́ющихъ, и҆ ѹ҆ничиже́нiѧ го́рдыхъ.

Чита́ємымъ же ѱалмѡ́мъ, ѡ҆кроплѧ́етъ i҆ере́й мѣста̀ пче́лъ всѧ̑, глаго́лѧ и҆ са́мъ ѱало́мъ н҃-й та́йнѡ: Поми́лꙋй мѧ̀ бж҃е:

Та́же ре́къ: Гдⷭ҇ꙋ помо́лимсѧ.

И҆ чте́цъ: Гдⷭ҇и поми́лꙋй.

Чте́тъ i҆ере́й мл҃твы сiѧ̑

Созда́телю всѣ́хъ бж҃е, сѣ́мена бл҃гословлѧ́ѧй и҆ ѹ҆множа́ѧй, и҆ къ ѹ҆потребле́нiю на́шемꙋ сiѧ̑ бл҃гопотрє́бна творѧ́й: хода́тайствомъ прⷣте́чи и҆ крⷭ҇ти́телѧ i҆ѡа́нна, млⷭ҇тивнѡ вне́млѧ мл҃твамъ на́шымъ, пче́лы сiѧ̑ бл҃гослови́ти и҆ ѡ҆ст҃и́ти свои́мъ бл҃гоꙋтро́бiемъ бл҃гоизво́ли, да ѻ҆би́льнѣе плоды̀ своѧ̑ прино́сѧтъ, во є҆́же ко хра́мꙋ твоемꙋ̀ и҆ ст҃ы́хъ ѻ҆лтаре́й твои́хъ лѣ́потѣ и҆ ѹ҆краше́нiю, кꙋ́пнѡ же и҆ къ на́шемꙋ ѹ҆потребле́нiю бы́ти и҆̀мъ, ѡ҆ хрⷭ҇тѣ̀ i҆и҃сѣ гдⷭ҇ѣ на́шемъ, є҆мꙋ́же че́сть и҆ сла́ва, во вѣ́ки вѣкѡ́въ, а҆ми́нь.

Гдⷭ҇ꙋ помо́лимсѧ. Чте́цъ: Гдⷭ҇и поми́лꙋй.

I҆ере́й:

Бж҃е, трꙋдо́мъ чл҃вѣ́ческимъ и҆ безслове́сными живо́тными бл҃годѣ́йствовати вѣ́дый, и҆ неизрече́ннымъ млⷭ҇рдiемъ твои́мъ самѣ́хъ пче́лъ плоды̀ и҆ дѣла̀ къ нꙋ́ждамъ на́шымъ ѹ҆потреблѧ́ти наꙋчи́вый, смире́ннѡ мо́лимсѧ вели́чествiю твоемꙋ̀: пче́лы сiѧ̑ бл҃гослови́ти и҆зво́ли, и҆ къ прiѡбрѣ́тенiю чл҃вѣ́ческомꙋ ро́дꙋ ѹ҆мно́жи ѧ҆̀, снабдѣва́ѧ и҆̀хъ, и҆ препитава́ѧ: да кíйждо на вели́чество твоѐ и҆ безмѣ̑рныѧ щедрѡ́ты твоѧ̑ ѹ҆пова́ѧй, въ хране́нiи же си́хъ живо́тныхъ трꙋжда́ѧйсѧ, трꙋдѡ́въ свои́хъ ѻ҆би̑льныѧ плоды̀ сподо́битсѧ воспрiѧ́ти, и҆ нбⷭ҇нагѡ бл҃гослове́нiѧ и҆спо́лнитсѧ, ѡ҆ хрⷭ҇тѣ̀ i҆и҃сѣ гдⷭ҇ѣ на́шемъ, є҆мꙋ́же че́сть и҆ сла́ва во вѣ́ки вѣкѡ́въ, а҆ми́нь.

И҆ па́ки ѡ҆кроплѧ́етъ мѣ́сто пче́лъ, и҆ чте́тъ є҆ѵⷢ҇лiе ѿ лꙋкѝ, зача́ло рд҃_i.

Во вре́мѧ ѻ҆́но, воскр҃съ i҆и҃съ ѿ ме́ртвыхъ, ста̀ посредѣ̀ ѹ҆чени̑къ свои́хъ, и҆ глаго́ла и҆̀мъ: ми́ръ ва́мъ. Ѹ҆боѧ́вшесѧ же и҆ пристра́шни бы́вше, мнѧ́хꙋ дꙋ́хъ ви́дѣти. И҆ речѐ и҆̀мъ: что̀ смꙋще́ни є҆стѐ; и҆ почто̀ помышлє́нiѧ вхо́дѧтъ въ сердца̀ ва̑ша; Ви́дите рꙋ́цѣ моѝ и҆ но́зѣ моѝ, ꙗ҆́кѡ са́мъ а҆́зъ є҆́смь: ѡ҆сѧжи́те мѧ̀ и҆ ви́дите: ꙗ҆́кѡ дх҃ъ пло́ти и҆ ко́сти не и҆́мать, ꙗ҆́коже менѐ ви́дите и҆мꙋ́ща. И҆ сiѐ ре́къ, показа̀ и҆̀мъ рꙋ́цѣ и҆ но́зѣ. Е҆ще́ же не вѣ́рꙋющымъ и҆̀мъ ѿ ра́дости и҆ чꙋдѧ́щымсѧ, речѐ и҆̀мъ: и҆́мате ли что̀ снѣ́дно здѣ̀; Ѻ҆ни́ же да́ша є҆мꙋ̀ ры́бы печены̀ ча́сть, и҆ ѿ пче́лъ со́тъ. И҆ взе́мъ предꙿ ни́ми ꙗ҆дѐ. Рече́ же и҆̀мъ сiѧ̑ сꙋ́ть словеса̀, ꙗ҆̀же глаго́лахъ къ ва́мъ, є҆щѐ сы́й съ ва́ми, ꙗ҆́кѡ подоба́етъ сконча́тисѧ всѣ̑мъ напи̑саннымъ въ зако́нѣ мѡѷсе́овѣ и҆ прⷪ҇ро́цѣхъ и҆ ѱалмѣ́хъ ѡ҆ мнѣ̀.

По є҆ѵⷢ҇лiи же глаго́летъ сiѐ:

Си́ми є҆ѵⷢ҇льскими словесы̀, да ѡ҆чи́стѧтсѧ грѣхѝ на́шѧ, и҆ разорѧ́тсѧ и҆ поги́бнꙋтъ всѧ̑ ѡ҆баѧ̑нiѧ, а҆́ще ка̑ѧ сꙋ́ть на мѣ́стѣ се́мъ: да сни́детъ же на нѐ бл҃гослове́нiе всемогꙋ́щагѡ бг҃а ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь.

И҆ па́ки кропи́тъ мѣ́сто пче́лъ, и҆ быва́етъ ѿпꙋ́стъ.

[глⷡа л҃д] Бл҃гослове́нiе ро́євъ пче́льныхъ, во ѹ҆́лiѧ нѡ́ва всажде́нныхъ.

Нача́ло ꙗ҆́коже и҆ въ предꙿидꙋ́щей главѣ̀, по ѱалмѣ́хъ же мл҃тва сiѧ̀:

Бж҃е всемогíй, предвѣ́чный, содержа́й го́рстiю всю̀ тва́рь, ѡ҆блада́ѧй нб҃омъ и҆ земле́ю, и҆ всѣ́ми ꙗ҆̀же на ни́хъ, всѧ́комꙋ же созда́нiю, є҆́же на по́льзꙋ бы́ти ще́дрѡ подаѧ́й: ѹ҆миле́ннѡ мо́лимъ ти сѧ всебл҃же, ꙗ҆́коже дре́вле i҆и҃льтѧнѡмъ зе́млю ме́домъ и҆ млеко́мъ текꙋ́щꙋю дарова́ти, въ пꙋсты́ни i҆ѡа́нна крⷭ҇ти́телѧ твоего̀ ди́вiимъ ме́домъ воспита́ти бл҃гоизво́лилъ є҆сѝ: та́кожде ны́нѣ призрѣ́нiѧ твоегѡ̀ бл҃говоле́нiемъ къ живопита́нiю на́шемꙋ. се́й пче́льникъ и҆ є҆гѡ̀ ѹ҆́лiѧ бл҃гословѝ, ѹ҆множа́ѧ преꙋмно́жи въ не́мъ пче́лы, и҆ бл҃года́тiю твое́ю ѧ҆̀ соблюда́ющи, тꙋ́чнагѡ на́съ ме́да и҆спо́лни: да ника́кѡ се́й пче́льникъ созда́нiй твои́хъ пче́льныхъ лише́нъ, но всегда̀ преиспо́лненъ сѡ́ты ме́да бꙋ́детъ: и҆ по премно́гой бл҃госты́ни и҆ непобѣди́мѣй крѣ́пости твое́й, да ꙗ҆ви́тсѧ неподви́жимь мно́гими лꙋка́вствы, и҆ непоколеби́мь зазо́рными ѡ҆баѧ́нiи, но твое́ю всеси́льною ѡ҆гражде́нъ держа́вою, и҆ ѡ҆стѣне́нъ ѡ҆полче́нiемъ, ѿ всѧ́кагѡ кова́рства волше́бнагѡ сохране́нъ, и҆ всегда̀ въ твое́й хрⷭ҇тѐ рꙋкоѧ́ти невреди́мь пребꙋ́детъ. Твое́ бо є҆́сть, є҆́же ми́ловати и҆ сп҃са́ти ны̀ хрⷭ҇тѐ бж҃е на́шъ, и҆ тебѣ̀ сла́вꙋ возсыла́емъ, со ѻ҆ц҃е́мъ и҆ ст҃ы́мъ дх҃омъ, во вѣ́ки, а҆ми́нь.

И҆ кропи́тъ i҆ере́й пче́лъ и҆ ѹ҆́лiѧ водо́ю сщ҃е́нною:

Во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь.

Посе́мъ глаго́летъ ѻ҆бы́чный дневны́й ѿпꙋ́стъ. 