  Оцифровка и приведение к грамматическим нормам 	  ЦС-языка: протоиерей Николай Диваков, 	  Людоговский Ф. Б.



Послѣ́дованiе моле́бна за болѧ́щаго.

I҆ере́й ѡ҆блече́нъ въ фелѡ́нь, начина́етъ:

Бл҃гослове́нъ бг҃ъ на́шъ: Ли́къ: А҆ми́нь. Сла́ва тебѣ̀, бж҃е на́шъ, сла́ва тебѣ̀. Цр҃ю̀ нбⷭ҇ный: Трист҃о́е по Ѻ҆́ч҃е на́шъ. Гдⷭ҇и, поми́лꙋй, в҃_i. Сла́ва, и҆ ны́нѣ: Прiиди́те, поклони́мсѧ: три́жды. И҆ ѱало́мъ рм҃в: Гдⷭ҇и, ѹ҆слы́ши моли́твꙋ мою̀: Сла́ва, и҆ ны́нѣ: А҆ллилꙋ́iа, три́жды.

Та́же глаго́летъ i҆ере́й и҆лѝ дiа́конъ є҆ктенiю̀ сiю̀ ѡ҆ больно́мъ:

Ми́ромъ гдⷭ҇ꙋ помо́лимсѧ.

Ѡ҆ рабѣ̀ бж҃iи (и҆лѝ рабѣ̀ бж҃iей), и҆́мⷬ҇къ, и҆ ѡ҆ є҆́же прости́ти є҆мꙋ̀ (и҆лѝ є҆́й) всѧ́кое прегрѣше́нiе во́льное и҆ нево́льное, и҆ ми́лостивꙋ бы́ти є҆мꙋ̀ (и҆лѝ є҆́й), гдⷭ҇ꙋ помо́лимсѧ.

Ѡ҆ є҆́же вско́рѣ, ꙗ҆́кѡ со́тнича ѻ҆́трока, ханане́инꙋ дще́рь и҆ петро́вꙋ те́щꙋ, сло́вомъ си́лы своеѧ̀ ми́лостивнѡ и҆сцѣли́ти, и҆ ѿ ѻ҆дра̀ болѣ́зни воздви́гнꙋти є҆го̀ (и҆лѝ ю҆̀), гдⷭ҇ꙋ помо́лимсѧ.

Ѡ҆ є҆́же, ꙗ҆́коже и҆ногда̀ разсла́бленнаго, сло́вомъ бж҃е́ственныѧ своеѧ̀ бл҃года́ти ско́рѡ ѿ ѻ҆дра̀ болѣ́зни воздви́гнꙋти, и҆ здра́ва (и҆лѝ здра́вꙋ) сотвори́ти, гдⷭ҇ꙋ помо́лимсѧ.

Ѡ҆ є҆́же не презрѣ́ти прилѣ̑жнаѧ молє́нiѧ раба̀ своегѡ̀ (и҆лѝ рабы̀ своеѧ̀), но ми́лостивнѡ ѹ҆слы́шати и҆ поми́ловати є҆го̀ (и҆лѝ ю҆̀) и҆ здра́вiе є҆мꙋ̀ (и҆лѝ є҆́й) пода́ти, гдⷭ҇ꙋ помо́лимсѧ.

Ѡ҆ є҆́же посѣти́ти є҆го̀ (и҆лѝ ю҆̀) посѣще́нiемъ ст҃а́гѡ своегѡ̀ дх҃а, и҆ и҆сцѣли́ти всѧ́къ недꙋ́гъ, и҆ всѧ́кꙋю болѣ́знь въ не́мъ (и҆лѝ въ не́й) гнѣздѧ́щꙋюсѧ, сла́вы ра́ди и҆́мене своегѡ̀, гдⷭ҇ꙋ помо́лимсѧ.

Ѡ҆ є҆́же ми́лостивнѡ, ꙗ҆́коже ханане́инъ, ѹ҆слы́шати гла́съ моле́нiѧ на́съ недосто́йныхъ рабѡ́въ свои́хъ къ немꙋ̀ вопiю́щихъ: и҆ ꙗ҆́коже тоѧ̀ дще́рь поми́ловати и҆ и҆сцѣли́ти больна́го раба̀ своего̀ (и҆лѝ больнꙋ́ю рабꙋ̀ свою̀) и҆́мⷬ҇къ, гдⷭ҇ꙋ помо́лимсѧ.

Застꙋпѝ, спасѝ, поми́лꙋй, и҆ сохранѝ раба̀ твоего̀ (и҆лѝ рабꙋ̀ твою̀) и҆́мⷬ҇къ, и҆ на́съ бж҃е, твое́ю бл҃года́тiю.

Ли́къ: Гдⷭ҇и поми́лꙋй.

Прест҃ꙋ́ю, пречⷭ҇тꙋю:

Возгла́съ: Ꙗ҆́кѡ подоба́етъ тебѣ̀ всѧ́каѧ сла́ва, че́сть и҆ поклоне́нiе, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

И҆ а҆́бiе пою́тъ: Бг҃ъ гдⷭ҇ь и҆ ꙗ҆ви́сѧ на́мъ: Гла́съ д҃.

Стíхъ: И҆сцѣли́ мѧ̀, гдⷭ҇и, ꙗ҆́кѡ смѧто́шасѧ кѡ́сти моѧ̑, и҆ дꙋша̀ моѧ̀ смѧте́сѧ sѣлѡ̀.

Тропа́рь, гла́съ то́йже:

Ско́рый въ застꙋпле́нiи є҆ди́нъ сы́й хрⷭ҇тѐ, ско́рое свы́ше покажѝ посѣще́нiе стра́ждꙋщемꙋ рабꙋ̀ твоемꙋ̀ (и҆лѝ стра́ждꙋщей рабѣ̀ твое́й), и҆зба́ви недꙋ́гѡвъ, и҆ го́рькихъ болѣ́зней: воздви́гни во є҆́же пѣ́ти тѧ̀ и҆ сла́вити непреста́ннѡ, моли́твами бцⷣы, є҆ди́не чл҃вѣколю́бче.

Сла́ва: При́зри ми́лостивнѡ, гдⷭ҇и, милосе́рдымъ твои́мъ ѻ҆́комъ на смире́нное на́ше моле́нiе, и҆ не презрѣ́въ є҆̀, человѣколю́бнѡ посѣтѝ болѣ́знiю ѡ҆бдержи́маго раба̀ твоего̀ (и҆лѝ рабꙋ̀ твою̀), на́ми ны́нѣ къ тебѣ̀ припа́дающаго (и҆лѝ припа́дающꙋю), и҆ си́лою твоегѡ̀ благосе́рдiѧ воздви́гни є҆го̀ (и҆лѝ ю҆̀) моли́твами бцⷣы, є҆ди́не чл҃вѣколю́бче.

И҆ ны́нѣ: Моле́нiе те́плое, и҆ стѣна̀ неѡбори́маѧ, ми́лости и҆сто́чниче, мíрови прибѣ́жище, прилѣ́жнѡ вопiе́мъ тѝ: бцⷣе влⷣчце, предварѝ, и҆ ѿ бѣ́дъ и҆зба́ви раба̀ твоего̀ (и҆лѝ рабꙋ̀ твою̀), є҆ди́на вско́рѣ предста́тельствꙋющаѧ.

Посе́мъ ѱало́мъ н҃: Поми́лꙋй мѧ̀ бж҃е:

А҆́бiе пою́тъ, и҆лѝ са́мъ i҆ере́й чте́тъ канѡ́нъ се́й, гла́съ г҃:

Пѣ́снь а҃.

I҆рмо́съ: Пресѣка́емое мо́ре жезло́мъ дре́вле, i҆и҃ль про́йде ꙗ҆́кѡ по пꙋсты́ни, и҆ крестоѻбра́знѡ ꙗ҆́вѣ предꙿꙋготовлѧ́етъ стєзѝ. сегѡ̀ ра́ди пои́мъ во хвале́нiи чꙋ́дномꙋ бг҃ꙋ на́шемꙋ: ꙗ҆́кѡ просла́висѧ.

Стíхъ: Гдⷭ҇и, да не ꙗ҆́ростiю твое́ю ѡ҆бличи́ши менѐ, нижѐ гнѣ́вомъ твои́мъ нака́жеши менѐ.

Въ де́нь печа́ли, наше́дшiѧ на ны̀, къ тебѣ̀, сп҃се, припа́дающе, твоеѧ̀ ми́лости про́симъ: ѡ҆блегчѝ болѣ̑зни раба̀ твоегѡ̀ (и҆лѝ рабы̀ твоеѧ̀), рцы̀ и҆ на́мъ ꙗ҆́кѡ и҆ со́тникꙋ: сѐ здра́въ є҆́сть ѻ҆́трокъ тво́й.

Стíхъ: Поми́лꙋй мѧ̀ гдⷭ҇и, ꙗ҆́кѡ не́мощенъ є҆́смь.

Мѡльбы̀ и҆ молє́нiѧ приносѧ́ще, съ воздыха́нiемъ и҆ вѣ́рою къ тебѣ̀ вопiе́мъ: сн҃е бж҃iй, поми́лꙋй на́съ, и҆ воздви́гни ѿ ѻ҆дра̀ лежа́щаго (и҆лѝ лежа́щꙋю) ꙗ҆́коже разсла́бленнаго сло́вомъ, рекíй: возмѝ ѻ҆́дръ тво́й, и҆ ѿпꙋща́ютъ ти сѧ грѣсѝ твоѝ.

Сла́ва: Твоегѡ̀, хрⷭ҇тѐ, ѻ҆́браза подо́бiю кла́нѧющесѧ, сего̀ вѣ́рою лобза́емъ, и҆ болѧ́щемꙋ (и҆лѝ болѧ́щей) здра́вiѧ про́симъ, подража́юще кровоточи́вꙋю, ꙗ҆́же воскри́лiю ри́зъ твои́хъ прикоснꙋ́вшисѧ, и҆сцѣле́нiе недꙋ́га прiѧ́ла є҆́сть.

И҆ ны́нѣ, бг҃оро́диченъ: Пречⷭ҇таѧ гпⷭ҇жѐ бцⷣе, всѣ̑мъ и҆звѣ́стнаѧ помо́щнице, не пре́зри на́съ, къ тебѣ̀ припа́дающихъ, но молѝ ꙗ҆́кѡ бл҃га́ѧ сн҃а своего̀ и҆ бг҃а на́шегѡ пода́ти здра́вiе болѧ́щемꙋ (и҆лѝ болѧ́щей), да тѧ̀ съ на́ми прославлѧ́етъ.

Пѣ́снь г҃.

I҆рмо́съ: И҆́же ѿ не сꙋ́щихъ всѧ̑ приведы́й, сло́вомъ созида́ємаѧ, соверша́ємаѧ дх҃омъ, вседержи́телю вы́шнiй, въ любвѝ твое́й ѹ҆твердѝ менѐ.

Стíхъ: И҆сцѣли́ мѧ, гдⷭ҇и, ꙗ҆́кѡ смѧто́шасѧ кѡ́сти моѧ̑, и҆ дꙋша̀ моѧ̀ смѧте́сѧ sѣлѡ̀.

Ѿ тѧ́жкихъ болѣ́зней въ зе́млю приве́рженный къ тебѣ̀, хрⷭ҇тѐ, на́ми вопiе́тъ: пода́ждь здра́вiе тѣлесѝ, ꙗ҆́коже є҆зекíи пла́кавшꙋсѧ къ тебѣ̀.

Стíхъ: И҆ ты̀, гдⷭ҇и, доко́лѣ; ѡ҆брати́сѧ, гдⷭ҇и, и҆зба́ви дꙋ́шꙋ мою̀.

При́зри на на́ше смире́нiе, и҆ не помѧнѝ беззако́нiй на́шихъ, но вѣ́ры ра́ди болѧ́щаго (и҆лѝ болѧ́щꙋю) ꙗ҆́коже прокаже́ннаго сло́вомъ и҆сцѣлѝ, да твоѐ хрⷭ҇тѐ сла́витъ и҆́мѧ.

Сла́ва: Це́ркви ю҆́же ѡ҆ст҃и́лъ є҆сѝ, не да́ждь поноше́нiѧ: воздви́гни неви́димѡ на ѻ҆дрѣ̀ болѣ́зни лежа́щаго (и҆лѝ лежа́щꙋю), и҆́же мо́литсѧ тебѣ̀, да не рекꙋ́тъ невѣ́рнiи, гдѣ̀ є҆́сть бг҃ъ и҆́хъ.

И҆ ны́нѣ: Къ тебѣ̀ бцⷣе, рꙋ́цѣ воздѣ́юще, вопiе́мъ, ѹ҆слы́ши рабѡ́въ твои́хъ моли́твꙋ, и҆ спасѝ въ недꙋ́зѣ лежа́щаго (и҆лѝ лежа́щꙋю), да ѿ болѣ́зни воста́въ (и҆лѝ воста́вши) возда́стъ ѡ҆бѣ́ты, ꙗ҆́же въ печа́ли глаго́лаша ѹ҆ста̀ є҆гѡ̀ (и҆лѝ є҆ѧ̀).

Посе́мъ глаго́летъ i҆ере́й, и҆лѝ дiа́конъ, є҆ктєнiѝ сiѧ̑:

Поми́лꙋй на́съ бж҃е:

Е҆щѐ мо́лимсѧ, врачꙋ̀ дꙋ́шъ и҆ тѣле́съ, и҆ со ѹ҆миле́нiемъ къ тебѣ̀ въ се́рдцѣ сокрꙋше́ннѣмъ припа́даемъ, и҆ стенѧ́ще вопiе́мъ: и҆сцѣлѝ болѣ́знь, ѹ҆врачꙋ́й стра̑сти дꙋшѝ и҆ тѣ́ла раба̀ твоегѡ̀ (и҆лѝ рабы̀ твоеѧ̀), и҆́мⷬ҇къ, и҆ простѝ є҆мꙋ̀ (и҆лѝ є҆́й) ꙗ҆́кѡ бл҃госе́рдъ всѧ̑ согрѣшє́нiѧ, вѡ́льнаѧ и҆ невѡ́льнаѧ, и҆ ско́рѡ воздви́гни ѿ ѻ҆дра̀ болѣ́зни, и҆ ми́лостивнѡ ѹ҆слы́ши, и҆ вско́рѣ поми́лꙋй.

Возгла́съ: Ꙗ҆́кѡ ты̀ є҆сѝ и҆сто́чникъ и҆сцѣле́нiй, и҆ бл҃ги́хъ пода́тель, хрⷭ҇тѐ бж҃е на́шъ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Сѣда́ленъ, гла́съ и҃.

Ꙗ҆́коже дре́вле воздви́глъ є҆сѝ петро́вꙋ те́щꙋ, и҆ спа́слъ є҆сѝ разсла́бленнаго носи́ма на ѻ҆дрѣ̀, та́кѡ и҆ ны́нѣ посѣтѝ болѧ́щаго раба̀ твоего̀ (и҆лѝ болѧ́щꙋю рабꙋ̀ твою̀), ми́лостиве: ты́ бо є҆ди́нъ є҆сѝ понесы́й недꙋ́ги ро́да на́шегѡ, и҆ тебѐ є҆ди́наго вѣ́мы терпели́ваго и҆ милосе́рдаго, и҆ ми́лостиваго врача̀ дꙋ́шъ и҆ тѣле́съ хрⷭ҇та̀ бг҃а на́шего, наводѧ́щаго недꙋ́ги, и҆ па́ки возставлѧ́ющаго, и҆ подава́ющаго проще́нiе ка́ющымсѧ ѡ҆ согрѣше́нiихъ, є҆ди́не милосе́рде и҆ всеми́лостиве.

Сла́ва, гла́съ з҃: А҆́зъ грѣ́шный пла́чꙋсѧ на ѻ҆дрѣ̀ мое́мъ лежа̀, проще́нiе пода́ждь, хрⷭ҇тѐ бж҃е, грѣхѡ́мъ мои̑мъ, ꙗ҆̀же ѿ ю҆́ности моеѧ̀ сотвори́хъ, и҆ ѿ болѣ́зни мѧ̀ воздви́гни, да сла́влю тѧ̀ є҆ди́наго всеми́лостиваго дꙋ́шъ и҆ тѣле́съ врача̀.

И҆ ны́нѣ: Ѹ҆милосе́рдисѧ, влⷣчце, и҆ воздви́гни мѧ̀ ѿ ѻ҆дра̀ болѣ́зненнагѡ, крѣ́пость бо моѧ̀ во мнѣ̀ и҆знемо́же, и҆ ве́сь неча́ѧнiемъ ѡ҆держи́мь є҆́смь: мт҃и бж҃iѧ пречⷭ҇таѧ, и҆сцѣли́ мѧ недꙋ́гꙋющаго лю́тѣ, ты́ бо є҆сѝ помо́щница хрⷭ҇тiа́нѡмъ.

Пѣ́снь д҃.

I҆рмо́съ: Положи́лъ є҆сѝ къ на́мъ тве́рдꙋю любо́вь гдⷭ҇и, є҆диноро́днаго бо твоего̀ сн҃а за ны̀ на сме́рть да́лъ є҆сѝ. тѣ́мже тѝ зове́мъ бл҃годарѧ́ще: сла́ва си́лѣ твое́й гдⷭ҇и.

Стíхъ: Сп҃си́ мѧ ра́ди млⷭ҇ти твоеѧ̀.

Тебѐ, тво́рче, мо́лимсѧ, всѧ̑ грѣхѝ раба̀ твоегѡ̀ (и҆лѝ рабы̀ твоеѧ̀) простѝ, не хо́щеши бо сме́рти грѣ́шнагѡ: и҆ ѡ҆живѝ и҆ ѹ҆здра́ви є҆го̀ болѣ́знꙋющагѡ (и҆лѝ ю҆̀ болѣ́знꙋющꙋю), да воста́въ (и҆лѝ воста́вши) послꙋ́житъ тѝ, и҆сповѣ́даѧ (и҆лѝ и҆сповѣ́дающи) съ на́ми твою̀ бл҃года́ть.

Стíхъ: Ꙗ҆́кѡ нѣ́сть въ сме́рти помина́ѧй тебѐ, во а҆́дѣ же кто̀ и҆сповѣ́стсѧ тебѣ̀.

Ѹ҆жѐ ѿча́ѧннаго лю́тымъ недꙋ́гомъ и҆ къ сме́рти прибли́жившагосѧ возвратѝ, хрⷭ҇тѐ, въ живо́тъ, и҆ да́ждь пла́чꙋщымъ ѹ҆тѣше́нiе, да всѝ прославлѧ́ютъ твоѧ̑ ст҃а̑ѧ чꙋдеса̀.

Сла́ва: Сле́зы манассȋины, нiневíтѧнъ покаѧ́нiе, и҆ дв҃дово и҆сповѣ́данiе прiи́мъ, вско́рѣ си́хъ спа́слъ є҆сѝ: и҆ на́шѧ моли̑твы ны́нѣ прiимѝ, благосе́рде гдⷭ҇и, и҆ пода́ждь здра́вiе болѧ́щемꙋ (и҆лѝ болѧ́щей), ѡ҆ не́мже (и҆лѝ ѡ҆ не́йже) тѧ̀ мо́лимъ.

И҆ ны́нѣ: Пода́ждь на́мъ твою̀ ми́лость, госпожѐ, всегда̀ на тѧ̀ надѣ́ющымсѧ: и҆ и҆спросѝ здра́вiе болѧ́щемꙋ (и҆лѝ болѧ́щей), враче́бнѣи твоѝ рꙋ́цѣ, съ прⷣте́чею, бцⷣе, ко хрⷭ҇тꙋ̀ бг҃ꙋ простира́ющи.

Пѣ́снь є҃.

I҆рмо́съ: На землѝ неви́димый ꙗ҆ви́лсѧ є҆сѝ, и҆ человѣ́кѡмъ во́лею сожи́лъ є҆сѝ непостижи́мый, и҆ къ тебѣ̀ ѹ҆́тренююще, воспѣва́емъ тѧ̀, чл҃вѣколю́бче.

Стíхъ: Ѹ҆трꙋди́хсѧ воздыха́нiемъ мои́мъ.

Дще́рь i҆аíровꙋ ѹ҆жѐ ѹ҆ме́ршꙋю ꙗ҆́кѡ бг҃ъ ѡ҆живи́лъ є҆сѝ: и҆ ны́нѣ возведѝ, хрⷭ҇тѐ бж҃е, ѿ вра́тъ сме́ртныхъ болѧ́щаго (и҆лѝ болѧ́щꙋю), ты́ бо є҆сѝ всѣ̑мъ пꙋ́ть живота̀.

Стíхъ: И҆змы́ю на всѧ́кꙋ но́щь ло́же моѐ, слеза́ми мои́ми посте́лю мою̀ ѡ҆мочꙋ̀.

Сы́на вдови́ча ѡ҆живи́въ, сп҃се, тоѧ̀ сле́зы преложи́лъ є҆сѝ на ра́дость: и҆ ны́нѣ спасѝ недꙋ́гомъ тлѣ́ющаго раба̀ твоего̀ (и҆лѝ тлѣ́ющꙋю рабꙋ̀ твою̀), да и҆ на́ша ско́рбь и҆ болѣ́знь на ра́дость пре́йдетъ.

Сла́ва: Ѻ҆́гненнаѧ болѣ́знь и҆ногда̀, хрⷭ҇тѐ, те́щи петро́вы прикоснове́нiемъ твоеѧ̀ рꙋкѝ и҆сцѣлѣ̀: и҆ ны́нѣ та́ѧжде всеси́льнаѧ твоѧ̀ десни́ца да возста́витъ болѧ́щаго раба̀ твоего̀ (и҆лѝ болѧ́щꙋю рабꙋ̀ твою̀), да воста́въ (и҆лѝ воста́вши), ꙗ҆́коже и҆ сiѧ̀, послꙋ́житъ тебѣ̀.

И҆ ны́нѣ: Въ ско́рби сꙋ́ще грѣ́шнiи, и҆ не и҆мꙋ́ще къ бг҃ꙋ дерзнове́нiѧ, къ тебѣ̀, пречⷭ҇таѧ бг҃омт҃и, вопiе́мъ: молѝ сн҃а твоего̀ пода́ти болѧ́щемꙋ (и҆лѝ болѧ́щей) здра́вiе дꙋше́вное же и҆ тѣле́сное.

Пѣ́снь s҃.

I҆рмо́съ: Бе́здна послѣ́днѧѧ грѣхѡ́въ ѡ҆бы́де мѧ̀, и҆ и҆счеза́етъ дꙋ́хъ мо́й: но простры́й, влⷣко, высо́кꙋю твою̀ мы́шцꙋ, ꙗ҆́кѡ петра́ мѧ, ѹ҆пра́вителю, сп҃сѝ.

Стíхъ: Смѧте́сѧ ѿ ꙗ҆́рости ѻ҆́ко моѐ.

Бе́зднꙋ ми́лости и҆мѣ́ѧй, хрⷭ҇тѐ бж҃е, внꙋшѝ моле́нiе рабѡ́въ твои́хъ, и҆ ꙗ҆́коже петро́мъ тавíфꙋ воскреси́лъ є҆сѝ, си́це и҆ ны́нѣ въ болѣ́зни лежа́щаго (и҆лѝ лежа́щꙋю) воздви́гни, послꙋ́шавъ церкѡ́вныѧ моли́твенники.

Стíхъ: Ѡ҆бетша́хъ во всѣ́хъ вразѣ́хъ мои́хъ.

Врачꙋ̀ дꙋ́шъ и҆ тѣле́съ на́шихъ, понесы́й недꙋ́ги всегѡ̀ мíра, хрⷭ҇тѐ, є҆не́а петро́мъ и҆сцѣли́вый и҆ є҆ѵтѵ́ха па́ѵломъ воскреси́вый, и҆ ны́нѣ болѧ́щаго (и҆лѝ болѧ́щꙋю) и҆сцѣлѝ, ст҃ы́хъ а҆пⷭ҇лъ моли́твами.

Сла́ва: Преложѝ, хрⷭ҇тѐ, на ра́дость рыда́нiе, ѡ҆ недꙋ́жномъ ны́нѣ скорбѧ́щихъ: да твою̀ полꙋчи́вше ми́лость, вни́демъ въ до́мъ тво́й со ѡ҆бѣтова́нными да́ры, сла́вѧще тѧ̀ со ѻ҆ц҃е́мъ и҆ дх҃омъ во є҆ди́нѣмъ сꙋществѣ̀ нераздѣ́льнаго бг҃а.

И҆ ны́нѣ: Прiиди́те, ѽ дрꙋ́зи, припаде́мъ къ бж҃iей мт҃ри, та́ бо и҆́мать вла́сть недꙋ̑жныѧ и҆сцѣлѧ́ти съ безме́здникома вкꙋ́пѣ, дꙋхо́внымъ помазꙋ́юще моли́твъ свои́хъ бг҃опрiѧ́тныхъ є҆ле́емъ.

Посе́мъ же а҆́бiе i҆ере́й, и҆лѝ дiа́конъ, глаго́летъ є҆ктенiю̀:

Па́ки и҆ па́ки: Застꙋпѝ, спасѝ, и҆ прѡ́чаѧ.

Возгла́съ: Ꙗ҆́кѡ ты̀ є҆сѝ цр҃ь ми́ра, благоꙋтро́бiѧ пꙋчи́на, и҆ ми́лости и҆сто́чникъ, и҆ сп҃съ дꙋша́мъ на́шымъ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

А҆́бiе же пою́тъ, и҆лѝ чтꙋ́тъ, конда́къ, гла́съ в҃:

На ѻ҆дрѣ̀ болѣ́зни лежа́щаго (и҆лѝ лежа́щꙋю), и҆ сме́ртною ра́ною ѹ҆ѧ́звленнаго (и҆лѝ ѹ҆ѧ́звленнꙋю), ꙗ҆́коже дре́вле воздви́глъ є҆сѝ, сп҃се, петро́вꙋ те́щꙋ и҆ ꙗ҆́коже разсла́бленнаго на ѻ҆дрѣ̀ носи́маго, и҆ ны́нѣ, милосе́рде, посѣтѝ и҆ и҆сцѣлѝ: ты́ бо є҆ди́нъ є҆сѝ болѣ̑зни и҆ недꙋ́ги ро́да на́шегѡ понесы́й, и҆ всѧ̀ могíй, ꙗ҆́кѡ многоми́лостивъ.

Та́же i҆ере́й, и҆лѝ дiа́конъ, глаго́летъ: Во́нмемъ. I҆ере́й: Ми́ръ всѣ̑мъ. Ли́къ: И҆ дꙋ́хови твоемꙋ̀.

Прокíменъ, гла́съ а҃: И҆сцѣли́ мѧ, гдⷭ҇и, ꙗ҆́кѡ смѧто́шасѧ кѡ́сти моѧ̑, и҆ дꙋша̀ моѧ̀ смѧте́сѧ sѣлѡ̀. Стíхъ: Поми́лꙋй мѧ̀, гдⷭ҇и, ꙗ҆́кѡ не́мощенъ є҆́смь.

Дiа́конъ: Гдⷭ҇ꙋ помо́лимсѧ. Ли́къ: Гдⷭ҇и поми́лꙋй.

Сщ҃е́нникъ возглаша́етъ:

Ꙗ҆́кѡ ст҃ъ є҆сѝ, бж҃е на́шъ, и҆ во ст҃ы́хъ почива́еши, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

И҆ пою́тъ: Всѧ́кое дыха́нiе да хва́литъ гдⷭ҇а. Стíхъ: Хвали́те бг҃а во ст҃ы́хъ є҆гѡ̀, хвали́те є҆го̀ во ѹ҆тверже́нiи си́лы є҆гѡ̀. И҆ посе́мъ возглаша́етъ дiа́конъ:

И҆ ѡ҆ сподо́битисѧ на́мъ слы́шанiю ст҃а́гѡ є҆ѵⷢ҇лiа гдⷭ҇а бг҃а мо́лимъ.

Ли́къ: Гдⷭ҇и поми́лꙋй, три́жды.

Дiа́конъ: Премꙋ́дрость, про́сти ѹ҆слы́шимъ ст҃а́гѡ є҆ѵⷢ҇лiа.

Сщ҃е́нникъ: Ми́ръ всѣ̑мъ.

Лю́дiе: И҆ дꙋ́хови твоемꙋ̀.

И҆ а҆́бiе: Ѿ i҆ѡа́нна (и҆лѝ лꙋкѝ, и҆лѝ матѳе́а) ст҃а́гѡ є҆ѵⷢ҇лiа чте́нiе.

Ли́къ: Сла́ва тебѣ̀, гдⷭ҇и, сла́ва тебѣ̀.

Дiа́конъ: Во́нмемъ.

I҆ере́й же чте́тъ, а҆́ще мꙋ́жескiй по́лъ є҆́сть больны́й, є҆ѵⷢ҇лiе сiѐ. А҆́ще въ це́ркви, на престо́лѣ, а҆́ще же въ до́мꙋ, надъ главо́ю больна́гѡ:

Глава̀ д҃. зача́ло г҃_i:

Во вре́мѧ ѻ҆́но бѣ̀ нѣ́кiй царе́въ мꙋ́жъ, є҆гѡ́же сы́нъ болѧ́ше въ капернаꙋ́мѣ. Се́й слы́шавъ, ꙗ҆́кѡ i҆и҃съ прiи́де ѿ i҆ꙋде́и въ галiле́ю, и҆́де къ немꙋ̀ и҆ молѧ́ше є҆го̀, да сни́детъ и҆ и҆сцѣли́тъ сы́на є҆гѡ̀: и҆мѣ́ѧше бо ѹ҆мре́ти. Речѐ ѹ҆̀бо i҆и҃съ къ немꙋ̀: а҆́ще зна́менiй и҆ чꙋде́съ не ви́дите, не и҆́мате вѣ́ровати. Глаго́ла къ немꙋ̀ царе́въ мꙋ́жъ: гдⷭ҇и, сни́ди, пре́жде да́же не ѹ҆́мретъ ѻ҆троча̀ моѐ. Гл҃а є҆мꙋ̀ i҆и҃съ: и҆дѝ, сы́нъ тво́й жи́въ є҆́сть. И҆ вѣ́рова человѣ́къ словесѝ, є҆́же речѐ є҆мꙋ̀ i҆и҃съ, и҆ и҆дѧ́ше. А҆́бiе же входѧ́щꙋ є҆мꙋ̀, сѐ, рабѝ є҆гѡ̀ срѣто́ша є҆го̀, и҆ возвѣсти́ша є҆мꙋ̀, глаго́люще, ꙗ҆́кѡ сы́нъ тво́й жи́въ є҆́сть. Вопроша́ше ѹ҆̀бо ѿ ни́хъ ѡ҆ часѣ̀, въ кото́рый легча́е є҆мꙋ̀ бы́сть, и҆ рѣ́ша є҆мꙋ̀, ꙗ҆́кѡ вчера̀ въ ча́съ седмы́й ѡ҆ста́ви є҆го̀ ѻ҆́гнь. Разꙋмѣ́ же ѻ҆те́цъ, ꙗ҆́кѡ то́й бѣ̀ ча́съ, во́ньже речѐ є҆мꙋ̀ i҆и҃съ, ꙗ҆́кѡ сы́нъ тво́й жи́въ є҆́сть: и҆ вѣ́рова са́мъ и҆ ве́сь до́мъ є҆гѡ̀. Сiѐ па́ки второ́е зна́менiе сотворѝ i҆и҃съ, прише́дъ ѿ i҆ꙋде́и въ галiле́ю.

А҆́ще же жена̀ є҆́сть больна́ѧ, въ домꙋ̀ надꙿ главо́ю є҆ѧ̀, въ це́ркви же на престо́лѣ, сiѐ є҆ѵⷢ҇лiе глаго́летъ:

Ѿ лꙋкѝ, глава̀ д҃, зача́ло s҃_i.

Во вре́мѧ ѻ҆́но вни́де i҆и҃съ въ до́мъ сíмѡновъ: те́ща же сíмѡнова бѣ̀ ѡ҆держи́ма ѻ҆гне́мъ ве́лiимъ: и҆ моли́ша є҆го̀ ѡ҆ не́й. И҆ ста́въ надꙿ не́ю, запретѝ ѻ҆гню̀, и҆ ѡ҆ста́ви ю҆̀: а҆́бiе же воста́вши слꙋжа́ше и҆̀мъ. Заходѧ́щꙋ же со́лнцꙋ, всѝ, є҆ли́цы и҆мѣ́ѧхꙋ болѧ́щыѧ недꙋ̑ги разли́чными, привожда́хꙋ и҆̀хъ къ немꙋ̀: ѻ҆́нъ же на є҆ди́наго коего́ждо и҆́хъ рꙋ́цѣ возло́жь, и҆сцѣлѧ́ше и҆̀хъ.

А҆́ще же дѣви́ца є҆́сть больна́ѧ, сiѐ є҆ѵⷢ҇лiе глаго́летъ:

Ѿ матѳе́а, глава̀ ѳ҃. Зача́ло л҃в.

Во вре́мѧ ѻ҆́но кнѧ́зь нѣ́кiй прише́дъ ко i҆и҃сꙋ кла́нѧшесѧ є҆мꙋ̀, глаго́лѧ, ꙗ҆́кѡ дщѝ моѧ̀ ны́нѣ ѹ҆́мре: но прише́дъ возложѝ на ню̀ рꙋ́кꙋ твою̀, и҆ ѡ҆живе́тъ. И҆ воста́въ i҆и҃съ по не́мъ и҆́де, и҆ ѹ҆чн҃цы̀ є҆гѡ̀. И҆ сѐ, жена̀ кровоточи́ва двана́десѧте лѣ́тъ, пристꙋ́пльши созадѝ, прикоснꙋ́сѧ воскри́лiю ри́зы є҆гѡ̀, глаго́лаше бо въ себѣ̀: а҆́ще то́кмѡ прикоснꙋ́сѧ ри́зѣ є҆гѡ̀, сп҃се́на бꙋ́дꙋ. I҆и҃съ же ѡ҆бра́щьсѧ и҆ ви́дѣвъ ю҆̀, речѐ: дерза́й, дщѝ, вѣ́ра твоѧ̀ сп҃се́ тѧ. И҆ сп҃се́на бы́сть жена̀ ѿ часа̀ тогѡ̀. И҆ прише́дъ i҆и҃съ въ до́мъ кнѧ́жь, и҆ ви́дѣвъ сопцы̀ и҆ наро́дъ мо́лвѧщь, гл҃а и҆̀мъ: ѿиди́те, не ѹ҆́мре бо дѣви́ца, но спи́тъ. И҆ рꙋга́хꙋсѧ є҆мꙋ̀. Е҆гда́ же и҆згна́нъ бы́сть наро́дъ, вше́дъ ꙗ҆́тъ ю҆̀ за рꙋ́кꙋ: и҆ воста̀ дѣви́ца. И҆ и҆зы́де вѣ́сть сiѧ̀ по все́й землѝ то́й.

Ли́къ: Сла́ва тебѣ̀, гдⷭ҇и:

И҆ а҆́бiе пою́тъ сiѧ̀:

Сла́ва: Мл҃твами всѣ́хъ ст҃ы́хъ, млⷭ҇тиве, ѡ҆чи́сти мно́жєства согрѣше́нiй на́шихъ.

И҆ ны́нѣ: Мл҃твами бцⷣы, млⷭ҇тиве, ѡ҆чи́сти мно́жєства согрѣше́нiй на́шихъ.

Та́же: Поми́лꙋй мѧ̀, бж҃е, по вели́цѣй млⷭ҇ти твое́й, и҆ по мно́жествꙋ щедро́тъ твои́хъ ѡ҆чи́сти беззако́нiе моѐ.

И҆ стiхи́рꙋ сiю̀, гла́съ s҃: Не ѡ҆ста́ви на́съ тщи́хъ во ѹ҆пова́нiи на́шемъ, бж҃е преми́лостивый, но прiимѝ ꙗ҆́кѡ влⷣка молє́нiѧ рабѡ́въ твои́хъ: скѡ́рби бо ѡ҆бдержа́тъ ны̀, ѡ҆ болѣ́знꙋющемъ рабѣ̀ твое́мъ (и҆лѝ ѡ҆ болѣ́знꙋющей рабѣ̀ твое́й): прибѣ́жища же не стѧжа́хомъ нигдѣ́же въ бѣда́хъ на́шихъ, ѹ҆тѣше́нiѧ не и҆́мамы, нижѐ по́мощи, ра́звѣ тебѐ, тво́рче мíра, ѹ҆пова́нiе и҆ спасе́нiе вѣ̑рнымъ: тѣ́мъ къ тебѣ̀ припа́даемъ и҆ смире́ннѡ мо́лимъ, воздви́гни ско́рѡ ѿ ѻ҆дра̀ болѣ́зни, на́ми ны́нѣ тебѣ̀ прилѣ́жнѡ молѧ́щагосѧ (и҆лѝ молѧ́щꙋюсѧ), и҆ и҆зба́ви є҆го̀ (и҆лѝ ю҆̀) ѿ всѧ́кагѡ sла́гѡ ѡ҆бстоѧ́нiѧ.

Посе́мъ же i҆ере́й, и҆лѝ дiа́конъ глаго́летъ:

Спасѝ бж҃е лю́ди твоѧ̑, и҆ бл҃гословѝ достоѧ́нiе твоѐ: посѣтѝ мíръ тво́й ми́лостiю и҆ щедро́тами, возвы́си ро́гъ хрⷭ҇тiа́нъ правосла́вныхъ, и҆ низпослѝ на ны̀ ми́лѡсти твоѧ̑ бога̑тыѧ, моли́твами всепречⷭ҇тыѧ влⷣчцы на́шеѧ бцⷣы и҆ приснодв҃ы мр҃íи: си́лою чⷭ҇тна́гѡ и҆ животворѧ́щагѡ крⷭ҇та̀: предста́тельствы чⷭ҇тны́хъ нбⷭ҇ныхъ си́лъ безпло́тныхъ: чⷭ҇тна́гѡ, сла́внагѡ прⷪ҇ро́ка, прⷣте́чи и҆ крⷭ҇ти́телѧ i҆ѡа́нна: ст҃ы́хъ сла́вныхъ и҆ всехва́льныхъ а҆пⷭ҇лъ: и҆̀же во ст҃ы́хъ ѻ҆тє́цъ на́шихъ, и҆ вселе́нскихъ вели́кихъ ѹ҆чи́телей и҆ ст҃и́телей, васíлiа вели́кагѡ, григо́рiа бг҃осло́ва и҆ i҆ѡа́нна златоꙋ́стагѡ: и҆́же во ст҃ы́хъ ѻ҆тца̀ на́шегѡ нiкола́а а҆рхiепⷭ҇копа, мѷрлѷкíйскагѡ чꙋдотво́рца: ст҃ы́хъ равноапⷭ҇льныхъ меѳо́дiа и҆ кѷрíлла, ѹ҆чи́телей слове́нскихъ: ст҃ы́хъ равноапⷭ҇льныхъ вели́кагѡ кн҃зѧ влади́мiра и҆ вели́кiѧ кнѧги́ни ѻ҆́льги: и҆̀же во ст҃ы́хъ ѻ҆тє́цъ на́шихъ, ст҃и́телѧ мiхаи́ла, пе́рвагѡ митрополíта кíевскагѡ: первост҃и́телей моско́вскихъ и҆ всеѧ̀ рꙋсѝ, петра̀, а҆леѯíа, i҆ѡ́ны, мака́рiа, фiлíппа, i҆́ѡва, є҆рмоге́на и҆ тѵ́хѡна: митрополíтѡвъ моско́вскихъ фiларе́та, i҆нноке́нтiа и҆ мака́рiа: ст҃и́телей и҆́мⷬ҇къ [є҆пархiа́льныхъ]: ст҃ы́хъ сла́вныхъ и҆ добропобѣ́дныхъ мч҃никѡвъ: новомч҃никѡвъ и҆ и҆сповѣ́дникѡвъ рѡссíйскихъ влади́мiра, митрополíта кíевскагѡ: венiамíна, митрополíта петрогра́дскагѡ: петра̀, митрополíта крꙋти́цкагѡ: i҆ларiѡ́на, а҆рхiепⷭ҇копа вере́йскагѡ: ст҃ы́хъ ца́рственныхъ стрⷭ҇тоте́рпцєвъ: прпⷣбномч҃нцъ вели́кiѧ кнѧги́ни є҆лiсаве́ты и҆ и҆́нокини варва́ры: преподо́бныхъ и҆ бг҃оно́сныхъ ѻ҆тє́цъ на́шихъ: преподо́бныхъ ѻ҆тє́цъ ста́рцєвъ ѻ҆́птинскихъ: ст҃ы́хъ првⷣныхъ i҆ѡа́нна кроншта́дтскагѡ и҆ а҆леѯíа моско́вскагѡ: ст҃ы́хъ бл҃же́нныхъ ѯе́нiи петербꙋ́ргскiѧ и҆ матрѡ́ны моско́вскiѧ: ст҃ы́хъ и҆ пра́ведныхъ бг҃оѻтє́цъ i҆ѡакíма и҆ а҆́нны, и҆ ст҃а́гѡ [и҆́мⷬ҇къ, є҆гѡ́же є҆́сть хра́мъ] и҆ всѣ́хъ ст҃ы́хъ. мо́лимъ тѧ̀, многоми́лостиве гдⷭ҇и, ѹ҆слы́ши на́съ грѣ́шныхъ, молѧ́щихсѧ тебѣ̀, и҆ поми́лꙋй на́съ.

Ли́къ: Гдⷭ҇и поми́лꙋй, в҃_i.

Возгла́съ: Ми́лостiю и҆ щедро́тами и҆ чл҃вѣколю́бiемъ є҆диноро́днагѡ твоегѡ̀ сн҃а, съ ни́мже бл҃гослове́нъ є҆сѝ, со прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Пѣ́снь з҃.

I҆рмо́съ: Пре́жде ѡ҆́бразꙋ злато́мꙋ, персíдскомꙋ чти́лищꙋ, ѻ҆́троцы не поклони́шасѧ, трiѐ пою́ще посредѣ̀ пе́щи: ѻ҆тцє́въ бж҃е бл҃гослове́нъ є҆сѝ.

Стíхъ: Ѿстꙋпи́те ѿ менє̀, всѝ дѣ́лающiи беззако́нiе.

Креста̀ твоегѡ̀, гдⷭ҇и, животво́рнагѡ, и҆́мже сме́рть поги́бе, и҆ ме́ртвiи ѡ҆животворе́ни бы́ша, бж҃е́ственнымъ зна́менiемъ, ны́нѣ болѧ́щаго (и҆лѝ болѧ́щꙋю) воздви́гни, ꙗ҆́коже при є҆ле́нѣ ѹ҆ме́ршꙋю дѣви́цꙋ.

Стíхъ: Ꙗ҆́кѡ ѹ҆слы́ша гдⷭ҇ь гла́съ пла́ча моегѡ̀.

До́лгꙋю, гдⷭ҇и, и҆ лю́тꙋю болѣ́знь i҆́ѡвлю на гно́ищи въ че́рвiѧхъ сѣдѧ́щагѡ, и҆ благода́рнѣ молѧ́щагосѧ сло́вомъ и҆сцѣли́лъ є҆сѝ: и҆ ны́нѣ болѣ́знꙋющаго (и҆лѝ болѣ́знꙋющꙋю) и҆ на́ми молѧ́щагосѧ (и҆лѝ молѧ́щꙋюсѧ) тебѣ̀, ꙗ҆́кѡ бл҃гъ, и҆сцѣлѝ неви́димѡ моли́твами ст҃ы́хъ твои́хъ.

Сла́ва: Всѝ вѣ́мы, ꙗ҆́кѡ всѧ́кѡ ѹ҆мре́ти на́мъ є҆́сть, тебѣ̀ бг҃ꙋ та́кѡ и҆зво́лившꙋ: но на ма́лое вре́мѧ, ми́лостиве, здра́вiе про́симъ болѧ́щемꙋ (и҆лѝ болѧ́щей), премѣнѝ ѿ сме́рти того̀ (и҆лѝ тꙋ̀) на живо́тъ, пода́ждь скорбѧ́щымъ ѹ҆тѣше́нiе.

И҆ ны́нѣ: Посо́бствꙋй и҆ помозѝ на́шей нищетѣ̀, бцⷣе, ты̀ вѣ́си вре́мѧ и҆ ча́съ, когда̀ ѹ҆моли́ти сн҃а твоегѡ̀ и҆ бг҃а на́шего пода́ти здра́вiе болѧ́щемꙋ (и҆лѝ болѧ́щей) и҆ проще́нiе всѣ́хъ согрѣше́нiй.

Пѣ́снь и҃.

I҆рмо́съ: Слꙋжи́ти живо́мꙋ бг҃ꙋ въ вавѷлѡ́нѣ ѻ҆́троки претерпѣ́вше, ѡ҆ мꙋсiкíйскихъ ѻ҆рга́нѣхъ не ради́ша, и҆ посредѣ̀ пла́мене стоѧ́ще, благолѣ́пнꙋю пѣ́снь воспѣва́хꙋ, глаго́люще: благослови́те, всѧ̑ дѣла̀ гдⷭ҇нѧ, гдⷭ҇а.

Стíхъ: Ѹ҆слы́ша гдⷭ҇ь моле́нiе моѐ.

Наказꙋ́ѧ наказа́лъ є҆сѝ, влⷣко, болѣ́знiю раба̀ твоего̀ (и҆лѝ рабꙋ̀ твою̀), и҆ ско́рѡ и҆сцѣлѝ, ми́лостиве хрⷭ҇тѐ бж҃е: и҆ є҆щѐ сме́рти не преда́ждь сꙋ́днѣ, да тебѣ̀ покаѧ́нiемъ возда́стъ: са́мъ бо ре́клъ є҆сѝ: не хощꙋ̀ сме́рти грѣ́шнагѡ.

Стíхъ: Гдⷭ҇ь моли́твꙋ мою̀ прiѧ́тъ.

Гдⷭ҇и ми́лостиве, твоѧ̑ пресла̑внаѧ чꙋдеса̀ и҆ до на́съ ны́нѣ да дости́гнꙋтъ: бѣ́сы проженѝ, недꙋ́ги и҆ ра́ны и҆сцѣлѝ, болѣ́зни ѹ҆врачꙋ́й, потво́ры и҆ чародѣѧ́нiѧ: и҆ всѧ́кiѧ ра́ны и҆зба́ви ны̀.

Сла́ва: Запрети́вый, хрⷭ҇тѐ, морски̑мъ вѣ́трѡмъ, и҆ стра́хъ ѹ҆ченикѡ́въ на ра́дость преложи́вый, запретѝ и҆ ны́нѣ тѧ̑жкимъ болѣ́знемъ, трꙋжда́ющымъ твоего̀ раба̀ (и҆лѝ твою̀ рабꙋ̀): да всѝ возвесели́мсѧ, хва́лѧще тѧ̀ во вѣ́ки.

И҆ ны́нѣ: И҆зба́ви, бцⷣе, ѿ ѡ҆быше́дшихъ на́съ печа́лей, бѣ́дъ же и҆ скорбе́й, и҆ всѣ́хъ разли́чныхъ недꙋ́гѡвъ, ѡ҆тра́вы и҆ чародѣѧ́нiй, и҆ ѹ҆ро́кѡвъ разли́чныхъ челѡвѣ́къ, и҆ напра́сныѧ сме́рти, мо́лимсѧ.

Пѣ́снь ѳ҃.

I҆рмо́съ: На сiна́йстѣй горѣ̀ ви́дѣ тѧ̀ глꙋбинꙋ̀ мѡѷсе́й, неѡпа́льнѡ ѻ҆́гнь бж҃ества̀ заче́ншꙋю во чре́вѣ. данiи́лъ же тѧ̀ ви́дѣ, го́рꙋ несѣко́мꙋю, же́злъ прозѧ́бшiй, и҆са́iа взыва́ше, ѿ ко́рене давíдова.

Стíхъ: Да постыдѧ́тсѧ и҆ смѧтꙋ́тсѧ всѝ вразѝ моѝ.

И҆сто́чниче жи́зни, пода́телю ми́лости, хрⷭ҇тѐ, не ѿвратѝ лица̀ твоегѡ̀ ѿ на́съ, но ѡ҆блегчѝ болѣ̑зни, ѹ҆трꙋжде́нномꙋ болѣ́знiю, и҆ воздви́гни є҆го̀, ꙗ҆́коже ѳадде́омъ а҆́ѵгарѧ: да при́снѡ тебѐ сла́витъ со ѻ҆ц҃е́мъ и҆ дх҃омъ ст҃ы́мъ є҆ди́наго бг҃а.

Стíхъ: Да возвратѧ́тсѧ и҆ ѹ҆стыдѧ́тсѧ sѣлѡ̀ вско́рѣ.

Е҆ѵⷢ҇льскомꙋ вѣ́рꙋюще глаго́лꙋ, твоѐ и҆́щемъ ѡ҆бѣща́нiе, хрⷭ҇тѐ, проси́те бо, ре́клъ є҆сѝ, и҆ да́стсѧ ва́мъ: тѣ́мъ ны́нѣ просѧ́ще мо́лимъ тѧ̀: возста́ви ѿ ѻ҆дра̀ здра́ва лю́тымъ пове́рженнаго недꙋ́гомъ: да тѧ̀ съ на́ми вкꙋ́пѣ велича́етъ.

Сла́ва: Ѹ҆мꙋ́ченый недꙋ́гомъ, и҆ внꙋ́трь неви́димыми ра́нами тебѣ̀, хрⷭ҇тѐ, на́ми вопiе́тъ, не ра́ди на́съ, гдⷭ҇и, вси́ бо є҆смы̀ по́лны грѣхѡ́въ, но мт҃рними и҆ предте́чи твоегѡ̀ моли́твами, пода́ждь и҆сцѣле́нiе болѧ́щемꙋ (и҆лѝ болѧ́щей).

И҆ ны́нѣ: Бж҃iѧ мт҃и пречⷭ҇таѧ, со всѣ́ми ст҃ы́ми призыва́емъ тѧ̀, со а҆́гг҃лы и҆ а҆рха́гг҃лы, съ проро́ки и҆ патрiа́рхи, со а҆пⷭ҇лы и҆ ст҃и́тели, съ преподо́бными и҆ пра́ведными, моли́сѧ хрⷭ҇тꙋ̀ бг҃ꙋ на́шемꙋ пода́ти здра́вiе болѧ́щемꙋ: да тѧ̀ всѝ велича́емъ.

Посе́мъ: Досто́йно є҆́сть: Трист҃о́е по Ѻ҆́ч҃е на́шъ: Тропарѝ сiѧ̑, гла́съ s҃:

Поми́лꙋй на́съ, гдⷭ҇и, поми́лꙋй на́съ: Сла́ва: Гдⷭ҇и, поми́лꙋй на́съ: И҆ ны́нѣ: Милосе́рдiѧ двє́ри ѿве́рзи на́мъ, блгⷭ҇ве́ннаѧ бцⷣе:

А҆́бiе же по си́хъ i҆ере́й и҆лѝ дiа́конъ глаго́летъ є҆ктенiю̀ сiю̀:

Поми́лꙋй на́съ, бж҃е:

Е҆щѐ мо́лимсѧ тебѣ̀, всеми́лостивомꙋ гдⷭ҇ꙋ, ꙗ҆́коже є҆зекȋины сле́зы, манассíино и҆ нiневíтѧнъ покаѧ́нiе, и҆ давíдово и҆сповѣ́данiе прiѧ́лъ є҆сѝ, и҆ ско́рѡ тѣ́хъ поми́ловалъ є҆сѝ, и҆ на́шѧ во ѹ҆миле́нiи принѡси́мыѧ тѝ мѡльбы̀, прiимѝ, всеблагíй цр҃ю̀, и҆ ꙗ҆́кѡ ще́дръ поми́лꙋй лю́тѣ болѧ́щаго раба̀ твоего̀ (и҆лѝ лю́тѣ болѧ́щꙋю рабꙋ̀ твою̀), здра́вiе є҆мꙋ̀ (и҆лѝ є҆́й) да́рꙋѧ, со слеза́ми мо́лимъ ти сѧ, и҆сто́чниче жи́зни и҆ безсме́ртiѧ, ѹ҆слы́ши и҆ ско́рѡ поми́лꙋй.

Дiа́конъ же возглаша́етъ: Па́ки и҆ па́ки со ѹ҆миле́нiемъ, кѡлѣ́на прекло́нше, гдⷭ҇ꙋ помо́лимсѧ.

Ли́къ: Гдⷭ҇и, поми́лꙋй, три́жды.

I҆ере́й же со всѣ́ми предстоѧ́щими, кѡлѣ́на прекло́нше, со всѧ́кимъ внима́нiемъ и҆ ѹ҆миле́нiемъ глаго́летъ моли́твꙋ сiю̀:

Бж҃е си́льный и҆ ми́лостивый, всѧ̑ стро́ѧй на спасе́нiе ро́да на́шегѡ, при́зри, смире́ннѡ мо́лимъ тѧ̀, на смире́ннꙋю мольбꙋ̀ на́шꙋ, и҆ ми́лостивнѡ посѣтѝ раба̀ твоего̀ (и҆лѝ рабꙋ̀ твою̀), и҆́мⷬ҇къ, нарица́ющаго (и҆лѝ нарица́ющꙋю) и҆́мѧ хрⷭ҇та̀ твоегѡ̀, и҆ ѿпꙋстѝ и҆ простѝ є҆мꙋ̀ (и҆лѝ є҆́й) всѧ̑ согрѣшє́нiѧ вѡ́льнаѧ и҆ невѡ́льнаѧ, и҆́миже твою̀ благода́ть прогнѣ́ва, и҆ твою̀ ꙗ҆́рость раздражѝ: всѧ́къ же недꙋ́гъ є҆гѡ̀ (и҆лѝ є҆ѧ̀) тѣле́сный и҆сцѣлѝ, и҆ всѧ́кое наше́ствiе непрiѧ́зненное дале́че ѿ негѡ̀ (и҆лѝ ѿ неѧ̀) сотворѝ: воздви́гни є҆го̀ (и҆лѝ ю҆̀) ѿ ѻ҆дра̀ болѣ́зненнагѡ, и҆ да́рꙋй є҆го̀ здра́ва (и҆лѝ ю҆̀ здра́вꙋ) дꙋше́ю и҆ тѣ́ломъ це́ркви твое́й ст҃ѣ́й, до́брыми дѣ́лы, и҆ словесы̀ благи́ми сла́вѧща (и҆лѝ сла́вѧщꙋ) со всѣ́ми вѣ́рными твои́ми и҆́мѧ хрⷭ҇та̀ твоегѡ̀: съ ни́мже благослове́нъ є҆сѝ съ прест҃ы́мъ, и҆ благи́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ. Ли́къ: А҆ми́нь.

А҆́бiе же, воста́въ, твори́тъ ѿпꙋ́стъ, ре́къ: Премꙋ́дрость. Ли́къ: Честнѣ́йшꙋю херꙋвȋмъ: I҆ере́й: Сла́ва тебѣ̀, хрⷭ҇тѐ бж҃е, ѹ҆пова́нiе на́ше, сла́ва тебѣ̀.

Ли́къ: Сла́ва, и҆ ны́нѣ: Гдⷭ҇и поми́лꙋй, три́жды. Бл҃гословѝ.

I҆ере́й же глаго́летъ ѿпꙋ́стъ се́й:

Хрⷭ҇то́съ и҆́стинный бг҃ъ на́шъ, моли́твами пречⷭ҇тыѧ своеѧ̀ мт҃ре, ст҃а́гѡ сла́внагѡ проро́ка, предте́чи и҆ крести́телѧ i҆ѡа́нна, ст҃ы́хъ сла́вныхъ и҆ всехва́льныхъ а҆пⷭ҇лѡвъ, ст҃ы́хъ и҆ безме́здныхъ врачє́въ космы̀ и҆ дамiа́на и҆ всѣ́хъ ст҃ы́хъ свои́хъ, поми́лꙋетъ и҆ спасе́тъ на́съ и҆ раба̀ своего̀ (и҆лѝ рабꙋ̀ свою̀) и҆́мⷬ҇къ ꙗ҆́кѡ бла́гъ и҆ чл҃вѣколю́бецъ.

Посе́мъ же а҆́ще и҆зво́лѧтъ пою́тъ и҆лѝ чтꙋ́тъ:

При́зри на молє́нiѧ твои́хъ ра̑бъ, всенепоро́чнаѧ:

И҆ ѿхо́дѧтъ во своѧ̑ си благодарѧ́ще бг҃а.