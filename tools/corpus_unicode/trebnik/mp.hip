 источник: Православная страница Николая и Елены Андрущенко

 http://www.orthonord.ru



Бл҃годаре́нiе ѡ҆ полꙋче́нiи проше́нiѧ и҆ ѡ҆ всѧ́комъ бл҃годѣѧ́нiи бж҃iи.

Е҆ктенiа̀: Поми́лꙋй на́съ, бж҃е:

Бл҃годарѧ́ще со стра́хомъ и҆ тре́петомъ ꙗ҆́кѡ рабѝ непотре́бнiи, твоемꙋ̀ бл҃гоꙋтро́бiю, сп҃се и҆ влⷣко на́шъ гдⷭ҇и, ѡ҆ твои́хъ бл҃годѣѧ́нiихъ, ꙗ҆̀же и҆злiѧ́лъ є҆сѝ и҆зꙿѻби́льнѡ на рабѣ́хъ твои́хъ, и҆ припа́даемъ, и҆ славосло́вiе тебѣ̀ ꙗ҆́кѡ бг҃ꙋ прино́симъ, и҆ ѹ҆миле́ннѡ вопiе́мъ: и҆зба́ви ѿ всѣ́хъ бѣ́дъ рабы̑ твоѧ̑, и҆ всегда̀ ꙗ҆́кѡ млⷭ҇тивъ, и҆спо́лни во бл҃ги́хъ жела́нiе всѣ́хъ на́съ, прилѣ́жнѡ мо́лимсѧ тѝ, ѹ҆слы́ши и҆ поми́лꙋй.

Ꙗ҆́коже ны́нѣ млⷭ҇тивнѡ ѹ҆слы́шалъ є҆сѝ моли̑твы рабѡ́въ твои́хъ, гдⷭ҇и, и҆ ꙗ҆ви́лъ є҆сѝ на ни́хъ бл҃гоꙋтро́бiе чл҃вѣколю́бiѧ твоегѡ̀, си́це и҆ въ прє́днѧѧ не презира́ѧ, и҆спо́лни во сла́вꙋ твою̀ всѧ̑ бл҃га̑ѧ хотѣ̑нiѧ вѣ́рныхъ твои́хъ, и҆ ꙗ҆вѝ всѣ̑мъ на́мъ бога́тꙋю млⷭ҇ть твою̀, всѧ̑ на́мъ согрѣшє́нiѧ презира́ѧ: мо́лимсѧ тѝ, ѹ҆слы́ши и҆ поми́лꙋй.

Бл҃гопрiѧ́тнѡ, ꙗ҆́кѡ кади́ло бл҃гово́нное и҆ ꙗ҆́кѡ тꙋ̑чнаѧ всесожжє́нiѧ, да бꙋ́детъ, всебл҃гíй влⷣко, бл҃годаре́нiе сiѐ на́ше предꙿ вели́чествомъ сла́вы твоеѧ̀, и҆ низпослѝ всегда̀ ꙗ҆́кѡ ще́дръ рабѡ́мъ твои̑мъ бога̑тыѧ млⷭ҇ти и҆ щедрѡ́ты твоѧ̑, и҆ ѿ всѣ́хъ сопротивле́нiй ви́димыхъ и҆ неви́димыхъ врагѡ́въ, цр҃ковь твою̀ ст҃ꙋ́ю, ѻ҆би́тель сiю̀, и҆зба́ви, лю́демъ же твои̑мъ всѣ̑мъ безгрѣ́шное со здра́вiемъ долгоде́нствiе, и҆ во всѣ́хъ добродѣ́телехъ преспѣ́ѧнiе да́рꙋй, мо́лимъ ти сѧ, всеще́дрый цр҃ю̀, млⷭ҇тивнѡ ѹ҆слы́ши и҆ ско́рѡ поми́лꙋй.

Мл҃тва:

Гдⷭ҇и i҆и҃се хрⷭ҇тѐ бж҃е на́шъ, бж҃е всѧ́кагѡ млⷭ҇рдiѧ и҆ щедро́тъ, є҆гѡ́же млⷭ҇ть безмѣ́рна, и҆ чл҃вѣколю́бiѧ неизслѣ́димаѧ пꙋчи́на! Ко твоемꙋ̀ вели́чествꙋ припа́дающе, со стра́хомъ и҆ тре́петомъ ꙗ҆́кѡ рабѝ недосто́йнiи, бл҃годаре́нiе твоемꙋ̀ бл҃гоꙋтро́бiю ѡ҆ твои́хъ бл҃годѣѧ́нiихъ на рабѣ́хъ твои́хъ [и҆лѝ: на рабѣ̀ твое́мъ, на рабѣ̀ твое́й] бы́вшихъ, ны́нѣ смире́ннѡ приносѧ́ще, ꙗ҆́кѡ гдⷭ҇а, влⷣкꙋ и҆ бл҃годѣ́телѧ сла́вимъ, хва́лимъ, пое́мъ и҆ велича́емъ, и҆ припа́дающе па́ки бл҃годари́мъ, твоѐ безмѣ́рное и҆ неизрече́нное млⷭ҇рдiе смире́ннѡ молѧ́ще: да ꙗ҆́коже ны́нѣ молє́нiѧ рабѡ́въ твои́хъ прiѧ́ти, и҆ млⷭ҇тивнѡ и҆спо́лнити сподо́билъ є҆сѝ, и҆ во прє́днѧѧ въ твое́й и҆ и҆́скреннѧгѡ любвѝ и҆ во всѣ́хъ добродѣ́телехъ преспѣва́ющихъ, твоѧ̑ бл҃годѣѧ̑нiѧ всѣ́хъ вѣ́рныхъ твои́хъ полꙋчи́ти, цр҃ковь твою̀ ст҃ꙋ́ю и҆ ѻ҆би́тель сiю̀ ѿ всѧ́кагѡ sла́гѡ ѡ҆бстоѧ́нiѧ и҆збавлѧ́ѧ, и҆ ми́ръ и҆ безмѧте́жiе тѣ̑мъ да́рꙋѧ, тебѣ̀ со безнача́льнымъ твои́мъ ѻ҆ц҃е́мъ, и҆ прест҃ы́мъ, и҆ бл҃ги́мъ, и҆ є҆диносꙋ́щнымъ твои́мъ дх҃омъ, во є҆ди́номъ сꙋществѣ̀ сла́вимомꙋ бг҃ꙋ, всегда̀ бл҃годаре́нiе приноси́ти, и҆ пребл҃га̑ѧ глаго́лати и҆ воспѣ́ти сподо́биши.

И҆ а҆́бiе велегла́снѣйше возглаша́етъ:

Сла́ва тебѣ̀ бг҃ꙋ, бл҃года́телю на́шемꙋ, во вѣ́ки вѣкѡ́въ.



Моле́бное пѣ́нiе ѡ҆ недꙋ́жныхъ мно́гихъ, и҆лѝ ѡ҆ є҆ди́номъ

Е҆ктенiа̀: Поми́лꙋй на́съ, бж҃е:

Врачꙋ̀ дꙋ́шъ и҆ тѣле́съ, со ѹ҆миле́нiемъ въ се́рдцѣ сокрꙋше́нномъ къ тебѣ̀ припа́даемъ, и҆ стенѧ́ще вопiе́мъ тѝ: и҆сцѣлѝ болѣ̑зни, ѹ҆врачꙋ́й стра̑сти дꙋ́шъ и҆ тѣле́съ рабѡ́въ твои́хъ [и҆лѝ: дꙋшѝ и҆ тѣ́ла раба̀ твоегѡ̀, рабы̀ твоеѧ̀], и҆́мⷬ҇къ: и҆ простѝ и҆̀мъ [и҆лѝ: є҆мꙋ̀, є҆́й], ꙗ҆́кѡ бл҃госе́рдъ, всѧ̑ прегрѣшє́нiѧ, вѡ́льнаѧ и҆ невѡ́льнаѧ, и҆ ско́рѡ воздви́гни ѿ ѻ҆дра̀ болѣ́зни, мо́лимъ ти сѧ, ѹ҆слы́ши и҆ поми́лꙋй.

Не хотѧ́й сме́рти грѣ́шныхъ, но є҆́же ѡ҆брати́тисѧ, и҆ живы̑мъ и҆̀мъ бы́ти, пощадѝ и҆ поми́лꙋй рабѡ́въ твои́хъ [и҆лѝ: раба̀ твоего̀, рабꙋ̀ твою̀], и҆́мⷬ҇къ, млⷭ҇тиве: запретѝ болѣ́зни, ѿста́ви всю̀ стра́сть, и҆ ве́сь недꙋ́гъ, и҆ прострѝ крѣ́пкꙋю твою̀ рꙋ́кꙋ, и҆ ꙗ҆́коже i҆аíровꙋ дще́рь, ѿ ѻ҆дра̀ болѣ́зни воздви́гни, и҆ здра́выхъ [и҆лѝ: здра́ва, здра́вꙋ] сотворѝ, мо́лимъ ти сѧ, ѹ҆слы́ши и҆ поми́лꙋй.

Ѻ҆́гненнꙋю болѣ́знь петро́вой те́щи прикоснове́нiемъ твои́мъ и҆сцѣли́вый, и҆ ны́нѣ лю́тѣ стра́ждꙋщихъ рабѡ́въ твои́хъ [и҆лѝ: стра́ждꙋщагѡ раба̀ твоегѡ̀, стра́ждꙋщiѧ рабы̀ твоеѧ̀], и҆́мⷬ҇къ, болѣ́знь бл҃госе́рдiемъ твои́мъ и҆сцѣлѝ, здра́вiе и҆̀мъ [и҆лѝ: є҆мꙋ̀, є҆́й] ско́рѡ подава́ѧ, прилѣ́жнѡ мо́лимъ ти сѧ, и҆сто́чниче цѣльба́мъ, ѹ҆слы́ши и҆ поми́лꙋй.

Е҆зекȋины сле́зы, манассíино и҆ нiнеѵíтѧнъ покаѧ́нiе, и҆ дв҃дово и҆сповѣ́данiе прiе́мый и҆ ско́рѡ тѣ́хъ поми́ловавый: и҆ на́шѧ во ѹ҆миле́нiи приноси̑мыѧ тѝ мольбы̑ прiимѝ, всебл҃гíй цр҃ю̀, и҆ ꙗ҆́кѡ ще́дръ поми́лꙋй лю́тѣ болѧ́щихъ рабѡ́въ твои́хъ [и҆лѝ: болѧ́щаго раба̀ твоего̀, болѧ́щꙋю рабꙋ̀ твою̀], и҆́мⷬ҇къ, здра́вiе и҆̀мъ [и҆лѝ: є҆мꙋ̀, є҆́й] да́рꙋѧ, со слеза́ми мо́лимъ ти сѧ, и҆сто́чниче жи́зни и҆ безсме́ртiѧ, ѹ҆слы́ши и҆ ско́рѡ поми́лꙋй.

Мл҃тва:

Влⷣко вседержи́телю, ст҃ы́й цр҃ю̀, наказꙋ́ѧй и҆ не ѹ҆мерщвлѧ́ѧй, ѹ҆твержда́ѧй низпа́дающыѧ, и҆ возводѧ́й низве́ржєнныѧ, тѣлє́сныѧ человѣ́кѡвъ скѡ́рби и҆справлѧ́ѧй, мо́лимсѧ тебѣ̀, бж҃е на́шъ, рабѡ́въ твои́хъ [и҆лѝ: раба̀ твоего̀, рабꙋ̀ твою̀], и҆́мⷬ҇къ, немощствꙋ́ющихъ [и҆лѝ: немощствꙋ́юща, немощствꙋ́ющꙋ] посѣтѝ млⷭ҇тiю твое́ю, простѝ и҆̀мъ [и҆лѝ: є҆мꙋ̀, є҆́й] всѧ́кое согрѣше́нiе во́льное и҆ нево́льное. Е҆́й, гдⷭ҇и, враче́бнꙋю твою̀ си́лꙋ съ нб҃сѐ низпослѝ, прикосни́сѧ тѣлесѝ, ѹ҆гасѝ ѻ҆гне́вицꙋ, ѹ҆кротѝ стра́сть и҆ всѧ́кꙋю не́мощь таѧ́щꙋюсѧ: бꙋ́ди вра́чь рабѡ́въ твои́хъ [и҆лѝ: раба̀ твоегѡ̀, рабы̀ твоеѧ̀], и҆́мⷬ҇къ, воздви́гни и҆̀хъ [и҆лѝ: є҆го̀, ю҆̀] ѿ ѻ҆дра̀ болѣ́зненнагѡ, и҆ ѿ ло́жа ѡ҆sлобле́нiѧ цѣ́лыхъ и҆ всесоверше́нныхъ [и҆лѝ: цѣ́ла и҆ всесоверше́нна, цѣ́лꙋ и҆ всесоверше́ннꙋ], да́рꙋй и҆̀хъ [и҆лѝ: є҆го̀, ю҆̀] цр҃кви твое́й бл҃гоꙋгожда́ющихъ и҆ творѧ́щихъ [и҆лѝ: бл҃гоꙋгожда́юща и҆ творѧ́ща, бл҃гоꙋгожда́ющꙋ и҆ творѧ́щꙋ] во́лю твою̀. Твое́ бо є҆́сть, є҆́же ми́ловати и҆ сп҃са́ти ны̀, бж҃е на́шъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ. А҆ми́нь.



Чи́нъ бл҃гослове́нiѧ въ пꙋ́ть.

Е҆ктенiа̀: Поми́лꙋй на́съ, бж҃е:

Стѡпы̀ человѣ́чєскiѧ и҆справлѧ́ѧй, гдⷭ҇и, при́зри млⷭ҇тивнѡ на рабы̑ твоѧ̑ [и҆лѝ: на раба̀ твоего̀, рабꙋ̀ твою̀], и҆́мⷬ҇къ, и҆ прости́въ и҆̀мъ [и҆лѝ: є҆мꙋ̀, є҆́й] всѧ́кое прегрѣше́нiе, во́льное же и҆ нево́льное, бл҃гословѝ бл҃го́е намѣ́ренiе совѣ́та и҆́хъ [и҆лѝ: є҆гѡ̀, є҆ѧ̀], и҆ и҆схо́ды и҆ вхо́ды со пꙋтьше́ствiемъ и҆спра́ви, прилѣ́жнѡ мо́лимъ ти сѧ, ѹ҆слы́ши и҆ поми́лꙋй.

I҆ѡ́сифа ѿ ѡ҆sлобле́нiѧ бра́тiи є҆гѡ̀ пресла́внѡ свободи́вый, гдⷭ҇и, и҆ во є҆гѵ́петъ того̀ наста́вивый, и҆ бл҃гослове́нiемъ твоеѧ̀ бл҃гости во все́мъ бл҃гополꙋ́чна сотвори́вый: и҆ си́хъ рабѡ́въ твои́хъ [и҆лѝ: сего̀ раба̀ твоего̀, сiю̀ рабꙋ̀ твою̀] пꙋтьше́ствовати хотѧ́щихъ [и҆лѝ: хотѧ́ща, хотѧ́щꙋ] бл҃гословѝ, и҆ ше́ствiе и҆́хъ безмѧте́жнѡ и҆ бл҃гополꙋ́чнѡ сотворѝ, мо́лимъ ти сѧ, ѹ҆слы́ши и҆ поми́лꙋй.

Лꙋцѣ̀ и҆ клеѡ́пѣ во є҆ммаꙋ́съ спꙋтьше́ствовавый, и҆ ве́селѡ во i҆ерⷭ҇ли́мъ возврати́тисѧ твои́мъ пресла́внымъ позна́нiемъ сотвори́вый, спꙋтьше́ствꙋй твое́ю бл҃года́тiю и҆ бжⷭ҇твеннымъ бл҃гослове́нiемъ и҆ ны́нѣ рабѡ́мъ твои̑мъ си̑мъ [и҆лѝ: рабꙋ̀ твоемꙋ̀ семꙋ̀, рабѣ̀ твое́й се́й], на́ми тебѣ̀ прилѣ́жнѡ молѧ́щымсѧ [и҆лѝ: молѧ́щемꙋсѧ, молѧ́щейсѧ], и҆ во всѧ́комъ дѣ́лѣ бла́зѣ, къ сла́вѣ прест҃а́гѡ твоегѡ̀ и҆́мени бл҃гопоспѣшѝ, во здра́вiи и҆ бл҃гополꙋ́чiи соблюда́ѧ и҆ возвраща́ѧ во вре́мѧ бл҃гоподо́бно, ꙗ҆́кѡ всеще́дромꙋ бл҃годѣ́телю мо́лимъ ти сѧ, ско́рѡ ѹ҆слы́ши и҆ млⷭ҇тивнѡ поми́лꙋй.

Мл҃тва:

Гдⷭ҇и i҆и҃се хрⷭ҇тѐ бж҃е на́шъ, и҆́стинный и҆ живы́й пꙋтю̀, состра́нствовати мни́момꙋ твоемꙋ̀ ѻ҆тцꙋ̀ i҆ѡ́сифꙋ, и҆ пречⷭ҇той тѝ дв҃ѣ мт҃ри, во є҆гѵ́петъ и҆зво́ливый, и҆ лꙋцѣ̀ и҆ клеѡ́пѣ во є҆ммаꙋ́съ спꙋтьше́ствовавый: и҆ ны́нѣ смире́ннѡ мо́лимъ тѧ̀, влⷣко прест҃ы́й, и҆ рабѡ́мъ твои̑мъ си̑мъ [и҆лѝ: рабꙋ̀ твоемꙋ̀ семꙋ̀, рабѣ̀ твое́й се́й] твое́ю бл҃года́тiю спꙋтьше́ствꙋй. И҆ ꙗ҆́коже рабꙋ̀ твоемꙋ̀ тѡвíи, а҆́гг҃ла храни́телѧ и҆ наста́вника послѝ, сохранѧ́юща и҆ и҆збавлѧ́юща и҆̀хъ [и҆лѝ: є҆го̀, ю҆̀] ѿ всѧ́кагѡ sла́гѡ ѡ҆бстоѧ́нiѧ ви́димыхъ и҆ неви́димыхъ врагѡ́въ, и҆ ко и҆сполне́нiю за́повѣдей твои́хъ наставлѧ́юща, ми́рнѡ же и҆ бл҃гополꙋ́чнѡ и҆ здра́вѡ препровожда́юща, и҆ па́ки цѣ́лѡ и҆ безмѧте́жнѡ возвраща́юща: и҆ да́ждь и҆̀мъ [и҆лѝ: є҆мꙋ̀, є҆́й] всѐ бл҃го́е своѐ намѣ́ренiе ко бл҃гоꙋгожде́нiю твоемꙋ̀ бл҃гополꙋ́чнѡ въ сла́вꙋ твою̀ и҆спо́лнити. Твое́ бо є҆́сть, є҆́же ми́ловати и҆ сп҃са́ти на́съ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ со прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ. А҆ми́нь.



Моле́бное пѣ́нiе ѡ҆ призыва́нiи по́мощи ст҃а́гѡ дх҃а предꙿ нача́ломъ всѧ́кагѡ до́брагѡ дѣ́ла

Е҆ктенiа̀: Поми́лꙋй на́съ, бж҃е:

При́зри, чл҃вѣколю́бче, млⷭ҇тивымъ твои́мъ ѻ҆́комъ на рабы̑ твоѧ̑ [и҆лѝ: на раба̀ твоего̀, на рабꙋ̀ твою̀], и҆́мⷬ҇къ, къ твоемꙋ̀ бл҃гоꙋтро́бiю вѣ́рою припа́дающыѧ [и҆лѝ: припа́дающаго, припа́дающꙋю], и҆ ѹ҆слы́шавъ молє́нiѧ и҆́хъ [и҆лѝ: є҆гѡ̀, є҆ѧ̀], бл҃го́е намѣ́ренiе и҆ дѣ́ло и҆́хъ [и҆лѝ: є҆гѡ̀, є҆ѧ̀] бл҃гословѝ, и҆ бл҃гополꙋ́чнѡ нача́ти и҆ спѣ́шнѡ кромѣ̀ всѧ́кагѡ препѧ́тiѧ во сла́вꙋ твою̀ соверши́ти, ꙗ҆́кѡ всеси́льномꙋ цр҃ю̀ мо́лимъ ти сѧ, ѹ҆слы́ши и҆ поми́лꙋй.

Во все́мъ поспѣ́шествꙋѧй всѣ̑мъ во бл҃го́е, гдⷭ҇и, млⷭ҇тивнѡ и҆ рабѡ́мъ твои̑мъ [и҆лѝ: рабꙋ̀ твоемꙋ̀, рабѣ̀ твое́й], и҆́мⷬ҇къ, поспѣ́шествꙋй, сп҃се, и҆ во бл҃гополꙋ́чное соверше́нiе дѣ́лꙋ и҆́хъ [и҆лѝ: є҆гѡ̀, є҆ѧ̀] спѣ́шнѡ произвести́сѧ, бл҃гословѝ, мо́лимъ ти сѧ, всемогíй влⷣко, ѹ҆слы́ши и҆ поми́лꙋй.

А҆́гг҃ла твоегѡ̀ храни́телѧ приста́ви дѣ́лꙋ семꙋ̀, бл҃гоꙋвѣ́тливе гдⷭ҇и, и҆ є҆́же воспѧти́ти всѧ̑ препѧ̑тiѧ ви́димыхъ и҆ неви́димыхъ врагѡ́въ, поспѣ́шство же во все́мъ ко бл҃гополꙋ́чномꙋ соверше́нiю дѣ́лающымъ сотвори́ти, мо́лимъ ти сѧ, пребл҃гíй сп҃се, ѹ҆слы́ши и҆ поми́лꙋй.

Во сла́вꙋ твою̀ всѧ̑ твори́ти повелѣва́ѧ, гдⷭ҇и, рабѡ́мъ твои̑мъ [и҆лѝ: рабꙋ̀ твоемꙋ̀, рабѣ̀ твое́й], и҆́мⷬ҇къ, ко твое́й сла́вѣ дѣ́ло своѐ начина́ющымъ [и҆лѝ: начина́ющꙋ, начина́ющей], бл҃гослове́нiемъ твои́мъ поспѣ́шство бл҃гополꙋ́чное съ дово́льствомъ къ соверше́нiю пода́ждь, здра́вiе и҆̀мъ [и҆лѝ: є҆мꙋ̀, є҆́й] со бл҃годе́нствiемъ да́рꙋѧ, мо́лимъ ти сѧ, вседарови́тый тво́рче, ѹ҆слы́ши и҆ поми́лꙋй.

Мл҃тва:

Гдⷭ҇и i҆и҃се хрⷭ҇тѐ бж҃е на́шъ, прiимѝ ѹ҆се́рдное моле́нiе на́ше, и҆ бл҃гословѝ бл҃го́е намѣ́ренiе и҆ дѣ́ло рабѡ́въ твои́хъ [и҆лѝ: раба̀ твоегѡ̀, рабы̀ твоеѧ̀], и҆́мⷬ҇къ, є҆́же бл҃гополꙋ́чнѡ нача́ти, и҆ безꙿ препѧ́тiѧ всѧ́кагѡ ко сла́вѣ твое́й соверши́ти. дѣ́лателємъ бл҃гопоспѣшѝ, и҆ дѣла̀ рꙋ́къ и҆спра́ви, и҆ въ соверше́нiе си́лою прест҃а́гѡ твоегѡ̀ дх҃а спѣ́шнѡ произвестѝ сотворѝ. Твое́ бо є҆́сть, є҆́же ми́ловати и҆ сп҃са́ти ны̀, бж҃е на́шъ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃є́мъ, и҆ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ. А҆ми́нь.