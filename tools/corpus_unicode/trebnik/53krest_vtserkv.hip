  OCR:

  Библиотека святоотеческой литературы

  http://orthlib.ru



[глⷡа к҃з] Чи́нъ мл҃твенный на поставле́нiе крⷭ҇та̀ на ве́рхъ кро́ва новосозда́нныѧ цр҃кве.

Взе́мъ i҆ере́й є҆пiтрахи́ль на себѐ, и҆ покади́въ крⷭ҇тъ ѳѷмiа́момъ бл҃гослове́ннымъ, начина́етъ ѻ҆бы́чнѡ:

Бл҃гослове́нъ бг҃ъ на́шъ. Ли́къ: Трист҃о́е. и҆ по Ѻ҆́ч҃е на́шъ: I҆ере́й: Ꙗ҆́кѡ твоѐ є҆́сть црⷭ҇тво: И҆ а҆́бiе пою́тъ, и҆лѝ чтꙋ́тъ тропарѝ сiѧ̑, гла́съ а҃: Сп҃сѝ, гдⷭ҇и, лю́ди твоѧ̑: Сла́ва: Вознесы́йсѧ на крⷭ҇тъ во́лею: И҆ ны́нѣ: Предста́тельство хрⷭ҇тiа́нъ: Посе́мъ ре́кшꙋ дiа́конꙋ: Гдⷭ҇ꙋ помо́лимсѧ, и҆ кли́рꙋ: Гдⷭ҇и поми́лꙋй.

Чте́тъ i҆ере́й мл҃твꙋ сiю̀:

Гдⷭ҇и вседержи́телю бж҃е ѻ҆тє́цъ на́шихъ, жезло́мъ мѡѷсе́овымъ, и҆ дре́вомъ ѻ҆́нымъ, на не́мже sмiю̀ мѣ́дѧнꙋю въ пꙋсты́ни, ѿ ѹ҆грызе́нiѧ sмiє́въ и҆збавлѧ́ѧ лю́ди, привѧза́ти повелѣ́лъ є҆сѝ, ѡ҆́бразъ чⷭ҇тна́гѡ и҆ животворѧ́щагѡ крⷭ҇та̀ возлю́бленнагѡ сн҃а твоегѡ̀ гдⷭ҇а на́шегѡ i҆и҃са хрⷭ҇та̀ проѡбрази́вый, и҆́мже дiа́волѧ си́ла ѹ҆праздни́сѧ, и҆ sмíемъ ѻ҆́нымъ дре́внимъ вселꙋка́вымъ ѹ҆грызе́нный и҆ ѹ҆мерщвле́нный ро́дъ на́шъ ѡ҆животвори́сѧ: смире́ннѡ твоемꙋ̀ безмѣ́рномꙋ чл҃вѣколю́бiю припа́дающе, мо́лимсѧ и҆ ми́ли сѧ дѣ́емъ, послѝ ны́нѣ бл҃гослове́нiе твоѐ нбⷭ҇ное, и҆ бл҃гословѝ зна́менiе сiѐ крⷭ҇тное, и҆ да́ждь є҆мꙋ̀ си́лꙋ и҆ крѣ́пость бл҃гослове́ннагѡ ѻ҆́нагѡ, кро́вiю сн҃а твоегѡ̀ ѡ҆кропле́ннагѡ дре́ва, во є҆́же бы́ти хра́мꙋ семꙋ̀, и҆́мени твоемꙋ̀ созда́нномꙋ, покро́въ держа́венъ, тве́рдое ѡ҆гражде́нiе, ѿ всѧ́кагѡ sла́гѡ ѡ҆бстоѧ́нiѧ всегда́шнее и҆збавле́нiе, бл҃голѣ́пiе же и҆ ѹ҆краше́нiе, и҆ зна́менiе ви̑димымъ и҆ неви̑димымъ врагѡ́мъ стра́шное и҆ ѹ҆жа́сное, всѣ́хъ же въ хра́мъ се́й съ вѣ́рою входѧ́щихъ, и҆ на нѐ взира́ющихъ, и҆ распѧ́томꙋ на крⷭ҇тѣ̀ сн҃ꙋ твоемꙋ̀ кла́нѧющихсѧ бл҃гословѝ, и҆ си́лою крⷭ҇тною ѡ҆гради́въ, неврежде́нныхъ ѿ всѧ́кагѡ sла̀ всегда̀ соблюдѝ. крⷭ҇тъ бо є҆́сть красота̀ цр҃ко́внаѧ, царє́мъ держа́ва, вѣ̑рнымъ ѹ҆твержде́нiе, па́ѵлова похвала̀, бѣсѡ́въ же ꙗ҆́зва. є҆́й, гдⷭ҇и бж҃е на́шъ, всѣ́хъ вѣ́рою на зна́менiе сiѐ взира́ющихъ, и҆ сп҃си́тельнꙋю гдⷭ҇а на́шегѡ i҆и҃са хрⷭ҇та̀ сн҃а твоегѡ̀ сме́рть воспомина́ющихъ, и҆ тебѣ̀ прилѣ́жнѡ молѧ́щихсѧ, млⷭ҇тивнѡ ѹ҆слы́ши и҆ чл҃вѣколю́бнѣ поми́лꙋй: здра́вiе же съ долгоде́нствiемъ да́рꙋй, и҆ црⷭ҇твiѧ твоегѡ̀ сподо́би, бл҃года́тiю, и҆ щедро́тами, и҆ чл҃вѣколю́бiемъ є҆диноро́днагѡ сн҃а твоегѡ̀, съ ни́мже бл҃гослове́нъ є҆сѝ со прест҃ы́мъ, и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

I҆ере́й же взе́мъ сщ҃е́ннꙋю во́дꙋ, кропи́тъ є҆́ю крⷭ҇тъ, глаго́лѧ:

Бл҃гословлѧ́етсѧ и҆ ѡ҆сщ҃а́етсѧ зна́менiе сiѐ крⷭ҇тное, бл҃года́тiю ст҃а́гѡ дх҃а, ѡ҆кропле́нiемъ воды̀ сеѧ̀ сщ҃е́нныѧ, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь.

А҆́бiе же пое́тсѧ конда́къ се́й, гла́съ д҃:

Вознесы́йсѧ на крⷭ҇тъ во́лею тезоимени́томꙋ твоемꙋ̀ но́вомꙋ жи́тельствꙋ щедрѡ́ты твоѧ̑ да́рꙋй, хрⷭ҇тѐ бж҃е: возвеселѝ си́лою твое́ю, бл҃говѣ́рнаго i҆мпера́тора на́шего нiкола́ѧ а҆леѯа́ндровича, побѣ̑ды даѧ̀ є҆мꙋ̀ на сꙋпоста́ты, посо́бiе и҆мꙋ́щꙋ твоѐ ѻ҆рꙋ́жiе ми́ра, непобѣди́мꙋю побѣ́дꙋ.

Посе́мъ твори́тъ ѻ҆бы́чный ѿпꙋ́стъ хра́мꙋ: дѣ́лателiе же взе́мше крⷭ҇тъ, поставлѧ́ютъ є҆го̀ на свое́мъ мѣ́стѣ верхꙋ̀ цр҃кве. 