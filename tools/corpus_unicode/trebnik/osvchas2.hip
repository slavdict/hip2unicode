  Компиляция по различным печатным источникам,      оцифровка и приведение к грамматическим нормам 	 ЦС-языка: протоиерей Николай Диваков, Дмитрий 	 Михалин, Анатолий Алексеевич Матвеев. 



Послѣ́дованiе ѡ҆сщ҃е́нiѧ часо́вни.

Поставлѧ́етсѧ столе́цъ, па́волокою покрове́нный, и҆ ѡ҆сщ҃е́ннаѧ вода̀ въ сосꙋ́дѣ: а҆рхiере́й же, держѧ̀ въ рꙋцѣ̀ чⷭ҇тны́й крⷭ҇тъ съ васiлкѝ, и҆ є҆ѵⷢ҇лiе, предꙿидꙋ́щꙋ є҆мꙋ̀ дiа́конꙋ съ кади́льницею, и҆ двѣма̀ свѣщено́сцема со свѣща́ми. Прише́дъ же предꙿ столе́цъ, полага́етъ на не́мъ крⷭ҇тъ и҆ є҆ѵⷢ҇лiе, и҆ начина́етъ ѻ҆бы́чнѡ.

Прѡтодiа́конъ: Благословѝ, преѡсвѧще́ннѣйшiй влады́ко.

А҆рхiере́й: Блгⷭ҇ве́нъ бг҃ъ на́шъ: Ли́къ: А҆ми́нь. И҆ пою́тъ: Цр҃ю̀ нбⷭ҇ный:

Прѡтодiа́конъ: Бг҃ъ гдⷭ҇ь, и҆ ꙗ҆ви́сѧ на́мъ:  три́жды.

И҆ тропа́рь хра́ма.

Сла́ва, и҆ ны́нѣ: ѡ҆бновле́нiѧ, гла́съ д҃:

Ꙗ҆́коже вы́шнiѧ тве́рди бл҃голѣ́пiе, и҆ ни́жнюю споказа́лъ є҆сѝ красотꙋ̀ ст҃а́гѡ селе́нiѧ сла́вы твоеѧ̀ гдⷭ҇и, ѹ҆твердѝ сiѐ во вѣ́къ вѣ́ка, и҆ прiимѝ на̑ша въ не́мъ непреста́ннѡ приноси̑маѧ тебѣ̀ молє́нiѧ бцⷣею, всѣ́хъ животѐ и҆ воскрⷭ҇нiе.

Прѡтодiа́конъ: Поми́лꙋй на́съ бж҃е, по вели́цѣй ми́лости твое́й, мо́лимъ ти сѧ, ѹ҆слы́ши, и҆ поми́лꙋй.

Ли́къ: Гдⷭ҇и поми́лꙋй, три́жды.

Е҆щѐ мо́лимсѧ ѡ҆ вели́комъ господи́нѣ и҆ ѻ҆тцѣ̀ на́шемъ ст҃ѣ́йшемъ патрiа́рсѣ а҆леѯíи, и҆ ѡ҆ господи́нѣ на́шемъ преѡсвѧще́ннѣйшемъ митрополíтѣ (и҆лѝ а҆рхiепíскопѣ, и҆лѝ є҆пíскопѣ) (и҆́мⷬ҇къ), и҆ все́й во хрⷭ҇тѣ̀ бра́тiи на́шей.

Ли́къ: Гдⷭ҇и поми́лꙋй, три́жды.

Е҆щѐ мо́лимсѧ ѡ҆ богохрани́мѣй странѣ̀ на́шей, властѣ́хъ и҆ во́инствѣ є҆ѧ̀, да ти́хое и҆ безмо́лвное житiѐ поживе́мъ во всѧ́комъ бл҃гоче́стiи и҆ чтⷭ҇отѣ̀.

Ли́къ: Гдⷭ҇и поми́лꙋй, три́жды.

Е҆щѐ мо́лимсѧ ѡ҆ градонача́льницѣ и҆ прави́тельствѣ гра́да на́шегѡ и҆ ѡ҆ всѣ́хъ во сла́вꙋ бж҃iю потрꙋди́вшихсѧ въ созида́нiи и҆ благолѣ́пнѣмъ ѹ҆краше́нiи ст҃ы́ѧ часо́вни сеѧ̀.

Ли́къ: Гдⷭ҇и поми́лꙋй, три́жды.

Возгла́съ: Ѹ҆слы́ши ны̀ бж҃е сп҃си́телю на́шъ, ѹ҆пова́нiе всѣ́хъ концє́въ землѝ и҆ сꙋ́щихъ въ мо́ри дале́че, и҆ ми́лостивъ, ми́лостивъ бꙋ́ди, влⷣко, ѡ҆ грѣсѣ́хъ на́шихъ, и҆ поми́лꙋй ны̀.

Ми́лостивъ бо и҆ чл҃вѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

И҆ а҆́бiе прѡтодiа́конъ: Гдⷭ҇ꙋ помо́лимсѧ.

А҆рхiере́й же чте́тъ моли́твꙋ:

Гдⷭ҇и нб҃сѐ и҆ землѝ, и҆́же ст҃ꙋ́ю твою̀ цр҃ковь неизрече́нною премꙋ́дростiю ѡ҆снова́вый, и҆ во ѡ҆́бразъ а҆́гг҃льскагѡ на нб҃сѝ слꙋже́нiѧ, свѧще́нничества чи́нъ на землѝ соста́вивый.

При́зри ны́нѣ, влⷣко великода́рне, ми́лостивымъ твои́мъ ѻ҆́комъ на ны̀, недостѡ́йныѧ рабы̑ твоѧ̑, во ѹ҆миле́нiи серде́цъ соверша́ющыѧ ѡ҆сщ҃е́нiе часо́вни сеѧ̀, въ сла́внѣмъ бл҃голѣ́пiи возсозда́нныѧ къ сла́вѣ твое́й и҆ ко ѹ҆тѣше́нiю люде́й правосла́вныхъ гра́да на́шегѡ (а҆́ще во ѹ҆чи́лищи: и҆ всѣ́хъ здѣ̀ нача́льствꙋющихъ, ѹ҆ча́щихъ и҆ ѹ҆ча́щихсѧ: а҆́ще во враче́бницѣ: и҆ всѣ́хъ трꙋжда́ющихсѧ и҆ стра́ждꙋщихъ во враче́бницѣ се́й) и҆ всѣ́хъ здѣ̀ предстоѧ́щихъ и҆ молѧ́щихсѧ.

Вонмѝ гла́сꙋ моле́нiѧ на́шегѡ и҆ ниспослѝ прест҃а́гѡ твоегѡ̀ и҆ покланѧ́емагѡ и҆ всеси́льнагѡ дх҃а и҆ ѡ҆ст҃ѝ часо́вню сiю̀ въ че́сть: (и҆́мⷬ҇къ).

И҆спо́лни, влⷣко многомлⷭ҇тиве, часо́вню сiю̀, твоеѧ̀ бж҃е́ственныѧ сла́вы, ст҃ы́ни и҆ бл҃года́ти. Ѹ҆твердѝ ю҆̀ до сконча́нiѧ вѣ́ка цѣ́лꙋ и҆ непоколеби́мꙋ и҆ сподо́би въ не́й моли̑твы и҆ славослѡ́вiѧ всегда̀ тебѣ̀ приноси́ти ѡ҆ всѣ́хъ лю́дѣхъ твои́хъ.

Созда́вшымъ же и҆ благоꙋкраси́вшымъ часо́вню сiю̀ ѡ҆ставле́нiе согрѣше́нiй пода́ждь: да́рꙋй и҆̀мъ (а҆́ще во ѹ҆чи́лищи: и҆ всѣ̑мъ здѣ̀ нача́льствꙋющымъ, ѹ҆ча́щымъ и҆ ѹ҆ча́щымсѧ: а҆́ще во враче́бницѣ: и҆ всѣ̑мъ трꙋжда́ющымсѧ и҆ стра́ждꙋщымъ во враче́бницѣ се́й) и҆ всѣ̑мъ приходѧ́щымъ въ ню̀ всѧ̑ ꙗ҆̀же ко сп҃се́нiю прошє́нiѧ, здра́вiе же и҆ сп҃се́нiе, и҆ во всѣ́мъ бл҃го́е поспѣше́нiе, да неѡсꙋжде́ннѡ покло́нѧтсѧ тебѣ̀ є҆ди́номꙋ и҆́стинномꙋ бг҃ꙋ, и҆ є҆го́же посла́лъ є҆сѝ i҆и҃сꙋ хрⷭ҇тꙋ̀, мл҃твами бцⷣы, [и҆ є҆гѡ́же є҆́сть часо́внѧ] и҆ всѣ́хъ ст҃ы́хъ твои́хъ, а҆ми́нь.

Ꙗ҆́кѡ ст҃ъ є҆сѝ бж҃е на́шъ, и҆ во ст҃ы́хъ почива́еши, и҆ тебѣ̀ сла́вꙋ возсыла́емъ, ѻ҆ц҃ꙋ̀ и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Та́же кропи́тъ а҆рхiере́й часо́вню сщ҃е́нною водо́ю глаго́люще:

Ѡ҆сщ҃а́етсѧ часо́внѧ сiѧ̑ ѡ҆кропле́нiемъ воды̀ сеѧ̀ сщ҃е́нныѧ, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь.

Кли́рiцы же кропѧ́тъ ю҆̀ ѿвнѣ̀.

Лю́дiе же пою́тъ настоѧ́щiй тропа́рь, гла́съ д҃:

Сп҃сѝ гдⷭ҇и лю́ди твоѧ̑, и҆ бл҃гословѝ достоѧ́нiе твоѐ, побѣ̑ды на сопроти̑вныѧ да́рꙋѧ, и҆ твоѐ сохранѧ́ѧ крⷭ҇то́мъ твои́мъ жи́тельство.

Посе́мъ:

Прѡтодiа́конъ: Премꙋ́дрость.

А҆рхiере́й: Прест҃а́ѧ бцⷣе, спасѝ на́съ.

Ли́къ: Честнѣ́йшꙋю херꙋвȋмъ:

А҆рхiере́й: Сла́ва тебѣ̀ хрⷭ҇тѐ бж҃е, ѹ҆пова́нiе на́ше, сла́ва тебѣ̀.

Ли́къ: Сла́ва, и҆ ны́нѣ: Гдⷭ҇и поми́лꙋй, три́жды. Преѡсвѧще́ннейшiй влады́ко бл҃гословѝ.

А҆рхiере́й твори́тъ ѿпꙋ́стъ по ѻ҆бы́чаю.

Прѡтодiа́конъ: Вели́комꙋ господи́нꙋ и҆ ѻ҆тцꙋ̀ на́шемꙋ ст҃ѣ́йшемꙋ патрiа́рхꙋ моско́вскомꙋ и҆ всеѧ̀ рꙋсѝ а҆леѯíю со все́ю є҆гѡ̀ бг҃оспаса́емою всерѡссíйскою па́ствою, и҆ господи́нꙋ на́шемꙋ преѡсвѧще́ннѣйшемꙋ митрополíтꙋ (и҆лѝ а҆рхiепíскопꙋ, и҆лѝ є҆пíскопꙋ) [и҆́мⷬ҇къ, є҆гѡ́же ѻ҆́бласть], богохрани́мѣй странѣ̀ на́шей, властѣ́мъ, во́инствꙋ и҆ наро́дꙋ є҆ѧ̀ градонача́льникꙋ и҆ прави́тельствꙋ гра́да на́шегѡ, (а҆́ще во ѹ҆чи́лищи: и҆ всѣ̑мъ здѣ̀ нача́льствꙋющымъ, ѹ҆ча́щымъ и҆ ѹ҆ча́щымсѧ: а҆́ще во враче́бницѣ: и҆ всѣ̑мъ трꙋжда́ющымсѧ и҆ стра́ждꙋщымъ во враче́бницѣ се́й), всѣ̑мъ потрꙋди́вшымсѧ въ возсозда́нiи и҆ бл҃голѣ́пнѣмъ ѹ҆краше́нiи часо́вни сеѧ̀ и҆ всѣ̑мъ правосла̑внымъ хрⷭ҇тiа́нѡмъ мнѡ́гаѧ лѣ̑та.

И҆ пое́тъ ли́къ: Мнѡ́гаѧ лѣ̑та, три́жды.




