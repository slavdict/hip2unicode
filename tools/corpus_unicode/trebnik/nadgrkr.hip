  Оцифровка и приведение к грамматическим нормам 	  ЦС-языка: протоиерей Николай Диваков, 	  Людоговский Ф. Б.



Чи́нъ бл҃гослове́нiѧ и҆ ѡ҆сщ҃е́нiѧ надгро́бнагѡ крⷭ҇та̀.

I҆ере́й во є҆пiтрахи́ль и҆ фелѡ́нь ѡ҆дѣ́ѧнъ зрѧ̀ на восто́къ и҆ крⷭ҇тоѡбра́знѡ покади́въ но́вый крⷭ҇тъ, начина́етъ:

Благослове́нъ бг҃ъ на́шъ:

Та́же тропа́рь крⷭ҇тꙋ̀, и҆ конда́къ є҆гѡ̀, гла́съ д҃:

Вознесы́йсѧ на крⷭ҇тъ во́лею:

Посе́мъ чте́тъ моли́твꙋ сiю̀ ре́къ:

Гдⷭ҇ꙋ помо́лимсѧ.

Гдⷭ҇и бж҃е сла́вы, ѻ҆́ч҃е вседержи́телю, бж҃е саваѡ́ѳъ, и҆́же дре́вомъ живота̀ посредѣ̀ раѧ̀ сꙋ́щагѡ проѡбрази́лъ є҆сѝ животво́рный крⷭ҇тъ, на не́мже возлю́бленный тво́й сн҃ъ пригвожде́нъ бы́въ ѹ҆́мре, и҆ сме́ртiю сме́рть ѹ҆мертвѝ, и҆ є҆го́же це́ркви свое́й ѻ҆рꙋ́жiе непобѣди́мое, вѣ́ры ѹ҆твержде́нiе, крѣ́пкое спасе́нiѧ ѹ҆пова́нiе, и҆ живота̀ полꙋче́нiе дарова̀: тѣ́мже мы̀ рабѝ твоѝ толи́кiѧ бл҃года́ти тꙋ́не сподо́бльшесѧ и҆ бл҃года́рни сꙋ́ще, сла́вꙋ и҆ бл҃годаре́нiе, и҆ смире́нное поклоне́нiе въ мольбꙋ̀ твоемꙋ̀ вели́чествꙋ прино́симъ: послѝ ны́нѣ бл҃года́ть прест҃а́гѡ своегѡ̀ дх҃а, млⷭ҇тивнѡ призира́ѧ на зна́менiе сiѐ крⷭ҇тное, гро́бъ ѹ҆со́пшаго здѣ̀ лежа́щагѡ вѣ́рнагѡ раба̀ твоегѡ̀ (и҆лѝ ѹ҆со́пшiѧ здѣ̀ лежа́щiѧ вѣ́рныѧ рабы̀ твоеѧ̀) и҆́мⷬ҇къ, зна́менꙋющее, и҆ бл҃гословѝ и҆ ѡ҆ст҃ѝ є҆̀, и҆ да́ждь є҆мꙋ̀ бы́ти зна́менiемъ стра́шнымъ и҆ крѣ́пкимъ на всѧ̑ врагѝ ви̑димыѧ и҆ неви̑димыѧ, прогна́нiе же и҆ ѿраже́нiе всѣ́хъ ко́зней и҆ прило́гѡвъ дiа́вольскихъ: твои̑мъ лю́демъ же да бꙋ́детъ покро́въ держа́венъ, вѣ́ры ѹ҆твержде́нiе, наде́жды подкрѣпле́нiе, во бране́хъ побѣ́да и҆ во всѣ́хъ добродѣ́телехъ преспѣ́ѧнiе, и҆ всѣ̑мъ предꙿ си́мъ зна́менiемъ тебѣ̀ кла́нѧющымсѧ и҆ мѡльбы̀ приносѧ́щымъ млⷭ҇тивенъ послꙋ́шатель, и҆ всѣ́хъ ꙗ҆̀же ко спасе́нiю проше́нiй бога́тый пода́тель бꙋ́ди. И҆ ꙗ҆́коже крⷭ҇то́мъ мíръ ѿ грѣхо́внагѡ ѡ҆сꙋжде́нiѧ свободи́лъ є҆сѝ, си́це и҆ рабы̀ твоѧ̑, сiѐ крⷭ҇тное зна́менiе вѣ́рнѡ соверши́вшыѧ и҆ здѣ̀ любвѐ ра́ди ꙗ҆̀же къ мє́ртвымъ и҆ ѹ҆со́пшымъ здѣ̀ лежа́щымъ, воздви́гшыѧ, си́лою крⷭ҇та̀ возлю́бленнагѡ сн҃а твоегѡ̀, всегда̀ побѣди́тєли бы́ти грѣха̀ ꙗ҆вѝ, и҆ всѧ̑ земна̑ѧ и҆ небє́снаѧ твоѧ̑ бл҃га̑ѧ и҆́мъ да́рꙋй, и҆ крⷭ҇то́мъ всегда̀ къ бл҃го́мꙋ всѣ́хъ вѣ́рныхъ наставлѧ́ѧ, къ воспрiѧ́тiю небе́снагѡ вѣнца̀ приведѝ. Ты́ бо є҆сѝ ѡ҆сщ҃е́нiѧ и҆сто́чникъ, и҆ всѣ́хъ бл҃ги́хъ бога́тый пода́тель, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Кропѧ̀ три́жды сщ҃е́нною водо́ю крⷭ҇тъ, глаго́летъ три́жды:

Ѡ҆сщ҃а́етсѧ крⷭ҇тное сiѐ зна́менiе бл҃года́тiю прест҃а́гѡ дх҃а, ѡ҆кропле́нiемъ воды̀ сеѧ̀ сщ҃е́нныѧ, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь.

И҆ а҆́бiе твори́тъ ѿпꙋ́стъ:

И҆́же на дре́вѣ крⷭ҇тнѣмъ спасе́нiѧ на́шегѡ ра́ди распны́йсѧ и҆ сме́рть подꙿѧ́ти и҆зво́ливый, и҆ тридне́внѡ и҆зꙿ ме́ртвыхъ воскрⷭ҇ы́й, хрⷭ҇то́съ и҆́стинный бг҃ъ на́шъ:


