  OCR:

  Библиотека святоотеческой литературы

  http://orthlib.ru



[глⷡа з҃]Мл҃тва на бл҃гослове́нiе а҆́ртоса во ст҃ꙋ́ю недѣ́лю па́схи.

Принесе́нъ быва́етъ а҆́ртосъ, сíесть хлѣ́бъ на сiѐ прiꙋгото́вленный, и҆ на не́мъ крⷭ҇тъ напи́санный ѻ҆бы́чнѡ, къ i҆ере́ю въ ѻ҆лта́рь, по соверше́нiи бж҃е́ственныѧ лiтꙋргíи и҆ по заамвѡ́нной мл҃твѣ, ре́кшꙋ дiа́конꙋ: Гдⷭ҇ꙋ помо́лимсѧ. И҆ кли́рꙋ: Гдⷭ҇и поми́лꙋй. Чте́тъ надꙿ ни́мъ i҆ере́й мл҃твꙋ сiю̀:

Бж҃е всеси́льный и҆ гдⷭ҇и вседержи́телю, и҆́же рабо́мъ твои́мъ мѡѷсе́омъ во и҆схо́дѣ i҆и҃левѣ ѿ є҆гѵ́пта, и҆ въ ѡ҆свобожде́нiи люде́й твои́хъ ѿ го́рькiѧ рабо́ты фараѡ́новы, а҆́гнца закла́ти повелѣ́лъ є҆сѝ, проѡбразꙋ́ѧ на крⷭ҇тѣ̀ закла́ннаго во́лею на́съ дѣ́лѧ а҆́гнца, взе́млющаго всегѡ̀ мíра грѣхѝ, возлю́бленнаго сн҃а твоего̀, гдⷭ҇а на́шего i҆и҃са хрⷭ҇та̀: ты̀ и҆ ны́нѣ, смире́ннѡ мо́лимъ тѧ̀, при́зри на хлѣ́бъ се́й, и҆ бл҃гословѝ и҆ ѡ҆ст҃ѝ є҆го̀. и҆́бо и҆ мы̀ рабѝ твоѝ въ че́сть и҆ сла́вꙋ, и҆ въ воспомина́нiе сла́внагѡ воскрⷭ҇нiѧ тогѡ́жде сн҃а твоегѡ̀ гдⷭ҇а на́шегѡ i҆и҃са хрⷭ҇та̀, и҆́мже ѿ вѣ́чныѧ рабо́ты вра́жiѧ, и҆ ѿ а҆́довыхъ нерѣши́мыхъ ѹ҆́зъ разрѣше́нiе, свобо́дꙋ и҆ преведе́нiе ѹ҆лꙋчи́хомъ, предꙿ твои́мъ вели́чествомъ ны́нѣ во всесвѣ́тлый се́й, пресла́вный и҆ сп҃си́тельный де́нь па́схи, се́й прино́симъ: на́съ же сего̀ приносѧ́щихъ, и҆ того̀ лобза́ющихъ, и҆ ѿ негѡ̀ вкꙋша́ющихъ, твоемꙋ̀ нбⷭ҇номꙋ бл҃гослове́нiю прича́стники бы́ти сотворѝ, и҆ всѧ́кꙋю болѣ́знь и҆ недꙋ́гъ ѿ на́съ твое́ю си́лою ѿженѝ, здра́вiе всѣ̑мъ подава́ѧ. ты́ бо є҆сѝ и҆сто́чникъ бл҃гослове́нiѧ, и҆ цѣльба́мъ пода́тель, и҆ тебѣ̀ сла́вꙋ возсыла́емъ безнача́льномꙋ ѻ҆ц҃ꙋ̀, со є҆диноро́днымъ твои́мъ сн҃омъ, и҆ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

А҆́бiе же кропи́тъ а҆́ртосъ сщ҃е́нною водо́ю, глаго́лѧ:

Бл҃гословлѧ́етсѧ и҆ ѡ҆сщ҃а́етсѧ а҆́ртосъ се́й, ѡ҆кропле́нiемъ воды̀ сеѧ̀ сщ҃е́нныѧ, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь. Три́жды.

И҆ посе́мъ и҆схо́дитъ, и҆ полага́етъ є҆го̀ на а҆нало́гiи, лю́дiе же, прiе́млюще а҆нтíдѡръ, лобза́ютъ а҆́ртосъ. 