  Компиляция по различным печатным источникам,      оцифровка и приведение к грамматическим нормам 	 ЦС-языка: протоиерей Николай Диваков, Дмитрий 	 Михалин, Анатолий Алексеевич Матвеев. 



Моле́бное пѣ́нiе

ст҃и́телю Васíлiю Вели́комꙋ

Бл҃гослове́нъ бг҃ъ на́шъ: Сла́ва тебѣ̀ бж҃е на́шъ, сла́ва тебѣ̀. Цр҃ю̀ нбⷭ҇ный:

Трист҃о́е: по Ѻ҆́ч҃е на́шъ: Сщ҃е́нникъ: Ꙗ҆́кѡ твоѐ є҆́сть црⷭ҇тво:

Та́же, Гдⷭ҇и, поми́лꙋй, в҃_i. Сла́ва, и҆ ны́нѣ: Прiиди́те, поклони́мсѧ:

Ѱало́мъ ч҃а.

Бл҃го є҆́сть и҆сповѣ́датисѧ гдⷭ҇еви и҆ пѣ́ти и҆́мени твоемꙋ̀, вы́шнiй: возвѣща́ти заꙋ́тра млⷭ҇ть твою̀ и҆ и҆́стинꙋ твою̀ на всѧ́кꙋ но́щь, въ десѧтострꙋ́ннѣмъ ѱалти́ри съ пѣ́снiю въ гꙋ́слехъ. Ꙗ҆́кѡ возвесели́лъ мѧ̀ є҆сѝ, гдⷭ҇и, въ творе́нiи твое́мъ, и҆ въ дѣ́лѣхъ рꙋкꙋ̀ твоє́ю возра́дꙋюсѧ. Ꙗ҆́кѡ возвели́чишасѧ дѣла̀ твоѧ̑, гдⷭ҇и: sѣлѡ̀ ѹ҆глꙋби́шасѧ помышлє́нiѧ твоѧ̑. Мꙋ́жъ безꙋ́менъ не позна́етъ, и҆ неразꙋми́въ не разꙋмѣ́етъ си́хъ. Внегда̀ прозѧбо́ша грѣ̑шницы ꙗ҆́кѡ трава̀, и҆ пронико́ша всѝ дѣ́лающiи беззако́нiе, ꙗ҆́кѡ да потребѧ́тсѧ въ вѣ́къ вѣ́ка: ты́ же вы́шнiй во вѣ́къ, гдⷭ҇и. Ꙗ҆́кѡ сѐ, вразѝ твоѝ, гдⷭ҇и, ꙗ҆́кѡ сѐ, вразѝ твоѝ поги́бнꙋтъ, и҆ разы́дꙋтсѧ всѝ дѣ́лающiи беззако́нiе. И҆ вознесе́тсѧ ꙗ҆́кѡ є҆диноро́га ро́гъ мо́й, и҆ ста́рость моѧ̀ въ є҆ле́и масти́тѣ: и҆ воззрѣ̀ ѻ҆́ко моѐ на врагѝ моѧ̑, и҆ востаю́щыѧ на мѧ̀ лꙋка́внꙋющыѧ ѹ҆слы́шитъ ѹ҆́хо моѐ. Првⷣникъ ꙗ҆́кѡ фíнiѯъ процвѣте́тъ: ꙗ҆́кѡ ке́дръ, и҆́же въ лiва́нѣ, ѹ҆мно́житсѧ. Насажде́ни въ домꙋ̀ гдⷭ҇ни во дво́рѣхъ бг҃а на́шегѡ процвѣтꙋ́тъ: є҆щѐ ѹ҆мно́жатсѧ въ ста́рости масти́тѣ, и҆ благопрiе́млюще бꙋ́дꙋтъ. Да возвѣстѧ́тъ, ꙗ҆́кѡ пра́въ гдⷭ҇ь бг҃ъ на́шъ, и҆ нѣ́сть непра́вды въ не́мъ.

Сла́ва, и҆ ны́нѣ: А҆ллилꙋ́iа: Та́же Бг҃ъ гдⷭ҇ь:

Тропа́рь ст҃а́гѡ два́жды, гла́съ а҃:

Во всю̀ зе́млю и҆зы́де вѣща́нiе твоѐ, ꙗ҆́кѡ прiе́мшꙋю сло́во твоѐ, и҆́мже бг҃олѣ́пно наꙋчи́лъ є҆сѝ, є҆стество̀ сꙋ́щихъ ѹ҆ѧсни́лъ є҆сѝ, человѣ̑ческiѧ ѻ҆бы́чаи ѹ҆краси́лъ є҆сѝ, црⷭ҇кое сщ҃е́нiе, ѻ҆́тче прпⷣбне, молѝ хрⷭ҇та̀ бг҃а сп҃сти́сѧ дꙋша́мъ на́шымъ.

Сла́ва, и҆ ны́нѣ, бг҃оро́диченъ, гла́съ то́йже:

Гаврiи́лꙋ вѣща́вшꙋ тебѣ̀ дв҃о, ра́дꙋйсѧ! со гла́сомъ воплоща́шесѧ всѣ́хъ влⷣка, въ тебѣ̀ ст҃ѣ́мъ кiвѡ́тѣ, ꙗ҆́коже речѐ пра́ведный дв҃дъ: ꙗ҆ви́ласѧ є҆сѝ ши́ршаѧ нб҃съ, поноси́вши зижди́телѧ твоего̀. сла́ва все́льшемꙋсѧ въ тѧ̀, сла́ва проше́дшемꙋ и҆зꙿ тебѐ, сла́ва свободи́вшемꙋ на́съ ржⷭ҇тво́мъ твои́мъ.

Посе́мъ ѱало́мъ н҃.

Поми́лꙋй мѧ̀, бж҃е, по вели́цѣй млⷭ҇ти твое́й, и҆ по мно́жествꙋ щедро́тъ твои́хъ ѡ҆чⷭ҇ти беззако́нiе моѐ. Наипа́че ѡ҆мы́й мѧ̀ ѿ беззако́нiѧ моегѡ̀ и҆ ѿ грѣха̀ моегѡ̀ ѡ҆чⷭ҇ти мѧ̀: ꙗ҆́кѡ беззако́нiе моѐ а҆́зъ зна́ю, и҆ грѣ́хъ мо́й предо мно́ю є҆́сть вы́нꙋ. Тебѣ̀ є҆ди́номꙋ согрѣши́хъ и҆ лꙋка́вое предꙿ тобо́ю сотвори́хъ: ꙗ҆́кѡ да ѡ҆правди́шисѧ во словесѣ́хъ твои́хъ и҆ побѣди́ши, внегда̀ сꙋди́ти тѝ. Се́ бо, въ беззако́нiихъ зача́тъ є҆́смь, и҆ во грѣсѣ́хъ роди́ мѧ ма́ти моѧ̀. Се́ бо, и҆́стинꙋ возлюби́лъ є҆сѝ, безвѣ̑стнаѧ и҆ та̑йнаѧ премⷣрости твоеѧ̀ ꙗ҆ви́лъ мѝ є҆сѝ. Ѡ҆кропи́ши мѧ̀ ѵ҆ссѡ́помъ, и҆ ѡ҆чи́щꙋсѧ: ѡ҆мы́еши мѧ̀, и҆ па́че снѣ́га ѹ҆бѣлю́сѧ. Слꙋ́хꙋ моемꙋ̀ да́си ра́дость и҆ весе́лiе: возра́дꙋютсѧ кѡ́сти смирє́нныѧ. Ѿвратѝ лицѐ твоѐ ѿ грѣ̑хъ мои́хъ и҆ всѧ̑ беззакѡ́нiѧ моѧ̑ ѡ҆чⷭ҇ти. Се́рдце чи́сто сози́жди во мнѣ̀, бж҃е, и҆ дꙋ́хъ пра́въ ѡ҆бновѝ во ѹ҆тро́бѣ мое́й. Не ѿве́ржи менє̀ ѿ лица̀ твоегѡ̀ и҆ дх҃а твоегѡ̀ ст҃а́гѡ не ѿимѝ ѿ менє̀. Возда́ждь мѝ ра́дость сп҃се́нiѧ твоегѡ̀ и҆ дх҃омъ влⷣчнимъ ѹ҆тверди́ мѧ. Наꙋчꙋ̀ беззакѡ́нныѧ пꙋтє́мъ твои̑мъ, и҆ нечести́вiи къ тебѣ̀ ѡ҆братѧ́тсѧ. И҆зба́ви мѧ̀ ѿ крове́й, бж҃е, бж҃е сп҃се́нiѧ моегѡ̀: возра́дꙋетсѧ ѧ҆зы́къ мо́й пра́вдѣ твое́й. Гдⷭ҇и, ѹ҆стнѣ̀ моѝ ѿве́рзеши, и҆ ѹ҆ста̀ моѧ̑ возвѣстѧ́тъ хвалꙋ̀ твою̀. Ꙗ҆́кѡ а҆́ще бы восхотѣ́лъ є҆сѝ же́ртвы, да́лъ бы́хъ ѹ҆́бѡ: всесожжє́нiѧ не бл҃говоли́ши. Же́ртва бг҃ꙋ дꙋ́хъ сокрꙋше́нъ: се́рдце сокрꙋше́нно и҆ смире́нно бг҃ъ не ѹ҆ничижи́тъ. Ѹ҆бл҃жѝ, гдⷭ҇и, бл҃говоле́нiемъ твои́мъ сiѡ́на, и҆ да сози́ждꙋтсѧ стѣ́ны i҆ерⷭ҇ли̑мскiѧ: тогда̀ бл҃говоли́ши же́ртвꙋ пра́вды, возноше́нiе и҆ всесожега́ємаѧ: тогда̀ возложа́тъ на ѻ҆лта́рь тво́й тельцы̀.

И҆ канѡ́нъ ст҃и́телѧ васíлiа, гла́съ в҃, безꙿ i҆рмосѡ́въ.

Пѣ́снь а҃.

I҆рмо́съ: Грѧди́те, лю́дiе, пои́мъ пѣ́снь хрⷭ҇тꙋ̀ бг҃ꙋ, раздѣ́льшемꙋ мо́ре и҆ наста́вльшемꙋ лю́ди, ꙗ҆́же и҆зведѐ и҆зꙿ рабо́ты є҆гѵ́петскiѧ, ꙗ҆́кѡ просла́висѧ.

Твоемꙋ̀ гла́сꙋ подоба́ше прiитѝ, васíлiе, нача́ти хотѧ́щымъ хвалы̑ твоѧ̑, но, ѻ҆́тче, мольбꙋ̀ прiе́мъ, бл҃года́ть подава́й незави́стнѡ на́мъ.

Добродѣ́телей ты̀ жесто́кiй ше́ствовалъ є҆сѝ пꙋ́ть, въ гла́дкiй дости́глъ є҆сѝ, и҆ несопроти́вный нбⷭ҇ный восхо́дъ: и҆ всѣ̑мъ ꙗ҆ви́лсѧ є҆сѝ ѡ҆́бразъ васíлiе.

Страстно́е взыгра́нiе, томѧ́щее пло́ть, любомꙋ́дрiѧ жела́нiемъ наказа́лъ є҆сѝ: тѣ́мже въ нетлѣ́нныхъ водворѧ́ешисѧ црⷭ҇твiихъ, ѻ҆́тче васíлiе.

Бг҃оро́диченъ: Кто̀ и҆зрещѝ твоѐ по досто́инствꙋ возмо́жетъ, є҆́же па́че сло́ва зача́тiе; бг҃а бо родила̀ є҆сѝ пло́тiю, всечⷭ҇таѧ, на́мъ ꙗ҆́вльшасѧ сп҃са и҆ гдⷭ҇а.

Пѣ́снь г҃.

I҆рмо́съ: Ѹ҆твердѝ на́съ въ тебѣ̀, гдⷭ҇и, дре́вомъ ѹ҆мерщвле́й грѣ́хъ, и҆ стра́хъ тво́й всадѝ въ сердца̀ на́съ, пою́щихъ тѧ̀.

Стра́хомъ гдⷭ҇нимъ ѹ҆твержда́емь, нача́ло бо мꙋ́дрости се́й є҆́сть, любо́вiю лꙋ́чшею впери́лсѧ є҆сѝ премꙋ́дрости, ѽ васíлiе.

Наказа́нiѧ бы́въ всѧ́кагѡ и҆спо́лненъ, не то́кмѡ до́льнагѡ и҆ попира́емагѡ, мно́гѡ же па́че лꙋ́чшагѡ, показа́лсѧ є҆сѝ мíрꙋ свѣ́тъ, васíлiе.

Васíлiе премꙋ́дре, вше́лъ є҆сѝ дѣѧ́нiемъ, и҆ дѣѧ́нiе вше́ствiе видѣ́нiѧ бж҃е́ственнѣйшагѡ показа́лъ є҆сѝ, и҆ сꙋ́щихъ ра́зꙋмꙋ наꙋчи́лсѧ є҆сѝ ꙗ҆́вѣ.

Бг҃оро́диченъ: Безсѣ́меннѡ во чре́вѣ бг҃а зачала̀ є҆сѝ и҆ ражда́еши несказа́ннѡ воплоще́нна: на него́же зрѣ́ти не смѣ́ютъ, чⷭ҇таѧ, нбⷭ҇ныхъ си̑лы, приснодв҃о.

Посе́мъ припѣ́въ: Молѝ бг҃а ѡ҆ на́съ, ст҃и́телю ѻ҆́тче васíлiе, ꙗ҆́кѡ мы̀ ѹ҆се́рднѡ къ тебѣ̀ прибѣга́емъ, ско́ромꙋ помо́щникꙋ и҆ моли́твенникꙋ ѡ҆ дꙋша́хъ на́шихъ.

Е҆ктенiа̀: Поми́лꙋй на́съ, бж҃е:

Возгла́съ: Ꙗ҆́кѡ млⷭ҇тивъ:

Та́же сѣда́ленъ ст҃а́гѡ, гла́съ и҃.

Подо́бенъ: Премꙋ́дрости:

Премꙋ́дрости сло́ва навы́къ и҆ писа́нiе зако́на ѿложи́въ, всѣ̑мъ проповѣ́далъ є҆сѝ бл҃года́ти сло́во и҆ дꙋ́шъ скрижа̑ли ѹ҆гла́дилъ є҆сѝ словесы̑ твои́ми, въ ни́хже начерта́лъ є҆сѝ бж҃є́ственнаѧ ѹ҆чє́нiѧ. тѣ́мже и҆ мра́къ проше́дъ ѻ҆́блакомъ покро́ва тѣлесѐ, и҆ просiѧ́лъ є҆сѝ дх҃омъ, ст҃и́телю васíлiе. молѝ хрⷭ҇та̀ бг҃а грѣхѡ́въ ѡ҆ставле́нiе пода́ти чтꙋ́щымъ любо́вiю ст҃ꙋ́ю па́мѧть твою̀.

Сла́ва и҆ ны́нѣ, бг҃оро́диченъ, гла́съ то́йже:

Ꙗ҆́кѡ дв҃ꙋ и҆ є҆ди́нꙋ въ жена́хъ тѧ̀ безꙿ сѣ́мене ро́ждшꙋю бг҃а пло́тiю, всѝ ѹ҆бл҃жа́емъ ро́ди чл҃вѣ́честiи: ѻ҆́гнь бо всели́сѧ въ тѧ̀ бжⷭ҇тва̀, и҆ ꙗ҆́кѡ млⷣнца дои́ши зижди́телѧ и҆ гдⷭ҇а. тѣ́мъ а҆́гг҃льскiй и҆ человѣ́ческiй ро́дъ, досто́йнѡ сла́вимъ пречⷭ҇тое ржⷭ҇тво̀ твоѐ, и҆ согла́снѡ вопiе́мъ тѝ: молѝ хрⷭ҇та̀ бг҃а, согрѣше́нiй ѡ҆ставле́нiе дарова́ти покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀.

Пѣ́снь д҃

I҆рмо́съ: Ѹ҆слы́шахъ, гдⷭ҇и, слꙋ́хъ твоегѡ̀ смотре́нiѧ, и҆ просла́вихъ тѧ̀, є҆ди́не чл҃вѣколю́бче.

Непребори́мь ꙗ҆ви́лсѧ є҆сѝ, по бз҃ѣ борѧ̀, васíлiе, во всѣ́хъ тогѡ̀ повелѣ́нiю покарѧ́ѧсѧ.

Цр҃кви подаде́сѧ ѿ бг҃а ѡ҆гражде́нiе и҆ стѣна̀ тверда̀, васíлiе всебл҃же́нне.

Сопротивобѡ́жнымъ сѣ́чиво ты̀ сѣка́тельное, и҆ ѻ҆́гнь, поѧда́ѧй пре́лесть, ꙗ҆ви́лсѧ є҆сѝ, ѻ҆́тче васíлiе.

Бг҃оро́диченъ: Мо́лимъ тѧ̀, чⷭ҇таѧ, ꙗ҆́же бг҃а безсѣ́меннѡ заче́нши, при́снѡ моли́ти за рабы̑ твоѧ̑.

Пѣ́снь є҃

I҆рмо́съ: Свѣ́та пода́телю и҆ вѣкѡ́въ тво́рче, гдⷭ҇и, во свѣ́те твои́хъ повелѣ́нiй наста́ви на́съ, ра́звѣ бо тебѣ̀, и҆но́го бг҃а не зна́емъ.

Непостижи́мый свѣ́тъ почи́въ въ тебѣ̀, прпⷣбне, пресвѣ́тлꙋ свѣщꙋ̀ мíрꙋ тѧ̀ показа̀ хрⷭ҇то́съ, тѣ́мже па́мѧть твою̀ пое́мъ, васíлiе.

Всете́мнѡ напи́санное въ сiна́и бытiѐ мѡѷсе́емъ, ты̀, сказꙋ́ѧ ѿ бж҃е́ственныхъ сокро́вищъ, начерта́лъ є҆сѝ всѣ̑мъ, пребл҃же́нне васíлiе.

Ни законополо́жникъ мѡѷсе́й, ни пе́рвѣе зако́на i҆ѡ́сифъ бы́сть, и҆́же по тебѣ̀ пи́щи пшеницомѣ́ритель: бж҃е́ственныѧ бо пло́ти са́мъ раздроби́тель ꙗ҆ви́лсѧ є҆сѝ, васíлiе.

Бг҃оро́диченъ: Тебѣ̀, ро́ждшей хрⷭ҇та, всѣ́хъ содѣ́телѧ, зове́мъ: ра́дꙋйсѧ, чⷭ҇таѧ, ра́дꙋйсѧ, свѣ́тъ возсiѧ́вшаѧ на́мъ, ра́дꙋйсѧ, вмѣсти́вшаѧ бг҃а невмѣсти́маго.

Пѣ́снь s҃

I҆рмо́съ: Бе́здна мѧ̀ мно́га грѣхо́внаѧ ѡ҆крꙋжа́етъ, и҆ вопiю́ ти, прⷪ҇ро́ка подража́ѧй: ѿ тли́ мѧ, гдⷭ҇и, возведѝ.

Напита́лъ є҆сѝ дꙋ́ши, та́ющыѧ гла́домъ, ни́щихъ ѻ҆би́льнѡ и҆ а҆́лчꙋщихъ сердца̀ всѧ́каго и҆спо́лнилъ є҆сѝ, васíлiе, бж҃е́ственнагѡ весе́лiѧ.

Напита́лъ є҆сѝ бога́тнѡ а҆́лчꙋщыѧ пи́щею нбⷭ҇ною: хлѣ́бъ бо а҆́гг҃льскiй є҆́сть сло́во твоѐ, васíлiе, и҆́мже и҆зрѧ́денъ пшеницода́вецъ бы́лъ є҆сѝ.

Потща́лсѧ є҆сѝ мíра ѿлꙋчи́тисѧ и҆ съ бг҃омъ пожи́ти: тѣ́мже нестоѧ́тєльнаѧ и҆ тлѣ̑ннаѧ, всебл҃же́нне васíлiе, ѡ҆ста́вль, пребыва̑ющаѧ, ꙗ҆́кѡ мꙋ́дръ, стѧжа́лъ є҆сѝ.

Бг҃оро́диченъ: Сп҃сѝ ѿ бѣ́дъ рабы̑ твоѧ̑, бцⷣе, ꙗ҆́кѡ всѝ по бз҃ѣ къ тебѣ̀ прибѣга́емъ, ꙗ҆́кѡ къ нерꙋши́мѣй стѣнѣ̀ и҆ предста́тельствꙋ.

Посе́мъ припѣ́въ: Молѝ бг҃а ѡ҆ на́съ, ст҃и́телю ѻ҆́тче васíлiе, ꙗ҆́кѡ мы̀ ѹ҆се́рднѡ къ тебѣ̀ прибѣга́емъ, ско́ромꙋ помо́щникꙋ и҆ моли́твенникꙋ ѡ҆ дꙋша́хъ на́шихъ.

Е҆ктенiа̀ ма́лаѧ.

Возгла́съ: Ты́ бо є҆сѝ цр҃ь ми́ра:

Конда́къ, гла́съ д҃

Подо́бенъ: Ꙗ҆ви́лсѧ є҆сѝ дне́сь:

Ꙗ҆ви́лсѧ є҆сѝ ѡ҆снова́нiе непоколеби́мое цр҃кве, подаѧ̀ всѣ̑мъ некра́домое гдⷭ҇ьство человѣ́кѡмъ, запечатлѣ́ѧ твои́ми велѣ́ньми, нб҃оѧвле́нне васíлiе прпⷣбне.

Посе́мъ прокíменъ, гла́съ д҃: Ѹ҆ста̀ моѧ̑ возглаго́лютъ премꙋ́дрость, и҆ поꙋче́нiе се́рдца моегѡ̀ ра́зꙋмъ.

Стíхъ: Ѹ҆слы́шите сiѧ̑, всѝ ꙗ҆зы́цы, внꙋши́те, всѝ, живꙋ́щiи по вселе́ннѣй.

Е҆ѵⷢ҇лiе ѿ i҆ѡа́нна, зача́ло л҃s

Речѐ гдⷭ҇ь ко прише́дшымъ къ немꙋ̀ i҆ꙋде́ѡмъ: а҆́зъ є҆́смь две́рь: мно́ю а҆́ще кто̀ вни́детъ, сп҃се́тсѧ: и҆ вни́детъ и҆ и҆зы́детъ, и҆ па́жить ѡ҆брѧ́щетъ. Та́ть не прихо́дитъ, ра́звѣ да ѹ҆кра́детъ и҆ ѹ҆бiе́тъ и҆ погꙋби́тъ: а҆́зъ прiидо́хъ, да живо́тъ и҆́мꙋтъ и҆ ли́шше и҆́мꙋтъ. А҆́зъ є҆́смь па́стырь до́брый: па́стырь до́брый дꙋ́шꙋ свою̀ полага́етъ за ѻ҆́вцы: а҆ нае́мникъ, и҆́же нѣ́сть па́стырь, є҆мꙋ́же не сꙋ́ть ѻ҆́вцы своѧ̑, ви́дитъ во́лка грѧдꙋ́ща, и҆ ѡ҆ставлѧ́етъ ѻ҆́вцы, и҆ бѣ́гаетъ: и҆ во́лкъ расхи́титъ и҆̀хъ, и҆ распꙋ́дитъ ѻ҆́вцы: а҆ нае́мникъ бѣжи́тъ, ꙗ҆́кѡ нае́мникъ є҆́сть, и҆ неради́тъ ѡ҆ ѻ҆вца́хъ. А҆́зъ є҆́смь па́стырь до́брый: и҆ зна́ю моѧ̑, и҆ зна́ютъ мѧ̀ моѧ̑: ꙗ҆́коже зна́етъ мѧ̀ ѻ҆ц҃ъ, и҆ а҆́зъ зна́ю ѻ҆ц҃а̀: и҆ дꙋ́шꙋ мою̀ полага́ю за ѻ҆́вцы. И҆ и҆́ны ѻ҆́вцы и҆́мамъ, ꙗ҆̀же не сꙋ́ть ѿ двора̀ сегѡ̀: и҆ ты̑ѧ мѝ подоба́етъ привестѝ, и҆ гла́съ мо́й ѹ҆слы́шатъ: и҆ бꙋ́детъ є҆ди́но ста́до и҆ є҆ди́нъ па́стырь.

Сла́ва тебѣ̀, гдⷭ҇и, сла́ва тебѣ̀.

Сла́ва: Мл҃твами ст҃и́телѧ васíлiа, млⷭ҇тиве, ѡ҆чи́сти мно́жества согрѣше́нiй на́шихъ.

И҆ ны́нѣ: Мл҃твами бцⷣы, млⷭ҇тиве, ѡ҆чи́сти мно́жества согрѣше́нiй на́шихъ.

Та́же: Поми́лꙋй мѧ̀, бж҃е, по вели́цѣй млⷭ҇ти твое́й, и҆ по мно́жествꙋ щедрѡ́тъ твои́хъ ѡ҆чи́сти беззако́нiе моѐ.

Стiхи́ра самогла́сна, гла́съ s҃:

И҆злiѧ́сѧ бл҃года́ть во ѹ҆стна́хъ твои́хъ, прпⷣбне ѻ҆́тче, и҆ бы́лъ є҆сѝ па́стырь хрⷭ҇то́вы цр҃кве, ѹ҆чѧ̀ словє́сныѧ ѻ҆́вцы вѣ́ровати въ трⷪ҇цꙋ є҆диносꙋ́щнꙋю во є҆ди́номъ бж҃ествѣ̀.

Е҆ктенiа̀: Спасѝ, бж҃е, лю́ди твоѧ̑ и҆ благословѝ достоѧ́нiе твоѐ, посѣтѝ мíръ тво́й ми́лостiю и҆ щедро́тами, возвы́си ро́гъ хрiстiа́нъ правосла́вныхъ и҆ низпослѝ на ны̀ ми́лѡсти твоѧ̑ бога̑тыѧ: мл҃твами всепречⷭ҇тыѧ влады́чицы на́шеѧ бцⷣы и҆ приснодѣ́вы марíи: си́лою честна́гѡ и҆ животворѧ́щагѡ крⷭ҇та̀: предста́тельствы честны́хъ небе́сныхъ си́лъ безпло́тныхъ: честна́гѡ сла́внагѡ прⷪ҇ро́ка, предте́чи и҆ крести́телѧ i҆ѡа́нна: ст҃ы́хъ сла́вныхъ и҆ всехва́льныхъ а҆пⷭ҇лъ: ст҃ы́хъ сла́вныхъ и҆ добропобѣ́дныхъ мꙋ́чєникъ, прпⷣбныхъ и҆ бг҃оно́сныхъ ѻ҆тє́цъ на́шихъ, ст҃ы́хъ и҆ пра́ведныхъ бг҃оѻтє́цъ i҆ѡакíма и҆ а҆́нны: и҆ и҆́же во ст҃ы́хъ ѻ҆тца̀ на́шегѡ васíлiа, а҆рхiепíскопа кесарíи каппадокíйскiѧ, вели́кагѡ, и҆ всѣ́хъ ст҃ы́хъ: мо́лимъ тѧ̀, многомлⷭ҇тиве гдⷭ҇и, ѹ҆слы́ши на́съ, грѣ́шныхъ, молѧ́щихсѧ тебѣ̀ и҆ поми́лꙋй на́съ.

Гдⷭ҇и, поми́лꙋй, в҃_i.

Возгла́съ: Ми́лостiю и҆ щедро́тами: И҆ прѡ́чаѧ.

Пѣ́снь з҃

I҆рмо́съ: Ѡ҆́бразꙋ злато́мꙋ, на по́лѣ деи́рѣ слꙋжи́мꙋ, трiѐ твоѝ ѻ҆́троцы небрего́ша безбо́жнагѡ велѣ́нiѧ, посредѣ́ же ѻ҆гнѧ̀ вве́ржени, ѡ҆роша́еми, поѧ́хꙋ: бл҃гослове́нъ є҆сѝ, бж҃е ѻ҆те́цъ на́шихъ.

Ѡ҆́бразъ ѻ҆ц҃а̀ сн҃ъ, и҆ сн҃а дх҃ъ є҆́сть: ты́ же дх҃а, ѽ васíлiе, нескве́рнено зерца́ло, до́мъ же всеѧ̀ трⷪ҇цы. бл҃же́нна па́мѧть твоѧ̀, и҆ сла́вѧщiи ю҆̀ воспрославлѧ́ютсѧ.

Ѹ҆глꙋби́въ ѹ҆́мъ во глꙋбины̑ бж҃iѧ непостижи̑мыѧ и҆ собра́въ многоцѣ́нный ты̀ би́серъ ра́зꙋма, напо́лнилъ є҆сѝ мíръ премꙋ́дростiю и҆ зва́ти наꙋчи́лъ є҆сѝ: бл҃гослове́нъ є҆сѝ, бж҃е ѻ҆тє́цъ на́шихъ.

Ѻ҆те́цъ сиро́тъ, и҆ вдо́въ защи́тникъ, и҆ бога́тство ни́щихъ, болѧ́щихъ ѹ҆тѣше́нiе и҆ сꙋ́щихъ въ бога́тствѣ ѡ҆кормле́нiе, ста́рости же́злъ ꙗ҆ви́лсѧ є҆сѝ, и҆ наказа́нiе ю҆́ности, и҆ мона́шествꙋющихъ добродѣ́тели пра́вило, васíлiе.

Бг҃оро́диченъ: Тѧ̀ кꙋпинꙋ̀ мѡѷсе́й въ горѣ̀ сiна́йстѣй ѻ҆гнепали́мꙋ, чⷭ҇таѧ, прови́дѧше, прiе́мшꙋю неѡпа́льнѡ нестерпи́мꙋю зарю̀ неизглаго́ланнагѡ сꙋщества̀, соедини́вшагѡсѧ дебельствꙋ̀ пло́ти є҆ди́ныѧ въ не́мъ ст҃ы́хъ ѵ҆поста́сей.

Пѣ́снь и҃

I҆рмо́съ: Неизрече́нною мꙋ́дростiю соста́вльшаго всѧ́чєскаѧ бг҃а сло́ва и҆ ѿ не сꙋ́щихъ во є҆́же бы́ти приве́дшаго, бл҃гослови́те дѣла̀ ꙗ҆́кѡ гдⷭ҇а, и҆ превозноси́те во всѧ̑ вѣ́ки.

Несказа́ннымъ про́мысломъ дарова́вшаго васíлiа мíрꙋ, свѣ́тъ бл҃гоче́стiѧ, трꙋбꙋ́ же бг҃осло́вiѧ, бл҃гослови́те дѣла̀ гдⷭ҇нѧ, гдⷭ҇а.

Бога́тнымъ дѣ́йствомъ все́льшасѧ въ мꙋ́драго васíлiа и҆ тѣ́мъ бл҃гоче́стнѡ бг҃осло́вившаго, бл҃гослови́те, дѣла̀ гдⷭ҇нѧ, гдⷭ҇а.

Бж҃е́ственныхъ твои́хъ слове́съ наслади́вшiисѧ, васíлiе, непреста́ннѡ въ твое́й па́мѧти торжествꙋ́юще, вопiе́мъ: бл҃гослови́те, дѣла̀ гдⷭ҇нѧ, гдⷭ҇а.

Бг҃оро́диченъ: И҆зꙿ ѻ҆ц҃а̀, проше́дшаго пре́жде вѣ̑къ, и҆ безлѣ́тнаго бг҃а сло́ва и҆ въ послѣ̑днѧѧ возсiѧ́вша и҆зꙿ дв҃ы, бл҃гослови́те, дѣла̀ гдⷭ҇нѧ, гдⷭ҇а.

Пѣ́снь ѳ҃

I҆рмо́съ: Ꙗ҆́же пре́жде со́лнца свѣти́льника бг҃а возсiѧ́вшаго, пло́тски къ на́мъ прише́дшаго и҆зꙿ бокꙋ̀ дв҃чꙋ, неизрече́ннѡ воплоти́вшаѧ, бл҃гослове́ннаѧ, всечⷭ҇таѧ, тѧ̀, бцⷣе, велича́емъ.

Пе́рвагѡ па́стырѧ, ꙗ҆́кѡ ѻ҆вча̀ вѣ́рное хрⷭ҇то́во, васíлiе, живонѡ́снымъ стопа́мъ послѣ́довалъ є҆сѝ, мꙋчи́телю бо твою̀ дꙋ́шꙋ, ѻ҆́тче, преда́лъ є҆сѝ, до́блественнѣ предбѣ́дствꙋѧ ѡ҆ цр҃кви, всебл҃же́нне.

Цр҃ко́вное всесщ҃е́нное хрⷭ҇то́во ви́дѣвъ совокꙋпле́нiе, твои́мъ ѹ҆кра́шено ст҃и́тельствомъ, мꙋ́дрѣ, всегꙋби́тель, ꙗ҆́кѡ ѿ гро́ма, треснове́нъ бы́въ, паде́сѧ мꙋчи́тель, сꙋ́щiѧ бо въ тебѣ̀ дх҃а зарѝ не стерпѣ̀, васíлiе.

А҆по́столѡвъ сѣда́лища, ли́ка же страда́лєцъ хрⷭ҇то́выхъ, патрiа́рхѡвъ ски́нiи, и҆ првⷣныхъ сла́дости, и҆ ра́дости прⷪ҇ро́кѡвъ сподо́билсѧ є҆сѝ, васíлiе: бцⷣы бо слꙋжи́тель и҆ трⷪ҇цы таи́нникъ бы́лъ є҆сѝ.

Бг҃оро́диченъ: Пощадѝ, мѧ̀, гдⷭ҇и, пощадѝ, є҆гда̀ хо́щеши сꙋди́ти и҆ не ѡ҆сꙋдѝ менѐ во ѻ҆́гнь, нижѐ ꙗ҆́ростiю твое́ю ѡ҆бличѝ менѐ: мо́литъ тѧ̀ дв҃а, ро́ждшаѧ тѧ̀, хрⷭ҇тѐ, и҆ а҆пⷭ҇лъ мно́жество, и҆ сла́вный васíлiй.

Посе́мъ: Досто́йно є҆́сть:

И҆ стiхи̑ры, гла́съ є҃.

Подо́бенъ: Ра́дꙋйсѧ:

Внꙋ́трь нбⷭ҇нагѡ хра́ма ꙗ҆́кѡ ст҃и́тель сщ҃е́ненъ вмѣсти́лсѧ є҆сѝ, дѣѧ́нiемъ и҆ видѣ́нiемъ премꙋ́дрости нача́лами, ꙗ҆́кѡ ѻ҆де́ждею ст҃о́ю, ѡ҆бложе́нъ. и҆ ны́нѣ въ вы́шнѣмъ же́ртвенницѣ, прпⷣбне, сщ҃е́нствꙋѧ, и҆ бг҃ꙋ предстоѧ̀, невеще́ственнꙋю слꙋ́жбꙋ соверша́ѧ, помина́й млⷭ҇тивнѡ, всебл҃же́нне васíлiе, соверша́ющыѧ па́мѧть сщ҃е́ннꙋю твою̀ и҆ всечⷭ҇тнꙋ́ю, хрⷭ҇та̀ молѧ̀, подаю́щаго мíрови ве́лiю млⷭ҇ть.

Ве́сь ѡ҆сщ҃е́нъ бг҃ꙋ и҆ всеѡбра́знѡ ѿ дѣ́тства возложе́нъ, мꙋ́дрости пребж҃е́ственныѧ ѡ҆зари́всѧ зарѧ́ми, сꙋ́щихъ разꙋмѣ́нiе ѹ҆ѧсни́лъ є҆сѝ, свѣ́тлѡ сказꙋ́ѧ и҆ мꙋ́дрѣ повѣ́даѧ, є҆́же въ сꙋ́щихъ бл҃гочи́нiе творѧ̀, позна̑нiѧ бж҃е́ственнѣйшагѡ дѣ́ла. тѣ́мже тѧ̀ бг҃оглаго́лива и҆ бж҃е́ственна ѹ҆чи́телѧ и҆ свѣтоно́сна свѣти́льника цр҃ко́внагѡ, проповѣ́дꙋемъ хрⷭ҇та̀ молѧ́ща, подаю́щаго мíрꙋ ве́лiю млⷭ҇ть.

Стра́хомъ ѹ҆тверди́всѧ бж҃iимъ, нача́ло премꙋ́дрости разꙋмѣ́лъ є҆сѝ, васíлiе, стра́хъ премꙋ́дростiю и҆ житiѧ̀ пра́востiю превозше́лъ є҆сѝ, ѻ҆́тче, любо́вiю же бг҃ꙋ сраствори́всѧ, и҆ сво́йственнѣйшiй бы́лъ є҆сѝ. тѣ́мже бж҃е́ствєннымъ наказа́всѧ ѡ҆правда́нiемъ и҆ сꙋдьба́мъ, человѣ́кѡвъ и҆зꙿꙋчи́лъ є҆сѝ ѻ҆бы́чаи и҆ ѹ҆краси́лъ є҆сѝ вѣ́рныхъ ра́зꙋмы, законоположе́ньми дх҃о́вными ѹ҆ѧсни́въ собо́ръ. хрⷭ҇та̀ ѹ҆̀бо молѝ дꙋша́мъ на́шымъ дарова́ти ве́лiю млⷭ҇ть.

Сла́ва, гла́съ s҃:

И҆злiѧ́сѧ бл҃года́ть во ѹ҆стна́хъ твои́хъ, прпⷣбне ѻ҆́тче, и҆ бы́лъ є҆сѝ па́стырь хрⷭ҇то́вы цр҃кве, ѹ҆чѧ̀ словє́сныѧ ѻ҆́вцы вѣ́ровати въ трⷪ҇цꙋ є҆диносꙋ́щнꙋю во є҆ди́номъ бж҃ествѣ̀.

И҆ ны́нѣ, гла́съ то́йже:

Преложе́нiе скорбѧ́щихъ, премѣне́нiе болѧ́щихъ є҆сѝ, бцⷣе всепѣ́таѧ, спасѝ гра́дъ и҆ лю́ди, бори́мыхъ ѹ҆мире́нiе, ѡ҆бꙋрева́емыхъ тишина̀, є҆ди́на предста́тельнице вѣ́рныхъ.

Трист҃о́е: по Ѻ҆́ч҃е на́шъ: Сщ҃е́нникъ: Ꙗ҆́кѡ твоѐ є҆́сть црⷭ҇тво:

Тропа́рь ст҃а́го, гла́съ а҃:

Во всю̀ зе́млю и҆зы́де вѣща́нiе твоѐ, ꙗ҆́кѡ прiе́мшꙋю сло́во твоѐ, и҆́мже бг҃олѣ́пнѡ наꙋчи́лъ є҆сѝ, є҆стество̀ сꙋ́щихъ ѹ҆ѧсни́лъ є҆сѝ, человѣ́ческiѧ ѻ҆бы́чаи ѹ҆краси́лъ є҆сѝ, црⷭ҇кое сщ҃е́нiе, ѻ҆́тче прпⷣбне, молѝ хрⷭ҇та̀ бг҃а сп҃сти́сѧ дꙋша́мъ на́шымъ.

Сла́ва, конда́къ, гла́съ д҃

Подо́бенъ: Ꙗ҆ви́лсѧ є҆сѝ дне́сь:

Ꙗ҆ви́лсѧ є҆сѝ ѡ҆снова́нiе непоколеби́мое цр҃кве, подаѧ̀ всѣ́мъ некра́домое гдⷭ҇ьство человѣ́кѡмъ, запечатлѣ́ѧ твои́ми велѣ́ньми, нб҃оѧвле́нне васíлiе прпⷣбне.

И҆ ны́нѣ, бг҃оро́диченъ, гла́съ то́йже:

Е҆́же ѿ вѣ́ка ѹ҆тае́нное и҆ а҆́гг҃лѡмъ несвѣ́домое та́инство, тобо́ю бцⷣе, сꙋ́щымъ на землѝ ꙗ҆ви́сѧ бг҃ъ, въ несли́тномъ соедине́нiи воплоща́емь: и҆ крⷭ҇тъ во́лею на́съ ра́ди воспрiи́мъ, и҆́мже воскреси́въ первозда́ннаго, спасѐ ѿ сме́рти дꙋ́шы на́шѧ.

Е҆ктенiа̀: Поми́лꙋй на́съ, бж҃е:

Возгла́съ: Ѹ҆слы́ши ны̀, бж҃е, сп҃си́телю на́шъ:

И҆ мл҃тва ст҃и́телю васíлiю вели́комꙋ

Ѽ вели́кiй во i҆ера́рсѣхъ, вселе́нныѧ ѹ҆чи́телю бг҃омꙋ́дрый, пребл҃же́нне ѻ҆́тче васíлiе! Ве́лiи по́двизи и҆ трꙋды̀ твоѝ, ꙗ҆̀же во сла́вꙋ ст҃ы́ѧ цр҃кве соверши́лъ є҆сѝ: ты̀ и҆сповѣ́дникъ тве́рдый и҆ свѣти́льникъ вѣ́ры хрⷭ҇то́вы на землѝ бы́лъ є҆сѝ, свѣ́томъ бг҃овѣ́дѣнiѧ вѣ̑рныѧ ѡ҆зарѧ́ѧй, лѡ́жнаѧ ѹ҆чє́нiѧ попалѧ́ѧй и҆ всемꙋ̀ мíрꙋ сло́во сп҃си́тельныѧ и҆́стины возвѣща́ѧй. Ны́нѣ же, ве́лiе на нб҃сѣ́хъ и҆мѣ́ѧ дерзнове́нiе ко ст҃ѣ́й трⷪ҇цѣ, помозѝ на́мъ, со смире́нiемъ къ тебѣ̀ припа́дающымъ, тве́рдѡ и҆ неизмѣ́ннѡ ст҃ꙋ́ю правосла́внꙋю вѣ́рꙋ до конца̀ житiѧ̀ на́шегѡ сохрани́ти, ѿ маловѣ́рiѧ же, сомнѣ́нiй и҆ колеба́нiѧ въ вѣ́рѣ соблюдѝ, да не прельще́ни бꙋ́демъ бг҃опроти́вныхъ и҆ дꙋшепа́гꙋбныхъ ѹ҆че́нiй словесы̀. Дꙋ́хъ ре́вности ст҃ы́ѧ, є҆́юже ты̀ пламенѣ́лъ є҆сѝ, ѽ пресла́вный цр҃кве хрⷭ҇то́вы па́стырю, возгрѣ́й предста́тельствомъ твои́мъ и҆ въ на́съ. Ѹ҆молѝ цр҃ѧ̀ ца́рствꙋющихъ, да возвы́ситсѧ страна̀ на́ша, и҆ да да́рꙋетъ всемꙋ̀ наро́дꙋ на́шемꙋ здра́вiе, долгоде́нствiе и҆ во все́мъ бл҃го́е поспѣше́нiе. И҆спросѝ, ѽ милосе́рдый ст҃и́телю, ѿ ѻ҆тца̀ свѣ́тѡвъ и҆ всѣ́мъ, всѧ́кiй да́ръ коемꙋ́ждо бл҃гопотре́бенъ: младе́нцємъ бл҃го́е въ стра́сѣ бж҃iи возраста́нiе, ю҆́нымъ цѣломꙋ́дрiе, ста̑рымъ и҆ немощны̑мъ ѹ҆крѣпле́нiе, скорбѧ́щымъ ѹ҆тѣше́нiе, недꙋ́гꙋющымъ и҆сцѣле́нiе, заблꙋ́ждшымъ вразꙋмле́нiе и҆ и҆справле́нiе, ѡ҆би̑димымъ застꙋпле́нiе, сирота́мъ и҆ вдови́цамъ защище́нiе, и҆скꙋша́ємымъ бл҃года́тное поможе́нiе, ѿше́дшымъ ѿ сегѡ̀ вре́меннагѡ житiѧ̀ ѻ҆тцє́мъ и҆ бра́тiѧмъ на́шымъ бл҃же́нное ѹ҆покое́нiе. Е҆́й, свѧ́тче бж҃iй, при́зри ми́лостивнѡ ѿ ѡ҆би́телей го́рнихъ на на́съ, смире́нныхъ, мно́гими собла̑зны и҆ напа́стьми ѡ҆бꙋрева́емыхъ, и҆ къ землѝ приве́рженныхъ возведѝ къ высотѣ̀ нбⷭ҇нѣй. Препода́ждь на́мъ, пребл҃гíй ѻ҆́тче, твоѐ а҆рхiпа́стырское и҆ ст҃о́е бл҃гослове́нiе, да ѻ҆́нымъ ѡ҆сѣнѧ́емiи, про́чее вре́мѧ житiѧ̀ на́шегѡ въ ми́рѣ, покаѧ́нiи и҆ послꙋша́нiи ст҃ѣ́й правосла́внѣй цр҃кви поживе́мъ, за́пѡвѣди хрⷭ҇тѡ́вы ѹ҆се́рднѡ творѧ́ще, по́двигомъ до́брымъ вѣ́ры подвиза́ющесѧ, и҆ та́кѡ црⷭ҇твiѧ нбⷭ҇нагѡ дости́гнемъ, и҆дѣ́же съ тобо́ю и҆ всѣ́ми ст҃ы́ми сподо́би трⷪ҇цꙋ ст҃ꙋ́ю, є҆диносꙋ́щнꙋю и҆ нераздѣ́льнꙋю пѣ́ти и҆ сла́вити во вѣ́ки вѣкѡ́въ.

Ли́къ: А҆ми́нь.

Та́же, Премꙋ́дрость: Прест҃а́ѧ бцⷣе, спасѝ на́съ.

Ли́къ: Честнѣ́йшꙋю херꙋвȋмъ:

Сщ҃е́нникъ: Сла́ва тебѣ̀, хрⷭ҇тѐ бж҃е:

Ли́къ: Сла́ва, и҆ ны́нѣ: Гдⷭ҇и, поми́лꙋй, три́жды. Благословѝ.

Сщ҃е́нникъ твори́тъ ѿпꙋ́стъ.

И҆ пое́мъ велича́нiе:

Велича́емъ тѧ̀, ст҃и́телю хрⷭ҇то́въ васíлiе, бл҃гоче́стнѡ цр҃ковь хрⷭ҇то́вꙋ сохра́ншаго.

И҆лѝ сiѐ:

Велича́емъ тѧ̀, ст҃и́телю хрⷭ҇то́въ васíлiе и҆ чти́мъ ст҃ꙋ́ю па́мѧть твою̀, ты́ бо мо́лиши за на́съ хрⷭ҇та̀ бг҃а на́шего.

{Молебное пение святителю Василию Великому для совершения его в часовне его имени на территории Всероссийского выставочного центра составлено по образцу канона молебного Божией Матери и на основе службы святителю Василию Великому из минеи под 1 января. Это чинопоследование святителю Василию в отличие от канона Божией Матери имеет более хвалебный характер, поэтому вместо 142-го псалма в начале помещен 91й. В тропарях, седальнах и стихирах соответствующие молитвословия на <((>Слава и ныне<))>, посвященные празднику обрезания Господня, заменены на обычные богородичны. Канон святителю сокращен до 4х тропарей (включая богородичен). При этом сокращались преимущественно те тропари, в которых одновременно прославляется обрезание Господне и святитель Василий. Богородичен 9й песни канона Посвящен наступающему празднику Богоявления, поэтому он замещен другим, взятым из Октоиха соответствующего (2го) гласа (канон святителю Николаю в четверток утра; при этом имя святителя Николая заменено на имя святителя Василия).}