  OCR:

  Библиотека святоотеческой литературы

  http://orthlib.ru



[глⷡа є҃_i] Мл҃тва ѡ҆ копа́нiи кла́дѧзѧ.

Гдⷭ҇и бж҃е на́шъ вседержи́телю, и҆ всеси́льне, творѧ́й всѧ̑ и҆ претворѧ́ѧй, то́чiю є҆́же хотѣ́ти: и҆́же въ непрохо́дныхъ прохо́дъ ѡ҆брѣта́ѧй неизрече́нною и҆ непостижи́мою мꙋ́дростiю: и҆́же ѿ сꙋха́гѡ ка́мене вѡ́днымъ пода́вый тещѝ пото́кѡмъ, и҆ жа́ждꙋщыѧ лю́ди твоѧ̑ насы́тивый: са́мъ и҆ ны́нѣ влⷣко всѣ́хъ, ѹ҆слы́ши моле́нiе на́съ недосто́йныхъ рабѡ́въ твои́хъ, и҆ да́рꙋй на́мъ во́дꙋ на се́мъ мѣ́стѣ, сла́дкꙋю же и҆ вкꙋ́снꙋ, дово́льнꙋ ѹ҆́бѡ къ потре́бѣ невреди́тельнꙋю же ко прiѧ́тiю: ꙗ҆́кѡ да и҆ въ се́мъ сла́вимъ прест҃о́е и҆ великолѣ́пое и҆́мѧ твоѐ, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

[глⷡа s҃_i] Мл҃тва надꙿ кла́дѧземъ но́вымъ.

Зижди́телю во́дъ, и҆ содѣ́телю всѣ́хъ, гдⷭ҇и бж҃е вседержи́телю, всѧ̑ сотвори́вый и҆ претворѧ́ѧй, ты̀ са́мъ ѡ҆ст҃ѝ во́дꙋ сiю̀: послѝ на ню̀ ст҃ꙋ́ю твою̀ си́лꙋ, на всѧ́кꙋ сопроти́внꙋ дѣ́тель, и҆ да́ждь всѣ̑мъ прiе́млющымъ ѿ неѧ̀, питiѧ̀ ра́ди, и҆лѝ ѹ҆мове́нiѧ ра́ди, здра́вiе дꙋшѝ и҆ тѣ́лꙋ, на и҆змѣне́нiе всѧ́кiѧ стра́сти, и҆ всѧ́кагѡ недꙋ́га: ꙗ҆́кѡ да бꙋ́детъ и҆сцѣле́нiѧ вода̀ и҆ поко́ѧ, всѣ̑мъ прикаса́ющымсѧ къ не́й, и҆ прiе́млющымъ ю҆̀.

Ꙗ҆́кѡ тебѣ̀ подоба́етъ всѧ́каѧ сла́ва, че́сть и҆ поклоне́нiе, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.



[глⷡа з҃_i] Чи́нъ быва́емый, а҆́ще слꙋчи́тсѧ чесомꙋ̀ скве́рномꙋ ꙗ҆ковꙋ́любо впа́сти въ кла́дѧзь водны́й.

Подоба́етъ пе́рвѣе вы́черпати и҆зꙿ кла́дѧзѧ ка́дей м҃, и҆ и҆злiѧ́ти во́нъ. Та́же возже́гъ сщ҃е́нникъ свѣщы̀, и҆ взе́мъ кади́льницꙋ, кади́тъ ѻ҆́крестъ кла́дѧзѧ. Та́же влага́етъ во́дꙋ ст҃ы́хъ бг҃оѧвле́нiй крⷭ҇тови́днѡ, три́жды.

И҆ та́кѡ ста́въ къ восто́кꙋ, мо́литсѧ глаго́лѧ:

Гдⷭ҇ꙋ помо́лимсѧ.

Гдⷭ҇и бж҃е си́лъ, всѧ̑ добра̑ sѣлѡ̀ сотвори́вый, ѡ҆чища́ѧй и҆́менемъ твои́мъ всѧ́кꙋю скве́рнꙋ и҆ нечистотꙋ̀, и҆ претвори́вый ѡ҆сщ҃а́ѧй всѧ̑: са́мъ и҆ ны́нѣ влⷣко, прiидѝ въ настоѧ́щiй ча́съ ѡ҆́бразомъ крⷭ҇та̀ твоегѡ̀, и҆ ѡ҆чи́сти кла́дѧзь се́й ѿ ѡ҆брѣ́тшiѧсѧ є҆мꙋ̀ нечистоты̀, и҆ ѿ впа́дшагѡ во́нь скве́рнагѡ, и҆лѝ га́да, снизходѧ̀ несоверше́ннѣй мы́сли на́шей, и҆ не́мощи помышле́нiй, и҆ да не ѡ҆сꙋ́диши на́съ до́брыхъ sѣлѡ̀ не вмѣща́ющыѧ: но ѡ҆чи́сти на́съ ѿ всѧ́кiѧ скве́рны пло́ти и҆ дꙋ́ха: и҆ ѡ҆ст҃ѝ во́дꙋ сiю̀ дх҃омъ твои́мъ ст҃ы́мъ.

Ꙗ҆́кѡ ты̀ є҆сѝ ѡ҆сщ҃е́нiе на́ше, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Гдⷭ҇ꙋ помо́лимсѧ. Гдⷭ҇и поми́лꙋй.

Бж҃е вели́кiй и҆ ди́вный, неисповѣди́мою твое́ю бл҃гостiю, и҆ бога́тымъ про́мысломъ стро́ѧй человѣ́ческiй живо́тъ, и҆ мiрска̑ѧ на́мъ дарова́вый бл҃га̑ѧ твоѧ̑: и҆́же го́рькꙋю во́дꙋ при мѡѷсе́и лю́демъ въ сла́дость претвори́вый, и҆ врє́дныѧ во́ды при є҆лiссе́и со́лiю и҆сцѣли́вый: и҆́же а҆пⷭ҇лꙋ твоемꙋ̀ петрꙋ̀ видѣ́нiемъ законоположи́вый, ничто́же мнѣ́ти скве́рно, и҆лѝ нечи́сто: са́мъ чл҃вѣколю́бче, ѡ҆чи́сти во́дꙋ сiю̀ знаменова́нiемъ ѡ҆́браза крⷭ҇та̀ твоегѡ̀ ѿ всѧ́кiѧ скве́рны, и҆ ѡ҆ст҃ѝ ю҆̀ дх҃омъ твои́мъ ст҃ы́мъ, во є҆́же бы́ти є҆́й чи́стѣй причаща́ющымсѧ и҆зꙿ неѧ̀.

Ꙗ҆́кѡ ты̀ є҆сѝ бг҃ъ на́шъ, бл҃гословлѧ́ѧй и҆ ѡ҆сщ҃а́ѧй всѧ́чєскаѧ, и҆ тебѣ̀ сла́вꙋ возсыла́емъ, ѻ҆ц҃ꙋ̀ и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

И҆ ѿпꙋ́стъ. 