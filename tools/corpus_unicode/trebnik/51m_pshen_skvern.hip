  OCR:

  Библиотека святоотеческой литературы

  http://orthlib.ru



[глⷡа к҃є] Мл҃тва надꙿ пшени́цею ѡ҆скве́рншеюсѧ, и҆лѝ мꙋко́ю и҆лѝ ви́домъ нѣ́кiимъ.

Гдⷭ҇ꙋ помо́лимсѧ.

Гдⷭ҇и бж҃е на́шъ, и҆́же въ смотре́нiи твое́мъ, є҆́же по пло́ти, повелѣ́вый не входѧ́щымъ скверни́ти человѣ́ка, но всѧ̑ чи̑ста бы́ти чи̑стымъ: и҆́же сосꙋ́домъ и҆збра́ннымъ па́ѵломъ твои́мъ а҆пⷭ҇ломъ наꙋчи́вый на́съ вѣ́ровати, всѧ̑ тобо́ю созда̑нна добра̑ бы́ти, бж҃е́ственнымъ сло́вомъ, и҆ є҆́же къ тебѣ̀ моли́твою ѡ҆сщ҃а́ємаѧ: са́мъ и҆ ны́нѣ влⷣко, состражда́ѧй не́мощемъ на́шымъ, бл҃гословѝ пшени́цꙋ сiю̀ твое́ю бл҃года́тiю и҆ чл҃вѣколю́бiемъ, бл҃гослове́нiемъ, и҆ ѡ҆кропле́нiемъ воды̀ сеѧ̀, ѡ҆ и҆́мени твое́мъ ѡ҆сщ҃е́нныѧ, и҆ всѧ́кꙋю скве́рнꙋ, и҆лѝ сꙋмнѣ́нiе ѿ впа́дшагѡ въ ню̀ нечи́стагѡ ко́знiю дiа́волею, ѿженѝ ѿ мы́сли рабѡ́въ твои́хъ, и҆ да́ждь и҆̀мъ наде́ждею ꙗ҆́же въ тѧ̀, и҆ ѹ҆вѣре́нiемъ твои́хъ щедрѡ́тъ, сеѧ̀ причасти́тисѧ прича́стiѧ, во бл҃годаре́нiе ст҃а́гѡ твоегѡ̀ и҆́мене неѡсꙋждє́ннымъ сохрани́тисѧ.

Ꙗ҆́кѡ ты̀ є҆сѝ бл҃гословлѧ́ѧй и҆ ѡ҆сщ҃а́ѧй всѧ́чєскаѧ, и҆ тебѣ̀ сла́вꙋ возсыла́емъ со безнача́льнымъ твои́мъ ѻ҆ц҃е́мъ, и҆ съ прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь. 