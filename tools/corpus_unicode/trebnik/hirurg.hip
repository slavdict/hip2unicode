  Оцифровка и приведение к грамматическим нормам 	  ЦС-языка: протоиерей Николай Диваков, 	  Людоговский Ф. Б.



Послѣ́дованiе моле́бна болно́мꙋ предꙿ хiрꙋрги́ческимъ дѣ́йствiемъ {Источник: Сербский Требник, Београд, 1983}

Пре́жде подоба́етъ соверши́ти моле́бное пѣ́нiе ѡ҆ недꙋ́жныхъ.

Въ концѣ́ же сегѡ̀ мл҃твꙋ:

Влⷣко вседержи́телю, ст҃ы́й цр҃ю̀, наказꙋ́ѧй и҆ не ѹ҆мерщвлѧ́ѧй, ѹ҆твержда́ѧй низпа́дающыѧ, и҆ возводѧ́й низве́ржєнныѧ, тѣлє́сныѧ человѣ́кѡвъ скѡ́рби и҆справлѧ́ѧй, мо́лимсѧ тебѣ̀, бж҃е на́шъ, раба̀ твоего̀ (и҆́мⷬ҇къ) немощствꙋ́юща посѣтѝ млⷭ҇тiю твое́ю, простѝ є҆мꙋ̀ всѧ́кое согрѣше́нiе во́льное и҆ нево́льное. Е҆́й, гдⷭ҇и, враче́бнꙋю твою̀ си́лꙋ съ нб҃сѐ низпослѝ є҆́же ѹ҆пра́вити ѹ҆́мъ и҆ рꙋ́кꙋ раба̀ твоегѡ̀ лѣ́карѧ да нꙋ́жднꙋю хiрꙋргíю сотвори́тъ бл҃гополꙋ́чнѡ, ꙗ҆́кѡ тѣле́сномꙋ недꙋ́гꙋ раба̀ твоегѡ̀ (и҆́мⷬ҇къ) соверше́ннѡ и҆сцѣли́тисѧ, и҆ всѧ́комꙋ наше́ствiю непрiѧ́зненномꙋ далекѡ̀ ѿгна́нꙋ бы́ти ѿ негѡ̀. Воздви́гни є҆го̀ ѿ ѻ҆дра̀ болѣ́зненнагѡ, и҆ да́рꙋй є҆го̀ здра́ва дꙋше́ю и҆ тѣ́ломъ бл҃гоꙋгожда́юща и҆ творѧ́ща во́лю твою̀.

Возглаше́нiе: Твое́ бо є҆́сть, є҆́же ми́ловати и҆ сп҃са́ти ны̀, бж҃е на́шъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ. А҆ми́нь.


