  OCR:

  Библиотека святоотеческой литературы

  http://orthlib.ru



[глⷡа ѳ҃] Послѣ́дованiе быва́емое ѡ҆ ѡ҆брꙋче́нiи.

По бж҃е́ственной лiтꙋргíи, сщ҃е́нникꙋ стоѧ́щꙋ въ ст҃и́лищи, предстоѧ́тъ хотѧ́щiи спрѧга́тисѧ предꙿ ст҃ы́ми две́рьми: мꙋ́жъ ѹ҆́бѡ ѡ҆деснꙋ́ю, жена́ же ѡ҆шꙋ́юю. Лежа́тъ же на деснѣ́й странѣ̀ ст҃ы́ѧ трапе́зы пе́рстни и҆́хъ два̀, златы́й и҆ сре́брѧный, сре́брѧный ѹ҆́бѡ ѹ҆клонѧ́ѧсѧ къ десны̑мъ, златы́й же къ лѣ̑вымъ, бли́зъ дрꙋ́гъ дрꙋ́га. Сщ҃е́нникъ же назна́менꙋетъ главы̑ новоневѣ́стныхъ три́жды, и҆ дае́тъ и҆̀мъ свѣщы̀ возже́нны, и҆ вве́дъ ѧ҆̀ внꙋ́трь хра́ма, кади́тъ крⷭ҇тови́днѡ, и҆ глаго́летсѧ ѿ дiа́кона: Бл҃гословѝ влады́ко,

И҆ сщ҃е́нникъ: Бл҃гослове́нъ бг҃ъ на́шъ:

Ли́къ: А҆ми́нь.

Дiа́конъ: Ми́ромъ гдⷭ҇ꙋ помо́лимсѧ.

Ѡ҆ свы́шнемъ ми́рѣ, и҆ ѡ҆ сп҃се́нiи є҆ю̀:

Ѡ҆ ми́рѣ всегѡ̀ мíра, бл҃гостоѧ́нiи:

Ѡ҆ ст҃ѣ́мъ хра́мѣ се́мъ, и҆ съ вѣ́рою:

Ѡ҆ ст҃ѣ́йшемъ прави́тельствꙋющемъ сѷно́дѣ:

Ѡ҆ бл҃гочести́вѣйшемъ:

Ѡ҆ рабѣ̀ бж҃iи, и҆́мⷬ҇къ, и҆ рабы́нѣ бж҃iей, и҆́мⷬ҇къ, ны́нѣ ѡ҆брꙋча́ющихсѧ дрꙋ́гъ дрꙋ́гꙋ, и҆ ѡ҆ сп҃се́нiи и҆̀хъ, гдⷭ҇ꙋ помо́лимсѧ.

Ѡ҆ є҆́же пода́тисѧ и҆̀мъ ча́дѡмъ въ прiѧ́тiе ро́да, и҆ всѣ̑мъ ꙗ҆̀же ко сп҃се́нiю проше́нiємъ, гдⷭ҇ꙋ помо́лимсѧ.

Ѡ҆ є҆́же низпосла́тисѧ и҆̀мъ любвѝ соверше́ннѣй, ми́рнѣй, и҆ по́мощи, гдⷭ҇ꙋ помо́лимсѧ.

Ѡ҆ є҆́же сохрани́тисѧ и҆̀мъ въ є҆диномы́слiи и҆ тве́рдѣй вѣ́рѣ, гдⷭ҇ꙋ помо́лимсѧ.

Ѡ҆ є҆́же бл҃гослови́тисѧ и҆̀мъ въ непоро́чномъ жи́тельствѣ, гдⷭ҇ꙋ помо́лимсѧ.

Ꙗ҆́кѡ да гдⷭ҇ь бг҃ъ на́шъ да́рꙋетъ и҆̀мъ бра́къ че́стенъ, и҆ ло́же нескве́рное, гдⷭ҇ꙋ помо́лимсѧ.

Ѡ҆ и҆зба́витисѧ на́мъ ѿ всѧ́кiѧ ско́рби, гнѣ́ва и҆ нꙋ́жды:

Застꙋпѝ, сп҃сѝ, поми́лꙋй:

Прест҃ꙋ́ю, пречⷭ҇тꙋю, пребл҃гослове́ннꙋю:

Сщ҃е́нникъ: Ꙗ҆́кѡ подоба́етъ тебѣ̀ всѧ́каѧ сла́ва:

Та́же глаго́летъ мл҃твꙋ велегла́снѡ:

Бж҃е вѣ́чный, разстоѧ̑щаѧсѧ собра́вый въ соедине́нiе, и҆ сою́зъ любвѐ положи́вый и҆̀мъ неразрꙋши́мый: бл҃гослови́вый i҆саа́ка и҆ реве́ккꙋ, и҆ наслѣ́дники ѧ҆̀ твоегѡ̀ ѡ҆бѣтова́нiѧ показа́вый: са́мъ бл҃гословѝ и҆ рабы̑ твоѧ̑ сiѧ̑, и҆́мⷬ҇къ, и҆́мⷬ҇къ, наставлѧ́ѧ ѧ҆̀ на всѧ́кое дѣ́ло бл҃го́е. Ꙗ҆́кѡ млⷭ҇тивый и҆ чл҃вѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Сщ҃е́нникъ: Ми́ръ всѣ̑мъ.

Ли́къ: И҆ дꙋ́хови твоемꙋ̀.

Дiа́конъ: Главы̑ ва́шѧ гдⷭ҇еви приклони́те.

Ли́къ: Тебѣ̀ гдⷭ҇и.

Гдⷭ҇и бж҃е на́шъ, ѿ ꙗ҆зы̑къ предꙿѡбрꙋчи́вый цр҃ковь дѣ́вꙋ чⷭ҇тꙋю, бл҃гословѝ ѡ҆брꙋче́нiе сiѐ, и҆ соединѝ, и҆ сохранѝ рабы̑ твоѧ̑ сiѧ̑ въ ми́рѣ и҆ є҆диномы́слiи.

Тебѣ́ бо подоба́етъ всѧ́каѧ сла́ва, че́сть и҆ поклоне́нiе, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Та́же взе́мъ сщ҃е́нникъ пе́рстни, дае́тъ пе́рвѣе мꙋ́жꙋ златы́й, та́же сре́брѧный женѣ̀. И҆ глаго́летъ мꙋ́жꙋ:

Ѡ҆брꙋча́етсѧ ра́бъ бж҃iй, и҆́мⷬ҇къ, рабѣ̀ бж҃iей, и҆́мⷬ҇къ, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь.

Та́же и҆ женѣ̀ глаго́летъ:

Ѡ҆брꙋча́етсѧ раба̀ бж҃iѧ, и҆́мⷬ҇къ, рабꙋ̀ бж҃iю, и҆́мⷬ҇къ, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь.

И҆ є҆гда̀ рече́тъ на є҆ди́номъ ко́емждо три́жды, твори́тъ крⷭ҇тъ пе́рстнемъ на глава́хъ и҆́хъ: и҆ налага́етъ ѧ҆̀ на десны́хъ и҆́хъ пе́рстѣхъ. Та́же и҆змѣнѧ́етъ пе́рстни новоневѣ́стныхъ воспрiе́мникъ.

Сщ҃е́нникъ же глаго́летъ мл҃твꙋ:

Гдⷭ҇ꙋ помо́лимсѧ.

Гдⷭ҇и бж҃е на́шъ, ѻ҆́трокꙋ патрiа́рха а҆враа́ма сше́ствовавый въ средорѣ́чiи, посыла́ѧ ѹ҆невѣ́стити господи́нꙋ є҆гѡ̀ i҆саа́кꙋ женꙋ̀, и҆ хода́тайствомъ водоноше́нiѧ ѡ҆брꙋчи́ти реве́ккꙋ ѿкры́вый: са́мъ бл҃гословѝ ѡ҆брꙋче́нiе рабѡ́въ твои́хъ, сегѡ̀ и҆́мⷬ҇къ, и҆ сеѧ̀ и҆́мⷬ҇къ, и҆ ѹ҆твердѝ є҆́же ѹ҆ ни́хъ глаго́ланное сло́во: ѹ҆твердѝ ѧ҆̀ є҆́же ѿ тебѐ ст҃ы́мъ соедине́нiемъ: ты́ бо и҆зꙿ нача́ла созда́лъ є҆сѝ мꙋ́жескiй по́лъ и҆ же́нскiй, и҆ ѿ тебѐ сочетава́етсѧ мꙋ́жꙋ жена̀, въ по́мощь и҆ въ воспрiѧ́тiе ро́да человѣ́ча. са́мъ ѹ҆́бѡ гдⷭ҇и бж҃е на́шъ, посла́вый и҆́стинꙋ въ наслѣ́дiе твоѐ, и҆ ѡ҆бѣтова́нiе твоѐ на рабы̑ твоѧ̑ ѻ҆тцы̀ на́шѧ, въ ко́емждо ро́дѣ и҆ ро́дѣ и҆збра̑нныѧ твоѧ̑: при́зри на раба̀ твоего̀ и҆́мⷬ҇къ, и҆ на рабꙋ̀ твою̀ и҆́мⷬ҇къ, и҆ ѹ҆твердѝ ѡ҆брꙋче́нiе и҆́хъ въ вѣ́рѣ и҆ є҆диномы́слiи, и҆ и҆́стинѣ, и҆ любвѝ. ты́ бо гдⷭ҇и показа́лъ є҆сѝ да́тисѧ ѡ҆брꙋче́нiю и҆ ѹ҆твержда́тисѧ во все́мъ. Пе́рстнемъ даде́сѧ вла́сть i҆ѡ́сифꙋ во є҆гѵ́птѣ: пе́рстнемъ просла́висѧ данiи́лъ во странѣ̀ вавѷлѡ́нстѣй: пе́рстнемъ ꙗ҆ви́сѧ и҆́стина ѳама́ры: пе́рстнемъ ѻ҆ц҃ъ на́шъ нбⷭ҇ный ще́дръ бы́сть на сн҃а своего̀: дади́те бо, глаго́летъ, пе́рстень на десни́цꙋ є҆гѡ̀, и҆ закла́вше тельца̀ ѹ҆пита́ннаго, ꙗ҆́дше возвесели́мсѧ. сама̀ десни́ца твоѧ̀ гдⷭ҇и, мѡѷсе́а воѡрꙋжѝ въ чермнѣ́мъ мо́ри: сло́вомъ бо твои́мъ и҆́стиннымъ нб҃са̀ ѹ҆тверди́шасѧ и҆ землѧ̀ ѡ҆снова́сѧ, и҆ десни́ца ра̑бъ твои́хъ бл҃гослови́тсѧ сло́вомъ твои́мъ держа́внымъ, и҆ мы́шцею твое́ю высо́кою. са́мъ ѹ҆́бѡ и҆ ны́нѣ влⷣко, бл҃гословѝ пе́рстней положе́нiе сiѐ бл҃гослове́нiемъ нбⷭ҇нымъ: и҆ а҆́гг҃лъ тво́й да предꙿи́детъ предꙿ ни́ми всѧ̑ дни̑ живота̀ и҆́хъ.

Ꙗ҆́кѡ ты̀ є҆сѝ бл҃гословлѧ́ѧй и҆ ѡ҆сщ҃а́ѧй всѧ́чєскаѧ: и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

А҆́бiе дiа́конъ є҆ктенiю̀:

Поми́лꙋй на́съ бж҃е:

Е҆щѐ мо́лимсѧ ѡ҆ бл҃гочести́вѣйшемъ, самодержа́внѣйшемъ, вели́комъ гдⷭ҇рѣ на́шемъ i҆мпера́торѣ нiкола́ѣ а҆леѯа́ндровичѣ всеѧ̀ рѡссíи.

Е҆щѐ мо́лимсѧ ѡ҆ сꙋпрꙋ́гѣ є҆гѡ̀, бл҃гочести́вѣйшей гдⷭ҇рнѣ, i҆мператрíцѣ а҆леѯа́ндрѣ ѳео́дѡровнѣ: ѡ҆ ма́тери є҆гѡ̀, бл҃гочести́вѣйшей гдⷭ҇рнѣ, i҆мператрíцѣ марíи ѳео́дѡровнѣ: ѡ҆ наслѣ́дникѣ є҆гѡ̀, бл҃говѣ́рномъ гдⷭ҇рѣ, цесаре́вичѣ и҆ вели́комъ кн҃зѣ а҆леѯíи нiкола́евичѣ, и҆ ѡ҆ все́мъ ца́рствꙋющемъ до́мѣ.

Е҆щѐ мо́лимсѧ ѡ҆ ст҃ѣ́йшемъ прави́тельствꙋющемъ сѷно́дѣ.

Е҆щѐ мо́лимсѧ ѡ҆ все́мъ и҆́хъ хрⷭ҇толюби́вомъ во́инствѣ.

Е҆щѐ мо́лимсѧ ѡ҆ рабѣ́хъ бж҃iихъ и҆́мⷬ҇къ, и҆ и҆́мⷬ҇къ, ѡ҆брꙋча́ющихсѧ дрꙋ́гъ дрꙋ́гꙋ.

Ли́къ: Гдⷭ҇и поми́лꙋй, три́жды.

Е҆щѐ мо́лимсѧ за всю̀ бра́тiю:

Возгла́съ: Ꙗ҆́кѡ млⷭ҇тивъ, и҆ чл҃вѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Та́же ѿпꙋ́стъ.

[глⷡа _i҃] Послѣ́дованiе вѣнча́нiѧ.

А҆́ще ѹ҆́бѡ хотѧ́тъ въ то́жде вре́мѧ вѣнча́тисѧ, вхо́дѧтъ во хра́мъ со свѣща́ми возжже́нными, предꙿидꙋ́щꙋ сщ҃е́нникꙋ съ кади́льницею, и҆ пою́щꙋ ѱало́мъ рк҃з, си́це: Лю́дiе же на кíйждо стíхъ глаго́лютъ:

Сла́ва тебѣ̀ бж҃е на́шъ, сла́ва тебѣ̀.

Бл҃же́ни всѝ боѧ́щiисѧ гдⷭ҇а.

Сла́ва тебѣ̀ бж҃е на́шъ, сла́ва тебѣ̀.

Ходѧ́щiи въ пꙋте́хъ є҆гѡ̀.

Сла́ва тебѣ̀ бж҃е на́шъ, сла́ва тебѣ̀.

Трꙋды̀ плодѡ́въ твои́хъ снѣ́си.

Сла́ва тебѣ̀ бж҃е на́шъ, сла́ва тебѣ̀.

Бл҃же́нъ є҆сѝ, и҆ добро̀ тебѣ̀ бꙋ́детъ.

Сла́ва тебѣ̀ бж҃е на́шъ, сла́ва тебѣ̀.

Жена̀ твоѧ̀ ꙗ҆́кѡ лоза̀ плодови́та, во страна́хъ до́мꙋ твоегѡ̀.

Сла́ва тебѣ̀ бж҃е на́шъ, сла́ва тебѣ̀.

Сы́нове твоѝ ꙗ҆́кѡ новосаждє́нiѧ ма̑слична, ѻ҆́крестъ трапе́зы твоеѧ̀.

Сла́ва тебѣ̀ бж҃е на́шъ, сла́ва тебѣ̀.

Сѐ та́кѡ бл҃гослови́тсѧ человѣ́къ боѧ́йсѧ гдⷭ҇а.

Сла́ва тебѣ̀ бж҃е на́шъ, сла́ва тебѣ̀.

Бл҃гослови́тъ тѧ̀ гдⷭ҇ь ѿ сiѡ́на, и҆ ѹ҆́зриши бл҃га̑ѧ i҆ерⷭ҇ли́ма всѧ̑ дни̑ живота̀ твоегѡ̀.

Сла́ва тебѣ̀ бж҃е на́шъ, сла́ва тебѣ̀.

И҆ ѹ҆́зриши сы́ны сынѡ́въ твои́хъ: ми́ръ на i҆и҃лѧ.

Сла́ва тебѣ̀ бж҃е на́шъ, сла́ва тебѣ̀.

Посе́мъ глаго́летъ i҆ере́й поꙋчи́тельное сло́во, сказꙋ́ѧ и҆̀мъ, что̀ є҆́сть сꙋпрꙋ́жества та́йна: и҆ ка́кѡ въ сꙋпрꙋ́жествѣ бг҃оꙋго́днѡ и҆ че́стнѡ жи́тельствовати и҆́мꙋтъ. По сконча́нiи же сло́ва, вопроша́етъ i҆ере́й жениха̀ глаго́лѧ:

И҆́маши ли, и҆́мⷬ҇къ произволе́нiе бл҃го́е и҆ непринꙋжде́нное, и҆ крѣ́пкꙋю мы́сль, поѧ́ти себѣ̀ въ женꙋ̀ сiю̀, и҆́мⷬ҇къ, ю҆́же здѣ̀ предꙿ тобо́ю ви́диши;

И҆ ѿвѣща́етъ жени́хъ, глаго́лѧ:

И҆́мамъ, честны́й ѻ҆́тче.

I҆ере́й па́ки:

Не ѡ҆бѣща́лсѧ ли є҆сѝ и҆но́й невѣ́стѣ;

Жени́хъ: Не ѡ҆бѣща́хсѧ, честны́й ѻ҆́тче.

И҆ а҆́бiе i҆ере́й, зрѧ̀ къ невѣ́стѣ, вопроша́етъ ю҆̀, глаго́лѧ:

И҆́маши ли произволе́нiе бл҃го́е и҆ непринꙋжде́нное, и҆ тве́рдꙋю мы́сль, поѧ́ти себѣ̀ въ мꙋ́жа сего̀ и҆́мⷬ҇къ, є҆го́же предꙿ тобо́ю здѣ̀ ви́диши;

И҆ ѿвѣща́етъ невѣ́ста, глаго́лющи:

И҆́мамъ, честны́й ѻ҆́тче.

I҆ере́й па́ки:

Не ѡ҆бѣща́ласѧ ли є҆сѝ и҆но́мꙋ мꙋ́жꙋ:

И҆ ѿвѣща́етъ невѣ́ста:

Не ѡ҆бѣща́хсѧ, честны́й ѻ҆́тче.

Та́же глаго́летъ дiа́конъ:

Бл҃гословѝ влады́ко.

Сщ҃е́нникъ: Бл҃гослове́но црⷭ҇тво:

Ли́къ: А҆ми́нь.

Дiа́конъ є҆ктенiю̀:

Ми́ромъ гдⷭ҇ꙋ помо́лимсѧ.

Ѡ҆ свы́шнемъ ми́рѣ:

Ѡ҆ ми́рѣ всегѡ̀ мíра:

Ѡ҆ ст҃ѣ́мъ хра́мѣ се́мъ:

Ѡ҆ ст҃ѣ́йшемъ прави́тельствꙋющемъ сѷно́дѣ:

Ѡ҆ бл҃гочести́вѣйшемъ:

Ѡ҆ рабѣ́хъ бж҃iихъ, и҆́мⷬ҇къ, и҆́мⷬ҇къ, ны́нѣ сочетава́ющихсѧ дрꙋ́гъ дрꙋ́гꙋ въ бра́ка ѻ҆бще́нiе, и҆ ѡ҆ сп҃се́нiи и҆́хъ, гдⷭ҇ꙋ помо́лимсѧ.

Ѡ҆ є҆́же бл҃гослови́тисѧ бра́кꙋ семꙋ̀, ꙗ҆́коже въ ка́нѣ галiле́йстѣй, гдⷭ҇ꙋ помо́лимсѧ.

Ѡ҆ є҆́же пода́тисѧ и҆̀мъ цѣломꙋ́дрiю, и҆ плодꙋ̀ чре́ва на по́льзꙋ, гдⷭ҇ꙋ помо́лимсѧ.

Ѡ҆ є҆́же. возвесели́тисѧ и҆̀мъ видѣ́нiемъ сынѡ́въ и҆ дще́рей, гдⷭ҇ꙋ помо́лимсѧ.

Ѡ҆ є҆́же дарова́тисѧ и҆̀мъ бл҃гоча́дiѧ воспрiѧ́тiю, и҆ незазо́рномꙋ пребыва́нiю, гдⷭ҇ꙋ помо́лимсѧ.

Ѡ҆ є҆́же дарова́ти и҆̀мже и҆ на́мъ всѧ̑ ко сп҃се́нiю прошє́нiѧ, гдⷭ҇ꙋ помо́лимсѧ.

Ѡ҆ є҆́же и҆зба́витисѧ и҆̀мже и҆ на́мъ ѿ всѧ́кiѧ ско́рби:

Застꙋпѝ, сп҃сѝ, поми́лꙋй:

Прест҃ꙋ́ю, пречⷭ҇тꙋю, пребл҃гослове́ннꙋю:

Сщ҃е́нникъ возгла́снѡ:

Ꙗ҆́кѡ подоба́етъ тебѣ̀ всѧ́каѧ сла́ва:

Ли́къ: А҆ми́нь.

Дiа́конъ: Гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Сщ҃е́нникъ мл҃твꙋ сiю̀ велегла́снѡ:

Бж҃е пречⷭ҇тый, и҆ всеѧ̀ тва́ри содѣ́телю, ребро̀ пра́ѻтца а҆да́ма за твоѐ чл҃вѣколю́бiе въ женꙋ̀ преѡбрази́вый, и҆ бл҃гослови́вый ѧ҆̀, и҆ рекíй: расти́тесѧ и҆ мно́житесѧ и҆ ѡ҆блада́йте земле́ю, и҆ ѻ҆бою̀ є҆ю̀ є҆ди́нъ ѹ҆́дъ показа́вый сопрѧже́нiемъ: сегѡ́ бо ра́ди ѡ҆ста́витъ человѣ́къ ѻ҆тца̀ своего̀ и҆ ма́терь, и҆ прилѣпи́тсѧ женѣ̀ свое́й, и҆ бꙋ́дета два̀ въ пло́ть є҆ди́нꙋ, и҆ ꙗ҆̀же бг҃ъ спрѧжѐ, человѣ́къ да не разлꙋча́етъ. и҆́же раба̀ твоего̀ а҆враа́ма бл҃гослови́вый и҆ разве́рзый ложесна̀ са̑ррина, и҆ ѻ҆тца̀ мно́жества ꙗ҆зы́кѡвъ сотвори́вый: и҆́же i҆саа́ка реве́кцѣ дарова́вый, и҆ рождество̀ є҆ѧ̀ бл҃гослови́вый: и҆́же i҆а́кѡва рахи́лѣ сочета́вый, и҆ и҆зꙿ негѡ̀ двана́десѧть патрiа́рхѡвъ показа́вый: и҆́же i҆ѡ́сифа и҆ а҆сене́ѳꙋ спрѧгíй, пло́дъ дѣтотворе́нiѧ и҆̀мъ, є҆фре́ма и҆ манассíю дарова́вый: и҆́же заха́рiю и҆ є҆лiсаве́тъ прiе́мый, и҆ предте́чꙋ рожде́нiе и҆̀мъ показа́вый: и҆́же ѿ ко́рене i҆ессе́ова по пло́ти и҆зрасти́вый приснодв҃ꙋ, и҆ и҆зꙿ неѧ̀ воплоти́выйсѧ, и҆ роди́выйсѧ во сп҃се́нiе ро́да человѣ́ческагѡ, и҆́же за неизрече́нный тво́й да́ръ и҆ мно́гꙋю бл҃гость, прише́дый въ ка́нꙋ галiле́йскꙋю, и҆ та́мошнiй бра́къ бл҃гослови́вый: да ꙗ҆ви́ши, ꙗ҆́кѡ твоѧ̀ во́лѧ є҆́сть зако́нное сꙋпрꙋ́жество, и҆ є҆́же и҆зꙿ негѡ̀ чадотворе́нiе. са́мъ влⷣко прест҃ы́й, прiимѝ моле́нiе на́съ рабѡ́въ твои́хъ, ꙗ҆́коже та́мѡ, и҆ здѣ̀ прише́дъ неви́димымъ твои́мъ предста́тельствомъ, бл҃гословѝ бра́къ се́й, и҆ пода́ждь рабѡ́мъ твои̑мъ си̑мъ, и҆́мⷬ҇къ, и҆ и҆́мⷬ҇къ, живо́тъ ми́ренъ, долгоде́нствiе, цѣломꙋ́дрiе, дрꙋ́гъ ко дрꙋ́гꙋ любо́вь въ сою́зѣ ми́ра, сѣ́мѧ долгожи́зненное, ѡ҆ ча́дѣхъ бл҃года́ть, неꙋвѧда́емый сла́вы вѣне́цъ. сподо́би ѧ҆̀ ви́дѣти ча̑да ча́дѡвъ, ло́же є҆ю̀ ненавѣ́тно соблюдѝ, и҆ да́ждь и҆́ма ѿ росы̀ нбⷭ҇ныѧ свы́ше, и҆ ѿ тꙋ́ка земна́гѡ: и҆спо́лни до́мы и҆́хъ пшени́цы, вiна̀ и҆ є҆ле́а и҆ всѧ́кiѧ благосты́ни, да преподаю́тъ и҆ тре́бꙋющымъ, да́рꙋѧ кꙋ́пнѡ и҆ сꙋ́щымъ съ ни́ма всѧ̑ ꙗ҆̀же ко сп҃се́нiю прошє́нiѧ.

Ꙗ҆́кѡ бг҃ъ млⷭ҇ти, и҆ щедро́тъ, и҆ чл҃вѣколю́бiѧ є҆сѝ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Дiа́конъ: Гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Сщ҃е́нникъ, мл҃твꙋ сiю̀ велегла́снѡ:

Бл҃гослове́нъ є҆сѝ гдⷭ҇и бж҃е на́шъ, и҆́же та́йнагѡ и҆ чи́стагѡ бра́ка свѧщеннодѣйстви́телю, и҆ тѣле́снагѡ законоположи́телю, нетлѣ́нiѧ храни́телю, жите́йскихъ благíй строи́телю: са́мъ и҆ ны́нѣ влⷣко, въ нача́лѣ созда́вый человѣ́ка, и҆ положи́вый є҆го̀ ꙗ҆́кѡ царѧ̀ тва́ри, и҆ рекíй: не добро̀ бы́ти человѣ́кꙋ є҆ди́номꙋ на землѝ, сотвори́мъ є҆мꙋ̀ помо́щника по немꙋ̀: и҆ взе́мъ є҆ди́но ѿ ре́бръ є҆гѡ̀, созда́лъ є҆сѝ женꙋ̀, ю҆́же ви́дѣвъ а҆да́мъ, речѐ: сiѧ̀ ны́нѣ ко́сть ѿ косте́й мои́хъ, и҆ пло́ть ѿ пло́ти моеѧ̀: сiѧ̀ нарече́тсѧ жена̀, ꙗ҆́кѡ ѿ мꙋ́жа своегѡ̀ взѧта̀ бы́сть сiѧ̀. сегѡ̀ ра́ди ѡ҆ста́витъ человѣ́къ ѻ҆тца̀ своего̀ и҆ ма́терь, и҆ прилѣпи́тсѧ женѣ̀ свое́й, и҆ бꙋ́дета два̀ въ пло́ть є҆ди́нꙋ: и҆ ꙗ҆̀же бг҃ъ сопрѧжѐ, человѣ́къ да не разлꙋча́етъ. са́мъ и҆ ны́нѣ влⷣко гдⷭ҇и бж҃е на́шъ, низпослѝ бл҃года́ть твою̀ нбⷭ҇нꙋю на рабы̑ твоѧ̑ сiѧ̑, и҆́мⷬ҇къ, и҆́мⷬ҇къ: и҆ да́ждь рабѣ̀ се́й во все́мъ повинова́тисѧ мꙋ́жꙋ, и҆ рабꙋ̀ твоемꙋ̀ семꙋ̀ бы́ти во главꙋ̀ жены̀, ꙗ҆́кѡ да поживꙋ́тъ по во́ли твое́й. Бл҃гословѝ ѧ҆̀ гдⷭ҇и бж҃е на́шъ, ꙗ҆́коже бл҃гослови́лъ є҆сѝ а҆враа́ма и҆ са́ррꙋ: Бл҃гословѝ ѧ҆̀ гдⷭ҇и бж҃е на́шъ, ꙗ҆́коже бл҃гослови́лъ є҆сѝ i҆саа́ка и҆ реве́ккꙋ: Бл҃гословѝ ѧ҆̀ гдⷭ҇и бж҃е на́шъ, ꙗ҆́коже бл҃гослови́лъ є҆сѝ i҆а́кѡва, и҆ всѧ̑ патрiа́рхи: Бл҃гословѝ ѧ҆̀ гдⷭ҇и бж҃е на́шъ, ꙗ҆́коже бл҃гослови́лъ є҆сѝ i҆ѡ́сифа и҆ а҆сене́ѳꙋ: Бл҃гословѝ ѧ҆̀ гдⷭ҇и бж҃е на́шъ, ꙗ҆́коже бл҃гослови́лъ є҆сѝ мѡѷсе́а и҆ сепфѡ́рꙋ: Бл҃гословѝ ѧ҆̀ гдⷭ҇и бж҃е на́шъ, ꙗ҆́коже бл҃гослови́лъ є҆сѝ i҆ѡакíма и҆ а҆́ннꙋ: Бл҃гословѝ ѧ҆̀ гдⷭ҇и бж҃е на́шъ, ꙗ҆́коже бл҃гослови́лъ є҆сѝ заха́рiю и҆ є҆лiсаве́тъ. Сохранѝ ѧ҆̀ гдⷭ҇и бж҃е на́шъ, ꙗ҆́коже сохрани́лъ є҆сѝ нѡ́ѧ въ ковче́зѣ: сохранѝ ѧ҆̀ гдⷭ҇и бж҃е на́шъ, ꙗ҆́коже сохрани́лъ є҆сѝ i҆ѡ́нꙋ во чре́вѣ ки́товѣ. Сохранѝ ѧ҆̀ гдⷭ҇и бж҃е на́шъ, ꙗ҆́коже сохрани́лъ є҆сѝ ст҃ы̑ѧ трѝ ѻ҆́троки ѿ ѻ҆гнѧ̀, низпосла́вый и҆̀мъ ро́сꙋ съ нб҃сѐ: и҆ да прiи́детъ на нѧ̀ ра́дость ѻ҆́наѧ, ю҆́же и҆мѧ́ше бл҃же́ннаѧ є҆ле́на, є҆гда̀ ѡ҆брѣ́те чⷭ҇тны́й крⷭ҇тъ. Помѧнѝ ѧ҆̀ гдⷭ҇и бж҃е на́шъ, ꙗ҆́коже помѧнꙋ́лъ є҆сѝ є҆нѡ́ха, си́ма, и҆лiю̀. Помѧнѝ ѧ҆̀ гдⷭ҇и бж҃е на́шъ, ꙗ҆́коже помѧнꙋ́лъ є҆сѝ ст҃ы̑ѧ твоѧ̑ четы́редесѧть мꙋ́ченики, низпосла́вый и҆̀мъ съ нб҃сѐ вѣнцы̀. Помѧнѝ бж҃е и҆ воспита́вшыѧ и҆́хъ роди́тели: занѐ мл҃твы роди́телей ѹ҆твержда́ютъ ѡ҆снова̑нiѧ домѡ́въ. Помѧнѝ гдⷭ҇и бж҃е на́шъ, рабы̑ твоѧ̑ ѹ҆невѣ́стившыѧсѧ, сше́дшыѧсѧ въ ра́дость сiю̀. Помѧнѝ гдⷭ҇и бж҃е на́шъ раба̀ твоего̀, и҆́мⷬ҇къ, и҆ рабꙋ̀ твою̀, и҆́мⷬ҇къ, и҆ бл҃гословѝ ѧ҆̀. Да́ждь и҆̀мъ пло́дъ чре́ва, доброча́дiе, є҆диномы́слiе дꙋ́шъ и҆ тѣле́съ: возвы́си ѧ҆̀ ꙗ҆́кѡ ке́дры лiва̑нскiѧ, ꙗ҆́кѡ ло́зꙋ бл҃горо́згнꙋю. Да́рꙋй и҆́мъ сѣ́мѧ кла́сѧно, да всѧ́кое самодово́льство и҆мꙋ́ще, и҆зꙿѡби́лꙋютъ на всѧ́кое дѣ́ло бл҃го́е, и҆ тебѣ̀ бл҃гоꙋго́дное: и҆ да ѹ҆́зрѧтъ сы́ны сынѡ́въ свои́хъ, ꙗ҆́кѡ новосаждє́нiѧ ма̑сличнаѧ ѻ҆́крестъ трапе́зы и҆́хъ: и҆ бл҃гоꙋгоди́вше предꙿ тобо́ю, возсiѧ́ютъ ꙗ҆́кѡ свѣти̑ла на нб҃сѝ, въ тебѣ̀ гдⷭ҇ѣ на́шемъ. съ тобо́ю же сла́ва, держа́ва, че́сть и҆ поклоне́нiе, безнача́льномꙋ твоемꙋ̀ ѻ҆ц҃ꙋ̀, и҆ животворѧ́щемꙋ твоемꙋ̀ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Дiа́конъ: Гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

И҆ па́ки сщ҃е́нникъ мл҃твꙋ сiю̀ глаго́летъ велегла́снѡ:

Бж҃е ст҃ы́й, созда́вый ѿ пе́рсти человѣ́ка, и҆ ѿ ребра̀ є҆гѡ̀ возсозда́вый женꙋ̀, и҆ спрѧгíй є҆мꙋ̀ помо́щника по немꙋ̀, за є҆́же та́кѡ го́дно бы́сть твоемꙋ̀ вели́чествꙋ, не є҆ди́номꙋ бы́ти человѣ́кꙋ на землѝ: са́мъ и҆ ны́нѣ влⷣко, низпослѝ рꙋ́кꙋ твою̀ ѿ ст҃а́гѡ жили́ща твоегѡ̀, и҆ сочета́й раба̀ твоего̀ сего̀, и҆́мⷬ҇къ, и҆ рабꙋ̀ твою̀ сiю̀, и҆́мⷬ҇къ, занѐ ѿ тебѐ сочетава́етсѧ мꙋ́жꙋ жена̀. сопрѧзѝ ѧ҆̀ въ є҆диномꙋ́дрiи, вѣнча́й ѧ҆̀ въ пло́ть є҆ди́нꙋ, да́рꙋй и҆́ма пло́дъ чре́ва, бл҃гоча́дiѧ воспрiѧ́тiе.

Ꙗ҆́кѡ твоѧ̀ держа́ва, и҆ твоѐ є҆́сть црⷭ҇тво, и҆ си́ла, и҆ сла́ва, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

И҆ по а҆ми́нѣ, прiе́мъ сщ҃е́нникъ вѣнцы̀, вѣнча́етъ пе́рвѣе жениха̀, глаго́лѧ:

Вѣнча́етсѧ ра́бъ бж҃iй, и҆́мⷬ҇къ рабѣ̀ бж҃iей, и҆́мⷬ҇къ во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь.

Та́же вѣнча́етъ и҆ невѣ́стꙋ, глаго́лѧ:

Вѣнча́етсѧ раба̀ бж҃iѧ, и҆́мⷬ҇къ, рабꙋ̀ бж҃iю, и҆́мⷬ҇къ, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а.

Та́же бл҃гословлѧ́етъ ѧ҆̀ три́жды, глаго́лѧ три́жды:

Гдⷭ҇и бж҃е на́шъ, сла́вою и҆ че́стiю вѣнча́й ѧ҆̀.

Та́же прокíменъ а҆пⷭ҇ла, гла́съ и҃:

Положи́лъ є҆сѝ на глава́хъ и҆́хъ вѣнцы̀, ѿ ка́меней чⷭ҇тны́хъ, живота̀ проси́ша ѹ҆ тебѐ, и҆ да́лъ є҆сѝ и҆̀мъ.

Стíхъ: Ꙗ҆́кѡ да́си и҆̀мъ бл҃гослове́нiе въ вѣ́къ вѣ́ка, возвесели́ши ѧ҆̀ ра́достiю съ лице́мъ твои́мъ.

А҆по́столъ ко є҆фесе́ємъ, зача́ло с҃л.

Бра́тiе бл҃годарѧ́ще всегда̀ ѡ҆ всѣ́хъ, ѡ҆ и҆́мени гдⷭ҇а на́шегѡ i҆и҃са хрⷭ҇та̀, бг҃ꙋ и҆ ѻ҆ц҃ꙋ̀: Повинꙋ́ющесѧ дрꙋ́гъ дрꙋ́гꙋ въ стра́сѣ бж҃iи. Жєны̀ свои̑мъ мꙋжє́мъ повинꙋ́йтесѧ, ꙗ҆́коже гдⷭ҇ꙋ: занѐ мꙋ́жъ глава̀ є҆́сть жены̀, ꙗ҆́коже и҆ хрⷭ҇то́съ глава̀ цр҃кве, и҆ то́й є҆́сть сп҃си́тель тѣ́ла. Но ꙗ҆́коже цр҃ковь повинꙋ́етсѧ хрⷭ҇тꙋ̀, та́кожде и҆ жєны̀ свои̑мъ мꙋжє́мъ во все́мъ. Мꙋ́жiе, люби́те своѧ̑ жєны̀, ꙗ҆́коже и҆ хрⷭ҇то́съ возлюбѝ цр҃ковь, и҆ себѐ предадѐ за ню̀: Да ѡ҆свѧти́тъ ю҆̀, ѡ҆чи́стивъ ба́нею водно́ю въ глаго́лѣ. Да предста́витъ ю҆̀ себѣ̀ сла́внꙋ цр҃ковь, не и҆мꙋ́щꙋ скве́рны, и҆лѝ поро́ка, и҆лѝ нѣ́что ѿ таковы́хъ: но да є҆́сть свѧта̀ и҆ непоро́чна. Та́кѡ до́лжни сꙋ́ть мꙋ́жiе люби́ти своѧ̑ жєны̀, ꙗ҆́кѡ своѧ̑ тѣлеса̀: любѧ́й бо свою̀ женꙋ̀, себѐ сама́го лю́битъ. Никто́же бо когда̀ свою̀ пло́ть возненави́дѣ, но пита́етъ и҆ грѣ́етъ ю҆̀, ꙗ҆́коже и҆ гдⷭ҇ь цр҃ковь: занѐ ѹ҆́ди є҆смы̀ тѣ́ла є҆гѡ̀, ѿ пло́ти є҆гѡ̀, и҆ ѿ косте́й є҆гѡ̀. Сегѡ̀ ра́ди ѡ҆ста́витъ человѣ́къ ѻ҆тца̀ своего̀ и҆ ма́терь, и҆ прилѣпи́тсѧ къ женѣ̀ свое́й, и҆ бꙋ́дета два̀ въ пло́ть є҆ди́нꙋ: Та́йна сiѧ̀ вели́ка є҆́сть: а҆́зъ же глаго́лю во хрⷭ҇та̀, и҆ во цр҃ковь. Ѻ҆ба́че и҆ вы̀ по є҆ди́номꙋ, кíйждо свою̀ женꙋ̀ си́це да лю́битъ, ꙗ҆́коже и҆ себѐ: а҆ жена̀ да бои́тсѧ своегѡ̀ мꙋ́жа.

А҆ллилꙋ́iа.

Стíхъ: Ты̀ гдⷭ҇и сохрани́ши ны̀ и҆ соблюде́ши ны̀ ѿ ро́да сегѡ̀, и҆ во вѣ́къ.

Дiа́конъ: Премꙋ́дрость, про́сти ѹ҆слы́шимъ:

Е҆ѵⷢ҇лiе ѿ i҆ѡа́нна, зача́ло s҃.

Во вре́мѧ ѻ҆́но, бра́къ бы́сть въ ка́нѣ галiле́йстѣй, и҆ бѣ̀ ма́ти i҆и҃сова тꙋ̀. Зва́нъ же бы́сть i҆и҃съ и҆ ѹ҆ченицы̀ є҆гѡ̀ на бра́къ. И҆ не доста́вшꙋ вiнꙋ̀, глаго́ла ма́ти i҆и҃сова къ немꙋ̀: вiна̀ не и҆́мꙋтъ. Глаго́ла є҆́й i҆и҃съ: что̀ є҆́сть мнѣ̀ и҆ тебѣ̀, же́но; не ѹ҆̀ прiи́де ча́съ мо́й. Глаго́ла мт҃и є҆гѡ̀ слꙋга́мъ: є҆́же а҆́ще глаго́летъ ва́мъ, сотвори́те. Бѣ́хꙋ же тꙋ̀ водоно́сы ка́менни ше́сть, лежа́ще по ѡ҆чище́нiю i҆ꙋде́йскꙋ, вмѣстѧ́щыѧ по двѣма̀ и҆лѝ трiе́мъ мѣ́рамъ. Глаго́ла и҆̀мъ i҆и҃съ: напо́лните водоно́сы воды̀. и҆ напо́лниша и҆̀хъ до верха̀. И҆ глаго́ла и҆̀мъ: почерпи́те ны́нѣ, и҆ принеси́те а҆рхiтрiкли́нови. и҆ принесо́ша. Ꙗ҆́коже вкꙋсѝ а҆рхiтрiкли́нъ вiна̀ бы́вшагѡ ѿ воды̀, [и҆ не вѣ́дѧше ѿкꙋ́дꙋ є҆́сть: слꙋги̑ же вѣ́дѧхꙋ поче́рпшiи во́дꙋ: ] пригласѝ жениха̀ а҆рхiтрiкли́нъ, И҆ глаго́ла є҆мꙋ̀: всѧ́къ человѣ́къ пре́жде до́брое вiно̀ полага́етъ, и҆ є҆гда̀ ѹ҆пiю́тсѧ, тогда̀ хꙋ́ждшее: ты́ же соблю́лъ є҆сѝ до́брое вiно̀ досе́лѣ. Сѐ сотворѝ нача́токъ зна́менiємъ i҆и҃съ въ ка́нѣ галiле́йстѣй, и҆ ꙗ҆вѝ сла́вꙋ свою̀, и҆ вѣ́роваша въ него̀ ѹ҆ч҃нцы̀ є҆гѡ̀.

Дiа́конъ: Рце́мъ всѝ ѿ всеѧ̀ дꙋшѝ и҆ ѿ всегѡ̀ помышле́нiѧ на́шегѡ рце́мъ.

Гдⷭ҇и вседержи́телю бж҃е:

Поми́лꙋй на́съ бж҃е:

Е҆щѐ мо́лимсѧ ѡ҆ ми́лости, жи́зни, ми́рѣ, здра́вiи, сп҃се́нiи, посѣще́нiи рабѡ́въ бж҃iихъ, и҆́мⷬ҇къ, и҆ помина́етъ и҆̀хже хо́щетъ.

Возгла́съ: Ꙗ҆́кѡ млⷭ҇тивъ:

Дiа́конъ: Гдⷭ҇ꙋ помо́лимсѧ.

Ли́къ: Гдⷭ҇и поми́лꙋй:

Сщ҃е́нникъ мл҃твꙋ сiю̀:

Гдⷭ҇и бж҃е на́шъ, во сп҃си́тельномъ твое́мъ смотре́нiи, сподо́бивый въ ка́нѣ галiле́йстѣй, чⷭ҇тны́й показа́ти бра́къ твои́мъ прише́ствiемъ, са́мъ ны́нѣ рабы̑ твоѧ̑, и҆́мⷬ҇къ, и҆ и҆́мⷬ҇къ ꙗ҆̀же бл҃говоли́лъ є҆сѝ сочетава́тисѧ дрꙋ́гъ дрꙋ́гꙋ, въ ми́рѣ и҆ є҆диномы́слiи сохранѝ: чⷭ҇тны́й и҆́хъ бра́къ покажѝ, нескве́рное и҆́хъ ло́же соблюдѝ, непоро́чное и҆́хъ сожи́тельство пребыва́ти бл҃говолѝ, и҆ сподо́би ѧ҆̀ въ ста́рости масти́тѣй дости́гнꙋти, чи́стымъ се́рдцемъ дѣ́лающѧ за́пѡвѣди твоѧ̑.

Ты́ бо є҆сѝ бг҃ъ на́шъ, бг҃ъ є҆́же ми́ловати и҆ сп҃са́ти, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ всест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Дiа́конъ: Застꙋпѝ, сп҃сѝ, поми́лꙋй и҆ сохранѝ на́съ бж҃е, твое́ю бл҃года́тiю.

Ли́къ: Гдⷭ҇и поми́лꙋй.

Днѐ всегѡ̀ соверше́нна, свѧ́та:

Ли́къ: Пода́й гдⷭ҇и.

А҆́гг҃ла ми́рна:

Проще́нiѧ и҆ ѡ҆ставле́нiѧ грѣхѡ́въ:

До́брыхъ и҆ поле́зныхъ дꙋша́мъ:

Про́чее вре́мѧ живота̀ на́шегѡ:

Хрⷭ҇тiа́нскiѧ кончи́ны живота̀ на́шегѡ:

Соедине́нiе вѣ́ры и҆ прича́стiе ст҃а́гѡ дх҃а:

Ли́къ: Тебѣ̀ гдⷭ҇и.

Сщ҃е́нникъ возглаша́етъ:

И҆ сподо́би на́съ влⷣко, со дерзнове́нiемъ неѡсꙋжде́ннѡ смѣ́ти призыва́ти тебѐ нбⷭ҇наго бг҃а ѻ҆ц҃а̀, и҆ глаго́лати:

И҆ лю́дiе: Ѻ҆́ч҃е на́шъ: ве́сь до конца̀.

Сщ҃е́нникъ возглаша́етъ: Ꙗ҆́кѡ твоѐ є҆́сть црⷭ҇тво:

Ми́ръ всѣ̑мъ.

Главы̑ ва́шѧ гдⷭ҇еви приклони́те.

Та́же прино́ситсѧ ѻ҆́бщаѧ ча́ша, и҆ бл҃гословлѧ́етъ ю҆̀ сщ҃е́нникъ, и҆ глаго́летъ мл҃твꙋ сiю̀:

Дiа́конъ: Гдⷭ҇ꙋ помо́лимсѧ.

Бж҃е, всѧ̑ сотвори́вый крѣ́постiю твое́ю, и҆ ѹ҆тверди́вый вселе́ннꙋю, и҆ ѹ҆краси́вый вѣне́цъ всѣ́хъ сотворе́нныхъ ѿ тебѐ, и҆ ча́шꙋ ѻ҆́бщꙋю сiю̀ подава́ѧй сочетава́ющымсѧ ко ѻ҆бще́нiю бра́ка, бл҃гословѝ бл҃гослове́нiемъ дх҃о́внымъ.

Возгла́снѡ: Ꙗ҆́кѡ бл҃гослови́сѧ твоѐ и҆́мѧ, и҆ просла́висѧ твоѐ црⷭ҇тво:

Ли́къ: А҆ми́нь.

Та́же взе́мъ сщ҃е́нникъ въ рꙋ́кꙋ ѻ҆́бщꙋю ча́шꙋ, преподае́тъ и҆̀мъ три́жды: пе́рвѣе мꙋ́жꙋ, и҆ пото́мъ женѣ̀: И҆ а҆́бiе прiе́мъ ѧ҆̀ сщ҃е́нникъ, кꙋ́мꙋ держа́щꙋ созадѝ вѣнцы̀, ѡ҆браща́етъ ꙗ҆́кѡ ѡ҆́бразомъ крꙋ́га.

И҆ пое́тъ сщ҃е́нникъ, и҆лѝ лю́дiе настоѧ́щыѧ тропарѝ, во гла́съ є҃:

И҆са́iе ликꙋ́й, дв҃а, и҆мѣ̀ во чре́вѣ, и҆ родѝ сн҃а є҆мманꙋ́ила, бг҃а же и҆ человѣ́ка, восто́къ и҆́мѧ є҆мꙋ̀: є҆го́же велича́юще, дв҃ꙋ ѹ҆блажа́емъ.

И҆нíи, гла́съ з҃:

Ст҃íи мꙋ́чєницы, до́брѣ страда́льчествовавшiи, и҆ вѣнча́вшiисѧ, моли́тесѧ ко гдⷭ҇ꙋ поми́ловатисѧ дꙋша́мъ на́шымъ.

Сла́ва тебѣ̀ хрⷭ҇тѐ бж҃е, а҆по́столѡмъ похвало̀, мꙋ́ченикѡвъ ра́дованiе, и҆́хже про́повѣдь, трⷪ҇ца є҆диносꙋ́щнаѧ.

Та́же взе́мъ вѣне́цъ жениха̀, глаго́летъ:

Возвели́чисѧ женишѐ ꙗ҆́коже а҆враа́мъ, и҆ бл҃гослови́сѧ ꙗ҆́коже i҆саа́къ, и҆ ѹ҆мно́жисѧ ꙗ҆́коже i҆а́кѡвъ, ходѧ́й въ ми́рѣ, и҆ дѣ́лаѧй въ пра́вдѣ за́пѡвѣди бж҃iѧ.

И҆ внегда̀ взѧ́ти вѣне́цъ невѣ́сты, глаго́летъ:

И҆ ты̀ невѣ́сто, возвели́чисѧ ꙗ҆́коже са́рра, и҆ возвесели́сѧ ꙗ҆́коже реве́кка, и҆ ѹ҆мно́жисѧ ꙗ҆́коже рахи́ль. веселѧ́щисѧ ѡ҆ свое́мъ мꙋ́жѣ, хранѧ́щи предѣ́лы зако́на, занѐ та́кѡ бл҃говолѝ бг҃ъ.

Дiа́конъ: Гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Сщ҃е́нникъ мл҃твꙋ:

Бж҃е бж҃е на́шъ, прише́дый въ ка́нꙋ галiле́йскꙋю, и҆ та́мошнiй бра́къ бл҃гослови́вый, бл҃гословѝ и҆ рабы̑ твоѧ̑ сiѧ̑, твои́мъ про́мысломъ ко ѻ҆бще́нiю бра́ка сочета́вшыѧсѧ: бл҃гословѝ и҆́хъ вхо́ды и҆ и҆схо́ды, ѹ҆мно́жи во бл҃ги́хъ живо́тъ и҆́хъ: воспрiимѝ вѣнцы̀ и҆́хъ въ црⷭ҇твiи твое́мъ, нескве́рны, и҆ непоро́чны, и҆ ненавѣ́тны соблюда́ѧй, во вѣ́ки вѣкѡ́въ.

Ли́къ: А҆ми́нь.

Сщ҃е́нникъ: Ми́ръ всѣ̑мъ.

Главы̑ ва́шѧ гдⷭ҇еви приклони́те.

И҆ мо́литсѧ сщ҃е́нникъ:

Ѻ҆ц҃ъ, сн҃ъ, и҆ ст҃ы́й дх҃ъ, всест҃а́ѧ, и҆ є҆диносꙋ́щнаѧ, и҆ живонача́льнаѧ трⷪ҇ца, є҆ди́но бж҃ество̀ и҆ црⷭ҇тво, да бл҃гослови́тъ ва́съ, и҆ да пода́стъ ва́мъ долгожи́тiе, бл҃гоча́дiе, преспѣ́ѧнiе живота̀ и҆ вѣ́ры, и҆ да и҆спо́лнитъ ва́съ всѣ́хъ сꙋ́щихъ на землѝ бл҃ги́хъ: да сподо́битъ ва́съ и҆ ѡ҆бѣща́нныхъ бла́гъ воспрiѧ́тiѧ, мл҃твами ст҃ы́ѧ бцⷣы, и҆ всѣ́хъ ст҃ы́хъ, а҆ми́нь.

Та́же вхо́дѧтъ, и҆ поздравлѧ́ютъ и҆̀хъ, и҆ цѣлова́нiе дрꙋ́гъ дрꙋ́га, и҆ быва́етъ ѿ сщ҃е́нника соверше́нный ѿпꙋ́стъ.

Ре́кшꙋ дiа́конꙋ: Премꙋ́дрость.

Ли́къ: Чⷭ҇тнѣ́йшꙋю херꙋвȋмъ:

Сщ҃е́нникъ ѿпꙋ́стъ:

И҆́же въ ка́нѣ галiле́йстѣй прише́ствiемъ свои́мъ че́стенъ бра́къ показа́вый, хрⷭ҇то́съ и҆́стинный бг҃ъ на́шъ, мл҃твами пречⷭ҇тыѧ своеѧ̀ мт҃ре, ст҃ы́хъ сла́вныхъ и҆ всехва́льныхъ а҆пⷭ҇лъ, ст҃ы́хъ бг҃овѣнча́нныхъ царе́й и҆ равноапⷭ҇лѡвъ, кѡнстантíна и҆ є҆ле́ны, ст҃а́гѡ великомч҃нка проко́пiа, и҆ всѣ́хъ ст҃ы́хъ, поми́лꙋетъ и҆ сп҃се́тъ на́съ, ꙗ҆́кѡ бл҃гъ и҆ чл҃вѣколю́бецъ.

[глⷡа а҃_i] Мл҃тва на разрѣше́нiе вѣнцє́въ, во ѻ҆смы́й де́нь.

Гдⷭ҇и бж҃е на́шъ, вѣне́цъ лѣ́та бл҃гослови́вый, и҆ сiѧ̑ вѣнцы̀ возложи́ти преда́вый зако́номъ бра́ка, сочетава́ющымсѧ дрꙋ́гъ дрꙋ́гꙋ, и҆ мздꙋ̀ а҆́ки ѿдаѧ̀ и҆́мъ цѣломꙋ́дрiѧ: занѐ чи́сти ко и҆́же ѿ тебѐ ѹ҆законоположе́нномꙋ бра́кꙋ сочета́шасѧ: са́мъ и҆ въ разрѣше́нiи си́хъ вѣнцє́въ, сочета́вшихсѧ дрꙋ́гъ дрꙋ́гꙋ бл҃гословѝ, и҆ сочета́нiе и҆́хъ нерастерза́емо соблюдѝ: да бл҃годарѧ́тъ вы́нꙋ всест҃о́е и҆́мѧ твоѐ, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Сщ҃е́нникъ: Ми́ръ всѣ̑мъ.

Согла̑снаѧ дости́гше рабѝ твоѝ гдⷭ҇и, и҆ послѣ́дованiе соверши́вше въ ка́нѣ галiле́йстѣй бра́ка, и҆ спрѧ́тавше ꙗ҆̀же въ не́мъ зна́мєнiѧ, сла́вꙋ тебѣ̀ возсыла́ютъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

И҆ ѿпꙋ́стъ.




