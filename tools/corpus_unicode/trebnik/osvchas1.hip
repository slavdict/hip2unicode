  Компиляция по различным печатным источникам,      оцифровка и приведение к грамматическим нормам 	 ЦС-языка: протоиерей Николай Диваков, Дмитрий 	 Михалин, Анатолий Алексеевич Матвеев. 



Послѣ́дованiе ѡ҆сщ҃е́нiѧ часо́вни.

Поставлѧ́етсѧ столе́цъ, па́волокою покрове́нный, и҆ вода̀ въ сосꙋ́дѣ: а҆рхiере́й же, держѧ̀ въ рꙋцѣ̀ чⷭ҇тны́й крⷭ҇тъ съ васiлкѝ, и҆ є҆ѵⷢ҇лiе, предꙿидꙋ́щꙋ є҆мꙋ̀ дiа́конꙋ съ кади́льницею, и҆ двѣма̀ свѣщено́сцема со свѣща́ми. Прише́дъ же предꙿ столе́цъ, полага́етъ на не́мъ крⷭ҇тъ и҆ є҆ѵⷢ҇лiе, и҆ взе́мъ кади́льницꙋ кади́тъ во́дꙋ крⷭ҇тоѡбра́знѡ, и҆ начина́етъ ѻ҆бы́чнѡ.

Прѡтодiа́конъ: Благословѝ, преѡсвѧще́ннѣйшiй влады́ко.

А҆рхiере́й: Блгⷭ҇ве́нъ бг҃ъ на́шъ: Ли́къ: А҆ми́нь. И҆ пою́тъ: Цр҃ю̀ нбⷭ҇ный:

Прѡтодiа́конъ: Бг҃ъ гдⷭ҇ь, и҆ ꙗ҆ви́сѧ на́мъ: три́жды.

И҆ тропа́рь хра́ма.

Сла́ва, и҆ ны́нѣ: ѡ҆бновле́нiѧ, гла́съ д҃:

Ꙗ҆́коже вы́шнiѧ тве́рди бл҃голѣ́пiе, и҆ ни́жнюю споказа́лъ є҆сѝ красотꙋ̀ ст҃а́гѡ селе́нiѧ сла́вы твоеѧ̀ гдⷭ҇и, ѹ҆твердѝ сiѐ во вѣ́къ вѣ́ка, и҆ прiимѝ на̑ша въ не́мъ непреста́ннѡ приноси̑маѧ тебѣ̀ молє́нiѧ бцⷣею, всѣ́хъ животѐ и҆ воскрⷭ҇нiе.

Кадѧ́щꙋ же а҆рхiере́ю хра́мъ, пое́тъ ли́къ тропарѝ сiѧ̑, гла́съ s҃:

Е҆́же ра́дꙋйсѧ а҆́гг҃ломъ прiи́мшаѧ, и҆ ро́ждшаѧ зижди́телѧ твоего̀, дв҃о, сп҃са́й тѧ̀ велича́ющыѧ.

Воспѣва́емъ сн҃а твоего̀ бцⷣе, и҆ вопiе́мъ: пречⷭ҇таѧ влⷣчце, всѧ́кiѧ бѣды̀ и҆зба́ви рабы̑ твоѧ̑.

Царє́мъ, прⷪ҇ро́кѡмъ и҆ а҆пⷭ҇лѡмъ, и҆ мч҃нкѡмъ ты̀ є҆сѝ похвала̀, и҆ предста́тельница мíрꙋ, всенепоро́чнаѧ.

Недꙋ́гѡвъ, и҆ всѧ́кихъ болѣ́зней, и҆ бѣ́дъ на́съ свободѝ, къ сщ҃е́нномꙋ твоемꙋ̀ покро́вꙋ прибѣга́ющихъ.

Сла́ва: Ѻ҆ц҃а̀ и҆ сн҃а славосло́вимъ, и҆ дх҃а ст҃а́го, глаго́люще: трⷪ҇це ст҃а́ѧ, сп҃сѝ дꙋ́шы на́шѧ.

И҆ ны́нѣ: Неизрече́ннѡ въ послѣ̑днѧѧ заче́ншаѧ, и҆ ро́ждшаѧ созда́телѧ твоего̀, дв҃о, сп҃са́й тѧ̀ велича́ющыѧ.

Та́же: Млⷭ҇рдiѧ двє́ри ѿве́рзи на́мъ бл҃гослове́ннаѧ бцⷣе, надѣ́ющiисѧ на тѧ̀ да не поги́бнемъ, но да и҆зба́вимсѧ тобо́ю ѿ бѣ́дъ: ты́ бо є҆сѝ сп҃се́нiе ро́да хрⷭ҇тiа́нскагѡ.

Та́же, прѡтодiа́конъ: Гдⷭ҇ꙋ помо́лимсѧ.

Возгла́съ: Ꙗ҆́кѡ ст҃ъ є҆сѝ бж҃е на́шъ:

Ли́къ: А҆ми́нь.

Та́же настоѧ́щыѧ тропарѝ, гла́съ s҃:

Ны́нѣ наста̀ вре́мѧ всѣ́хъ ѡ҆сщ҃а́ющее, и҆ првⷣный на́съ жде́тъ сꙋдiѧ̀, но ѡ҆брати́сѧ дꙋшѐ къ покаѧ́нiю, ꙗ҆́кѡ блꙋдни́ца зовꙋ́щи со слеза́ми: гдⷭ҇и, поми́лꙋй мѧ̀.

Вода́ми ѡ҆дожди́вый хрⷭ҇тѐ и҆сто́чникъ и҆сцѣле́нiй, во всечⷭ҇тнѣ́мъ хра́мѣ дв҃ы дне́сь, твоегѡ̀ бл҃гослове́нiѧ ѡ҆кропле́нiемъ, ѿгонѧ́еши недꙋ́ги немощствꙋ́ющихъ, врачꙋ̀ дꙋ́шъ и҆ тѣле́съ на́шихъ.

Дв҃а родила̀ є҆сѝ неискꙋсобра́чнаѧ и҆ дв҃о пребыла̀ є҆сѝ мт҃и безневѣ́стнаѧ, бцⷣе мр҃íе, хрⷭ҇та̀ бг҃а на́шего молѝ сп҃сти́сѧ на́мъ.

Прест҃а́ѧ бцⷣе дв҃о, рꙋ́къ на́шихъ дѣла̀ и҆спра́ви, и҆ проще́нiе прегрѣше́нiй на́шихъ и҆спросѝ, внегда̀ пѣ́ти на́мъ а҆́гг҃льское пѣ́нiе:

Ст҃ы́й бж҃е, ст҃ы́й крѣ́пкiй, ст҃ы́й безсме́ртный, поми́лꙋй на́съ.

Ѿпѣ́вше же по ѻ҆бы́чаю, и҆ по трист҃о́мъ прѡтодiа́конъ глаго́летъ: Во́нмемъ.

А҆рхiере́й: Ми́ръ всѣ̑мъ.

Ли́къ: И҆ дꙋ́хови твоемꙋ̀.

Чте́цъ, прокíменъ, гла́съ г҃:

Гдⷭ҇ь просвѣще́нiе моѐ, и҆ сп҃си́тель мо́й, когѡ̀ ѹ҆бою́сѧ;

Стíхъ: Гдⷭ҇ь защи́титель живота̀ моегѡ̀, ѿ когѡ̀ ѹ҆страшꙋ́сѧ;

А҆по́столъ къ є҆вре́ѡмъ, зача́ло т҃s.

Бра́тiе, ст҃ѧ́й и҆ ѡ҆свѧща́емiи, ѿ є҆ди́нагѡ всѝ: є҆ѧ́же ра́ди вины̀ не стыди́тсѧ бра́тiю нарица́ти и҆̀хъ, глаго́лѧ: Возвѣщꙋ̀ и҆́мѧ твоѐ бра́тiи мое́й, посредѣ̀ цр҃кве воспою̀ тѧ̀. И҆ па́ки: а҆́зъ бꙋ́дꙋ надѣ́ѧсѧ на́нь. и҆ па́ки: сѐ а҆́зъ и҆ дѣ́ти, ꙗ҆̀же мѝ да́лъ є҆́сть бг҃ъ. Поне́же ѹ҆́бѡ дѣ́ти прiѡбщи́шасѧ пло́ти и҆ кро́ви, и҆ то́й прiи́скреннѣ прiѡбщи́сѧ тѣ́хже, да сме́ртiю ѹ҆праздни́тъ и҆мꙋ́щаго держа́вꙋ сме́рти, си́рѣчь дiа́вола: И҆ и҆зба́витъ си́хъ є҆ли́цы стра́хомъ сме́рти чрезꙿ всѐ житiѐ пови́нни бѣ́ша рабо́тѣ. Не ѿ а҆́гг҃лъ ѹ҆́бѡ когда̀ прiе́млетъ, но ѿ сѣ́мене а҆враа́мова прiе́млетъ. Ѿню́дꙋже до́лженъ бѣ̀ по всемꙋ̀ подо́битисѧ бра́тiи, да млⷭ҇тивъ бꙋ́детъ и҆ вѣ́ренъ первосщ҃е́нникъ, ꙗ҆̀же къ бг҃ꙋ, во є҆́же ѡ҆чи́стити грѣхѝ людскȋѧ. Въ не́мже бо пострада̀ са́мъ, и҆скꙋше́нъ бы́въ, мо́жетъ и҆ и҆скꙋша́ємымъ помощѝ.

А҆рхiере́й: Ми́ръ тѝ.

А҆ллилꙋ́iа. Гла́съ s҃.

Стíхъ а҃: Ѿры́гнꙋ се́рдце моѐ сло́во бла́го.

Стíхъ в҃: Глаго́лю а҆́зъ дѣла̀ моѧ̑ цр҃е́ви.

Е҆ѵⷢ҇лiе ѿ i҆ѡа́нна, зача́ло д҃_i:

Во вре́мѧ ѻ҆́но, взы́де i҆и҃съ во i҆ерⷭ҇ли́мъ. Е҆́сть же во i҆ерⷭ҇ли́мѣхъ на ѻ҆́вчей кꙋпѣ́ли, ꙗ҆́же глаго́летсѧ є҆вре́йски виѳесда̀, пѧ́ть притвѡ́ръ и҆мꙋ́щи. Въ тѣ́хъ слежа́ше мно́жество болѧ́щихъ, слѣпы́хъ, хромы́хъ, сꙋхи́хъ, ча́ющихъ движе́нiѧ воды̀. А҆́гг҃лъ бо гдⷭ҇ень на всѧ́ко лѣ́то схожда́ше въ кꙋпѣ́ль, и҆ возмꙋща́ше во́дꙋ: и҆ и҆́же пе́рвѣе вла́зѧше по возмꙋще́нiи воды̀, здра́въ быва́ше, ꙗ҆цѣ́мже недꙋ́гомъ ѡ҆держи́мь быва́ше.

Та́же прѡтодiа́конъ є҆ктенiю̀:

Ми́ромъ гдⷭ҇ꙋ помо́лимсѧ.

Ѡ҆ свы́шнѣмъ ми́рѣ:

Ѡ҆ ми́рѣ всегѡ̀ мíра:

Ѡ҆ новосозда́ннѣй часо́внѣ се́й:

Ѡ҆ вели́комъ господи́нѣ и҆ ѻ҆тцѣ̀ на́шемъ:

Ѡ҆ богохрани́мѣй странѣ̀ на́шей, властѣ́хъ, во́инствѣ и҆ наро́дѣ є҆ѧ̀, гдⷭ҇ꙋ помо́лимсѧ.

(А҆́ще во ѹ҆чи́лищи: Ѡ҆ здѣ̀ нача́льствꙋющихъ, ѹ҆ча́щихъ и҆ ѹ҆ча́щихсѧ:)

(А҆́ще во враче́бницѣ: Ѡ҆ всѣ́хъ трꙋжда́ющихсѧ и҆ стра́ждꙋщихъ во враче́бницѣ се́й:)

Ѡ҆ всѣ́хъ, во сла́вꙋ бж҃iю потрꙋди́вшихсѧ въ возсозда́нiи и҆ бл҃голѣ́пнѣмъ ѹ҆краше́нiи ст҃ы́ѧ часо́вни сеѧ̀:

Ѡ҆ гра́дѣ се́мъ:

Ѡ҆ бл҃горастворе́нiи воздꙋ́хѡвъ:

Ѡ҆ пла́вающихъ, пꙋтеше́ствꙋющихъ:

Ѡ҆ є҆́же ѡ҆ст҃и́тисѧ вода́мъ си̑мъ, си́лою и҆ дѣ́йствiемъ, и҆ наи́тiемъ ст҃а́гѡ дх҃а:

Ѡ҆ є҆́же снизходи́ти на во́ды сiѧ̑ ѡ҆чисти́тельномꙋ пресꙋ́щныѧ трⷪ҇цы дѣ́йствꙋ:

Ѡ҆ є҆́же бы́ти водѣ̀ се́й цѣли́тельнѣй дꙋ́шъ и҆ тѣле́съ, и҆ всѧ́кiѧ сопроти́вныѧ си́лы ѿгна́тельнѣй:

Ѡ҆ є҆́же низпосла́ти гдⷭ҇ꙋ бг҃ꙋ бл҃гослове́нiе i҆ѻрда́ново, и҆ ѡ҆свѧти́ти во́ды сiѧ̑:

Ѡ҆ всѣ́хъ тре́бꙋющихъ ѿ бг҃а по́мощи и҆ застꙋпле́нiѧ:

Ѡ҆ є҆́же просвѣти́тисѧ на́мъ просвѣще́нiемъ ра́зꙋма, є҆диносꙋ́щною трⷪ҇цею:

Ꙗ҆́кѡ да гдⷭ҇ь бг҃ъ на́шъ вознизпо́слетъ на́мъ блгⷣть прест҃а́гѡ своегѡ̀ дх҃а ко ѡ҆сщ҃е́нiю возсозда́ннагѡ хра́ма сегѡ̀:

Ѡ҆ и҆зба́витисѧ на́мъ ѿ всѧ́кiѧ ско́рби:

Застꙋпѝ, сп҃сѝ, поми́лꙋй:

Прест҃ꙋ́ю, пречⷭ҇тꙋю:

Ли́къ: Тебѣ̀ гдⷭ҇и.

Возгла́съ: Ꙗ҆́кѡ подоба́етъ тебѣ̀ всѧ́каѧ сла́ва:

Та́же мл҃твꙋ сiю̀:

Бж҃е великоимени́тый, творѧ́й чꙋдеса̀, и҆̀мже нѣ́сть числа̀! Прiидѝ ны́нѣ къ молѧ́щымъ тѧ̀ рабѡ́мъ твои̑мъ, влⷣко, и҆ послѝ дх҃а твоего̀ ст҃а́го, и҆ ѡ҆ст҃ѝ во́дꙋ сiю̀: [сiѧ̑ глаго́лѧ, бл҃гословлѧ́етъ во́дꙋ десни́цею три́жды:] и҆ да́ждь пiю́щымъ ѿ неѧ̀ и҆ прiе́млющымъ и҆ кропѧ́щымсѧ є҆́ю рабѡ́мъ твои̑мъ премѣне́нiе страсте́мъ, ѡ҆ставле́нiе грѣхѡ́въ, болѣ́знемъ и҆сцѣле́нiе, и҆ свобожде́нiе ѿ всѧ́кагѡ sла̀, ѹ҆твержде́нiе же и҆ ѡ҆сщ҃е́нiе домѡ́мъ, и҆ ѡ҆бновлѧ́емѣй часо́внѣ се́й. Ꙗ҆́кѡ бл҃гослови́сѧ и҆ просла́висѧ пречтⷭ҇но́е и҆ великолѣ́пое и҆́мѧ твоѐ, ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во вѣ́ки вѣкѡ́въ.

Ли́къ: А҆ми́нь.

А҆рхiере́й: Ми́ръ всѣ̑мъ.

Ли́къ: И҆ дꙋ́хови твоемꙋ̀.

Прѡтодiа́конъ: Главы̑ ва́шѧ гдⷭ҇еви приклони́те.

Ли́къ: Тебѣ̀ гдⷭ҇и.

А҆рхiере́й: же чте́тъ та́йнѡ мл҃твꙋ сiю̀:

Приклонѝ гдⷭ҇и ѹ҆́хо твоѐ, и҆ ѹ҆слы́ши ны̀, и҆́же во i҆ѻрда́нѣ крести́тисѧ и҆зво́ливый, и҆ ѡ҆свѧти́вый во́ды: и҆ бл҃гословѝ всѣ́хъ на́съ, и҆̀же преклоне́нiемъ своеѧ̀ вы́и, назна́менающихъ рабо́тное воѡбраже́нiе: и҆ сподо́би на́съ и҆спо́лнитисѧ ѡ҆свѧще́нiѧ твоегѡ̀, воды̀ сеѧ̀ причаще́нiемъ: и҆ да бꙋ́детъ на́мъ гдⷭ҇и, во здра́вiе дꙋшѝ и҆ тѣ́ла.

Возгла́съ: Ты́ бо є҆сѝ ѡ҆сщ҃е́нiе на́ше, и҆ тебѣ̀ сла́вꙋ и҆ бл҃годаре́нiе и҆ поклоне́нiе возсыла́емъ, со безнача́льнымъ твои́мъ ѻ҆ц҃е́мъ, и҆ всест҃ы́мъ, бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Та́же взе́мъ чⷭ҇тны́й крⷭ҇тъ, бл҃гословлѧ́етъ во́ды три́жды, крⷭ҇тоѡбра́знѡ низводѧ̀ и҆ возводѧ̀ и҆̀ пра́вѡ, и҆ поѧ̀ настоѧ́щiй тропа́рь, гла́съ а҃, три́жды:

Сп҃сѝ гдⷭ҇и лю́ди твоѧ̑, и҆ бл҃гословѝ достоѧ́нiе твоѐ, побѣ̑ды на сопроти̑вныѧ да́рꙋѧ, и҆ твоѐ сохранѧ́ѧ крⷭ҇то́мъ твои́мъ жи́тельство.

И҆ а҆́бiе прѡтодiа́конъ: Гдⷭ҇ꙋ помо́лимсѧ.

А҆рхiере́й же чте́тъ моли́твꙋ:

Гдⷭ҇и нб҃сѐ и҆ землѝ, и҆́же ст҃ꙋ́ю твою̀ цр҃ковь неизрече́нною премꙋ́дростiю ѡ҆снова́вый, и҆ во ѡ҆́бразъ а҆́гг҃льскагѡ на нб҃сѝ слꙋже́нiѧ, свѧще́нничества чи́нъ на землѝ соста́вивый.

При́зри ны́нѣ, влⷣко великода́рне, ми́лостивымъ твои́мъ ѻ҆́комъ на ны̀, недостѡ́йныѧ рабы̑ твоѧ̑, во ѹ҆миле́нiи серде́цъ соверша́ющыѧ ѡ҆сщ҃е́нiе часо́вни сеѧ̀ въ че́сть: (и҆́мⷬ҇къ, є҆гѡ́же часо́внѧ), въ сла́вномъ бл҃голѣ́пiи возсозда́нныѧ къ сла́вѣ твое́й и҆ ко ѹ҆тѣше́нiю люде́й правосла́вныхъ гра́да на́шегѡ (а҆́ще во ѹ҆чи́лищи: и҆ всѣ́хъ здѣ̀ нача́льствꙋющихъ, ѹ҆ча́щихъ и҆ ѹ҆ча́щихсѧ: а҆́ще во враче́бницѣ: и҆ всѣ́хъ трꙋжда́ющихсѧ и҆ стра́ждꙋщихъ во враче́бницѣ се́й).

Низпослѝ прест҃а́гѡ твоегѡ̀ дх҃а и҆ ѡ҆ст҃ѝ часо́вню сiю̀ и҆ ѹ҆твердѝ ю҆̀ до сконча́нiѧ вѣ́ка цѣ́лꙋ и҆ непоколеби́мꙋ и҆ сподо́би въ не́й моли̑твы и҆ славослѡ́вiѧ всегда̀ тебѐ приноси́ти ѡ҆ всѣ́хъ лю́дѣхъ твои́хъ.

Всѣ́мъ потрꙋди́вшымсѧ вꙿ соорꙋже́нiи часо́вни сеѧ̀ ѡ҆ставле́нiе согрѣше́нiй пода́ждь: да́рꙋй и҆̀мъ (а҆́ще во ѹ҆чи́лищи: и҆ всѣ̑мъ здѣ̀ нача́льствꙋющымъ, ѹ҆ча́щымъ и҆ ѹ҆ча́щымсѧ: а҆́ще во враче́бницѣ: и҆ всѣ̑мъ трꙋжда́ющымсѧ и҆ стра́ждꙋщымъ во враче́бницѣ се́й) всѧ̑ ꙗ҆̀же ко сп҃се́нiю прошє́нiѧ, здра́вiе же и҆ сп҃се́нiе, и҆ во всѣ́мъ бл҃го́е поспѣше́нiе, да неѡсꙋжде́ннѡ покло́нѧтсѧ тебѣ̀ є҆ди́номꙋ и҆́стинномꙋ бг҃ꙋ, и҆ є҆го́же посла́лъ є҆сѝ i҆и҃сꙋ хрⷭ҇тꙋ̀, мл҃твами бцⷣы, [и҆ є҆гѡ́же є҆́сть часо́внѧ] и҆ всѣ́хъ ст҃ы́хъ твои́хъ, а҆ми́нь.

Ꙗ҆́кѡ ст҃ъ є҆сѝ бж҃е на́шъ, и҆ во ст҃ы́хъ почива́еши, и҆ тебѣ̀ сла́вꙋ возсыла́емъ, ѻ҆ц҃ꙋ̀ и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Та́же кропи́тъ а҆рхiере́й часо́вню сщ҃е́нною водо́ю глаго́люще:

Ѡ҆сщ҃а́етсѧ часо́внѧ сiѧ̀ ѡ҆кропле́нiемъ воды̀ сеѧ̀ сщ҃е́нныѧ, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь.

Кли́рiцы же кропѧ́тъ ю҆̀ ѿвнѣ̀.

Лю́дiе же пою́тъ настоѧ́щiй тропа́рь, гла́съ д҃:

Сп҃сѝ гдⷭ҇и лю́ди твоѧ̑, и҆ бл҃гословѝ достоѧ́нiе твоѐ, побѣ̑ды на сопроти̑вныѧ да́рꙋѧ, и҆ твоѐ сохранѧ́ѧ крⷭ҇то́мъ твои́мъ жи́тельство.

Посе́мъ:

Прѡтодiа́конъ: Премꙋ́дрость.

А҆рхiере́й: Прест҃а́ѧ бцⷣе, спасѝ на́съ.

Ли́къ: Честнѣ́йшꙋю херꙋвȋмъ:

А҆рхiере́й: Сла́ва тебѣ̀ хрⷭ҇тѐ бж҃е, ѹ҆пова́нiе на́ше, сла́ва тебѣ̀.

Ли́къ: Сла́ва, и҆ ны́нѣ: Гдⷭ҇и поми́лꙋй, три́жды. Преѡсвѧще́ннѣйшiй влады́ко бл҃гословѝ.

А҆рхiере́й твори́тъ ѿпꙋ́стъ по ѻ҆бы́чаю.

Прѡтодiа́конъ: Вели́комꙋ господи́нꙋ и҆ ѻ҆тцꙋ̀ на́шемꙋ ст҃ѣ́йшемꙋ патрiа́рхꙋ моско́вскомꙋ и҆ всеѧ̀ рꙋсѝ а҆леѯíю со все́ю є҆гѡ̀ бг҃оспаса́емою всерѡссíйскою па́ствою, и҆ господи́нꙋ на́шемꙋ преѡсвѧще́ннѣйшемꙋ митрополíтꙋ (и҆лѝ а҆рхiепíскопꙋ, и҆лѝ є҆пíскопꙋ) [и҆́мⷬ҇къ, є҆гѡ́же ѻ҆́бласть], богохрани́мѣй странѣ̀ на́шей, властѣ́мъ, во́инствꙋ и҆ наро́дꙋ є҆ѧ̀, (а҆́ще во ѹ҆чи́лищи: и҆ всѣ̑мъ здѣ̀ нача́льствꙋющымъ, ѹ҆ча́щымъ и҆ ѹ҆ча́щымсѧ: а҆́ще во враче́бницѣ: и҆ всѣ̑мъ трꙋжда́ющымсѧ и҆ стра́ждꙋщымъ во враче́бницѣ се́й), всѣ̑мъ потрꙋди́вшымсѧ въ возсозда́нiи и҆ бл҃голѣ́пнѣмъ ѹ҆краше́нiи часо́вни сеѧ̀ и҆ всѣ̑мъ правосла̑внымъ хрⷭ҇тiа́нѡмъ мнѡ́гаѧ лѣ̑та.

И҆ пое́тъ ли́къ: Мнѡ́гаѧ лѣ̑та, три́жды.


