  OCR:

  Библиотека святоотеческой литературы

  http://orthlib.ru



[глⷡа в҃] Мл҃тва ст҃ы́хъ седмѝ ѻ҆трокѡ́въ на немощна́го и҆ не спѧ́щаго.

Гдⷭ҇ꙋ помо́лимсѧ. Гдⷭ҇и поми́лꙋй.

Бж҃е вели́кiй, хва́льный, и҆ непостижи́мый, и҆ неисповѣди́мый, созда́вый человѣ́ка рꙋко́ю твое́ю, пе́рсть взе́мъ ѿ землѝ и҆ ѡ҆́бразомъ твои́мъ почти́вый є҆го̀, i҆и҃се хрⷭ҇тѐ, прежела́емое и҆́мѧ, со безнача́льнымъ твои́мъ ѻ҆ц҃е́мъ, и҆ съ прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ꙗ҆ви́сѧ на рабѣ̀ твое́мъ [и҆лѝ рабѣ̀ твое́й] и҆́мⷬ҇къ, и҆ посѣтѝ є҆го̀ [и҆лѝ ю҆̀] дꙋше́ю и҆ тѣ́ломъ, ѹ҆молѧ́емь ѿ пресла́вныѧ влⷣчцы на́шеѧ бцⷣы, и҆ приснодв҃ы мр҃íи: ст҃ы́хъ нбⷭ҇ныхъ си́лъ безпло́тныхъ: и҆ чⷭ҇тна́гѡ сла́внагѡ прⷪ҇ро́ка, прⷣте́чи и҆ крⷭ҇ти́телѧ i҆ѡа́нна: ст҃ы́хъ сла́вныхъ и҆ всехва́льныхъ а҆пⷭ҇лѡвъ: и҆̀же во ст҃ы́хъ ѻ҆тє́цъ на́шихъ, и҆ вселе́нскихъ ѹ҆чи́телей, васíлiа вели́кагѡ, григо́рiа бг҃осло́ва, i҆ѡа́нна златоꙋ́стаго: а҆ѳана́сiа и҆ кѷрíлла, нiкола́а и҆́же въ мѵ́рѣхъ, спѷрiдѡ́на чꙋдотво́рца, и҆ всѣ́хъ ст҃ы́хъ сщ҃еннонача́льникѡвъ: ст҃а́гѡ а҆пⷭ҇ла первомч҃нка и҆ а҆рхiдiа́кона стефа́на: ст҃ы́хъ сла́вныхъ и҆ великомч҃нкѡвъ, геѡ́ргiа побѣдоно́сца, дими́трiа мѷрото́чца, ѳео́дѡра стратила́та, и҆ всѣ́хъ ст҃ы́хъ мч҃нкѡвъ: прпⷣбныхъ и҆ бг҃оно́сныхъ ѻ҆тє́цъ на́шихъ, а҆нтѡ́нiа, є҆ѵѳѵ́мiа, са́ввы ѡ҆свѧще́ннагѡ, ѳеодо́сiа ѻ҆́бщагѡ житiѧ̀ нача́льника, ѻ҆нꙋ́фрiа, а҆рсе́нiа, а҆ѳана́сiа а҆ѳѡ́нскагѡ, и҆ всѣ́хъ прпⷣбныхъ: ст҃ы́хъ и҆ и҆сцѣли́телей, безсре́бренникѡвъ космы̀ и҆ дамiа́на, кѵ́ра и҆ i҆ѡа́нна, пантелеи́мона и҆ є҆рмола́а, самѱѡ́на и҆ дiоми́да, ѳалале́а и҆ трѵ́фѡна, и҆ про́чихъ: ст҃а́гѡ и҆́мⷬ҇къ, и҆ всѣ́хъ твои́хъ ст҃ы́хъ. и҆ да́ждь є҆мꙋ̀ со́нъ ѹ҆покое́нiѧ, со́нъ тѣле́сный здра́вiѧ и҆ сп҃се́нiѧ и҆ живота̀, и҆ крѣ́пость дꙋше́внꙋю и҆ тѣле́снꙋю: ꙗ҆́коже посѣти́лъ є҆сѝ и҆ногда̀ а҆вiмеле́ха ѹ҆го́дника твоего̀, во хра́мѣ а҆грíпповѣ, и҆ да́лъ є҆сѝ є҆мꙋ̀ со́нъ ѹ҆тѣше́нiѧ, є҆́же не ви́дѣти паде́нiѧ i҆ерⷭ҇ли́мова: и҆ сего̀ ѹ҆спи́вый сно́мъ пита́тельнымъ, и҆ па́ки сего̀ воскр҃си́вый во є҆ди́номъ мгнове́нiи вре́мени, въ сла́вꙋ твоеѧ̀ бл҃гости. но и҆ ст҃ы̑ѧ твоѧ̑ сла̑вныѧ се́дмь ѻ҆́троки, и҆сповѣ́дники и҆ свидѣ́тели твоегѡ̀ ꙗ҆вле́нiѧ показа́вый, во дни̑ декíа царѧ̀ и҆ ѿстꙋ́пника: и҆ сiѧ̑ ѹ҆спи́вый въ верте́пѣ на лѣ̑та тѻ҃в, ꙗ҆́кѡ младе́нцы согрѣва́ємыѧ въ ложесна́хъ ма́тере своеѧ̀, и҆ ника́коже претерпѣ́вшыѧ тлѣ́нiѧ, въ похвалꙋ̀ и҆ сла́вꙋ человѣколю́бiѧ твоегѡ̀, и҆ въ показа́нiе и҆ и҆звѣще́нiе на́шегѡ пакибытiѧ̀, и҆ воскр҃се́нiѧ всѣ́хъ. са́мъ ѹ҆́бѡ чл҃вѣколю́бче цр҃ю̀, предста́ни и҆ ны́нѣ наи́тiемъ ст҃а́гѡ твоегѡ̀ дх҃а, и҆ посѣтѝ раба̀ твоего̀ [и҆лѝ рабꙋ̀ твою̀] и҆́мⷬ҇къ, да́рꙋй є҆мꙋ̀ [и҆лѝ є҆́й] здра́вiе, крѣ́пость и҆ бл҃гомо́щiе, твое́ю бл҃гостiю: ꙗ҆́кѡ ѿ тебѐ є҆́сть всѧ́ко даѧ́нiе бл҃го, и҆ всѧ́къ да́ръ соверше́нъ. ты́ бо є҆сѝ вра́чь дꙋ́шъ на́шихъ, и҆ тебѣ̀ сла́вꙋ, и҆ бл҃годаре́нiе, и҆ поклоне́нiе возсыла́емъ со безнача́льнымъ твои́мъ ѻ҆ц҃е́мъ и҆ съ прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь. 