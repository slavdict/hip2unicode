  OCR:

  Библиотека святоотеческой литературы

  http://orthlib.ru



[глⷡа к҃и] Чи́нъ ѡ҆сщ҃е́нiѧ хра́ма, ѿ а҆рхiере́а твори́магѡ.

Хра́мꙋ соверше́нꙋ бы́вшꙋ, прихо́дитъ ѿ а҆рхiере́а по́сланный, є҆мꙋ́же повели́тъ, пре́жде є҆ди́нагѡ днѐ и҆лѝ бо́льши, и҆ предꙿꙋготовлѧ́етъ потрє́бнаѧ къ ѡ҆сщ҃е́нiю, ка́къ внꙋ́трь ѻ҆лтарѧ̀, та́къ и҆ во все́мъ хра́мѣ, а҆ наипа́че дабы̀ прⷭ҇то́лъ бы́лъ на четы́рехъ столпа́хъ, пѧ́тый столпе́цъ посредѝ съ ꙗ҆́щикомъ: ꙗ҆́щикъ бы бы́лъ посредѣ̀ подꙿ прⷭ҇то́ломъ, вышино́ю полъ-арши́на: прⷭ҇то́лъ высото́ю а҆рши́на, и҆ шестѝ вершкѡ́въ, а҆ широто́ю по мѣ́рѣ ѻ҆лтарѧ̀: дска̀ напрⷭ҇то́льнаѧ по мѣ́рѣ прⷭ҇то́ла, же́ртвенникъ тако́й же высоты̀, ширина̀ и҆ длина̀ по мѣ́рѣ ѻ҆лтарѧ̀. На верхꙋ̀ ѹ҆ столпѡ́въ прⷭ҇то́льныхъ вы́нѧть ꙗ҆́щики на че́тверть вершка̀, гдѣ̀ бы́ть воскомастíхꙋ: на тѣ́хже столпа́хъ, ѿ по́лꙋ ѹ҆стꙋпѧ̀ вершка̀ съ два̀, вы́рѣзать зазꙋ́бриной длѧ ѹ҆твержде́нiѧ ве́рви: а҆ вкрꙋ́гъ прⷭ҇то́льной дскѝ вы́рѣзать же на че́тверть вершка̀, гдѣ̀ бы́ть ве́рви: на дска́хъ, на прⷭ҇то́льной и҆ на же́ртвенной, по ѹ҆гла́мъ что́бы бы́ло прове́рчено, гдѣ̀ бы́ть гвоздѧ́мъ, и҆ сдѣ́лать гнѣ̑здышка, гдѣ̀ бꙋ́дꙋтъ гвозди̑нныѧ шлѧ̑пки, что́бъ гвозди̑нныѧ шлѧ̑пки бы́ли въ ра́венствѣ со прⷭ҇то́льною дско́ю, та́кожъ и҆ на столпа́хъ навертѣ́ть, что́бъ гво́зди шлѝ прѧ́мѡ: къ ѹ҆твержде́нiю прⷭ҇то́ла четы́ре гвоздѧ̀, а҆ къ же́ртвенникꙋ ско́лькѡ на́добно: четы́ре ка́мнѧ, ко́ими прибива́ютсѧ гво́зди: срачи́ца на ѡ҆дѣѧ́нiе прⷭ҇то́ла, и҆ дрꙋга́ѧ на же́ртвенникъ. На ѡ҆бѧза́нiе прⷭ҇то́ла ве́рвь въ шестьдесѧ́тъ а҆рши́нъ, и҆ ве́рхнее ѡ҆дѣѧ́нiе на прⷭ҇то́лъ и҆ на же́ртвенникъ: пелєны̀, что́бъ покры́ть прⷭ҇то́лъ и҆ же́ртвенникъ, во́здꙋхи, пла́ты, кото́рыми прⷭ҇то́лъ ѡ҆тира́ть: за́навѣсъ къ црⷭ҇кимъ две́рємъ, два̀ i҆лiто́на на прⷭ҇то́лъ и҆ на же́ртвенникъ: воды̀ ро́зовой, и҆ вiна̀ цр҃ко́внагѡ по стклѧ́ницѣ: кропи́ло, ко́имъ кропи́ть: ст҃о́е мѵ́ро, и҆ стрꙋче́цъ: четы́ре гꙋ̑бы, ѡ҆тира́ть и҆́ми прⷭ҇то́лъ: гꙋ́ба во а҆нтiми́нсъ, гꙋ́ба во ст҃ꙋ́ю ча́шꙋ: ꙗ҆́щичекъ ѻ҆ловѧ́нный на ст҃ы̑ѧ мѡ́щи подꙿ прⷭ҇то́лъ: а҆рхiере́ю свѣща̀, и҆ свѣщы̀ на розда́чꙋ про́чымъ дꙋхѡ́внымъ, и҆ мiрѧ́нѡмъ: ла́донъ росно́й и҆ просто́й: двѣ̀ свѣщѝ вы́нѡсныѧ большы́ѧ: хорꙋ́гви, а҆́ще сꙋ́ть: вкрꙋ́гъ цр҃кви что́бъ бы́ло чи́сто.

Та́же снима́етсѧ дска̀ со столпѡ́въ, и҆ поставлѧ́етсѧ на деснѣ́й странѣ̀ къ стѣнѣ̀, и҆ замѣча́етсѧ, ка́къ є҆́й бы́ть по пре́жнемꙋ на столпа́хъ прⷭ҇то́льныхъ.

Пото́мъ предꙿ црⷭ҇кiѧ врата̀ поставлѧ́етсѧ сто́лъ, и҆ постила́етсѧ ска́терть: пове́рхъ ска́терти постила́етсѧ пелена̀, и҆ полага́етсѧ ст҃о́е є҆ѵⷢ҇лiе, и҆ чⷭ҇тны́й крⷭ҇тъ, и҆ поставлѧ́ютсѧ ст҃ы́е сосꙋ́ды, лжи́ца, копiѐ, пелєны̀, во́здꙋхи, ве́рвь, ѡ҆дѣѧ́нiе на прⷭ҇то́лъ и҆ на же́ртвенникъ, гво́зди, гꙋ̑бы, и҆ покрыва́ютсѧ пелено́ю и҆ поставлѧ́ютсѧ по ѹ҆гла́мъ четы́ре подсвѣ́щника: а҆ дрꙋго́й столе́цъ поставлѧ́етсѧ въ ѻ҆лтарѣ̀ къ го́рнемꙋ мѣ́стꙋ, и҆ сте́летсѧ пелена̀, и҆ поставлѧ́етсѧ на столе́цъ ст҃о́е мѵ́ро, вiно̀ цр҃ко́вное, вода̀ ро́зоваѧ въ стклѧ́ницахъ, стрꙋче́цъ, кропи́ло, ка́менiе, кото́рыми гво́зди прибива́ть.

А҆ мѡ́щи ст҃ы̑ѧ поставлѧ́ютсѧ на дíскосѣ, покрове́ны sвѣздо́ю и҆ во́здꙋхомъ, въ на́вечерiи ѡ҆сщ҃е́нiѧ на а҆нало́гiи предꙿ ѡ҆́бразомъ сп҃си́телевымъ, ѹ҆ црⷭ҇кихъ вра́тъ въ то́мже хра́мѣ, и҆ пое́тсѧ внѣ̀ ѻ҆лтарѧ̀ всено́щное бдѣ́нiе ѡ҆бновле́нiю и҆ хра́мꙋ, комꙋ̀ ѿ а҆рхiере́а повелѣно̀ бꙋ́детъ. Предꙿ водоѡсщ҃е́нiемъ же и҆зно́сѧтсѧ мѡ́щи съ бл҃гоговѣ́нiемъ въ бли́зъ сꙋ́щiй хра́мъ по́слѣ ра́нней лiтꙋргíи, и҆ поставлѧ́ютсѧ на ст҃ѣ́мъ прⷭ҇то́лѣ, а҆ ст҃о́е є҆ѵⷢ҇лiе поставлѧ́етсѧ ѿ восто́ка надꙿ мощьмѝ: и҆ ста́витсѧ подсвѣ́щникъ предꙿ ст҃ы́ми мощьмѝ. Бꙋ́де же нѣ́тъ въ бли́зости дрꙋга́гѡ хра́ма, то стоѧ́тъ до вре́мени прiѧ́тiѧ своегѡ̀ на то́мже мѣ́стѣ.

Ѡ҆ составле́нiи воскомастíха:

Во ѹ҆́трiи пре́жде прише́ствiѧ а҆рхiере́йскагѡ, воскомастíхъ составлѧ́етсѧ си́це во́скъ, и҆ мастíхъ толче́нъ, и҆ ла́донъ толче́нъ, [а҆́ще нѣ́сть мастíха, вмѣ́стѡ є҆гѡ̀ бѣ́лый ла́донъ довлѣ́етъ,] и҆ росно́й ла́донъ толче́нъ же, и҆ а҆лѡ́й толче́нъ же, а҆́ще же нѣ́сть а҆лѡ́ѧ, вмѣ́сто є҆гѡ̀ @сѣ́ра@{смола̀} бѣ́лаѧ: и҆ полага́ютъ пре́жде во́скъ въ горне́цъ но́вый, проти́вꙋ мѣ́ры веще́й. И҆ є҆гда̀ расто́питсѧ во́скъ, полага́ютъ и҆ вышепи̑санныѧ вє́щи, и҆ мѣша́ютъ ѧ҆̀ въ горнцѣ̀ стрꙋчце́мъ ѻ҆па́снѡ, что́бы ѿ воскипѣ́нiѧ не прелило́сѧ во ѻ҆́гнь: и҆ по ма́ломъ кипѣ́нiи, ѿставлѧ́ютъ ѿ ѻ҆гнѧ̀ во странꙋ̀: А҆́ще же соизво́литсѧ примѣша́ти и҆ и҆ны̑ѧ бл҃говѡ́нныѧ прили̑чныѧ вє́щи: и҆ сiѐ невозбра́нно є҆́сть.

Нача́ло ѡ҆сщ҃е́нiѧ.

Приспѣ́вшꙋ вре́мени ст҃ы́ѧ лiтꙋргíи, и҆ прибы́вшꙋ а҆рхiере́ю во ѡ҆сщ҃а́емый хра́мъ, ѡ҆блача́етсѧ во всѧ̑ а҆рхiерє́йскаѧ ѡ҆блачє́нiѧ, и҆ верхꙋ̀ а҆рхiере́йскихъ ѻ҆де́ждъ возлага́етсѧ ктомꙋ̀ наро́читаѧ срачи́ца и҆лѝ за́понъ. И҆ та́кѡ ѹ҆кра́шенъ вхо́дитъ во ст҃ы́й ѻ҆лта́рь: преди́ же а҆рхiере́а вно́сѧтъ сослꙋжа́щiи сщ҃е́нницы, та́кожде све́рхъ сщ҃е́нническихъ ѻ҆де́ждъ и҆мѣ́ющiе возложє́нныѧ срачи̑цы, въ црⷭ҇каѧ врата̀ сто́лъ ѹ҆гото́ванный со всѧ́кою потре́бою, ꙗ҆́же сꙋ́ть прили̑чна ко ѡ҆сщ҃е́нiю, и҆ поставлѧ́ютъ ѡ҆деснꙋ́ю странꙋ̀. А҆рхiере́й же, ѿда́въ по́сохъ ѹ҆ црⷭ҇кихъ вра́тъ по́дьѧкꙋ, вхо́дитъ во ѻ҆лта́рь, и҆ помолѧ́сѧ ѡ҆сѣнѧ́етъ сослꙋжа́щихъ на ѻ҆́бѣ страны̑{Зрѝ. Црⷭ҇каѧ врата̀ затвори́ти, и҆ мiрски̑мъ лю́демъ и҆зꙿ ѻ҆лтарѧ̀ и҆зы́ти, дабы̀ ѿ ѹ҆тѣсне́нiѧ не могло̀ какова́гѡ ли́бо сщ҃еннодѣ́йствiю возпослѣ́довати препѧ́тствiѧ}. Въ то̀ вре́мѧ дiа́конъ подно́ситъ а҆рхiере́ю ст҃ꙋ́ю во́дꙋ: а҆рхiере́й же принѧ́въ кропи́ло, кропи́тъ ст҃о́ю водо́ю столпы̀. Пото́мъ прино́ситъ ключа́рь воскомастíхъ кипѧ́щъ, а҆рхiере́й кропи́тъ ст҃о́ю водо́ю воскомастíхъ, и҆ прiе́млетъ горне́цъ съ воскомастíхомъ, и҆ возлива́етъ са́мъ на столпцы̀ крестоѡбра́знѡ проти́въ мѣ́ры, ѡ҆бходѧ̀ крꙋго́мъ, и҆ ѿдае́тъ горне́цъ, пото́мъ па́ки кропи́тъ ст҃о́ю водо́ю на столпцы̀, что́бы ско́рѡ ѹ҆сты́лъ воскомастíхъ: а҆ сщ҃е́нницы подꙋва́ютъ на столпцы̀, и҆дѣ́же воскомастíхъ, до́ндеже ѹ҆сты́нетъ.

По и҆сполне́нiи ѻ҆́нагѡ, прѡтодiа́конъ глаго́летъ: Гдⷭ҇ꙋ помо́лимсѧ.

Сщ҃е́нницы: Гдⷭ҇и поми́лꙋй.

А҆рхiере́й же чте́тъ мл҃твꙋ во ѹ҆слы́шанiе всѣ̑мъ:

Мл҃тва а҃:

Гдⷭ҇и бж҃е сп҃си́телю на́шъ, всѧ̑ творѧ́й и҆ стро́ѧй ѡ҆ сп҃се́нiи ро́да человѣ́ческагѡ, прiимѝ мл҃твꙋ на́съ недосто́йныхъ ра̑бъ твои́хъ, и҆ ѹ҆довлѝ на́съ въ настоѧ́щiй ча́съ, во є҆́же неѡсꙋжде́ннѡ ѡ҆сщ҃е́нiе соверши́ти хра́ма сегѡ̀, ко твоемꙋ̀ славосло́вiю созда́ннагѡ, во и҆́мѧ ст҃а́гѡ и҆́мⷬ҇къ: [и҆лѝ ст҃ы́ѧ и҆́мⷬ҇къ] и҆ воздви́женiе въ не́мъ сотвори́ти трапе́зы.

Возгла́съ: Ꙗ҆́кѡ подоба́етъ тебѣ̀ всѧ́каѧ сла́ва, че́сть и҆ поклоне́нiе, ѻ҆ц҃ꙋ̀ и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Сщ҃е́нницы: А҆ми́нь.

Пото́мъ прино́сѧтъ сщ҃е́нницы трапе́знꙋю дскꙋ̀, и҆ кропи́тсѧ дска̀ ѿ а҆рхiере́а съ ѻ҆бои́хъ стра́нъ, и҆ полага́етсѧ на столпца́хъ прⷭ҇то́льныхъ.

Въ то̀ вре́мѧ пое́тсѧ ѱало́мъ рм҃д:

Вознесꙋ́ тѧ бж҃е мо́й, цр҃ю̀ мо́й, и҆ бл҃гословлю̀ и҆́мѧ твоѐ въ вѣ́къ и҆ въ вѣ́къ вѣ́ка. На всѧ́къ де́нь бл҃гословлю́ тѧ, и҆ восхвалю̀ и҆́мѧ твоѐ въ вѣ́къ и҆ въ вѣ́къ вѣ́ка. Ве́лiй гдⷭ҇ь и҆ хва́ленъ sѣлѡ̀, и҆ вели́чiю є҆гѡ̀ нѣ́сть конца̀. Ро́дъ и҆ ро́дъ восхва́лѧтъ дѣла̀ твоѧ̑, и҆ си́лꙋ твою̀ возвѣстѧ́тъ. Великолѣ́пiе сла́вы ст҃ы́ни твоеѧ̀ возглаго́лютъ и҆ чꙋдеса̀ твоѧ̑ повѣ́дѧтъ: И҆ си́лꙋ стра́шныхъ твои́хъ рекꙋ́тъ, и҆ вели́чiе твоѐ повѣ́дѧтъ. Па́мѧть мно́жества бл҃гости твоеѧ̀ ѿры́гнꙋтъ, и҆ пра́вдою твое́ю возра́дꙋютсѧ. Ще́дръ и҆ млⷭ҇тивъ гдⷭ҇ь, долготерпѣли́въ и҆ многомлⷭ҇тивъ: Бл҃гъ гдⷭ҇ь всѧ́чєскимъ, и҆ щедрѡ́ты є҆гѡ̀ на всѣ́хъ дѣ́лѣхъ є҆гѡ̀. Да и҆сповѣ́дѧтсѧ тебѣ̀, гдⷭ҇и, всѧ̑ дѣла̀ твоѧ̑, и҆ прпⷣбнiи твоѝ да бл҃гословѧ́тъ тѧ̀: Сла́вꙋ црⷭ҇твiѧ твоегѡ̀ рекꙋ́тъ, и҆ си́лꙋ твою̀ возглаго́лютъ: Сказа́ти сыновѡ́мъ человѣ́чєскимъ си́лꙋ твою̀, и҆ сла́вꙋ великолѣ́пiѧ црⷭ҇твiѧ твоегѡ̀. црⷭ҇тво твоѐ, црⷭ҇тво всѣ́хъ вѣкѡ́въ, и҆ влⷣчество твоѐ во всѧ́комъ ро́дѣ и҆ ро́дѣ: вѣ́ренъ гдⷭ҇ь во всѣ́хъ словесѣ́хъ свои́хъ, и҆ прпⷣбенъ во всѣ́хъ дѣ́лѣхъ свои́хъ. Ѹ҆твержда́етъ гдⷭ҇ь всѧ̑ низпа́дающыѧ, и҆ возставлѧ́етъ всѧ̑ низве́ржєнныѧ. Ѻ҆́чи всѣ́хъ на тѧ̀ ѹ҆пова́ютъ, и҆ ты̀ дае́ши и҆̀мъ пи́щꙋ во бл҃говре́менiи: Ѿверза́еши ты̀ рꙋ́кꙋ твою̀, и҆ и҆сполнѧ́еши всѧ́кое живо́тно бл҃говоле́нiѧ. Прⷣвенъ гдⷭ҇ь во всѣ́хъ пꙋте́хъ свои́хъ, и҆ прпⷣбенъ во всѣ́хъ дѣ́лѣхъ свои́хъ. Бли́зъ гдⷭ҇ь всѣ̑мъ призыва́ющымъ є҆го̀, всѣ̑мъ призыва́ющымъ є҆го̀ во и҆́стинѣ: Во́лю боѧ́щихсѧ є҆гѡ̀ сотвори́тъ, и҆ мл҃твꙋ и҆́хъ ѹ҆слы́шитъ, и҆ сп҃се́тъ ѧ҆̀. Храни́тъ гдⷭ҇ь всѧ̑ лю́бѧщыѧ є҆го̀, и҆ всѧ̑ грѣ́шники потреби́тъ. Хвалꙋ̀ гдⷭ҇ню возглаго́лютъ ѹ҆ста̀ моѧ̑: и҆ да бл҃гослови́тъ всѧ́ка пло́ть и҆́мѧ ст҃о́е є҆гѡ̀ въ вѣ́къ, и҆ въ вѣ́къ вѣ́ка.

По сконча́нiи же ѱалма̀, глаго́летъ а҆рхiере́й: Бл҃гослове́нъ бг҃ъ на́шъ:

Сте́кшꙋ же воскомастíхꙋ, и҆ ѡ҆чища́ємымъ мѣ́стѡмъ, на ни́хже и҆стечѐ.

Па́ки глаго́лютъ ѱало́мъ к҃в:

Гдⷭ҇ь пасе́тъ мѧ̀, и҆ ничто́же мѧ̀ лиши́тъ. На мѣ́стѣ sла́чнѣ, та́мѡ всели́ мѧ: на водѣ̀ поко́йнѣ воспита́ мѧ. Дꙋ́шꙋ мою̀ ѡ҆братѝ, наста́ви мѧ̀ на стєзѝ пра́вды, и҆́мене ра́ди своегѡ̀. А҆́ще бо и҆ пойдꙋ̀ посредѣ̀ сѣ́ни сме́ртныѧ, не ѹ҆бою́сѧ sла̀, ꙗ҆́кѡ ты̀ со мно́ю є҆сѝ: же́злъ тво́й и҆ па́лица твоѧ̀, та̑ мѧ̀ ѹ҆тѣ́шиста. Ѹ҆гото́валъ є҆сѝ предо мно́ю трапе́зꙋ сопроти́въ стꙋжа́ющымъ мнѣ̀: ѹ҆ма́стилъ є҆сѝ є҆ле́омъ главꙋ̀ мою̀, и҆ ча́ша твоѧ̀ ѹ҆поѧва́ющи мѧ̀ ꙗ҆́кѡ держа́вна. И҆ млⷭ҇ть твоѧ̀ пожене́тъ мѧ̀ всѧ̑ дни̑ живота̀ моегѡ̀, и҆ є҆́же всели́ти ми сѧ въ до́мъ гдⷭ҇ень, въ долготꙋ̀ днíй.

Та́же а҆рхiере́й:

Бл҃гослове́нъ бг҃ъ на́шъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

Сщ҃е́нницы: А҆ми́нь.

Та́же прино́ситъ ключа́рь четы́ре гво́здѧ, и҆ полага́етъ на трапе́зѣ: а҆рхiере́й же кропи́тъ ст҃о́ю водо́ю, и҆ влага́етъ и҆̀хъ въ столпы̀. Па́ки прино́ситъ ключа́рь четы́ре ка́мнѧ: взѧ́въ же а҆рхiере́й є҆ди́нъ ка́мень, и҆ про́чiи сщ҃еннослꙋжи́тели, ѹ҆твержда́ютъ трапе́зꙋ. По внегда́ же ѹ҆тверди́тисѧ трапе́зѣ, кове́ръ а҆́бiе предꙿ ст҃ы́ми две́рьми постила́етсѧ, и҆ возгла́вiе полага́етсѧ{Црⷭ҇каѧ врата̀ ѿве́рсти}, и҆ и҆зше́дъ а҆рхiере́й и҆зꙿ ѻ҆лтарѧ̀, прѡтодiа́конꙋ возгласи́вшꙋ:

Па́ки и҆ па́ки, прекло́ньше кѡлѣ́на, гдⷭ҇ꙋ помо́лимсѧ.

Сщ҃е́нникѡмъ же внꙋ́трь ѻ҆лтарѧ̀ пою́щымъ: Гдⷭ҇и поми́лꙋй. три́жды.

Преклонѧ́етъ кѡлѣ́на, и҆ чте́тъ мл҃твꙋ сiю̀ велегла́снѡ:

Бж҃е безнача́льный. и҆ присносꙋ́щный, и҆́же ѿ не сꙋ́щихъ въ бытiѐ всѧ̑ приведы́й, и҆́же во свѣ́тѣ живы́й непристꙋ́пнѣмъ, и҆ престо́лъ и҆мѣ́ѧй нб҃о, зе́млю же подно́жiе: и҆́же мѡѷсе́ови повелѣ́нiе да́вый и҆ начерта̑нiѧ, веселеи́лꙋ же дх҃ъ премꙋ́дрости вложи́вый: и҆ ѹ҆довли́въ и҆̀хъ къ соверше́нiю свидѣ́нiѧ ски́нiи, въ не́йже слꙋжє́нiѧ ѡ҆правда́нiѧ бѧ́хꙋ и҆́стины ѡ҆́бразы и҆ предначерта̑нiѧ: и҆́же соломѡ́нꙋ широтꙋ̀ и҆ простра́нство се́рдца дарова́вый, и҆ тѣ́мъ дре́внiй хра́мъ возста́вивый: ст҃ы̑мъ же всехва̑льнымъ а҆пⷭ҇лѡмъ, въ дꙋ́сѣ слꙋ́жбꙋ, и҆ ски́нiи и҆́стинныѧ ѡ҆бнови́вый бл҃года́ть: и҆ тѣ́ми ст҃ы̑ѧ твоѧ̑ цр҃кви, и҆ же́ртвенники твоѧ̑, гдⷭ҇и си́лъ, во все́й землѝ насади́вый, во є҆́же приноси́тисѧ тебѣ̀ сщ҃є́ннымъ и҆ безкрѡ́внымъ же́ртвамъ: и҆́же и҆ семꙋ̀ хра́мꙋ ны́нѣ бл҃говоли́лъ є҆сѝ во и҆́мѧ созда́тисѧ ст҃а́гѡ, [и҆лѝ ст҃ы́ѧ] и҆́мⷬ҇къ, ко сла́вѣ твое́й, и҆ є҆диноро́днагѡ твоегѡ̀ сн҃а, и҆ всест҃а́гѡ твоегѡ̀ дх҃а: са́мъ безсме́ртне и҆ великодарови́тый цр҃ю̀, помѧнѝ щедрѡ́ты твоѧ̑ и҆ млⷭ҇ти твоѧ̀, ꙗ҆́кѡ ѿ вѣ́ка сꙋ́ть: и҆ да не возгнꙋша́ешисѧ на́съ, мно́жествомъ ѡ҆скверне́нныхъ грѣхѡ́въ, нижѐ да разрꙋши́ши завѣ́та твоегѡ̀ на́шеѧ ра́ди нечистоты̀: но пре́зри и҆ ны́нѣ прегрѣшє́нiѧ на̑ша, и҆ ѹ҆крѣпѝ на́съ, и҆ ѹ҆довлѝ бл҃года́тiю и҆ прише́ствiемъ животворѧ́щагѡ и҆ ст҃а́гѡ твоегѡ̀ дх҃а, соверши́ти безꙿ ѡ҆сꙋжде́нiѧ ѡ҆бновле́нiе хра́ма сегѡ̀, и҆ и҆́же въ не́мъ же́ртвенника [же́ртвенникѡвъ] сотвори́ти ѡ҆сщ҃е́нiе: да и҆ на се́мъ [и҆ на си́хъ] бл҃гослови́мъ тѧ̀ ѱалмы̀ и҆ пѣ́сньми, и҆ та́йными@{та́йнами} слꙋ́жбами, и҆ твоѐ бл҃гоꙋтро́бiе вы́нꙋ велича́емъ. Е҆́й, влⷣко гдⷭ҇и бж҃е на́шъ, ѹ҆пова́нiе всѣ́хъ концє́въ землѝ, ѹ҆слы́ши на́съ грѣ́шныхъ молѧ́щихсѧ тебѣ̀: и҆ низпослѝ прест҃а́го твоего̀ и҆ покланѧ́емаго и҆ всеси́льнаго дх҃а, и҆ ѡ҆ст҃ѝ хра́мъ се́й, и҆ же́ртвенникъ се́й [и҆ же́ртвенники сiѧ̑] и҆спо́лни є҆го̀ [ѧ҆̀] свѣ́та прⷭ҇носꙋ́щнагѡ, и҆зберѝ є҆го̀ [ѧ҆̀] въ жили́ще твоѐ: сотворѝ є҆го̀ [ѧ҆̀] мѣ́сто селе́нiѧ сла́вы твоеѧ̀: ѹ҆красѝ є҆го̀ [ѧ҆̀] бж҃е́ственными твои́ми и҆ премíрными дарова́ньми: ѹ҆ста́ви є҆го̀ [ѧ҆̀] приста́нище ѡ҆бꙋрева́емыхъ, врачевство̀ страсте́й, прибѣ́жище немощны́хъ, бѣсѡ́въ прогоне́нiе: во є҆́же бы́ти ѻ҆чеса́мъ твои̑мъ ѿвє́рстымъ на́нь [на ни́хъ] де́нь и҆ но́щь, и҆ ѹ҆шеса́мъ твои̑мъ вне́млющымъ въ мл҃твꙋ, со стра́хомъ твои́мъ и҆ бл҃гоговѣ́инствомъ въ него̀ приходѧ́щихъ [къ ни̑мъ приходѧ́щихъ], и҆ призыва́ющихъ всечⷭ҇тно́е и҆ покланѧ́емое и҆́мѧ твоѐ: да є҆ли̑ка воспро́сѧтъ ѹ҆ тебѐ, и҆ ты̀ ѹ҆слы́шиши на нб҃сѝ горѣ̀, и҆ сотвори́ши млⷭ҇ть, и҆ млⷭ҇тивъ бꙋ́деши: сохранѝ є҆го̀ да́же до сконча́нiѧ вѣ́ка непоколеби́ма, и҆ и҆́же въ не́мъ же́ртвенникъ ст҃ы́й [же́ртвенники ст҃ы̑ѧ] ст҃ы́хъ покажѝ, си́лою и҆ дѣ́йствомъ ст҃а́гѡ твоегѡ̀ дх҃а, просла́ви є҆го̀ [ѧ҆̀] па́че є҆́же по зако́нꙋ ѡ҆чисти́лища: ꙗ҆́кѡ да ꙗ҆̀же на не́мъ [на ни́хъ] соверша́ємаѧ сщ҃еннодѣ̑йства во ст҃ы́й и҆ пренбⷭ҇ный, и҆ мы́сленный тво́й же́ртвенникъ достиза́ютъ, и҆ бл҃года́ть на́мъ твоегѡ̀ пречⷭ҇тагѡ прино́сѧтъ ѡ҆сѣне́нiѧ: дерза́емъ бо не на на́шихъ рꙋ́къ слꙋже́нiе, но на твою̀ неизрече́ннꙋю бл҃госты́ню.

И҆ по соверше́нiи мл҃твы воста́нетъ а҆рхiере́й, и҆ и҆́детъ во ѻ҆лта́рь ко ст҃ѣ́й трапе́зѣ, а҆ прѡтодiа́конъ внꙋ́трь ст҃а́гѡ ѻ҆лтарѧ̀ глаго́летъ {Црⷭ҇каѧ врата̀ затвори́ти}:

Застꙋпѝ, сп҃сѝ, поми́лꙋй, возста́ви и҆ сохранѝ на́съ, бж҃е, твое́ю бл҃года́тiю.

Сщ҃е́нницы: Гдⷭ҇и поми́лꙋй.

Ѡ҆ свы́шнемъ ми́рѣ, и҆ ѡ҆ сп҃се́нiи дꙋ́шъ на́шихъ, гдⷭ҇ꙋ помо́лимсѧ.

Ѡ҆ ми́рѣ всегѡ̀ мíра, бл҃гостоѧ́нiи ст҃ы́хъ бж҃iихъ:

Ѡ҆ ст҃ѣ́йшемъ прави́тельствꙋющемъ сѷно́дѣ, и҆ ѡ҆ преѡсвѧще́ннѣйшемъ є҆пíскопѣ на́шемъ и҆́мⷬ҇къ, и҆ дѣ́лѣхъ рꙋкꙋ̑ є҆гѡ̀, и҆ и҆̀же съ ни́мъ сщ҃е́нницѣхъ и҆ дiа́конѣхъ, гдⷭ҇ꙋ помо́лимсѧ.

Ѡ҆ є҆́же ѡ҆ст҃и́тисѧ хра́мꙋ семꙋ̀, и҆ и҆́же въ не́мъ же́ртвенникꙋ семꙋ̀, [же́ртвенникѡмъ си̑мъ] прише́ствiемъ и҆ си́лою ст҃а́гѡ дх҃а, гдⷭ҇ꙋ помо́лимсѧ.

Ѡ҆ бл҃гочести́вѣйшемъ, самодержа́внѣйшемъ, вели́комъ гдⷭ҇рѣ на́шемъ i҆мпера́торѣ нiкола́ѣ а҆леѯа́ндровичѣ всеѧ̀ рѡссíи: ѡ҆ сꙋпрꙋ́гѣ є҆гѡ̀, бл҃гочести́вѣйшей гдⷭ҇рнѣ i҆мператрíцѣ а҆леѯа́ндрѣ ѳео́дѡровнѣ: ѡ҆ ма́тери є҆гѡ̀, бл҃гочести́вѣйшей гдⷭ҇рнѣ i҆мператрíцѣ марíи ѳео́дѡровнѣ: ѡ҆ наслѣ́дникѣ є҆гѡ̀, бл҃говѣ́рномъ гдⷭ҇рѣ, цесаре́вичѣ и҆ вели́комъ кн҃зѣ, а҆леѯíи нiкола́евичѣ, и҆ ѡ҆ все́мъ ца́рствꙋющемъ до́мѣ: ѡ҆ все́й пала́тѣ и҆ во́инствѣ и҆́хъ, гдⷭ҇ꙋ помо́лимсѧ.

Ѡ҆ гра́дѣ се́мъ, и҆ всѧ́комъ гра́дѣ:

Ѡ҆ и҆зба́витисѧ на́мъ:

Прест҃ꙋ́ю, пречⷭ҇тꙋю, пребл҃гослове́ннꙋю, сла́внꙋю влⷣчцꙋ на́шꙋ бцⷣꙋ, и҆ приснодв҃ꙋ мр҃íю, [и҆ ст҃а́го, є҆гѡ́же є҆́сть ѡ҆сщ҃а́емый хра́мъ] со всѣ́ми ст҃ы́ми помѧнꙋ́вше, са́ми себѐ, и҆ дрꙋ́гъ дрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.

Возгла́съ: Ꙗ҆́кѡ ст҃ъ є҆сѝ бж҃е на́шъ, и҆́же на пострада́вшихъ по тебѣ̀ чⷭ҇тны́хъ мч҃нцѣхъ почива́еши, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Сщ҃е́нницы: А҆ми́нь.

Та́же прино́ситсѧ возлива́льникъ съ те́плою водо́ю, и҆ вiно̀ кра́сное, и҆ ро́зоваѧ вода̀.

Прѡтодiа́конъ глаго́летъ: Гдⷭ҇ꙋ помо́лимсѧ.

А҆рхiере́й, преклони́въ главꙋ̀, глаго́летъ мл҃твꙋ сiю̀ надꙿ вода́ми и҆ вiно́мъ та́йнѡ:

Гдⷭ҇и бж҃е на́шъ, ѡ҆ст҃и́вый стрꙋи̑ i҆ѻрда̑нскiѧ сп҃си́тельнымъ твои́мъ ꙗ҆вле́нiемъ: са́мъ и҆ ны́нѣ низпослѝ бл҃года́ть ст҃а́гѡ твоегѡ̀ дх҃а, и҆ бл҃гословѝ во́ды сiѧ̑ и҆ вiно̀ ко ѡ҆сщ҃е́нiю и҆ соверше́нiю же́ртвенника твоегѡ̀ сегѡ̀ [же́ртвенникѡвъ твои́хъ си́хъ]: ꙗ҆́кѡ бл҃гослове́нъ є҆сѝ во вѣ́ки вѣкѡ́въ, а҆ми́нь.

И҆ по мл҃твѣ возлива́етъ на трапе́зꙋ три́жды ѿ те́плыѧ воды̀, глаго́лѧ:

Во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь.

А҆ вiно̀ кра́сное съ ро́зовою водо́ю смѣ́шиваетсѧ во є҆ди́номъ сосꙋ́дѣ.

Та́же ключа́рь прино́ситъ четы́ре пла̑та. А҆рхiере́й же принѧ́въ є҆ди́нъ пла́тъ, про́чыѧ бл҃гословлѧ́етъ прiѧ́ти сослꙋжа́щымъ, и҆ ѡ҆тира́ютъ и҆́ми трапе́зꙋ.

Внегда́ же сiѧ̑ соверша́ютсѧ, глаго́летсѧ ѱало́мъ п҃г:

Ко́ль возлю́блєнна селє́нiѧ твоѧ̑, гдⷭ҇и си́лъ! Жела́етъ и҆ скончава́етсѧ дꙋша̀ моѧ̀ во дворы̀ гдⷭ҇ни: се́рдце моѐ и҆ пло́ть моѧ̀ возра́довастасѧ ѡ҆ бз҃ѣ жи́вѣ. И҆́бо пти́ца ѡ҆брѣ́те себѣ̀ хра́минꙋ, и҆ го́рлица гнѣздо̀ себѣ̀, и҆дѣ́же положи́тъ птенцы̀ своѧ̑: ѻ҆лтарѝ твоѧ̑, гдⷭ҇и си́лъ, цр҃ю̀ мо́й и҆ бж҃е мо́й. Бл҃же́ни живꙋ́щiи въ домꙋ̀ твое́мъ: въ вѣ́ки вѣкѡ́въ восхва́лѧтъ тѧ̀. Бл҃же́нъ мꙋ́жъ, є҆мꙋ́же є҆́сть застꙋпле́нiе є҆гѡ̀ ѹ҆ тебѐ: восхождє́нiѧ въ се́рдцѣ свое́мъ положѝ. Во ю҆до́ль плаче́внꙋю, въ мѣ́сто, є҆́же положѝ: и҆́бо бл҃гослове́нiе да́стъ законополага́ѧй. По́йдꙋтъ ѿ си́лы въ си́лꙋ, ꙗ҆ви́тсѧ бг҃ъ богѡ́въ въ сiѡ́нѣ. Гдⷭ҇и бж҃е си́лъ, ѹ҆слы́ши мл҃твꙋ мою̀, внꙋшѝ бж҃е i҆а́кѡвль. Защи́тниче на́шъ ви́ждь бж҃е, и҆ при́зри на лицѐ хрⷭ҇та̀ твоегѡ̀. Ꙗ҆́кѡ лꙋ́чше де́нь є҆ди́нъ во дво́рѣхъ твои́хъ, па́че ты́сѧщъ: и҆зво́лихъ примета́тисѧ въ домꙋ̀ бг҃а моегѡ̀ па́че, не́же жи́ти мѝ въ селе́нiихъ грѣ́шничихъ. Ꙗ҆́кѡ млⷭ҇ть и҆ и҆́стинꙋ лю́битъ гдⷭ҇ь, бг҃ъ бл҃года́ть и҆ сла́вꙋ да́стъ, гдⷭ҇ь не лиши́тъ бл҃ги́хъ, ходѧ́щихъ неsло́бiемъ. Гдⷭ҇и бж҃е си́лъ, бл҃же́нъ человѣ́къ ѹ҆пова́ѧй на тѧ̀.

И҆ по соверше́нномъ ѡ҆мове́нiи трапе́зномъ и҆ ѡ҆тира́нiи, глаго́летъ а҆рхiере́й:

Сла́ва бг҃ꙋ на́шемꙋ во вѣ́ки вѣкѡ́въ.

Сщ҃е́нницы: А҆ми́нь.

Прiе́млетъ а҆рхiере́й ѹ҆ ключарѧ̀ вiно̀ кра́сное, съ водо́ю ро́зовою смѣ́шенное, и҆ возлива́етъ на трапе́зꙋ три́жды, крⷭ҇тови́днѡ, дово́льнѡ, и҆ напаѧ́ютъ трапе́зꙋ, растира́юще рꙋка́ми: и҆ кропи́тъ а҆рхiере́й тѣ́мъ же смѣше́нiемъ ѡ҆сщ҃а́ємыѧ а҆нтiми́нсы про́чыѧ. Е҆гда́ же сiѐ дѣ́етсѧ, глаго́летъ на всѧ́комъ кропле́нiи:

Ѡ҆кропи́ши мѧ̀ ѵ҆ссѡ́помъ, и҆ ѡ҆чи́щꙋсѧ: ѡ҆мы́еши мѧ̀, и҆ па́че снѣ́га ѹ҆бѣлю́сѧ.

А҆ по ѡ҆кропле́нiи престо́ла и҆ а҆нтiми́нсѡвъ присовокꙋплѧ́етъ и҆ послѣ́дꙋющее:

Слꙋ́хꙋ моемꙋ̀ да́си ра́дость и҆ весе́лiе, возра́дꙋютсѧ кѡ́сти смирє́нныѧ. Ѿвратѝ лицѐ твоѐ ѿ грѣ̑хъ мои́хъ, и҆ всѧ̑ беззакѡ́нiѧ моѧ̑ ѡ҆чи́сти. Се́рдце чи́сто сози́жди во мнѣ̀ бж҃е, и҆ дх҃ъ пра́въ ѡ҆бновѝ во ѹ҆тро́бѣ мое́й. Не ѿве́ржи менѐ ѿ лица̀ твоегѡ̀, и҆ дх҃а твоегѡ̀ ст҃а́гѡ не ѿимѝ ѿ менѐ. Возда́ждь мѝ ра́дость сп҃се́нiѧ твоегѡ̀, и҆ дх҃омъ влⷣчнимъ ѹ҆тверди́ мѧ. Наꙋчꙋ̀ беззакѡ́нныѧ пꙋтє́мъ твои̑мъ, и҆ нечести́вiи къ тебѣ̀ ѡ҆братѧ́тсѧ. И҆зба́ви мѧ̀ ѿ крове́й бж҃е, бж҃е сп҃се́нiѧ моегѡ̀: возра́дꙋетсѧ ѧ҆зы́къ мо́й пра́вдѣ твое́й. Гдⷭ҇и, ѹ҆стнѣ̀ моѝ ѿве́рзеши, и҆ ѹ҆ста̀ моѧ̑ возвѣстѧ́тъ хвалꙋ̀ твою̀. Ꙗ҆́кѡ а҆́ще бы восхотѣ́лъ є҆сѝ же́ртвы, да́лъ бы́хъ ѹ҆́бѡ: всесожже́нiѧ не бл҃говоли́ши. Же́ртва бг҃ꙋ дꙋ́хъ сокрꙋше́нъ: се́рдце сокрꙋше́нно и҆ смире́нно бг҃ъ не ѹ҆ничижи́тъ. Ѹ҆бл҃жѝ гдⷭ҇и бл҃говоле́нiемъ твои́мъ сiѡ́на, и҆ да сози́ждꙋтсѧ стѣ́ны i҆ерⷭ҇ли̑мскiѧ. Тогда̀ бл҃говоли́ши же́ртвꙋ пра́вды, возноше́нiе и҆ всесожега́ємаѧ: тогда̀ возложа́тъ на ѻ҆лта́рь тво́й тельцы̀.

Пото́мъ ключа́рь прино́ситъ гꙋ̑бы. А҆рхiере́й прiе́млетъ є҆ди́нꙋ гꙋ́бꙋ, а҆ про́чыѧ дрꙋгíи сослꙋжа́щiи: и҆ ѡ҆тира́ютъ гꙋ́бами трапе́зꙋ. Пото́мъ полага́етсѧ а҆нтiми́нсъ [и҆лѝ а҆нтiми́нсы] на трапе́зꙋ горѣ̀.

Та́же глаго́летъ а҆рхiере́й:

Бл҃гослове́нъ бг҃ъ на́шъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

Сщ҃е́нницы: А҆ми́нь.

Пото́мъ прино́ситъ ключа́рь ст҃о́е мѵ́ро. А҆рхiере́й, принѧ́въ стрꙋче́цъ, помазꙋ́етъ на трапе́зѣ крⷭ҇тоѡбра́знѡ. Прѡтодiа́конꙋ глаго́лющꙋ къ прⷭ҇то́лꙋ и҆ ко [всѧ́комꙋ] а҆нтiми́нсꙋ: Во́нмемъ: А҆рхiере́й твори́тъ на трапе́зѣ трѝ крⷭ҇ты̀, є҆ди́нъ средѝ, а҆ два̀ по ѻ҆бою̀ странꙋ̑ ма́лѡ пони́же, глаго́лѧ: А҆ллилꙋ́iа: по три́жды. Помазꙋ́етъ же и҆ на столпѣ́хъ престо́льныхъ съ двꙋ̀ стра́нъ, и҆ на средѣ̀, и҆ на ре́брѣхъ. Посе́мъ сщ҃е́нницы прiе́млютъ а҆нтiми́нсъ [а҆нтiми́нсы] и҆ полага́ютъ и҆̀ [ѧ҆̀] на престо́лѣ, є҆ди́нъ по є҆ди́номꙋ, ни́же крⷭ҇тѡ́въ, и҆дѣ́же назна́менаны ст҃ы́мъ мѵ́ромъ, длѧ тогѡ̀, что́бъ тѣ̀ крⷭ҇ты̀ не сотре́нны бы́ли. А҆рхiере́й твори́тъ трѝ крⷭ҇ты̀ на всѧ́комъ а҆нтiми́нсѣ мѵ́ромъ, ꙗ҆́коже и҆ на престо́лѣ. Е҆гда́ же сiѐ соверши́тсѧ, глаго́летсѧ ѱало́мъ рл҃в:

Сѐ что̀ добро̀, и҆лѝ что̀ красно̀, но є҆́же жи́ти бра́тiи вкꙋ́пѣ; Ꙗ҆́кѡ мѵ́ро на главѣ̀, сходѧ́щее на брадꙋ̀, брадꙋ̀ а҆арѡ́ню, сходѧ́щее на ѻ҆ме́ты ѻ҆де́жды є҆гѡ̀: ꙗ҆́кѡ роса̀ а҆ермѡ́нскаѧ, сходѧ́щаѧ на го́ры сiѡ́нскiѧ. ꙗ҆́кѡ та́мѡ заповѣ́да гдⷭ҇ь бл҃гослове́нiе и҆ живо́тъ до вѣ́ка.

Та́же а҆рхiере́й глаго́летъ: Сла́ва тебѣ̀ ст҃а́ѧ трⷪ҇це, бж҃е на́шъ, во вѣ́ки вѣкѡ́въ.

Сщ҃е́нницы: А҆ми́нь.

И҆ ѿлага́етсѧ а҆нтiми́нсъ [а҆нтiми́нсы] на блю́до. Посе́мъ сщ҃е́нницы прино́сѧтъ срачи́цꙋ: а҆рхiере́й кропи́тъ ст҃о́ю водо́ю внꙋ́трь и҆ внѣ̀, и҆ надѣва́ютъ на трапе́зꙋ. Пото́мъ прино́ситсѧ ве́рвь. А҆рхiере́й кропи́тъ ве́рвь, и҆ ѡ҆бѧзꙋ́етъ прⷭ҇то́лъ, ѡ҆бѧзꙋ́етсѧ же си́це:

Ѿ пра́выѧ страны̀, ѹ҆ пе́рвагѡ столпа̀ а҆рхiере́й де́ржитъ коне́цъ ве́рви, и҆ и҆́дꙋтъ по ве́рви крꙋго́мъ до втора́гѡ столпа̀ къ восто́кꙋ: ѿ втора́гѡ же столпа̀ сно́ситсѧ на ни́зъ къ тре́тiемꙋ столпꙋ̀, и҆ и҆́детъ по ни́зꙋ до четве́ртагѡ столпа̀, и҆ па́ки возно́ситсѧ къ пе́рвомꙋ столпꙋ̀ сопредѝ, и҆ свѧзꙋ́етсѧ съ конце́мъ, и҆дѣ́же а҆рхiере́й держи́тъ: и҆ па́ки сно́ситсѧ вни́зъ ко второ́мꙋ столпꙋ̀, и҆ и҆́детъ ни́зомъ до тре́тiѧгѡ столпа̀, взно́ситсѧ въ ве́рхъ къ четве́ртомꙋ столпꙋ̀, ѿ четве́ртагѡ же столпа̀ сно́ситсѧ вни́зъ къ пе́рвомꙋ столпꙋ̀, и҆ та́кѡ бꙋ́детъ крⷭ҇тъ сопредѝ. Ѿ пе́рвагѡ же столпа̀ по ни́зꙋ и҆́детъ крꙋго́мъ до втора́гѡ столпа̀, ѿ втора́гѡ же столпа̀ взно́ситъ въ ве́рхъ къ тре́тiемꙋ столпꙋ̀, и҆ та́кѡ бꙋ́детъ крⷭ҇тъ къ восто́кꙋ. Ѿ тре́тiѧгѡ же столпа̀ сно́ситъ на ни́зъ къ четве́ртомꙋ столпꙋ̀, и҆ та́кѡ бꙋ́детъ крⷭ҇тъ на сѣ́вернѣй странѣ̀: ѿ четве́ртагѡ же столпа̀, и҆́детъ по ни́зꙋ крⷭ҇то́мъ до пе́рвагѡ столпа̀. Ѿ пе́рвагѡ же столпа̀ сни́зꙋ и҆́детъ въ ве́рхъ ко второ́мꙋ столпꙋ̀: и҆ та́кѡ бꙋ́детъ крⷭ҇тъ на ю҆́жной странѣ̀. и҆ ѡ҆бхо́дитъ крꙋго́мъ, что́бъ бы́ло трѝ ве́рви по ве́рхꙋ, вторы́й же коне́цъ ве́рви свѧзꙋ́етсѧ съ пе́рвымъ конце́мъ ѹ҆ пе́рвагѡ столпа̀.

Е҆гда́ же сiѧ̑ соверша́ютсѧ, то́ є҆сть, ѡ҆дѣва́етсѧ трапе́за срачи́цею, и҆ ѡ҆поѧсꙋ́етсѧ ве́рвiю, глаго́летсѧ є҆ди́ножды, два́жды и҆ три́жды

ѱало́мъ рл҃а:

Помѧнѝ гдⷭ҇и дв҃да, и҆ всю̀ кро́тость є҆гѡ̀. Ꙗ҆́кѡ клѧ́тсѧ гдⷭ҇еви, ѡ҆бѣща́сѧ бг҃ꙋ i҆а́кѡвлю: А҆́ще вни́дꙋ въ селе́нiе до́мꙋ моегѡ̀, и҆лѝ взы́дꙋ на ѻ҆́дръ посте́ли моеѧ̀: А҆́ще да́мъ со́нъ ѻ҆чи́ма мои́ма, и҆ вѣ́ждома мои́ма дрема́нiе, и҆ поко́й скранiа́ма мои́ма, до́ндеже ѡ҆брѧ́щꙋ мѣ́сто гдⷭ҇еви, селе́нiе бг҃ꙋ i҆а́кѡвлю. Сѐ слы́шахомъ ѧ҆̀ во є҆ѵфра́ѳѣ, ѡ҆брѣто́хомъ ѧ҆̀ въ полѧ́хъ дꙋбра́вы: Вни́демъ въ селє́нiѧ є҆гѡ̀, поклони́мсѧ на мѣ́сто, и҆дѣ́же стоѧ́стѣ но́зѣ є҆гѡ̀. Воскрⷭ҇нѝ гдⷭ҇и въ поко́й тво́й, ты̀ и҆ кiвѡ́тъ ст҃ы́ни твоеѧ̀. Сщ҃е́нницы твоѝ ѡ҆блекꙋ́тсѧ пра́вдою, и҆ прпⷣбнiи твоѝ возра́дꙋютсѧ. Дв҃да ра́ди раба̀ твоегѡ̀, не ѿвратѝ лицѐ пома́заннагѡ твоегѡ̀. Клѧ́тсѧ гдⷭ҇ь дв҃дꙋ и҆́стиною, и҆ не ѿве́ржетсѧ є҆ѧ̀: ѿ плода̀ чре́ва твоегѡ̀ посаждꙋ̀ на прⷭ҇то́лѣ твое́мъ. А҆́ще сохранѧ́тъ сы́нове твоѝ завѣ́тъ мо́й, и҆ свидѣ̑нiѧ моѧ̑ сiѧ̑, и҆̀мже наꙋчꙋ̀ ѧ҆̀, и҆ сы́нове и҆́хъ до вѣ́ка сѧ́дꙋтъ на прⷭ҇то́лѣ твое́мъ. Ꙗ҆́кѡ и҆збра̀ гдⷭ҇ь сiѡ́на, и҆зво́ли и҆̀ въ жили́ще себѣ̀. Се́й поко́й мо́й во вѣ́къ вѣ́ка, здѣ̀ вселю́сѧ, ꙗ҆́кѡ и҆зво́лихъ и҆̀: Лови́твꙋ є҆гѡ̀ бл҃гословлѧ́ѧй бл҃гословлю̀, ни́щыѧ є҆гѡ̀ насыщꙋ̀ хлѣ́бы, Сщ҃е́нники є҆гѡ̀ ѡ҆блекꙋ̀ во сп҃се́нiе, и҆ прпⷣбнiи є҆гѡ̀ ра́достiю возра́дꙋютсѧ. Та́мѡ возращꙋ̀ ро́гъ дв҃дови, ѹ҆гото́вахъ свѣти́льникъ пома́занномꙋ моемꙋ̀. Врагѝ є҆гѡ̀ ѡ҆блекꙋ̀ стꙋдо́мъ, на не́мже процвѣте́тъ ст҃ы́нѧ моѧ̀.

По соверше́нiи же глаго́летъ а҆рхiере́й:

Сла́ва бг҃ꙋ на́шемꙋ, во вѣ́ки вѣкѡ́въ.

Пото́мъ прино́сѧтъ сщ҃е́нницы i҆нди́тiю, сíесть, ве́рхнее ѡ҆дѣѧ́нiе.

А҆рхiере́й кропи́тъ ст҃о́ю водо́ю внꙋ́трь и҆ внѣ̀, и҆ ѡ҆дѣва́ютъ є҆́ю ст҃ы́й престо́лъ, и҆ полага́ютъ i҆лiто́нъ, а҆ на i҆лiто́нѣ а҆нтiми́нсъ [а҆нтiми́нсы] и҆ ст҃о́е є҆ѵⷢ҇лiе на прⷭ҇то́лѣ, и҆ чⷭ҇тны́й крⷭ҇тъ, и҆ покрыва́ютсѧ пелено́ю: всѧ̑ же сiѧ̑ кропѧ́тсѧ ст҃о́ю водо́ю.

Си̑мъ же соверши́вшымсѧ, глаго́летсѧ ѱало́мъ ч҃в:

Гдⷭ҇ь воцр҃и́сѧ, въ лѣ́потꙋ ѡ҆блече́сѧ: ѡ҆блече́сѧ гдⷭ҇ь въ си́лꙋ, и҆ препоѧ́сасѧ: и҆́бо ѹ҆твердѝ вселе́ннꙋю, ꙗ҆́же не подви́житсѧ. Гото́въ прⷭ҇то́лъ тво́й ѿто́лѣ: ѿ вѣ́ка ты̀ є҆сѝ. Воздвиго́ша рѣ́ки гдⷭ҇и, воздвиго́ша рѣ́ки гла́сы своѧ̑: Во́змꙋтъ рѣ́ки сотрє́нiѧ своѧ̑ ѿ гласѡ́въ во́дъ мно́гихъ. Ди́вны высоты̑ морскȋѧ, ди́венъ въ высо́кихъ гдⷭ҇ь. Свидѣ̑нiѧ твоѧ̑ ѹ҆вѣ́ришасѧ sѣлѡ̀: до́мꙋ твоемꙋ̀ подоба́етъ ст҃ы́нѧ гдⷭ҇и, въ долготꙋ̀ днíй.

По ѱалмѣ̀ глаго́летъ а҆рхiере́й:

Бл҃гослове́нъ бг҃ъ на́шъ:

Та́же повели́тъ а҆рхiере́й нача́льствꙋющемꙋ и҆зꙿ сослꙋжа́щихъ ѹ҆краша́ти предложе́нiе со ѡ҆кропле́нiемъ ст҃ы́ѧ воды̀, [и҆ поставлѧ́ютсѧ сосꙋ́ды, и҆ покро́вы, и҆ пелено́ю покрыва́ютсѧ.] ничто́же глаго́лѧ, то́кмѡ водо́ю ст҃о́ю кропѧ̀. Посе́мъ снима́етсѧ со а҆рхiере́а за́понъ, а҆ прѡтодiа́конъ прино́ситъ а҆рхiере́ю кади́ло{Црⷭ҇каѧ врата̀ ѿве́рсти}. А҆рхiере́й же кади́тъ крⷭ҇то́мъ прⷭ҇то́лъ и҆ же́ртвенникъ и҆ ве́сь ѻ҆лта́рь: а҆ прѡтодiа́конъ предхо́дитъ со свѣще́ю, и҆ глаго́летсѧ

ѱало́мъ к҃є:

Сꙋди́ ми гдⷭ҇и, ꙗ҆́кѡ а҆́зъ неsло́бою мое́ю ходи́хъ: и҆ на гдⷭ҇а ѹ҆пова́ѧ не и҆знемогꙋ̀: И҆скꙋси́ мѧ гдⷭ҇и, и҆ и҆спыта́й мѧ̀, разжзѝ ѹ҆трѡ́бы моѧ̑ и҆ се́рдце моѐ: Ꙗ҆́кѡ млⷭ҇ть твоѧ̀ предꙿ ѻ҆чи́ма мои́ма є҆́сть, и҆ бл҃гоꙋгоди́хъ во и҆́стинѣ твое́й. Не сѣдо́хъ съ со́нмомъ сꙋ́етнымъ, и҆ со законопрестꙋ́пными не вни́дꙋ. Возненави́дѣхъ це́рковь лꙋка́внꙋющихъ, и҆ съ нечести́выми не сѧ́дꙋ. Ѹ҆мы́ю въ непови́нныхъ рꙋ́цѣ моѝ, и҆ ѡ҆бы́дꙋ же́ртвенникъ тво́й гдⷭ҇и: Е҆́же ѹ҆слы́шати мѝ гла́съ хвалы̀ твоеѧ̀, и҆ повѣ́дати всѧ̑ чꙋдеса̀ твоѧ̑. Гдⷭ҇и, возлюби́хъ бл҃голѣ́пiе до́мꙋ твоегѡ̀, и҆ мѣ́сто селе́нiѧ сла́вы твоеѧ̀. Да не погꙋби́ши съ нечести́выми дꙋ́шꙋ мою̀, и҆ съ мꙋ̑жи крове́й живо́тъ мо́й: И҆́хже въ рꙋкꙋ̀ беззакѡ́нiѧ, десни́ца и҆́хъ и҆спо́лнисѧ мзды̀. А҆́зъ же неsло́бою мое́ю ходи́хъ, и҆зба́ви мѧ̀ гдⷭ҇и, и҆ поми́лꙋй мѧ̀. Нога̀ моѧ̀ ста̀ на правотѣ̀: въ цр҃квахъ бл҃гословлю́ тѧ гдⷭ҇и.

Мно́гажды, до́ндеже ѡ҆кади́тъ ѻ҆лта́рь и҆ всю̀ цр҃ковь по ѻ҆бы́чаю.

Внегда́ же а҆рхiере́й кади́тъ, послѣ́дꙋютъ по не́мъ дво́е а҆рхiмандрíтѡвъ, и҆лѝ и҆гꙋ́менѡвъ, и҆лѝ сщ҃е́нникѡвъ: є҆ди́нъ кропи́тъ стѣ́ны ст҃о́ю водо́ю, а҆ вторы́й держѧ̀ сосꙋ́дъ мѵ́ра, помазꙋ́етъ стрꙋчце́мъ, ѡ҆бмочѧ̀ въ мѵ́ро, крⷭ҇тоѡбра́знѡ, пе́рвѣе во ѻ҆лтарѣ̀ надꙿ го́рнимъ мѣ́стомъ надꙿ ѻ҆кно́мъ: та́же надꙿ цр҃ко́вными враты̀, ꙗ҆̀же къ за́падꙋ цр҃кве: та́же на ю҆́жной странѣ̀, и҆ на сѣ́верной надꙿ две́рьми, и҆лѝ надꙿ ѻ҆кно́мъ на стѣна́хъ, а҆́ще же высо́кѡ, приставлѧ́етсѧ лѣ́ствица.

Соверши́вшꙋ же сѧ кажде́нiю и҆ ѱалмꙋ̀, и҆́детъ а҆рхiере́й во ѻ҆лта́рь и҆ глаго́летъ:

Сла́ва ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

И҆ прiе́млетъ прѡтодiа́конъ кади́ло, и҆ кади́тъ а҆рхiере́а три́жды.

Пото́мъ глаго́летъ є҆ктенiю̀ ма́лꙋю: Па́ки и҆ па́ки: предꙿ прⷭ҇то́ломъ, по лѣ́вꙋю странꙋ̀ а҆рхiере́а.

Возгла́са же а҆рхiере́й не глаго́летъ, но прѡтодiа́конъ: Гдⷭ҇ꙋ помо́лимсѧ. и҆ снима́етсѧ мíтра. А҆рхiере́й же предꙿ ст҃ы́мъ прⷭ҇то́ломъ глаго́летъ мл҃твꙋ велегла́снѡ:

Гдⷭ҇и нб҃сѐ и҆ землѝ, и҆́же ст҃ꙋ́ю твою̀ цр҃ковь неизрече́нною премꙋ́дростiю ѡ҆снова́вый, и҆ во ѡ҆́бразъ а҆́гг҃льскагѡ на нб҃сѝ слꙋже́нiѧ, свѧще́нничества чи́нъ на землѝ соста́вивый: ты̀ влⷣко великода́рне, прiимѝ и҆ ны́нѣ молѧ́щихсѧ на́съ, не ꙗ҆́кѡ досто́йныхъ сꙋ́щихъ ѡ҆ толи́кихъ проси́ти, но да превосхо́дство пока́жетсѧ твоеѧ̀ бл҃гости: не бо̀ преста́лъ є҆сѝ человѣ́ческомꙋ ро́дꙋ многоѡбра́знѣ бл҃годѣ́ѧ. Глави́знꙋ же на́мъ дарова́лъ є҆сѝ бл҃годѣѧ́нiй, є҆́же во пло́ти є҆диноро́днагѡ твоегѡ̀ сн҃а прише́ствiе, и҆́же на землѝ ꙗ҆́вльсѧ, и҆ возсiѧ́въ сꙋ́щымъ во тьмѣ̀ свѣ́тъ сп҃се́нiѧ, принесѐ себѐ ѡ҆ на́съ же́ртвꙋ, и҆ бы́сть мíрови всемꙋ̀ ѡ҆чисти́лище, ѻ҆́бщники на́съ своегѡ̀ воскрⷭ҇нiѧ сотвори́въ: и҆ вознесы́йсѧ на нб҃са̀, ѡ҆блечѐ своѧ̑ ѹ҆ченикѝ и҆ а҆пⷭ҇лы, ꙗ҆́коже ѡ҆бѣща́сѧ, си́лою свы́ше, ꙗ҆́же є҆́сть дх҃ъ ст҃ы́й, покланѧ́емый и҆ всеси́льный, и҆́же ѿ тебѐ бг҃а и҆ ѻ҆ц҃а̀ и҆сходѧ́щъ: и҆́мже бы́вше си́льнiи дѣ́ломъ и҆ сло́вомъ, кр҃ще́нiе преда́ша сн҃оположе́нiѧ: цр҃кви воздвиго́ша, ѹ҆тверди́ша же́ртвенники, сщ҃е́нства положи́ша пра̑вила и҆ зако́ны, и҆́хже мы̀ грѣ́шнiи держа́ще преда́нiе, припа́даемъ тѝ вѣ́чномꙋ бг҃ꙋ, и҆ мо́лимсѧ тѝ бл҃гоꙋтро́бне: къ твоемꙋ̀ пѣснопѣ́нiю созда́нный се́й хра́мъ, бж҃е́ственныѧ твоеѧ̀ и҆спо́лни сла́вы, и҆ въ не́мъ воздви́женный же́ртвенникъ ст҃ы́й [и҆ предложє́нныѧ же́ртвенники ст҃ы̑ѧ] ст҃ы́хъ покажѝ: ꙗ҆́кѡ на́мъ предстоѧ́щымъ є҆мꙋ̀ [и҆̀мъ] ꙗ҆́кѡ стра́шномꙋ црⷭ҇твiѧ твоегѡ̀ прⷭ҇то́лꙋ, неѡсꙋжде́ннѡ слꙋжи́ти тебѣ̀, мольбы̑ ѡ҆ на́съ и҆ ѡ҆ лю́дехъ всѣ́хъ возпосыла́ющымъ, и҆ безкро́внꙋю же́ртвꙋ твое́й приносѧ́щымъ бл҃гости, ѡ҆ во́льныхъ и҆ нево́льныхъ грѣсѣ́хъ въ проще́нiе, во ѹ҆правле́нiе житiѧ̀, во и҆справле́нiе бл҃га́гѡ жи́тельства, во и҆сполне́нiе всѧ́кiѧ пра́вды.

Ꙗ҆́кѡ бл҃гослови́сѧ твоѐ прест҃о́е и҆́мѧ, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.

Сщ҃е́нницы: А҆ми́нь.

А҆рхiере́й же глаго́летъ: Ми́ръ всѣ̑мъ.

Прѡтодiа́конъ: Главы̑ ва́шѧ гдⷭ҇еви приклони́те.

А҆рхiере́й глаго́летъ мл҃твꙋ та́йнѡ:

Бл҃годари́мъ тѧ̀ гдⷭ҇и бж҃е си́лъ, ꙗ҆́кѡ ю҆́же и҆злiѧ́лъ є҆сѝ бл҃года́ть на ст҃ы̑ѧ твоѧ̑ а҆пⷭ҇лы, и҆ на прпⷣбныѧ на́ши ѻ҆тцы̀, сподо́билъ є҆сѝ мно́гагѡ ра́ди твоегѡ̀ чл҃вѣколю́бiѧ, и҆ да́же до на́съ грѣ́шныхъ и҆ непотре́бныхъ ра̑бъ твои́хъ ѻ҆́нꙋю простре́ти: и҆ мо́лимсѧ тебѣ̀, влⷣко многомлⷭ҇тиве, и҆спо́лни сла́вы, и҆ ст҃ы́ни, и҆ бл҃года́ти же́ртвенникъ се́й [же́ртвенники сiѧ̑] ꙗ҆́коже претворѧ́тисѧ, ꙗ҆̀же на не́мъ [на ни́хъ] приноси̑мымъ тебѣ̀ безкрѡ́внымъ же́ртвамъ, въ пречⷭ҇тое тѣ́ло, и҆ чⷭ҇тнꙋ́ю кро́вь є҆диноро́днагѡ твоегѡ̀ сн҃а и҆ гдⷭ҇а и҆ бг҃а и҆ сп҃са на́шегѡ i҆и҃са хрⷭ҇та̀, ко сп҃се́нiю всѣ́хъ люде́й твои́хъ, и҆ на́шегѡ недосто́инства.

Возгла́съ: Ты́ бо є҆сѝ бг҃ъ на́шъ, бг҃ъ ми́ловати и҆ сп҃са́ти, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ, и҆ при́снѡ, и҆ во вѣ́ки вѣкѡ́въ.

Сщ҃е́нницы: А҆ми́нь.

По соверше́нiи сегѡ̀ прино́ситсѧ а҆рхiере́ю свѣ́щникъ съ невозжже́нною но́вою свѣще́ю{Зрѝ. До сегѡ̀ ѡ҆сщ҃е́нiѧ вре́мени во ѻ҆лтарѝ свѣщѝ никаковы́ѧ не возжига́ти}, ю҆́же возже́гъ а҆рхiере́й свои́ми рꙋка́ми, поставлѧ́етъ на го́рнѣмъ мѣ́стѣ во́злѣ прⷭ҇то́ла. Посе́мъ ключа́рь ѹ҆правлѧ́етъ, ка́кѡ и҆дтѝ по мѡ́щи въ и҆нꙋ́ю цр҃ковь со крⷭ҇ты̀: а҆рхiере́й же ѿдае́тъ є҆ѵⷢ҇лiе, и҆ крⷭ҇тъ сщ҃е́нникамъ, и҆ свѣщы̀ въ ѻ҆лтарѣ̀ раздае́тъ предстоѧ́щымъ, а҆ вы́шедъ и҆зꙿ ѻ҆лтарѧ̀ на а҆мвѡ́нѣ мiрски̑мъ лю́демъ. Пото́мъ вхо́дитъ а҆рхiере́й въ ѻ҆лта́рь, а҆ и҆зꙿ ѻ҆лтарѧ̀ предꙿидꙋ́щымъ сщ҃е́нникѡмъ, и҆́детъ а҆рхiере́й црⷭ҇кими враты̀ по мѡ́щи, прiѧ́въ по́сохъ ѹ҆ црⷭ҇кихъ вра́тъ ѹ҆ по́дьѧка, и҆ глаго́летъ:

Съ ми́ромъ и҆зы́демъ.

И҆ та́кѡ и҆́дꙋтъ по ст҃ы̑ѧ мо́щи по чи́нꙋ: напреди́ же и҆́дꙋтъ съ хорꙋ́гви и҆ со i҆кѡ́ны, ꙗ҆́коже ѻ҆бы́чай хо́дꙋ быва́ти со крⷭ҇ты̀. А҆рхiере́а же подде́ржатъ два̀ дiа̑кона. Сщ҃е́нники же и҆́дꙋтъ со є҆ѵⷢ҇лiемъ и҆ крⷭ҇то́мъ напредѝ а҆рхiере́а, а҆ прѡтодiа́конъ со дiа́кономъ кадѧ́тъ.

Пѣ́вчiе пою́тъ тропа́рь, гла́съ д҃:

И҆̀же во все́мъ мíрѣ мч҃никъ твои́хъ, ꙗ҆́кѡ багрѧни́цею и҆ вѵ́ссомъ, кровьмѝ цр҃ковь твоѧ̀ ѹ҆краси́вшисѧ, тѣ́ми вопiе́тъ тѝ хрⷭ҇тѐ бж҃е: лю́демъ твои̑мъ щедрѡ́ты твоѧ̑ низпослѝ, ми́ръ жи́тельствꙋ твоемꙋ̀ да́рꙋй, и҆ дꙋша́мъ на́шымъ ве́лiю млⷭ҇ть.

Сла́ва, и҆ ны́нѣ, гла́съ и҃:

Ꙗ҆́кѡ нача́тки є҆стества̀ насади́телю тва́ри, вселе́ннаѧ прино́ситъ тѝ гдⷭ҇и, бг҃онѡ́сныѧ мч҃нки: тѣ́хъ мл҃твами, въ ми́рѣ глꙋбо́цѣ цр҃ковь твою̀, жи́тельство твоѐ, бцⷣею соблюдѝ многомлⷭ҇тиве.

И҆ прише́дъ а҆рхiере́й во хра́мъ, и҆дѣ́же поста́влены мѡ́щи, вхо́дитъ въ ѻ҆лта́рь црⷭ҇кими враты̀, съ двꙋмѧ̀ предстоѧ́щими сослꙋжи́тели: по́сохъ же ѿдае́тъ ѹ҆ црⷭ҇кихъ вра́тъ по́дьѧкꙋ, и҆ покланѧ́ютсѧ ст҃ы̑мъ мощє́мъ, и҆ ѡ҆сѣнѧ́етъ предстоѧ́щихъ тꙋ̀.

Прѡтодiа́конъ же глаго́летъ є҆ктенiю̀ ма́лꙋю: Па́ки и҆ па́ки: предꙿ црⷭ҇кими враты̀. Сщ҃е́нницы: Гдⷭ҇и поми́лꙋй: внѣ̀ ѻ҆лтарѧ̀.

По є҆ктенiи́ же а҆рхiере́й говори́тъ возгла́съ предꙿ прⷭ҇то́ломъ:

Ꙗ҆́кѡ ст҃ъ є҆сѝ бж҃е на́шъ, и҆́же на пострада́вшихъ по тебѣ̀ чⷭ҇тны́хъ мч҃нцѣхъ почива́еши, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Пѣ́вчiе: А҆ми́нь. И҆ пою́тъ трист҃о́е.

Пото́мъ прѡтодiа́конъ: Гдⷭ҇ꙋ помо́лимсѧ.

Пѣ́вчiе: Гдⷭ҇и поми́лꙋй.

И҆ снима́етсѧ съ а҆рхiере́а мíтра, и҆ кладе́тсѧ на блю́до. А҆рхiере́й же глаго́летъ мл҃твꙋ:

Гдⷭ҇и бж҃е на́шъ, вѣ́рный во словесѣ́хъ твои́хъ, и҆ нело́жный во ѡ҆бѣща́нiихъ твои́хъ, дарова́вый ст҃ы̑мъ твои̑мъ мч҃нкѡмъ по́двигомъ до́брымъ подвиза́тисѧ, и҆ тече́нiе бл҃гоче́стiѧ соверши́ти, и҆ вѣ́рꙋ и҆́стиннагѡ и҆сповѣ́данiѧ сохрани́ти: са́мъ влⷣко прест҃ы́й, тѣ́хъ моле́нiемъ ѹ҆моле́нъ бꙋ́ди, и҆ да́рꙋй на́мъ недостѡ́йнымъ твои̑мъ рабѡ́мъ ча́сть и҆ наслѣ́дiе и҆мѣ́ти съ ни́ми, да подража́телiе тѣ́хъ бы́вше, сподо́бимсѧ и҆ предлежа́щихъ тѣ̑мъ бл҃ги́хъ.

Возгла́съ: Млⷭ҇тiю и҆ чл҃вѣколю́бiемъ є҆диноро́днагѡ сн҃а твоегѡ̀, съ ни́мже бл҃гослове́нъ є҆сѝ, со прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

Пѣ́вчiе: А҆ми́нь.

Та́же: Ми́ръ всѣ̑мъ:

Прѡтодiа́конъ: Главы̑ ва́шѧ:

А҆рхiере́й же глаго́летъ мл҃твꙋ та́йнѡ:

Гдⷭ҇и бж҃е на́шъ, мл҃твами прест҃ы́ѧ влⷣчцы на́шеѧ бцⷣы, и҆ всѣ́хъ ст҃ы́хъ твои́хъ, дѣла̀ рꙋ́къ на́шихъ недосто́йныхъ ра̑бъ твои́хъ напра́ви, и҆ во всѣ́хъ ѹ҆гожда́ти на́съ твое́й бл҃гости сподо́би.

Возгла́съ: Бꙋ́ди держа́ва црⷭ҇твiѧ твоегѡ̀ бл҃гослове́на и҆ препросла́влена, ѻ҆ц҃а̀ и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.

Пѣ́вчiе: А҆ми́нь.

А҆рхiере́й прiе́млетъ кади́ло ѹ҆ прѡтодiа́кона и҆ кади́тъ ст҃ы̑ѧ мѡ́щи три́жды, по три́жды: и҆ ѿда́въ кади́ло, и҆ прiе́мъ ст҃ы́й дíкосъ со ст҃ы́ми мощьмѝ, покрове́нъ воздꙋ́хомъ по sвѣздѣ̀, поставлѧ́етъ на главꙋ̀ свою̀, и҆ и҆́детъ црⷭ҇кими враты̀, поддержи́мь первосщ҃еннослꙋжи́тельми: дíскосъ же де́ржить са́мъ а҆рхiере́й ѻ҆бѣ́ма рꙋка́ма, и҆ та́кѡ и҆́дꙋтъ по чи́нꙋ. Напреди́ же и҆́дꙋтъ съ хорꙋ́гви и҆ i҆кѡ́ны хра́ма: предꙿ i҆кѡ́ною и҆́дꙋтъ пѣ́вчiе, та́же и҆́дꙋтъ сщ҃е́нницы, пото́мъ лампа́дчикъ съ посошнико́мъ, посреди́ же съ мíтрою. Та́же прѡтодiа́конъ съ дiа́кономъ съ кади́лы, и҆ кадѧ́тъ мѡ́щи и҆ а҆рхiере́а: надꙿ дíскосомъ же несꙋ́тъ дiа́коны двѣ̀ рiпíды и҆лѝ четы́ре: предꙿ а҆рхiере́омъ ѵ҆подiа́коны несꙋ́тъ трiки́рiй и҆ дики́рiй.

Пѣ́вчiе пою́тъ тропа́рь, гла́съ г҃:

И҆́же на ка́мени вѣ́ры созда́вый цр҃ковь твою̀ бл҃же, въ то́й и҆спра́ви молє́нiѧ на̑ша, и҆ прiимѝ лю́ди въ вѣ́рѣ вопiю́щыѧ тебѣ̀: сп҃си́ ны бж҃е на́шъ, сп҃си́ ны.

А҆́ще же доста́нетъ вре́мѧ, пою́тсѧ и҆ слѣ́дꙋющiи i҆рмосы̀, гла́съ г҃. Пѣ́снь г҃:

Ѹ҆твержде́нiе на тѧ̀ надѣ́ющихсѧ, ѹ҆твердѝ гдⷭ҇и цр҃ковь, ю҆́же стѧжа́лъ є҆сѝ чⷭ҇тно́ю твое́ю кро́вiю.

Гла́съ и҃. Пѣ́снь г҃:

Нбⷭ҇нагѡ крꙋ́га верхотво́рче гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нiй кра́ю, вѣ́рныхъ ѹ҆твержде́нiе, є҆ди́не чл҃вѣколю́бче.

Гла́съ є҃. Пѣ́снь г҃:

Водрꙋзи́вый на ничесо́мже зе́млю повелѣ́нiемъ твои́мъ, и҆ повѣ́сивый неѡдержи́мѡ тѧготѣ́ющꙋю, на недви́жимѣмъ хрⷭ҇тѐ, ка́мени за́повѣдей твои́хъ, цр҃ковь твою̀ ѹ҆твердѝ, є҆ди́не бл҃же и҆ чл҃вѣколю́бче.

Е҆гда̀ до́йдꙋтъ до ѡ҆сщ҃а́емаго хра́ма, ѡ҆бхо́дѧтъ є҆го̀ ѿ за́падныхъ двере́й на ю҆́жнꙋю странꙋ̀, къ восто́кꙋ вкрꙋ́гъ: а҆ сщ҃е́нникъ предходѧ̀ кропи́тъ ст҃о́ю водо́ю стѣ́ны хра́ма.

Е҆гда́ же прiи́дꙋтъ предꙿ церкѡ́внаѧ вели̑каѧ врата̀, пѣ́вчiе пою́тъ тропарѝ, на гла́съ з҃:

Ст҃íи мч҃нцы, и҆̀же до́брѣ страда́вше и҆ вѣнча́вшесѧ, моли́тесѧ ко гдⷭ҇ꙋ сп҃сти́сѧ дꙋша́мъ на́шымъ. Два́жды.

Сла́ва тебѣ̀, хрⷭ҇тѐ бж҃е, а҆пⷭ҇лѡвъ похвало̀, и҆ мч҃нкѡвъ весе́лiе, и҆́хже про́повѣдь трⷪ҇ца є҆диносꙋ́щнаѧ. Е҆ди́ножды.

А҆рхiере́й снима́етъ со главы̀ своеѧ̀ дíскосъ съ мощьмѝ, поставлѧ́етъ є҆го̀ на ѹ҆гото́ванномъ столѣ̀ предꙿ цр҃ко́вными враты̀, и҆ покланѧ́етсѧ ст҃ы̑мъ мощє́мъ три́жды, и҆ налага́етсѧ мíтра: и҆ ѡ҆сѣнѧ́етъ сщ҃е́нникѡвъ на ѻ҆́бѣ страны̑.

Е҆гда́ же пѣ́вчiе пропою́тъ тропарѝ, и҆́дꙋтъ внꙋ́трь хра́ма.

А҆рхiере́й же стоѧ̀ предꙿ ст҃ы́ми мощьмѝ, глаго́летъ:

Бл҃гослове́нъ є҆сѝ хрⷭ҇тѐ бж҃е на́шъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

Пѣ́вчiе ѿвѣща́ютъ внꙋ́трь хра́ма: А҆ми́нь.

А҆рхiере́й глаго́летъ:

Возми́те врата̀ кнѧ́зи ва́шѧ, и҆ возми́тесѧ врата̀ вѣ̑чнаѧ и҆ вни́детъ цр҃ь сла́вы.

Пѣ́вчiе же пою́тъ внꙋ́трь хра́ма:

Кто̀ є҆́сть се́й цр҃ь сла́вы;

А҆ прѡтодiа́конъ подно́ситъ а҆рхiере́ю кади́ло. А҆рхiере́й же принѧ́въ, кади́тъ ст҃ы́й дíскосъ три́жды, по три́жды, та́же ст҃о́е є҆ѵⷢ҇лiе и҆ крⷭ҇тъ, и҆ i҆кѡ̑ны, пра́вꙋю и҆ лѣ́вꙋю странꙋ̀, та́же сщ҃еннослꙋжи́телей.

Врата́мъ же затворє́ннымъ, и҆лѝ за́навѣсомъ завѣ́шєннымъ, со i҆кѡ́нами, со є҆ѵⷢ҇лiемъ и҆ со крⷭ҇ты̀, стоѧ́тъ сщ҃е́нницы за столо́мъ предꙿ две́рьми, ѡ҆братѧ́сѧ на за́падъ на столѣ́ же постлана̀ пелена̀, по ѹ҆гла́мъ стола̀ четы́ре подсвѣ́щника, и҆лѝ два̀: а҆ дiа́коны рiпíды держа́тъ надꙿ ст҃ы́ми мощьмѝ.

По кажде́нiи же прiе́млетъ прѡтодiа́конъ ѹ҆ а҆рхiере́а кади́ло, и҆ кади́тъ а҆рхiере́а три́жды.

Е҆гда̀ пѣ́вчiе пропою́тъ пе́рвое: Кто̀ є҆́сть се́й цр҃ь сла́вы; Па́ки а҆рхiере́й глаго́летъ второ́е: Возми́те врата̀ кнѧ́зи ва́шѧ, и҆ возми́тесѧ врата̀ вѣ̑чнаѧ, и҆ вни́детъ цр҃ь сла́вы.

Пѣ́вчiе пою́тъ: Кто̀ є҆́сть се́й цр҃ь сла́вы;

Посе́мъ прѡтодiа́конъ: Гдⷭ҇ꙋ, помо́лимсѧ.

Пѣ́вчiе: Гдⷭ҇и поми́лꙋй.

Съ а҆рхiере́а ѿлага́етсѧ мíтра, и҆ глаго́летъ мл҃твꙋ велегла́снѡ:

Бж҃е и҆ ѻ҆́ч҃е гдⷭ҇а на́шегѡ i҆и҃са хрⷭ҇та̀, сы́й бл҃гослове́нъ во вѣ́ки, и҆́же завѣ́сою пло́ти є҆гѡ̀ ѡ҆бнови́лъ є҆сѝ на́мъ въ перворо́дныхъ цр҃ковь на нб҃сѣ́хъ впи́саныхъ вхо́дъ, и҆дѣ́же жи́тельство пра́зднꙋющихъ и҆ гла́съ ра́дованiѧ: са́мъ чл҃вѣколю́бче влⷣко, при́зри на ны̀ грѣ̑шныѧ и҆ недостѡ́йныѧ рабы̑ твоѧ̑, ѡ҆бновле́нiе пра́зднꙋющыѧ чⷭ҇тна́гѡ хра́ма и҆́мⷬ҇къ во ѡ҆́бразъ ст҃ѣ́йшiѧ твоеѧ̀ цр҃кве, си́рѣчь, са́магѡ тѣлесѐ на́шегѡ, є҆́же ѹ҆́бѡ и҆ хра́мъ тво́й, [и҆ ѹ҆́ды хрⷭ҇та̀ твоегѡ̀], всехва́льнымъ а҆пⷭ҇ломъ па́ѵломъ и҆менова́ти сподо́билъ є҆сѝ: и҆ ѹ҆твердѝ є҆го̀ до сконча́нiѧ вѣ́ка непоколеби́ма, и҆ просла́влена въ тебѣ̀: и҆ сподо́би на́съ въ не́мъ хвалы̑ и҆ славослѡ́вiѧ незазѡ́рна приноси́ти сла́вѣ твое́й, и҆ є҆диноро́дномꙋ твоемꙋ̀ сн҃ꙋ гдⷭ҇ꙋ на́шемꙋ i҆и҃сꙋ хрⷭ҇тꙋ̀, и҆ ст҃о́мꙋ твоемꙋ̀ дх҃ꙋ, въ ра́зꙋмѣ и҆ всѧ́комъ чꙋ́вствѣ, покланѧ́ющымсѧ тебѣ̀ во стра́сѣ твое́мъ, бж҃е́ственныхъ щедро́тъ достѡ́йнымъ показа́тисѧ: и҆ бл҃гопрiѧ̑тнымъ твое́й бл҃гости бы́ти мольба́мъ си̑мъ, ѡ҆ на́съ и҆ всѣ́хъ лю́дехъ твои́хъ неизрече́нномꙋ твоемꙋ̀ бл҃гоꙋтро́бiю приноси̑мымъ: мл҃твами пречⷭ҇тыѧ влⷣчцы на́шеѧ бцⷣы, и҆ приснодв҃ы марíи.

Возгла́съ: Ꙗ҆́кѡ ст҃ъ є҆сѝ бж҃е на́шъ, и҆ на ст҃ы́хъ почива́еши, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Пѣ́вчiе: А҆ми́нь.

А҆рхiере́й: Ми́ръ всѣ̑мъ.

Прѡтодiа́конъ: Главы̑ ва́шѧ гдⷭ҇еви приклони́те.

Пѣ́вчiе: Тебѣ̀ гдⷭ҇и.

А҆рхiере́й чте́тъ мл҃твꙋ вхо́да та́йнѡ:

Влⷣко гдⷭ҇и бж҃е на́шъ, ѹ҆ста́вивый на нб҃сѣ́хъ чи́ны, и҆ вѡ́инства а҆́гг҃лъ и҆ а҆рха̑гг҃лъ во слꙋже́нiе твоеѧ̀ сла́вы: сотворѝ со вхо́домъ на́шимъ вхо́дꙋ ст҃ы́хъ а҆́гг҃лѡвъ бы́ти, сослꙋжа́щихъ на́мъ и҆ сославосло́вѧщихъ твою̀ бл҃гость.

Возгла́съ: Ꙗ҆́кѡ подоба́етъ тебѣ̀ всѧ́каѧ сла́ва, че́сть и҆ поклоне́нiе, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Пѣ́вчiе: А҆ми́нь.

Та́же а҆рхiере́й прiе́млетъ дíскосъ со ст҃ы́ми мощьмѝ, и҆ зна́менаетъ врата̀ хра́ма крⷭ҇тоѡбра́знѡ, и҆ глаго́летъ:

Гдⷭ҇ь си́лъ, то́й є҆́сть цр҃ь сла́вы.

Пѣ́вчiе пою́тъ та́кожде:

Гдⷭ҇ь си́лъ, то́й є҆́сть цр҃ь сла́вы.

Е҆гда̀ пѣ́вчiе запою́тъ послѣ́днее: Гдⷭ҇ь си́лъ, то́й є҆́сть цр҃ь сла́вы: въ то̀ вре́мѧ ѿе́млетсѧ сто́лъ, а҆ а҆рхiере́й поставлѧ́етъ дíскосъ съ мощьмѝ на главꙋ̀ свою̀ и҆ и҆́дꙋтъ во хра́мъ. Въ то̀ вре́мѧ пѣ́вчiе пою́тъ тропа́рь, гла́съ д҃:

Ꙗ҆́коже вы́шнiѧ тве́рди бл҃голѣ́пiе, и҆ ни́жнюю споказа́лъ є҆сѝ красотꙋ̀ ст҃а́гѡ селе́нiѧ сла́вы твоеѧ̀, гдⷭ҇и: ѹ҆твердѝ сiѐ во вѣ́къ вѣ́ка, и҆ прiимѝ на̑ша въ не́мъ непреста́ннѡ приноси̑маѧ тебѣ̀ молє́нiѧ бцⷣею, всѣ́хъ животѐ и҆ воскрⷭ҇нiе.

А҆рхiере́й же вхо́дитъ во ст҃ы́й ѻ҆лта́рь црⷭ҇кими враты̀: и҆ поставлѧ́етъ дíскосъ со ст҃ы́ми мощьмѝ на ст҃ѣ́мъ прⷭ҇то́лѣ, и҆ покланѧ́етсѧ ст҃ы̑мъ мощє́мъ, и҆ налага́етсѧ на а҆рхiере́а мíтра. А҆ прѡтодiа́конъ подно́ситъ а҆рхiере́ю кади́ло, и҆ прiе́мъ а҆рхiере́й, кади́тъ ст҃ы̑ѧ мѡ́щи три́жды, по три́жды, и҆ на ѻ҆́бѣ страны̑ сослꙋжи́телей: прѡтодiа́конъ же принѧ́въ ѹ҆ а҆рхiере́а кади́ло, кади́тъ а҆рхiере́а три́жды. А҆рхiере́й же помолѧ́сѧ ѡ҆сѣнѧ́етъ сослꙋжа́щихъ, и҆ ѿлага́етъ съ дíскоса воздꙋ́хъ и҆ sвѣздꙋ̀, а҆ ключа́рь подно́ситъ ст҃о́е мѵ́ро, и҆ ꙗ҆́щичекъ длѧ ст҃ы́хъ моще́й, что̀ подꙿ прⷭ҇то́лъ: по не́мъ подно́ситъ ѵ҆подiа́конъ воскомастíхъ нѣ́сколькѡ прiꙋсты́лъ. И҆ прiе́млетъ а҆рхiере́й ст҃ы̑ѧ мѡ́щи, развернꙋ́въ и҆зꙿ бꙋма́жєкъ, въ кото́рыхъ заве́рнꙋто по трѝ части̑цы, ѡ҆блѣ́плєнныѧ во́скомъ, кладе́тъ, напре́дь мѵ́ромъ пома́завъ, въ ꙗ҆́щичекъ ѻ҆́ныѧ, и҆ залива́етъ воскомастíхомъ, и҆ ѿдае́тъ ключарю̀.

Ключа́рь же принѧ́въ и҆ цѣлова́въ а҆рхiере́йскꙋю рꙋ́кꙋ, закрыва́етъ ꙗ҆́щичекъ, и҆ полага́етъ подꙿ прⷭ҇то́ломъ въ сре́днемъ столпѣ̀.

Та́же а҆рхiере́й и҆ въ а҆нтiми́нсъ [и҆лѝ въ а҆нтiми́нсы], пома́завъ пе́рвѣе въ мѣше́чкѣ ст҃ы́мъ мѵ́ромъ, влага́етъ прiꙋготѡ́вленныѧ части̑цы, и҆ ѹ҆крѣплѧ́етъ воскомастíхомъ же наро́читою лопа́точкою.

[зрѝ] Е҆гда̀ бли́зъ ѡ҆сщ҃а́емагѡ хра́ма дрꙋго́й цр҃кви нѣ́сть, тогда̀ ст҃ы̑ѧ мѡ́щи поставлѧ́ютсѧ та́кожде съ ве́чера на а҆нало́гiи предꙿ ѡ҆́бразомъ сп҃си́телевымъ, что̀ ѹ҆ црⷭ҇кихъ вра́тъ на пра́вой странѣ̀, въ то́мже хра́мѣ, є҆го́же ѡ҆сщ҃а́ть. Е҆гда́ же прiи́детъ вре́мѧ по мѡ́щи и҆дтѝ, выхо́дитъ а҆рхiере́й црⷭ҇кимижъ враты̀, и҆ стано́витсѧ проти́вѡ моще́й на ѻ҆рлецѣ̀, и҆ помолѧ́сѧ ѡ҆сѣнѧ́етъ сослꙋжа́щихъ, и҆ прiе́млетъ а҆рхiере́й кади́ло, и҆ кади́тъ ст҃ы̑ѧ мѡ́щи, три́жды по три́жды: а҆ пѣ́вчiе пою́тъ вышепи́санный тропа́рь: И҆́же во все́мъ мíрѣ мч҃нкъ твои́хъ:

Сла́ва, и҆ ны́нѣ, конда́къ:

Ꙗ҆́кѡ нача́тки є҆стества̀:

А҆ ка́къ пропою́тъ пѣ́вчiе, прѡтодiа́конъ глаго́летъ є҆ктенiю̀ ма́лꙋю: Па́ки и҆ па́ки: предꙿ мощьмѝ, и҆ всѐ быва́етъ по чи́нꙋ, ꙗ҆́коже предписа́сѧ вы́ше сегѡ̀. И҆ прiе́млетъ а҆рхiере́й ст҃ы̑ѧ мѡ́щи на главꙋ̀, и҆ и҆́дꙋтъ со крⷭ҇ты̀ вкрꙋ́гъ цр҃кви по чи́нꙋ. А҆ є҆гда̀ не возмо́жно нико́ими мѣ́ры вокрꙋ́гъ хра́ма съ мощьмѝ ходи́ти: то предꙿ цр҃кѡ́внаѧ вели̑каѧ врата̀ выхо́дѧтъ, и҆ поставлѧ́етъ а҆рхiере́й ст҃ы̑ѧ мѡ́щи на ѹ҆гото́ванномъ столѣ̀, и҆ покланѧ́етсѧ ст҃ы̑мъ мощє́мъ, и҆ прiе́млетъ ѹ҆ прѡтодiа́кона кади́ло, и҆ кади́тъ ст҃ы̑ѧ мѡ́щи, три́жды по три́жды, и҆ быва́етъ всѐ по предпи́санномꙋ чи́нꙋ. По и҆сполне́нiи всегѡ̀ прiе́млетъ а҆рхiере́й ст҃ы̑ѧ мѡ́щи на главꙋ̀ свою̀, и҆ зна́меновавъ ѻ҆́ными цр҃кѡ́внаѧ вели̑каѧ врата̀, па́ки поставлѧ́етъ на главꙋ̀ свою̀. и҆́детъ во ѻ҆лта́рь црⷭ҇кими враты̀ по ѻ҆бы́чаю: и҆ вше́дъ во ѻ҆лта́рь, ѡ҆бхо́дитъ со ст҃ы́ми мощьмѝ вокрꙋ́гъ прⷭ҇то́ла є҆ди́ножды, вмѣ́стѡ тогѡ̀, є҆́же что̀ и҆дтѝ бы́ло вкрꙋ́гъ хра́ма, и҆ поставлѧ́етъ ст҃ы̑ѧ мѡ́щи на ст҃ѣ́й трапе́зѣ, и҆ влага́етъ ѻ҆́ныѧ въ ꙗ҆́щичекъ, и҆ въ а҆нтiми́нсы, и҆ про́чее дѣ́йствꙋетъ по чи́нꙋ вы́ше пока́занномꙋ.

По и҆сполне́нiи тогѡ̀, прѡтодiа́конъ глаго́летъ: Гдⷭ҇ꙋ помо́лимсѧ.

Сщ҃е́нницы: Гдⷭ҇и поми́лꙋй.

А҆рхiере́й глаго́летъ мл҃твꙋ:

Гдⷭ҇и бж҃е на́шъ, и҆́же и҆ сiю̀ сла́вꙋ, ѡ҆ тебѣ̀ пострада́вшымъ ст҃ы̑мъ мч҃нкѡмъ дарова́вый, є҆́же сѣ́ѧтисѧ по все́й землѝ мощє́мъ и҆́хъ, во ст҃ы́хъ хра́мѣхъ твои́хъ, и҆ плоды̀ и҆сцѣле́нiй прозѧба́ти: са́мъ влⷣко, всѣ́хъ бл҃ги́хъ пода́тель сы́й, мл҃твами ст҃ы́хъ, и҆́хже бл҃гоизво́лилъ є҆сѝ положе́нiю моще́й въ се́мъ чⷭ҇тнѣ́мъ же́ртвенницѣ твое́мъ [въ си́хъ чⷭ҇тны́хъ же́ртвенницѣхъ твои́хъ] бы́ти, сподо́би на́съ неѡсꙋжде́ннѡ безкро́внꙋю тебѣ̀ на не́мъ [на ни́хъ] приноси́ти же́ртвꙋ, и҆ да́рꙋй на́мъ всѧ̑ ꙗ҆̀же ко спасе́нiю прошє́нiѧ, возме́здiе подаѧ́й и҆ въ се́мъ пострада́вшымъ за ст҃о́е и҆́мѧ твоѐ, є҆́же чꙋдодѣ́йствовати тѣ́ми къ на́шемꙋ сп҃се́нiю.

Возгла́съ: Ꙗ҆́кѡ твоѐ є҆́сть црⷭ҇тво, и҆ си́ла, и҆ сла́ва, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.

Сщ҃е́нницы: А҆ми́нь.

Посе́мъ прѡтодiа́конꙋ ре́кшꙋ: Па́ки и҆ па́ки прекло́ньше колѣ̑на, гдⷭ҇ꙋ помо́лимсѧ.

А҆рхiере́й приклони́въ колѣ̑на своѧ̑ [та́кожде и҆ наро́дъ стоѧ́щiй во хра́мѣ приклонѧ́етъ колѣ̑на своѧ̑], чте́тъ сiю̀ мл҃твꙋ во ѹ҆слы́шанiе всѣ̑мъ:

Гдⷭ҇и бж҃е на́шъ, и҆́же тва́рь є҆ди́нымъ сло́вомъ созда́вый, и҆ во є҆́же бы́ти приведы́й, неизрече́нными же ѡ҆́бразы разли́чнѡ сiю̀ ѹ҆краси́вый, и҆́же надноси́мый на ню̀ тво́й дх҃ъ собра́вый, и҆ со́лнечный се́й свѣ́тъ на ню̀ и҆злiѧ́вый во ѡ҆бновле́нiе є҆ѧ̀: и҆́же ѹ҆го́дникꙋ твоемꙋ̀ мѡѷсе́ю вдохнꙋ́вый хвалꙋ̀ нѣ́кꙋю и҆зрѧ́днꙋ приложи́ти добрѣ́йшемꙋ твоемꙋ̀ созда́нiю, и҆ рещѝ ви́дѣти тебѐ свѣ́тъ ꙗ҆́кѡ до́брый, и҆ дне́мъ нарещѝ се́й. є҆го́же ѹ҆́бѡ и҆ мы̀ ви́дѧще, и҆ свѣтлѣ́йшее сiѐ со́лнце, ѡ҆бновлѧ́ющее на всѧ́къ де́нь тва́рь, тѧ̀ и҆́стиннагѡ днѐ сла́вимъ сл҃нце, и҆ свѣ́тъ тво́й невече́рнiй, и҆́же сн҃омъ твои́мъ на́мъ заповѣ́давый ѡ҆бнови́тисѧ на́шемꙋ є҆стествꙋ̀ ст҃ы́мъ твои́мъ дх҃омъ, ꙗ҆́кѡ и҆ по да́рꙋ семꙋ̀ првⷣнымъ возсiѧ́ти ꙗ҆́кѡ со́лнцꙋ: тебѣ̀ мо́лимсѧ, и҆ тебѐ про́симъ ѻ҆ц҃а̀ сло́ва, гдⷭ҇а и҆ бг҃а на́шего: [поне́же неизрече́ннымъ твои́мъ чл҃вѣколю́бiемъ, и҆ безмѣ́рною твое́ю млⷭ҇тiю, тва́рь и҆ дре́внiй зако́нъ во ѡ҆́бразъ но́вагѡ завѣ́та во твое́мъ бг҃овидѣ́нiи ѹ҆ сiна́йскiѧ горы̀, и҆ въ кꙋпинѣ̀ ѻ҆́ной ди́вной, и҆ въ сѣ́ни свидѣ́нiѧ, и҆ въ предо́брѣйшемъ хра́мѣ соломѡ́на ѻ҆́нагѡ ѻ҆бновле́нiе прiѧ̀]: млⷭ҇тивнымъ ѻ҆́комъ при́зри на ны̀ грѣ̑шныѧ и҆ недостѡ́йныѧ рабы̑ твоѧ̑, пребыва́ющыѧ въ се́мъ домꙋ̀ нб҃оподо́бномъ, вселе́нныѧ похвалѣ̀, же́ртвенницѣ и҆́стинномъ неизрече́нныѧ твоеѧ̀ сла́вы, и҆ низпослѝ прест҃а́го твоего̀ дх҃а на ны̀, и҆ на наслѣ́дiе твоѐ: и҆ по бж҃е́ственномꙋ дв҃дꙋ, ѡ҆бновѝ въ сердца́хъ на́шихъ дꙋ́хъ пра́вый и҆ дх҃омъ влⷣчнимъ ѹ҆твердѝ на́съ. И҆ бл҃гочести́вѣйшемꙋ, самодержа́внѣйшемꙋ, вели́комꙋ гдⷭ҇рю на́шемꙋ i҆мпера́торꙋ нiкола́ю а҆леѯа́ндровичꙋ всеѧ̀ рѡссíи, побѣди́тєльнаѧ и҆ побѣ̑ды на ви̑димыѧ и҆ неви̑димыѧ врагѝ да́рꙋй: на́мъ же є҆диномы́слiе и҆ ми́ръ. Сотво́ршымъ же зда́нiе сiѐ и҆ хра́ма ѡ҆сщ҃е́нiе, по любвѝ къ тебѣ̀ бг҃ꙋ тща́тельнѡ, ѡ҆ставле́нiе согрѣше́нiй пода́ждь: да́рꙋй и҆̀мъ ꙗ҆̀же ко сп҃се́нiю прошє́нiѧ, воздви́гни ѧ҆̀ къ дѣ́ланiю за́повѣдей твои́хъ: да́рꙋй и҆̀мъ ѡ҆бновле́нiе да́ра ст҃а́гѡ твоегѡ̀ дх҃а, да неѡсꙋжде́ннѡ покло́нѧтсѧ тебѣ̀ є҆ди́номꙋ и҆́стинномꙋ бг҃ꙋ, и҆ є҆го́же посла́лъ є҆сѝ i҆и҃сꙋ хрⷭ҇тꙋ̀, мл҃твами бцⷣы, [и҆ є҆гѡ́же є҆́сть хра́мъ] и҆ всѣ́хъ ст҃ы́хъ твои́хъ, а҆ми́нь.

И҆ по мл҃твѣ воста́въ а҆рхiере́й и҆ про́чiи, прѡтодiа́конъ глаго́летъ:

Застꙋпѝ, сп҃сѝ, поми́лꙋй, возста́ви, и҆ сохранѝ на́съ бж҃е, твое́ю бл҃года́тiю.

Прест҃ꙋ́ю, пречⷭ҇тꙋю: и҆ прѡ́чаѧ.

А҆рхiере́й возгла́съ:

Ꙗ҆́кѡ ст҃ъ є҆сѝ бж҃е на́шъ, и҆ на ст҃ы́хъ по тебѣ̀ пострада́вшихъ, чⷭ҇тны́хъ мч҃нцѣхъ почива́еши, и҆ тебѣ̀ сла́вꙋ возсыла́емъ, ѻ҆ц҃ꙋ̀ и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Та́же а҆рхiере́й и҆́детъ на ѡ҆блача́льное своѐ мѣ́сто, а҆́ще є҆́сть, съ по́сохомъ: а҆́ще нѣ́тъ ѡ҆блача́льнагѡ мѣ́ста, стано́витсѧ на предꙿѻлта́рномъ а҆мвѡ́нѣ, а҆ сщ҃е́нницы стано́вѧтсѧ на ѻ҆́бѣ страны̑ по чи́нꙋ. А҆рхiере́й же ста́въ и҆ помолѧ́сѧ, ѡ҆сѣнѧ́етъ предстоѧ́щихъ.

Прѡтодiа́конъ глаго́летъ є҆ктенiю̀:

Поми́лꙋй на́съ бж҃е, по вели́цѣй млⷭ҇ти твое́й, мо́лимъ ти сѧ, ѹ҆слы́ши и҆ поми́лꙋй.

Пѣ́вчiе: Гдⷭ҇и поми́лꙋй. три́жды.

Е҆щѐ мо́лимсѧ ѡ҆ бл҃гочести́вѣйшемъ, самодержа́внѣйшемъ, вели́комъ гдⷭ҇рѣ на́шемъ, i҆мпера́торѣ нiкола́ѣ а҆леѯа́ндровичѣ всеѧ̀ рѡссíи: ѡ҆ держа́вѣ, побѣ́дѣ, пребыва́нiи, ми́рѣ, здра́вiи, сп҃се́нiи є҆гѡ̀, и҆ гдⷭ҇ꙋ бг҃ꙋ на́шемꙋ наипа́че поспѣши́ти и҆ пособи́ти є҆мꙋ̀ во всѣ́хъ, и҆ покори́ти подꙿ но́зѣ є҆гѡ̀ всѧ́каго врага̀ и҆ сꙋпоста́та.

Е҆щѐ мо́лимсѧ ѡ҆ сꙋпрꙋ́гѣ є҆гѡ̀, бл҃гочести́вѣйшей гдⷭ҇рнѣ, i҆мператрíцѣ а҆леѯа́ндрѣ ѳео́дѡровнѣ: ѡ҆ ма́тери є҆гѡ̀, бл҃гочести́вѣйшей гдⷭ҇рнѣ, i҆мператрíцѣ марíи ѳео́дѡровнѣ: ѡ҆ наслѣ́дникѣ є҆гѡ̀, бл҃говѣ́рномъ гдⷭ҇рѣ, цесаре́вичѣ и҆ вели́комъ кн҃зѣ а҆леѯíи нiкола́евичѣ, и҆ ѡ҆ все́мъ ца́рствꙋющемъ до́мѣ.

Е҆щѐ мо́лимсѧ ѡ҆ ст҃ѣ́йшемъ прави́тельствꙋющемъ сѷно́дѣ, и҆ ѡ҆ преѡсщ҃е́ннѣйшемъ є҆пⷭ҇кпѣ на́шемъ [и҆́мⷬ҇къ.]

Е҆щѐ мо́лимсѧ ѡ҆ все́мъ и҆́хъ хрⷭ҇толюби́вомъ во́инствѣ.

Е҆щѐ мо́лимсѧ ѡ҆ бл҃же́нныхъ и҆ прⷭ҇нопа́мѧтныхъ созда́телехъ ст҃а́гѡ хра́ма сегѡ̀.

Е҆щѐ мо́лимсѧ ѡ҆ млⷭ҇ти, жи́зни, ми́рѣ, здра́вiи, сп҃се́нiи, посѣще́нiи, проще́нiи и҆ ѡ҆ставле́нiи грѣхѡ́въ рабѡ́въ бж҃iихъ, бра́тiи на́шеѧ.

Е҆щѐ мо́лимсѧ ѡ҆ плодоносѧ́щихъ и҆ добродѣ́ющихъ во ст҃ѣ́мъ и҆ всечⷭ҇тнѣ́мъ хра́мѣ се́мъ, трꙋжда́ющихсѧ, пою́щихъ и҆ предстоѧ́щихъ лю́дехъ, ѡ҆жида́ющихъ ѿ тебѐ вели́кiѧ и҆ бога́тыѧ млⷭ҇ти.

А҆рхiере́й глаго́летъ возгла́съ:

Ꙗ҆́кѡ млⷭ҇тивъ и҆ чл҃вѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

Пѣ́вчiе: А҆ми́нь.

Ключа́рь подно́ситъ а҆рхiере́ю крⷭ҇тъ на блю́дѣ. А҆рхiере́й прiи́мъ крⷭ҇тъ, на то́мже ѡ҆блача́льномъ мѣ́стѣ [и҆лѝ на предꙿѻлта́рномъ а҆мвѡ́нѣ] стоѧ̀, ѡ҆сѣнѧ́етъ крⷭ҇то́мъ по три́жды на четы́ре страны̑: на восто́къ, на за́падъ, на ю҆́гъ и҆ на сѣ́веръ. А҆ прѡтодiа́конъ кади́тъ проти́вѡ крⷭ҇та̀ по три́жды, и҆ преходѧ̀ глаго́летъ:

Гдⷭ҇ꙋ помо́лимсѧ, рце́мъ всѝ.

Пѣ́вчiе: Гдⷭ҇и поми́лꙋй. По три́жды.

По ѡ҆сѣне́нiи, прѡтодiа́конъ: Премꙋ́дрость.

А҆рхiере́й же положи́въ крⷭ҇тъ ключарю̀ на блю́до, и҆́детъ [а҆́ще ли стоѧ́лъ на ѡ҆блача́льномъ мѣ́стѣ] на предꙿѻлта́рный а҆мвѡ́нъ съ по́сохомъ, глаго́лѧ:

Прест҃а́ѧ бцⷣе, сп҃сѝ на́съ.

Пѣ́вчiе: Чⷭ҇тнѣ́йшꙋю херꙋвȋмъ:

А҆рхiере́й: Сла́ва тебѣ̀ хрⷭ҇тѐ бж҃е, ѹ҆пова́нiе на́ше.

Пѣ́вчiе: Сла́ва, и҆ ны́нѣ: Гдⷭ҇и поми́лꙋй. Три́жды: Влады́ко, бл҃гословѝ.

А҆рхiере́й, возше́дъ на а҆мвѡ́нъ, и҆ ѿда́въ по́сохъ, па́ки прiе́млетъ крⷭ҇тъ, и҆ глаго́летъ ѿпꙋ́стъ со крⷭ҇то́мъ. По ѿпꙋ́стѣ возглаша́етъ прѡтодiа́конъ и҆́хъ i҆мпера́тѡрскимъ вели́чествамъ и҆ и҆́хъ i҆мпера́тѡрскимъ высо́чествамъ многолѣ́тствiе.

По многолѣ́тствiи же дiа́конъ подно́ситъ а҆рхiере́ю ст҃ꙋ́ю во́дꙋ: а҆рхiере́й кропи́тъ ст҃о́ю водо́ю сѣ́нь, за́падъ, сѣ́веръ и҆ ю҆́гъ. По ѡ҆кропле́нiи са́мъ а҆рхiере́й цѣлꙋ́етъ чⷭ҇тны́й крⷭ҇тъ, по не́мже и҆ про́чiи сщ҃еннослꙋжи́телiе и҆ лю́дiе, и҆ кропи́тъ и҆̀хъ ка́ждаго ст҃о́ю водо́ю.

А҆ пѣ́вчiе, до́ндеже прикла́дываютсѧ лю́дiе, пою́тъ: Мнѡ́гаѧ лѣ̑та.

По пропѣ́тiи же многолѣ́тiѧ, начина́ютъ часы̀.

На лiтꙋргíи, прокíменъ ѡ҆сщ҃е́нiю, и҆ хра́мꙋ. А҆по́столъ къ є҆вре́ємъ, зача́ло т҃и, и҆ хра́мꙋ. Е҆ѵⷢ҇лiе ѿ i҆ѡа́нна, заⷱ л҃з ѿ полꙋ̀, и҆ хра́мꙋ.