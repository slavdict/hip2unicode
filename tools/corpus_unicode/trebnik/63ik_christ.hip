  OCR:

  Библиотека святоотеческой литературы

  http://orthlib.ru



[глⷡа м҃а] Чи́нъ бл҃гослове́нiѧ и҆ ѡ҆сщ҃е́нiѧ i҆кѡ́ны хрⷭ҇то́вы, пра́здникѡвъ гдⷭ҇кихъ, є҆ди́ныѧ, и҆лѝ мно́гихъ.

Поста́вленꙋ сꙋ́щꙋ предꙿ а҆мвѡ́номъ столꙋ̀, чⷭ҇тнѡ покрове́нꙋ, и҆ на не́мъ ѡ҆́бразъ сп҃совъ, и҆лѝ мнѡ́ги ѡ҆́бразы, є҆ли́кѡ и҆̀хъ бꙋ́детъ, i҆ере́й въ є҆пiтрахи́ль и҆ фелѡ́нь ѡ҆дѣ́ѧнъ, крⷭ҇тоѡбра́знѡ покади́въ ѡ҆́бразъ, начина́етъ ѻ҆бы́чнѡ: Бл҃гослове́нъ бг҃ъ на́шъ: Чте́цъ: Цр҃ю̀ нбⷭ҇ный: Трист҃о́е: и҆ по Ѻ҆́ч҃е на́шъ: Ꙗ҆́кѡ твоѐ є҆́сть црⷭ҇тво: Гдⷭ҇и поми́лꙋй, в҃_i. Сла́ва, и҆ ны́нѣ: Прiиди́те, поклони́мсѧ: три́жды.

И҆ ѱало́мъ п҃и:

Млⷭ҇ти твоѧ̑ гдⷭ҇и во вѣ́къ воспою̀, ро́дъ и҆ ро́дъ возвѣщꙋ̀ и҆́стинꙋ твою̀ ѹ҆сты̀ мои́ми. Занѐ ре́клъ є҆сѝ: въ вѣ́къ млⷭ҇ть сози́ждетсѧ, на нб҃сѣ́хъ ѹ҆гото́витсѧ и҆́стина твоѧ̀. Завѣща́хъ завѣ́тъ и҆збра̑ннымъ мои̑мъ, клѧ́хсѧ дв҃дꙋ рабꙋ̀ моемꙋ̀: До вѣ́ка ѹ҆гото́ваю сѣ́мѧ твоѐ, и҆ сози́ждꙋ въ ро́дъ и҆ ро́дъ прⷭ҇то́лъ тво́й. И҆сповѣ́дѧтъ нб҃са̀ чꙋдеса̀ твоѧ̑ гдⷭ҇и, и҆́бо и҆́стинꙋ твою̀ въ цр҃кви ст҃ы́хъ. Ꙗ҆́кѡ кто̀ во ѻ҆́блацѣхъ ѹ҆равни́тсѧ гдⷭ҇еви, ѹ҆подо́битсѧ гдⷭ҇еви въ сынѣ́хъ бж҃iихъ; Бг҃ъ прославлѧ́емь въ совѣ́тѣ ст҃ы́хъ, ве́лiй и҆ стра́шенъ є҆́сть надꙿ всѣ́ми ѻ҆кре́стными є҆гѡ̀. Гдⷭ҇и бж҃е си́лъ, кто̀ подо́бенъ тебѣ̀; си́ленъ є҆сѝ гдⷭ҇и, и҆ и҆́стина твоѧ̀ ѻ҆́крестъ тебѐ. Ты̀ влⷣчествꙋеши держа́вою морско́ю, возмꙋще́нiе же во́лнъ є҆гѡ̀ ты̀ ѹ҆кроча́еши. Ты̀ смири́лъ є҆сѝ, ꙗ҆́кѡ ꙗ҆́звена го́рдаго, мы́шцею си́лы твоеѧ̀ расточи́лъ є҆сѝ врагѝ твоѧ̑. Твоѧ̑ сꙋ́ть нб҃са̀, и҆ твоѧ̀ є҆́сть землѧ̀, вселе́ннꙋю и҆ и҆сполне́нiе є҆ѧ̀ ты̀ ѡ҆снова́лъ є҆сѝ. Сѣ́веръ и҆ мо́ре ты̀ созда́лъ є҆сѝ: ѳавѡ́ръ и҆ є҆рмѡ́нъ ѡ҆ и҆́мени твое́мъ возра́дꙋетасѧ. Твоѧ̀ мы́шца съ си́лою: да ѹ҆крѣпи́тсѧ рꙋка̀ твоѧ̀, и҆ вознесе́тсѧ десни́ца твоѧ̀. Пра́вда и҆ сꙋдьба̀ ѹ҆гото́ванiе прⷭ҇то́ла твоегѡ̀: млⷭ҇ть и҆ и҆́стина предꙿи́детѣ предꙿ лице́мъ твои́мъ. Бл҃же́ни лю́дiе вѣ́дꙋщiи воскликнове́нiе: гдⷭ҇и во свѣ́тѣ лица̀ твоегѡ̀ по́йдꙋтъ, И҆ ѡ҆ и҆́мени твое́мъ возра́дꙋютсѧ ве́сь де́нь, и҆ пра́вдою твое́ю вознесꙋ́тсѧ. Ꙗ҆́кѡ похвала̀ си́лы и҆́хъ ты̀ є҆сѝ, и҆ во бл҃говоле́нiи твое́мъ вознесе́тсѧ ро́гъ на́шъ.

Сла́ва, и҆ ны́нѣ: А҆ллилꙋ́iа, три́жды.

Дiа́конъ: Гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

I҆ере́й же чте́тъ мл҃твꙋ сiю̀:

Гдⷭ҇и бж҃е вседержи́телю, бж҃е ѻ҆тє́цъ на́шихъ, хотѧ́й лю́ди твоѧ̑, и҆збра́ннагѡ i҆зра́илѧ, ѿ пре́лести i҆дѡлослꙋже́нiѧ и҆зба́вити, и҆ въ позна́нiи и҆ слꙋже́нiи тебѣ̀ є҆ди́номꙋ и҆́стинномꙋ бг҃ꙋ всегда̀ неѿстꙋ́пнѡ и҆мѣ́ти, є҆́же не твори́ти себѣ̀ ѡ҆́браза и҆ подо́бiѧ тебѣ̀ и҆́стинномꙋ бг҃ꙋ сопроти́внагѡ, во є҆́же ꙗ҆́кѡ бг҃ꙋ кла́нѧтисѧ и҆ слꙋжи́ти є҆мꙋ̀, преще́нiемъ запрети́лъ є҆сѝ. Па́ки же подѡ́бiѧ и҆ ѡ҆́бразы, и҆́миже не чꙋ́ждыхъ ло́жныхъ богѡ́въ, но тебѐ є҆ди́нагѡ и҆́стиннагѡ бг҃а прест҃о́е и҆ великолѣ́пое и҆́мѧ сла́витсѧ, мѡѷсе́омъ пе́рвѣе въ твое́мъ зако́нномъ ст҃и́лищи, надꙿ кiвѡ́томъ свидѣ́нiѧ херꙋвȋма два̀ зла́та, два́ же ѹ҆ ѹ҆глѡ́въ ѡ҆чище́нiѧ поста́вити, на ѻ҆по́нахъ же мно́жество херꙋвíмѡвъ дѣ́ломъ шве́ннымъ ѹ҆стро́ити и҆ соѡрꙋжи́ти повелѣ́лъ є҆сѝ: и҆ соломѡ́номъ въ ѻ҆лтарѣ̀ херꙋвȋма два̀, ѿ дре́ва кѷпарíса зла́томъ ѡ҆бꙿѧ́та поста́влена бы́ста: кiвѡ́тъ же, въ не́мже скрижа̑ли завѣ́та ка́менни, ста́мна злата̀, и҆ а҆арѡ́новъ же́злъ бѧ́хꙋ, ꙗ҆́кѡ тíи съ людьмѝ тꙋ̀ сꙋ́щiи, и҆ сла́вы твоеѧ̀ вели́чество зна́менꙋющiи, и҆ па́мѧть твои́хъ пресла́вныхъ чꙋде́съ и҆ бл҃годѣѧ́нiй и҆мѣ́ющiи, [а҆́ще и҆ дѣ́ло рꙋ́къ человѣ́ческихъ бѧ́хꙋ] со стра́хомъ и҆ тре́петомъ и҆ бл҃голѣ́пнымъ поклоне́нiемъ, кажде́нiемъ же и҆ предꙿ тѣ́ми моле́нiемъ, чти́ти сiѧ̑ повелѣ́лъ є҆сѝ, и҆ че́сть ѻ҆́нꙋю, ꙗ҆́кѡ тебѣ̀ самомꙋ̀ ѿда́ннꙋю, млⷭ҇тивнѡ прiима́лъ є҆сѝ. Во и҆сполне́нiи же време́нъ посла́лъ є҆сѝ є҆диноро́днаго сн҃а твоего̀, гдⷭ҇а на́шего i҆и҃са хрⷭ҇та̀, ражда́емаго ѿ жены̀, при́снѡ же дв҃ы мр҃íи, и҆́же зра́къ раба̀ прiи́мъ и҆ въ подо́бiи чл҃вѣ́честѣмъ бы́въ, подо́бiе своегѡ̀ пречⷭ҇тагѡ ѡ҆́браза, нерꙋкотворе́ннѡ къ своемꙋ̀ прест҃о́мꙋ лицꙋ̀ ѹ҆брꙋ́съ приложи́въ, и҆зꙿѡбразѝ, и҆ а҆́ѵгарю є҆де́сскомꙋ кнѧ́зю посла̀, и҆ тѣ́мъ ѿ недꙋ́га того̀ и҆сцѣлѝ, и҆ всѣ̑мъ вѣ́рою къ томꙋ̀ приходѧ́щымъ и҆ кла́нѧющымсѧ, неисчє́тнаѧ и҆сцѣлє́нiѧ и҆ мнѡ́гаѧ бл҃годѣѧ̑нiѧ чꙋдодѣ́йствꙋѧ подава́ше. И҆ мы̀ ѹ҆̀бо, ѽ бл҃гíй вседержи́телю влⷣко, се́й ѡ҆́бразъ [и҆лѝ сiѧ̑ ѡ҆́бразы] возлю́бленнагѡ сн҃а твоегѡ̀, въ воспомина́нiе сп҃си́тельнагѡ воплоще́нiѧ, и҆ ѡ҆ всѣ́хъ пресла́вныхъ є҆гѡ̀ чꙋде́съ и҆ бл҃годѣѧ́нiй, ꙗ҆́же на землѝ, ꙗ҆́кѡ чл҃вѣ́къ ꙗ҆ви́всѧ, человѣ́ческомꙋ ро́дꙋ показа̀, не бг҃отворѧ́ще соѡрꙋжи́хомъ, но вѣ́дꙋще, ꙗ҆́кѡ по́честь ѡ҆́браза на первоѡбра́зное восхо́дитъ, предꙿ твои́мъ вели́чествомъ чⷭ҇тнѡ предложи́хомъ, и҆ припада́юще прилѣ́жнѡ мо́лимъ: при́зри млⷭ҇тивнѡ на ны̀ и҆ на ѡ҆́бразъ се́й [и҆лѝ на ѡ҆́бразы сiѧ̑] и҆ воплоще́нiѧ и҆ ꙗ҆вле́нiѧ ра́ди є҆диноро́днагѡ сн҃а твоегѡ̀, въ є҆гѡ́же воспомина́нiе се́й [и҆лѝ сiѧ̑] ѹ҆стро́ихомъ, послѝ на́нь [и҆лѝ на нѧ̀] твоѐ нбⷭ҇ное бл҃гослове́нiе и҆ и҆ бл҃года́ть прест҃а́гѡ дх҃а, и҆ бл҃гословѝ и҆ ѡ҆ст҃ѝ є҆го̀ [и҆лѝ ѧ҆̀]: пода́ждь є҆мꙋ̀ [и҆лѝ и҆̀мъ] си́лꙋ цѣле́бнꙋ, и҆ всѣ́хъ ко́зней дiа́вольскихъ прогони́тельнꙋ, и҆ и҆спо́лни є҆го̀ [и҆лѝ ѧ҆̀] бл҃гослове́нiѧ и҆ крѣ́пости ѻ҆́нагѡ ст҃а́гѡ нерꙋкотворе́ннагѡ ѡ҆́браза, ю҆́же ѿ прикоснове́нiѧ ст҃а́гѡ и҆ пречⷭ҇тагѡ лица̀ возлю́бленнагѡ сн҃а твоегѡ̀ бога́тнѡ стѧжа̀, во є҆́же си́ламъ и҆ чꙋдесє́мъ тѣ́мъ [и҆лѝ тѣ́ми] къ ѹ҆твержде́нiю правосла́вныѧ вѣ́ры, и҆ сп҃се́нiю вѣ́рныхъ люде́й твои́хъ дѣ́йствоватисѧ, и҆ во є҆́же всѣ̑мъ тебѣ̀ и҆ є҆диноро́дномꙋ твоемꙋ̀ сн҃ꙋ и҆ прест҃о́мꙋ дх҃ꙋ предꙿ ни́мъ кла́нѧющымсѧ, и҆ вѣ́рнѡ призыва́ющымъ, и҆ прилѣ́жнѡ молѧ́щымсѧ ѹ҆слы̑шаннымъ бы́ти, и҆ млⷭ҇ть привлещѝ твоегѡ̀ чл҃вѣколю́бiѧ, и҆ бл҃года́ть полꙋчи́ти. Ты́ бо є҆сѝ ѡ҆сщ҃е́нiе на́ше, и҆ тебѣ̀ сла́вꙋ возсыла́емъ со є҆диноро́днымъ твои́мъ сн҃омъ, и҆ прест҃ы́мъ, и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

I҆ере́й: Ми́ръ всѣ̑мъ.

Ли́къ: И҆ дꙋ́хови твоемꙋ̀.

Дiа́конъ: Главы̑ ва́шѧ гдⷭ҇еви приклони́те.

Ли́къ: Тебѣ̀ гдⷭ҇и.

I҆ере́й же чте́тъ та́йнѡ мл҃твꙋ сiю̀:

Вонмѝ гдⷭ҇и бж҃е мо́й ѿ ст҃а́гѡ жили́ща, и҆ ѿ прⷭ҇то́ла сла́вы црⷭ҇твiѧ твоегѡ̀, и҆ млⷭ҇тивнѡ послѝ бл҃гослове́нiе твоѐ ст҃о́е на ѡ҆́бразъ се́й [и҆лѝ на ѡ҆́бразы сiѧ̑], и҆ въ ѡ҆кропле́нiи воды̀ сеѧ̀ сщ҃е́нныѧ, бл҃гословѝ и҆ ѡ҆ст҃ѝ є҆го̀ [и҆лѝ ѧ҆̀] и҆ да́ждь є҆мꙋ̀ [и҆лѝ и҆̀мъ] си́лꙋ цѣле́бнꙋ, всѧ́кiѧ болѣ́зни и҆ недꙋ́га, всѧ́кихъ дiа́вольскихъ ко́зней прогони́тельнꙋ ѿ всѣ́хъ вѣ́рнѡ къ немꙋ̀ [и҆лѝ къ ни̑мъ] прибѣга́ющихъ, и҆ предꙿ тѣ́мъ [и҆лѝ тѣ́ми] тебѣ̀ кла́нѧющихсѧ, молѧ́щымъ же сѧ, и҆ прибѣга́ющымъ: и҆ всегда̀ ѹ҆слы́шана и҆ бл҃гопрiѧ́тна тебѣ̀ да бꙋ́детъ и҆́хъ мольба̀.

И҆ возглаша́етъ: Бл҃года́тiю и҆ щедро́тами є҆диноро́днагѡ сн҃а твоегѡ̀, съ ни́мже бл҃гослове́нъ є҆сѝ и҆ съ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

I҆ере́й же кропи́тъ сщ҃е́нною водо́ю ѡ҆́бразъ, глаго́лѧ: Ѡ҆сщ҃а́етсѧ ѡ҆́бразъ се́й [и҆лѝ ѡ҆́бразы сiѧ̑] бл҃года́тiю прест҃а́гѡ дх҃а, ѡ҆кропле́нiемъ сщ҃е́нныѧ воды̀ сеѧ̀, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь. Три́жды.

А҆́бiе же i҆ере́й кади́тъ ѡ҆́бразъ, и҆ покланѧ́етсѧ, поѧ̀ и҆лѝ глаго́лѧ тропа́рь се́й, гла́съ в҃:

Пречⷭ҇томꙋ твоемꙋ̀ ѡ҆́бразꙋ покланѧ́емсѧ бл҃гíй, просѧ́ще проще́нiѧ прегрѣше́нiй на́шихъ, хрⷭ҇тѐ бж҃е: во́лею бо бл҃говоли́лъ є҆сѝ пло́тiю взы́ти на крⷭ҇тъ, да и҆зба́виши, ꙗ҆̀же созда́лъ є҆сѝ, ѿ рабо́ты вра́жiѧ. тѣ́мъ бл҃года́рственнѡ вопiе́мъ тѝ: ра́дости и҆спо́лнилъ є҆сѝ всѧ̑ сп҃се на́шъ, прише́дый спастѝ мíръ.

Лобза́въ же ѡ҆́бразъ, глаго́летъ:

Сла́ва, и҆ ны́нѣ, гла́съ д҃: Бж҃е́ственный тво́й зра́къ на i҆кѡ́нѣ и҆зꙿѡбразꙋ́юще хрⷭ҇тѐ бж҃е, є҆́же ѿ дв҃ы ржⷭ҇тво̀ твоѐ ꙗ҆́снѡ разꙋмѣва́емъ: чꙋдеса́ же твоѧ̑ неизглагѡ́ланнаѧ, и҆ во́льное распѧ́тiе воспомина́юще, проповѣ́дꙋемъ. ѿню́дꙋже бѣ́сове прогонѧ́ютсѧ стра́хомъ, sлосла́внiи же въ печа́лехъ рыда́ютъ, ꙗ҆́кѡ си̑мъ соприча̑стницы.

И҆ а҆́бiе твори́тъ ѿпꙋ́стъ се́й:

И҆́же неизрече́ннымъ смотре́нiемъ пре́жде своеѧ̀ во́льныѧ стрⷭ҇ти, и҆зво́ливый на ѹ҆брꙋ́сѣ нерꙋкотворе́ннѡ и҆зꙿѡбрази́ти пречⷭ҇тагѡ и҆ бл҃гочеловѣ́чнагѡ своегѡ̀ лица̀ ѡ҆́бразъ, хрⷭ҇то́съ и҆́стинный бг҃ъ на́шъ, мл҃твами пречⷭ҇тыѧ своеѧ̀ мт҃ре, и҆ всѣ́хъ ст҃ы́хъ свои́хъ, поми́лꙋетъ и҆ сп҃се́тъ на́съ, ꙗ҆́кѡ бл҃гъ и҆ чл҃вѣколю́бецъ.

И҆ полага́етъ ѡ҆́бразъ чⷭ҇тнѡ на свое́мъ мѣ́стѣ, бл҃годарѧ̀ бг҃а. 