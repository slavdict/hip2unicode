  Оцифровка и приведение к грамматическим нормам 	  ЦС-языка: протоиерей Николай Диваков, 	  Людоговский Ф. Б.




Чи́нъ ма́лагѡ ѡ҆сщ҃е́нiѧ воды̀ въ кра́тцѣ. {И҆сто́чникъ: Тре́бникъ. Ри́мъ. 1980}

Нача́ло ѡ҆бы́чное. И҆ по Ѻ҆́ч҃е на́шъ: пою́тъ три́жды тропа́рь се́й, гла́съ s҃_й:

Съ небесѐ послѝ бл҃года́ть, жизнода́вче, и҆ во́дꙋ сiю̀ ѡ҆свѧтѝ, и҆ всѣ̑мъ скве́рнамъ ꙗ҆вѝ ю҆̀ бы́ти ѡ҆чище́нiе.

Посе́мъ дiа́конъ: Гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

И҆ i҆ере́й чте́тъ надъ водо́ю моли́твꙋ сiю̀:

Бж҃е великоимени́тый, ѻ҆́ч҃е гдⷭ҇а на́шегѡ i҆и҃са хрⷭ҇та̀, творѧ́й чꙋдеса̀ є҆ди́нъ, и҆̀мже нѣ́сть числа̀: є҆гѡ́же гла́съ на вода́хъ мно́гихъ, є҆го́же ви́дѣвше во́ды ѹ҆боѧ́шасѧ, и҆ смѧто́шасѧ бє́здны и҆ мно́жество шꙋ́ма во́дъ: є҆гѡ́же пꙋтiѐ въ мо́ри и҆ стєзѝ въ вода́хъ мно́гихъ, и҆ стѡпы̀ твоѧ̑ не позна́ютсѧ: и҆́же креще́нiемъ є҆диноро́днагѡ сн҃а твоегѡ̀ воплоще́ннагѡ, и҆ сни́тiемъ на́нь прест҃а́гѡ дх҃а въ видѣ́нiи го́лꙋбѧ и҆ твои́мъ ѻ҆те́ческимъ гла́сомъ i҆ѻрда̑нскiѧ стрꙋи̑ ѡ҆ст҃и́лъ є҆сѝ: тебѐ ны́нѣ смире́ннѡ недосто́йнiи рабѝ твоѝ мо́лимъ и҆ ми́лисѧ дѣ́емъ, послѝ благода́ть прест҃а́го дх҃а на во́дꙋ сiю̀, и҆ небе́снымъ твои́мъ бл҃гослове́нiемъ бл҃гословѝ, ѡ҆чи́сти и҆ ѡ҆ст҃ѝ ю҆̀, и҆ да́рꙋй є҆́й бл҃года́ть и҆ бл҃гослове́нiе i҆орда́ново и҆ си́лꙋ, всѧ̑ сквє́рны ѡ҆чища́ющꙋю, и҆ всѧ́къ недꙋ́гъ и҆сцѣлѧ́ющꙋю, и҆ бѣсѡ́въ и҆ всѣ́хъ навѣ́тѡвъ и҆ ко́зней и҆́хъ прогони́тельнꙋю. И҆ ꙗ҆вѝ ю҆̀ си́лою, дѣ́йствомъ и҆ благода́тiю прест҃а́гѡ дх҃а, бы́ти всѣ̑мъ ѿ неѧ̀ съ вѣ́рою пiю́щымъ, прiе́млющымъ же и҆ кропѧ́щымсѧ рабѡ́мъ твои̑мъ грѣхѡ́въ ѡ҆ставле́нiе, и҆змѣне́нiе страсте́мъ, прогна́нiе всѧ́кагѡ sла̀, ѹ҆множе́нiе добродѣ́телей, болѣ́знемъ и҆сцѣле́нiе, домовѡ́мъ же и҆ всѧ́комꙋ мѣ́стꙋ ѡ҆свѧще́нiе и҆ благослове́нiе гꙋби́тельныхъ же и҆ всѧ́кихъ sлотво́рныхъ воздꙋ́хѡвъ ѿгна́нiе, и҆ благода́ти твоеѧ̀ присвое́нiе. Ꙗ҆́кѡ ты̀ є҆сѝ бл҃гословлѧ́ѧй и҆ ѡ҆сщ҃а́ѧй всѧ́чєскаѧ, бж҃е на́шъ, и҆ тебѣ̀ сла́вꙋ возсыла́емъ, съ є҆диноро́днымъ твои́мъ сн҃омъ, и҆ съ прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

I҆ере́й: Ми́ръ всѣ̑мъ.

Ли́къ: И҆ дꙋ́хови твоемꙋ̀.

Дiа́конъ: Главы̑ ва́шѧ гдⷭ҇еви приклони́те.

Ли́къ: Тебѣ̀ гдⷭ҇и.

I҆ере́й же чте́тъ та́йнѡ мл҃твꙋ сiю̀:

Приклонѝ гдⷭ҇и ѹ҆́хо твоѐ, и҆ ѹ҆слы́ши мѧ̀, во́ды i҆ѻрда̑нскiѧ ꙗ҆вле́нiемъ хрⷭ҇та̀ твоегѡ̀ ѡ҆ст҃и́вый: и҆ бл҃гословѝ всѣ́хъ на́съ, преклоне́нiемъ своеѧ̀ вы́и зна́менающихъ тебѣ̀ повинове́нiе, и҆ сподо́би на́съ и҆спо́лнитисѧ твоегѡ̀ ѡ҆сщ҃е́нiѧ, воды̀ сеѧ̀ причаще́нiемъ: и҆ да бꙋ́детъ на́мъ во здра́вiе дꙋша́мъ и҆ тѣлесє́мъ.

И҆ возглаша́етъ:

Ты́ бо є҆сѝ ѡ҆сщ҃е́нiе на́ше, и҆ тебѣ̀ сла́вꙋ возсыла́емъ, со є҆диноро́днымъ твои́мъ сн҃омъ, и҆ прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

И҆ нача́лствꙋѧй же взе́мъ крⷭ҇тъ, погрꙋжа́етъ є҆го̀ во водѣ̀ крⷭ҇тоѡбра́знѡ, поѧ̀ тропа́рь, гла́съ а҃_й:

Сп҃сѝ гдⷭ҇и лю́ди твоѧ̑, и҆ бл҃гословѝ достоѧ́нiе твоѐ, побѣ̑ды бл҃говѣ̑рнымъ царє́мъ на сопроти̑вныѧ да́рꙋѧ, и҆ твоѐ сохранѧ́ѧ крⷭ҇то́мъ твои́мъ жи́тельство.

Три́жды.

И҆ ѿпꙋ́стъ.