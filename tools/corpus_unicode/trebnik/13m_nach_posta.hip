  OCR:

  Библиотека святоотеческой литературы

  http://orthlib.ru



[глⷡа к҃г] Мл҃твы въ нача́лѣ поста̀ ст҃ы́ѧ четыредесѧ́тницы, ꙗ҆̀же сщ҃е́нникъ свои́мъ парохiа́нѡмъ въ понедѣ́льникъ пе́рвый ст҃а́гѡ вели́кагѡ поста̀ и҆лѝ во и҆ны́й де́нь пе́рвыѧ по́стныѧ седми́цы, въ цр҃кви по ѹ҆́трени, и҆лѝ по часѣ́хъ, взе́мъ на себѐ є҆пiтрахи́ль, чте́тъ мл҃твы сiѧ̑ со всѧ́кимъ ѹ҆миле́нiемъ.

Гдⷭ҇ꙋ помо́лимсѧ.

Надѣ́ѧнiе всѣ̑мъ концє́мъ землѝ, и҆ сꙋ́щымъ въ мо́ри дале́че, бж҃е, пронарекíй ст҃ы̑ѧ дни̑ сiѧ̑ пѡ́стныѧ зако́номъ и҆ прⷪ҇ро́ки, и҆ є҆ѵⷢ҇лíсты, сподо́би всѣ́хъ въ чистотѣ̀ тече́нiе по́стное прейтѝ, вѣ́рꙋ неразлꙋ́чнꙋ соблюстѝ, и҆ за́пѡвѣди твоѧ̑ сохрани́ти во всѧ̑ дни̑ живота̀ на́шегѡ. А҆́гг҃лꙋ ми́рнꙋ заповѣ́ждь соблюда́ти вхо́ды на́шѧ и҆ и҆схо́ды на всѧ́кое дѣ́ло бл҃го́е и҆ спослꙋ́шающꙋ, и҆ соꙋгожда́ющꙋ къ соверше́нномꙋ причаще́нiю пречи́стыхъ твои́хъ та̑инъ. Прiими́ же влⷣко, колѣ́нное поклоне́нiе и҆ по́стъ рабѡ́въ твои́хъ, подаѧ̀ и҆̀мъ бл҃гослове́нiе дх҃о́вное, и҆ всѣ́мъ на́мъ, ѡ҆ хрⷭ҇тѣ̀ i҆и҃сѣ гдⷭ҇ѣ на́шемъ: съ ни́мже бл҃гослове́нъ є҆сѝ, съ прест҃ы́мъ, и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Мл҃тва втора́ѧ томꙋ́жде.

Гдⷭ҇ꙋ помо́лимсѧ.

Бл҃гослове́нъ є҆сѝ гдⷭ҇и вседержи́телю, бж҃е ѻ҆тє́цъ на́шихъ, а҆враа́мовъ и҆ i҆саа́ковъ и҆ i҆а́кѡвль, сотвори́вый нб҃о и҆ зе́млю, мо́ре и҆ всѧ̑ сꙋ́щыѧ въ ни́хъ, положи́вый человѣ́кѡмъ покаѧ́нiе во сп҃се́нiе, и҆ презира́ѧй и҆́хъ прегрѣшє́нiѧ: прiимы́й сле́зы раба̀ твоегѡ̀ дв҃да прⷪ҇ро́ка, и҆ да́вый є҆мꙋ̀ ѡ҆ставле́нiе грѣхѡ́въ ка́ющемꙋсѧ: манассíи ѹ҆́зами желѣ́зными свѧ́заннагѡ, покаѧ́нiемъ же и҆сповѣ́давшагѡсѧ тебѣ̀ мл҃твꙋ прiимы́й, и҆ грѣхѝ є҆гѡ̀ ѡ҆ста́вивый: блꙋдни́цꙋ, позна́вшꙋю млⷭ҇ть твою̀ и҆ схо́дники прiи́мшꙋю, и҆ съ ми́ромъ пꙋсти́вшꙋю, сп҃сы́й: ѹ҆слы́ши ны́нѣ моле́нiе менѐ недосто́йнагѡ раба̀ твоегѡ̀, и҆ пре́зри всѧ̑ согрѣшє́нiѧ си́хъ рабѡ́въ твои́хъ, въ покаѧ́нiи къ тебѣ̀ прибѣга́ющихъ: и҆ да́ждь и҆̀мъ серде́чное сокрꙋше́нiе, и҆ болѣ́знь ѡ҆ грѣсѣ́хъ, и҆́миже тебѐ творца̀ своего̀ прогнѣ́ваша, могꙋ́щꙋю и҆̀хъ ѿ грѣхѡ́въ ѡ҆чи́стити. Да́ждь и҆̀мъ бл҃года́ть твою̀, ꙗ҆́кѡ да то́ю возбꙋжда́еми и҆ подкрѣплѧ́еми, въ па́мѧть sла̑ѧ своѧ̑ дѣла̀ приведꙋ́тъ, и҆ сiѧ̑ всѧ̑ во стра́сѣ твое́мъ дꙋхо́вномꙋ своемꙋ̀ ѻ҆тцꙋ̀, ѿ тебе́ же ѹ҆ста́вленномꙋ сꙋдiѝ, и҆́стиннѡ и҆сповѣ́дѧтъ: и҆ са́ми на себѐ ꙗ҆́кѡ на ви́нныхъ въ се́рдцѣ сокрꙋше́нномъ и҆ смире́нномъ пои́мствовати, и҆ ка́ѧтисѧ, и҆ жалѣ́ти себѐ ѡ҆ ни́хъ, и҆ соверше́ннагѡ проще́нiѧ, и҆ ѿ ни́хъ разрѣше́нiѧ твои́мъ млⷭ҇рдiемъ чрезꙿ и҆́хъ дꙋховника̀, твоего́ же сꙋдiю̀, по нело́жномꙋ твоемꙋ̀ ѡ҆бѣща́нiю сподо́би. Ты́ бо ре́клъ є҆сѝ: є҆́же а҆́ще разрѣшитѐ на землѝ, бꙋ́детъ разрѣше́но на нб҃сѣ́хъ. Е҆́й, влⷣко гдⷭ҇и i҆и҃се хрⷭ҇тѐ бж҃е на́шъ, прiимѝ рабы̑ твоѧ̑, ка́ющыѧсѧ ѡ҆ свои́хъ грѣсѣ́хъ вѣ́домыхъ и҆ невѣ́домыхъ, во́льныхъ и҆ нево́льныхъ: и҆ сiѧ̑ и҆сповѣ́дати по твоемꙋ̀ повелѣ́нiю предложи́вшихъ, и҆ твое́ю си́лою и҆ бл҃года́тiю прiи́мъ и҆̀хъ млⷭ҇тивнѡ, ѹ҆крѣпѝ, є҆́же ктомꙋ̀ не возврати́тисѧ и҆̀мъ ко грѣхꙋ̀, и҆ къ sлы̑мъ и҆ неподѡ́бнымъ дѣлѡ́мъ, въ ни́хже мно́гажды впадо́ша: но воздви́гни и҆ застꙋпѝ и҆̀хъ ѿ ко́зней дiа́вольскихъ, и҆ ѿ всѣ́хъ сѣ́тей непрiѧ́зненныхъ: ꙗ҆́кѡ да безꙿ препѧ́тiѧ послꙋ́жатъ тѝ въ преподо́бiи и҆ пра́вдѣ, во всѧ̑ дни̑ живота̀ своегѡ̀. Ты́ бо є҆сѝ бг҃ъ на́шъ, въ мíръ прише́дый, не првⷣныхъ призва́ти, но грѣ́шныхъ на покаѧ́нiе: и҆ се́дмьдесѧтъ кра́тъ седмери́цею впа́дающымъ во грѣ́хъ ѡ҆ставлѧ́ти согрѣшє́нiѧ повелѣ́вый. Ꙗ҆́коже ѹ҆́бѡ женꙋ̀ въ прелюбодѣѧ́нiи ꙗ҆́тꙋю, фарiсе́йми и҆скꙋша́ющими тѧ̀ приведе́ннꙋю не ѡ҆сꙋди́лъ є҆сѝ, но млⷭ҇тивнѡ ре́клъ є҆сѝ: и҆дѝ, и҆ ѿсе́лѣ ктомꙋ̀ не согрѣша́й: и҆ си́хъ не ѡ҆сꙋжда́й, но чл҃вѣколю́бнѡ поми́лꙋй. И҆ ꙗ҆́коже и҆ дрꙋгꙋ́ю блꙋдни́цꙋ пла́чꙋщꙋюсѧ, и҆ слеза́ми но́зѣ твоѝ ѡ҆мы́вшꙋю, и҆ главы̀ своеѧ̀ власы̀ ѡ҆те́ршꙋю, поми́ловалъ є҆сѝ млⷭ҇ти твоеѧ̀ ра́ди, пода́ждь и҆ си̑мъ рабѡ́мъ твои̑мъ невозбра̑нныѧ и҆ тє́плыѧ во и҆́стинномъ покаѧ́нiи сле́зы. Ѹ҆твердѝ и҆́хъ ѹ҆́мъ и҆ се́рдце, зна́ти тебѐ є҆ди́наго и҆́стиннаго сн҃а бж҃iѧ, взе́млющаго грѣхѝ мíра. Прiимѝ и҆̀хъ ꙗ҆́коже петра̀ ѿве́ргшагосѧ тебѐ и҆ покаѧ́нiемъ и҆ го́рькими слеза́ми ѡ҆бра́щшагосѧ прiѧ́лъ є҆сѝ: прострѝ десни́цꙋ твою̀, и҆ прiимѝ и҆̀хъ, ꙗ҆́коже того̀ въ мо́ри ѹ҆топа́ющаго прiѧ́лъ є҆сѝ, и҆ ѹ҆крѣпѝ и҆̀хъ на борю́щаго и҆̀хъ дiа́вола: ѡ҆чи́сти и҆́хъ дꙋ́шꙋ и҆ тѣ́ло ѿ всѧ́кiѧ скве́рны. Са́мъ бо ре́клъ є҆сѝ бл҃гíй гдⷭ҇и, не тре́бовати здра̑вымъ врача̀, но болѧ́щымъ: и҆ прише́лъ є҆сѝ не сп҃са́емыхъ сп҃стѝ, но погиба́ющихъ. Да́ждь ѹ҆̀бо гдⷭ҇и i҆и҃се хрⷭ҇тѐ бж҃е на́шъ рабѡ́мъ твои̑мъ си̑мъ, сконча́ти безꙿ поро́ка нача́тый се́й ст҃ы́й по́стъ, и҆ въ не́мъ твоѧ̑ за́пѡвѣди и҆сполнѧ́ти, въ мл҃твахъ же прилѣжа́ти и҆ всѣ́ми добродѣ́тельми тебѣ̀ во всѧ̑ дни̑ живота̀ своегѡ̀ бл҃гоꙋгожда́ти: ꙗ҆́кѡ да въ чи́стой со́вѣсти причасти́тисѧ неѡсꙋжде́ннѡ твоемꙋ̀ бж҃е́ственномꙋ тѣ́лꙋ, и҆ животворѧ́щей кро́ви и҆злiѧ́нной за ве́сь мíръ во ѡ҆ставле́нiе грѣхѡ́въ, сподо́бѧтсѧ, и҆ да побѣдѧ́тъ и҆ посра́мѧтъ дiа́вола на ни́хъ вою́ющагѡ. Ты́ бо є҆сѝ бж҃е бг҃ъ ка́ющихсѧ, не хотѧ́й сме́рти грѣ́шнагѡ, но є҆́же ѡ҆брати́тисѧ, и҆ жи́вꙋ бы́ти є҆мꙋ̀. Не хо́щеши бо влⷣко, созда́нiе твои́хъ рꙋ́къ погꙋби́ти, нижѐ бл҃говоли́ши ѡ҆ поги́бели человѣ́честѣй: но хо́щеши всѣ̑мъ сп҃сти́сѧ, и҆ въ ра́зꙋмъ и҆́стинный прiитѝ. тѣ́мже и҆ ны́нѣ влⷣко, не ѿвратѝ лица̀ твоегѡ̀ ѿ ра̑бъ твои́хъ си́хъ, но да́ждь и҆̀мъ и҆́стинное ѿ грѣхѡ́въ къ тебѣ̀ ѡ҆браще́нiе, и҆ ѿ всѣ́хъ дѣ́лъ лꙋка́выхъ и҆збавле́нiе: и҆ сподо́би всѣ́хъ на́съ въ ми́рѣ и҆спо́лненныхъ дѣ́лъ бл҃ги́хъ доитѝ, и҆ поклони́тисѧ сп҃си́тєльнымъ твои̑мъ стрⷭ҇те́мъ, и҆ ст҃о́мꙋ воскрⷭ҇нiю, и҆ на кончи́нѣ живота̀ на́шегѡ ра́дости вѣ́чныѧ со всѣ́ми тебѣ̀ бл҃гоꙋгоди́вшими полꙋчи́ти, въ тебѣ̀ бз҃ѣ и҆ сп҃си́телѣ на́шемъ. Ты́ бо є҆сѝ бг҃ъ млⷭ҇тей и҆ щедро́тъ, и҆ чл҃вѣколю́бiѧ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ съ прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

Посе́мъ бл҃гословлѧ́етъ и҆̀хъ десни́цею, глаго́лѧ:

Бл҃гослове́нiе гдⷭ҇не на ва́съ, тогѡ̀ бл҃года́тiю и҆ щедро́тами, и҆ чл҃вѣколю́бiемъ, всегда̀, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

