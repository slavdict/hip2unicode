  Оцифровка и приведение к грамматическим нормам 	  ЦС-языка: протоиерей Николай Диваков, 	  Людоговский Ф. Б.



Моли́тва на блгⷭ҇ве́нiе черто́га.

Гдⷭ҇и бж҃е влⷣко вседержи́телю, бл҃гословѝ, мо́лимъ ти сѧ, черто́гъ се́й и҆ всѧ̑ рабы̀ твоѧ̑, живꙋ́щыѧ въ не́мъ, ꙗ҆́кѡ да ѡ҆хранѧ́еми тобо́ю пребꙋ́дꙋтъ въ ми́рѣ, любвѝ и҆ согла́сiи: бл҃гословѝ ѧ҆̀, ꙗ҆́кѡ да и҆сполнѧ́юще во́лю ст҃ꙋ́ю, ѡ҆бита́ютъ здѣ̀ до ста́рости своеѧ̀, и҆ ѹ҆́зрѧтъ сы́ны сынѡ́въ свои́хъ: благословѝ ѧ҆̀ ра́достьми, весе́лiемъ и҆ и҆зꙿѻби́лiемъ, ꙗ҆́кѡ да ѹ҆тѣша́ютъ неимꙋ́щихъ: бл҃гословѝ ѧ҆̀ долголѣ́тiемъ, ꙗ҆́кѡ да ѹ҆гожда́юще тебѣ̀ влⷣцѣ, созда́телю и҆ сп҃си́телю, по млⷭ҇ти твое́й вни́дꙋтъ живꙋ́щiи въ се́мъ черто́зѣ и҆ во црⷭ҇твiе твоѐ нбⷭ҇ное, ѹ҆гото́ванное всѣ̑мъ творѧ́щымъ повелѣ̑нiѧ твоѧ̑. Ѹ҆слы́ши на́съ, всемлⷭ҇тиве, и҆ бл҃гословѝ черто́гъ се́й и҆ живꙋ́щихъ въ не́мъ: ꙗ҆́кѡ да всегда̀ хва́лѧтъ тѧ̀ бг҃а на́шего, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ. А҆ми́нь.


