  OCR:

  Библиотека святоотеческой литературы

  http://orthlib.ru



[глⷡа л҃и] Чи́нъ бл҃гослове́нiѧ i҆нди́тiй, и҆лѝ ѻ҆де́ждъ и҆ покрыва̑лъ бж҃е́ственныѧ трапе́зы и҆ же́ртвенника.

Положє́ннымъ бы́вшымъ си̑мъ на столѣ̀ предꙿ ст҃ы́ми враты̀, и҆ сꙋ́щей тꙋ̀ и҆ водѣ̀ сщ҃е́нной, i҆ере́й и҆схо́дитъ и҆зꙿ ѻ҆лтарѧ̀, ѡ҆дѣ́ѧнъ въ є҆пiтрахи́ль и҆ фелѡ́нь, и҆ покади́въ крⷭ҇тоѡбра́знѡ, начина́етъ ѻ҆бы́чнѡ: Бл҃гослове́нъ бг҃ъ на́шъ: Чте́цъ: А҆ми́нь. Цр҃ю̀ нбⷭ҇ный: Трист҃о́е. Ѻ҆́ч҃е на́шъ: I҆ере́й: Ꙗ҆́кѡ твоѐ є҆́сть црⷭ҇тво: Гдⷭ҇и поми́лꙋй, в҃_i. Сла́ва, и҆ ны́нѣ: Прiиди́те, поклони́мсѧ: три́жды.

И҆ ѱало́мъ ч҃в:

Гдⷭ҇ь воцр҃и́сѧ, въ лѣ́потꙋ ѡ҆блече́сѧ: ѡ҆блече́сѧ гдⷭ҇ь въ си́лꙋ, и҆ препоѧ́сасѧ: и҆́бо ѹ҆твердѝ вселе́ннꙋю, ꙗ҆́же не подви́житсѧ. Гото́въ прⷭ҇то́лъ тво́й ѿто́лѣ, ѿ вѣ́ка ты̀ є҆сѝ. Воздвиго́ша рѣ́ки гдⷭ҇и, воздвиго́ша рѣ́ки гла́сы своѧ̑. Во́змꙋтъ рѣ́ки сотрє́нiѧ своѧ̑, ѿ гласѡ́въ во́дъ мно́гихъ. Ди̑вны высѡты̀ морскȋѧ, ди́венъ въ высо́кихъ гдⷭ҇ь. Свидѣ̑нiѧ твоѧ̑ ѹ҆вѣ́ришасѧ sѣлѡ̀: до́мꙋ твоемꙋ̀ подоба́етъ ст҃ы́нѧ гдⷭ҇и, въ долготꙋ̀ днíй.

Сла́ва, и҆ ны́нѣ: А҆ллилꙋ́iа, три́жды.

Дiа́конъ: Гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

I҆ере́й же чте́тъ мл҃твꙋ сiю̀:

Гдⷭ҇и бж҃е ѻ҆́ч҃е вседержи́телю, рабꙋ̀ твоемꙋ̀ законополо́жникꙋ мѡѷсе́ю на сiна́йстѣй горѣ̀ разли̑чнаѧ ѹ҆крашє́нiѧ, покрыва̑ла же и҆ пла̑тна, въ ѹ҆потребле́нiе слꙋже́нiѧ ски́нiи свидѣ́нiѧ, и҆ зако́ннагѡ твоегѡ̀ ст҃и́лища твори́ти повелѣ́вый: ты̀ и҆ ны́нѣ, прилѣ́жнѡ мо́лимъ тѧ̀, ꙗ҆́коже тогда̀ ѻ҆́наѧ бл҃гоꙋтро́бнѣ прiи́мъ, рꙋко́ю а҆арѡ́нею ѡ҆ст҃и́лъ є҆сѝ, и҆ сiѧ̑ ми́лостивнѡ прiи́мъ, дх҃омъ твои́мъ ст҃ы́мъ, рꙋко́ю менѐ грѣ́шнагѡ бл҃гословѝ, ѡ҆чи́сти и҆ ѡ҆ст҃ѝ, и҆ достѡ́йна къ покрове́нiю и҆ ѡ҆бви́тiю бж҃е́ственнагѡ прⷭ҇то́ла и҆ же́ртвенника возлю́бленнагѡ сн҃а твоегѡ̀, гдⷭ҇а на́шегѡ i҆и҃са хрⷭ҇та̀, бы́ти сотворѝ. Ѿ тебе́ бо свы́ше всѧ́ко даѧ́нiе бл҃го, и҆ всѧ́кiй да́ръ соверше́нный и҆схо́дитъ: и҆ тебѣ̀ сла́вꙋ возсыла́емъ, со є҆диноро́днымъ твои́мъ сн҃омъ, и҆ съ прест҃ы́мъ и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

I҆ере́й: Ми́ръ всѣ̑мъ.

Ли́къ: И҆ дꙋ́хови твоемꙋ̀.

Дiа́конъ: Главы̑ ва́шѧ гдⷭ҇еви приклони́те.

I҆ере́й же, главꙋ̀ приклонѧ̀, глаго́летъ мл҃твꙋ сiю̀:

Приклонѝ гдⷭ҇и ѹ҆́хо твоѐ, и҆ ѹ҆слы́ши мѧ̀ недосто́йнаго раба̀ твоего̀, и҆ сiѧ̑ покрыва̑льнаѧ пла̑тна, къ ѹ҆потребле́нiю ст҃а́гѡ ѻ҆лтарѧ̀ и҆ же́ртвенника хрⷭ҇та̀ твоегѡ̀ ѹ҆стро́єннаѧ, бл҃года́тiю твое́ю всеѡсвѧща́ющею, въ ѡ҆кропле́нiи воды̀ сеѧ̀ сщ҃е́нныѧ, бл҃гословѝ, ѡ҆чи́сти и҆ ѡ҆ст҃ѝ.

И҆ возглаша́етъ: Ты́ бо є҆сѝ бл҃гословлѧ́ѧй и҆ ѡ҆сщ҃а́ѧй всѧ́чєскаѧ бж҃е на́шъ, и҆ тебѣ̀ сла́вꙋ возсыла́емъ, со є҆диноро́днымъ твои́мъ сн҃омъ, и҆ съ прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

I҆ере́й же а҆́бiе кропи́тъ покрыва̑ла, глаго́лѧ:

Ѡ҆сщ҃а́ютсѧ покрыва̑ла сiѧ̑ бл҃года́тiю прест҃а́гѡ дх҃а, ѡ҆кропле́нiемъ воды̀ сеѧ̀ сщ҃е́нныѧ, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь. три́жды.

И҆ сотвори́въ ѻ҆бы́чный ѿпꙋ́стъ, взе́млетъ и҆̀хъ са́мъ, и҆ покрыва́етъ и҆́ми прⷭ҇то́лъ и҆ же́ртвенникъ. 