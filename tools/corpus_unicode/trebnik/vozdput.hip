ЧИ́НЪ БЛАГОСЛОВЕ́НIѦ

ВЪ ВОЗДꙊ́ШНОЕ ПꙊТЕШЕ́СТВIЕ.

I҆ере́й начина́етъ: Благослове́нъ бг҃ъ на́шъ:

Ли́къ: Цр҃ю̀ нбⷭ҇ный:

Чте́цъ: Трист҃о́е и҆ прѡ́чаѧ по чи́нꙋ. Сла́ва, и҆ ны́нѣ: Прiиди́те поклони́мсѧ: три́жды. Та́же ѱало́мъ рл҃и: Гдⷭ҇и, и҆скꙋси́лъ мѧ̀ є҆сѝ и҆ позна́лъ мѧ̀ є҆сѝ: Сла́ва, и҆ ны́нѣ: А҆ллилꙋ́iа, а҆ллилꙋ́iа, а҆ллилꙋ́iа, сла́ва тебѐ, бж҃е, три́жды.

Е҆ктенiа̀ вели́каѧ да́же до Ѡ҆ пла́вающихъ:

Ѡ҆ є҆́же млⷭ҇тивꙋ, бл҃гоꙋвѣ́тливꙋ, и҆ бл҃гопремѣни́тельнꙋ бы́ти къ рабѡ́мъ свои̑мъ (и҆лѝ рабꙋ̀ своемꙋ̀), на́ми ны́нѣ молѧ́щымсѧ, и҆ прости́въ и҆́мъ всѧ̑ согрѣшє́нiѧ, вѡ́льнаѧ и҆ невѡ́льнаѧ, и҆ бл҃гослови́ти воздꙋ́шное пꙋтеше́ствiе и҆́хъ, гдⷭ҇ꙋ помо́лимсѧ.

Ѡ҆ є҆́же ѹ҆толи́ти всѧ́кꙋю бꙋ́рю, ѹ҆ста́вити вѣ́тры проти̑вныѧ и҆ тишинꙋ̀ къ безмѧте́жномꙋ по воздꙋ́хꙋ провожде́нiю и҆́хъ пода́ти, гдⷭ҇ꙋ помо́лимсѧ.

Ѡ҆ є҆́же посла́ти и҆́мъ а҆́гг҃ла своего̀ храни́телѧ наставлѧ́юща и҆̀хъ, и҆ ѿ всѧ́кагѡ sла̀ и҆ всѣ́хъ ко́зней кнѧ́зѧ воздꙋ́шнагѡ покрыва́юща, ѿ паде́нiѧ же, сокрꙋше́нiѧ и҆ всѧ́кiѧ неча́ѧнныѧ бѣды̀ и҆ ѡ҆бстоѧ́нiѧ и҆збавлѧ́юща, гдⷭ҇ꙋ помо́лимсѧ.

Ѡ҆ є҆́же ми́рнѡ и҆ бл҃гополꙋ́чнѡ препроводи́ти, здра́вѡ же и҆ безмѧте́жнѡ возврати́ти и҆̀хъ, гдⷭ҇ꙋ помо́лимсѧ.

Ѡ҆ є҆́же бл҃гослови́ти намѣ́ренiе совѣ́та и҆ дѣ́ла и҆́хъ, къ поле́зномꙋ соверше́нiю, въ сла́вꙋ прест҃а́гѡ и҆́мене своегѡ̀, въ дꙋше́внꙋю же и҆ тѣле́снꙋю по́льзꙋ, гдⷭ҇ꙋ помо́лимсѧ.

Ѡ҆ є҆́же и҆зба́вити и҆̀хъ си́лою бл҃года́ти своеѧ̀, ѿ всѧ́кихъ бѣ́дъ и҆ нꙋ́ждъ дꙋше́вныхъ и҆ тѣле́сныхъ, ѿ недꙋ́га же и҆ ѿ напра́сныѧ смертоно́сныѧ ра́ны: здра́вiе же съ бл҃гополꙋ́чiемъ, и҆ бл҃говре́меннымъ во своѧ̑си возвраще́нiемъ, млⷭ҇тивнѡ пода́ти, гдⷭ҇ꙋ помо́лимсѧ.

Застꙋпѝ, спасѝ, поми́лꙋй, и҆ сохранѝ на́съ бж҃е, твое́ю благода́тiю.

Прест҃ꙋ́ю, пречⷭ҇тꙋю, пребл҃гослове́ннꙋю, сла́внꙋю:

Возгла́съ: Ꙗ҆́кѡ подоба́етъ тебѣ̀ всѧ́каѧ сла́ва:

Бг҃ъ гдⷭ҇ь и҆ ꙗ҆ви́сѧ на́мъ: и҆ тропарѝ сiѧ̑, гла́съ в҃:

Къ тебѣ̀, сп҃се, прибѣга́ющихъ, и҆ ѿ твоеѧ̀ всеси́льныѧ десни́цы по́мощи и҆ бл҃гослове́нiѧ, ꙗ҆́кѡ ѿ творца̀ и҆ влⷣки, и҆́щꙋщихъ не пре́зри, но ꙗ҆́коже а҆пⷭ҇лы твоѧ̑ дре́вле на погребе́нiе пречⷭ҇тыѧ ма́тере твоеѧ̀ ѿ коне́цъ ѻ҆́блаки принесы́й, си́це и҆ ны́нѣ рабѡ́мъ твои̑мъ си̑мъ ско́рое и҆ безмѧте́жное по воздꙋ́хꙋ превожде́нiе со здра́вiемъ да́рꙋй, моли́твами пребл҃гослове́нныѧ бцⷣы, є҆ди́не человѣколю́бче.

Сла́ва, гла́съ є҃: Всю̀ наде́ждꙋ на тѧ возложи́вшымъ, сп҃се, бꙋ́ди помо́щникъ и҆ и҆зба́витель, и҆ бл҃го́е намѣ́ренiе дѣ́ла съ воздꙋ́шнымъ пꙋтеше́ствiемъ и҆́хъ бл҃гословѝ, да всѝ сла́вимъ тѧ̀ є҆ди́наго всѣ́хъ бла̑гъ пода́телѧ.

И҆ ны́нѣ: Подꙿ тво́й покро́въ прибѣга́емъ бцⷣе дв҃о, мл҃твъ на́шихъ не пре́зри въ ско́рбехъ, но ѿ бѣ́дъ и҆зба́ви на́съ, є҆ди́на чⷭ҇таѧ и҆ бл҃гослове́ннаѧ.

Дiа́конъ: Во́нмемъ.

I҆ере́й: Ми́ръ всѣ̑мъ.

Чте́цъ: И҆ дꙋ́хови твоемꙋ̀.

Дiа́конъ: Премꙋ́дрость, во́нмемъ.

Прокíменъ, гла́съ д҃:

Ꙗ҆́кѡ а҆́гг҃лѡмъ свои̑мъ заповѣ́сть ѡ҆ тебѣ̀, сохрани́ти тѧ̀ во всѣ́хъ пꙋте́хъ твои́хъ.

Стíхъ: На рꙋка́хъ во́змꙋтъ тѧ̀, да не когда̀ преткне́ши ѡ҆ ка́мень но́гꙋ твою̀.

А҆пⷭ҇лъ въ дѣѧ́нiихъ, зача́ло к҃:

А҆ллилꙋ́iа, гла́съ д҃:

Стíхъ а҃: И҆ взы́де на херꙋвíмы и҆ летѣ̀, летѣ̀ на крилꙋ̑ вѣ́трєню.

Стíхъ в҃: Плещма̀ свои́ма ѡ҆сѣни́тъ тѧ̀, и҆ подꙿ крилѣ̑ є҆гѡ̀ надѣ́ешисѧ.

Е҆ѵⷢ҇лiе ѿ i҆ѡа́нна, зача́ло м҃з:

По є҆ѵⷢ҇лiи глаго́летъ дiа́конъ и҆лѝ i҆ере́й є҆ктенiю̀ сꙋгꙋ́бꙋю:

Поми́лꙋй на́съ бж҃е:

Та́же прилага́етъ и҆ сiѧ̑:

Небоше́ственника прⷪ҇ро́ка твоего̀, гдⷭ҇и, дре́вле показа́вый и҆ а҆пⷭ҇лы твоѧ̑ ѻ҆́блаки ѿ конє́цъ землѝ и҆ во ст҃ы́й гра́дъ принесы́й, при́зри и҆ ны́нѣ на моли́твꙋ рабѡ́въ твои́хъ, къ тебѣ̀ приле́жнѡ припа́дающихъ и҆ бл҃гословѝ воздꙋ́шное пꙋтеше́ствiе и҆́хъ, ти́хꙋ же и҆ ми́рнꙋ и҆ безмѧте́жнꙋ семꙋ̀ бы́ти сотворѝ, мо́лимтисѧ, всебл҃гíй, ѹ҆слы́ши и҆ поми́лꙋй.

А҆́гг҃лѡмъ твои̑мъ повелѝ, влⷣко, сохрани́ти сiѧ̑, рабы̑ твоѧ̑ по воздꙋ́хꙋ ше́ствовати хотѧ́щыѧ, ꙗ҆́кѡ да крило́ма свои́ма ѡ҆сѣнѧ́тъ ѧ҆̀, воздꙋ́шнаго же кнѧ́зѧ подꙿ но́зѣ и҆́хъ сокрꙋша́тъ, мо́лимсѧ всемлⷭ҇тивый сп҃се, ѹ҆слы́ши и҆ поми́лꙋй.

Благо́е намѣ́ренiе, сп҃се, рабѡ́въ твои́хъ бл҃гословѝ и҆ мл҃твꙋ и҆́хъ прiимѝ, ско́рое и҆ безбѣ́дное по воздꙋ́хꙋ превожде́нiе и҆́мъ ѹ҆строѧ́ѧ и҆ бл҃гополꙋ́чное во своѧ̑ си возвраще́нiе млⷭ҇тивѡ да́рꙋѧ, всеще́дрый гдⷭ҇и, ѹ҆слы́ши и҆ поми́лꙋй.

Пресла́внымъ вознесе́нiемъ твои́мъ воздꙋ́хъ ѡ҆ст҃и́вый гдⷭ҇и, и҆ и҆лiю̀ ѻ҆гнеколесни́чника пе́рваго нб҃оше́ственника показа́вый, тогѡ̀ мл҃твами рабѡ́мъ твои̑мъ си̑мъ (и҆́мⷬ҇къ) безмѧте́жное воздꙋ́шное ше́ствiе, здра́вiе же и҆ ѿ всѧ́кiѧ ско́рби и҆ смертоно́сныѧ ра́ны и҆збавле́нiе да́рꙋй, мо́лимтисѧ, всемлⷭ҇тивый гдⷭ҇и, ѹ҆слы́ши и҆ поми́лꙋй.

Всѧ̑ страхова̑нiѧ бѣсѡ́вскаѧ дале́че ѿ рабѡ́въ твои́хъ ѿженѝ, ꙗ҆́кѡ да на крилѣ́хъ жела́нiѧ бж҃е́ственнагѡ при́снѡ носи́ми, на тѧ́ же творца̀ и҆ промысли́телѧ всеѧ̀ тва́ри ѹ҆пова́нiе несꙋмнѣ́нное возлага́юще, ми́рнѡ, и҆ ра́достнѡ, ꙗ҆́кѡ на ѻ҆́блацѣ ле́гцѣ, пꙋ́ть воздꙋ́шный пре́йдꙋтъ, ко сла́вѣ и҆́мене твоегѡ̀ прест҃а́гѡ и҆ во вре́мѧ бл҃гопотре́бнѡ во своѧ̑ си возвратѧ́тсѧ, мо́лимтисѧ, всемогíй влⷣко, ѹ҆слы́ши и҆ млⷭ҇тивнѡ поми́лꙋй.

Та́же: Ѹ҆слы́ши ны̀, бж҃е сп҃си́телю на́шъ:

Та́же: Со ѹ҆миле́нiемъ колѣ̑на и҆ главы̑ прекло́нше, гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

Мл҃тва:

Влⷣко гдⷭ҇и i҆и҃се хрⷭ҇тѐ бж҃е на́шъ, стiхíѧмъ повелѣва́ѧй и҆ всѧ̑ го́рстiю содержа́й, є҆гѡ́же бє́здны трепе́щꙋтъ и҆ є҆мꙋ́же sвѣ́зды присꙋ́тствꙋютъ. Всѧ̑ тва́рь тебѣ̀ слꙋ́житъ, всѧ̑ послꙋ́шаютъ, всѧ̑ тебѣ̀ повинꙋ́ютсѧ. Всѧ̑ мо́жеши: сегѡ̀ ра́ди всѧ̑ ми́лꙋеши, пребл҃гíй гдⷭ҇и. Та́кѡ и҆ ны́нѣ, ѹ҆́бѡ, влⷣко, рабѡ́въ твои́хъ си́хъ (и҆́мⷬ҇къ) молє́нiѧ тє́плыѧ прiе́млѧ, бл҃гословѝ пꙋ́ть и҆́хъ и҆ воздꙋ́шное ше́ствiе, запреща́ѧ бꙋ́рѧмъ же и҆ вѣ́трѡмъ проти̑внымъ и҆ лодiю̀ воздꙋ́шнꙋю цѣ́лꙋ и҆ невреди́мꙋ соблюда́ѧ. Спаси́тельное и҆ небꙋ́ренное по воздꙋ́хꙋ превожде́нiе и҆̀мъ да́рꙋй и҆ благо́е намѣ́ренiе соверши́вшымъ и҆́мъ, ве́селѡ во здра́вiи и҆ въ ми́рѣ возврати́тисѧ благоизво́ли. Ты́ бо є҆сѝ сп҃съ и҆ и҆зба́витель и҆ всѣ́хъ благи́хъ пода́тель и҆ тебѣ̀ сла́вꙋ возсыла́емъ со безнача́льнымъ твои́мъ ѻ҆ц҃е́мъ и҆ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ. А҆ми́нь.

И҆ твори́тъ i҆ере́й ѡ҆бы́чный ѿпꙋ́стъ, и҆ взе́мъ честны́й крⷭ҇тъ, дае́тъ пꙋтьше́ствꙋющымъ лобза́ти, и҆ кропи́тъ свѧще́нною водо́ю, глаго́лѧ:

Да бл҃гослови́тъ ва́съ гдⷭ҇ь ѿ сiѡ́на, и҆ ѹ҆́зрите блага́ѧ i҆ерꙋсали́ма во всѧ̑ дни̑ живота̀ ва́шегѡ, и҆ да и҆спра́витъ пꙋтеше́ствiе ва́ше въ ми́рѣ, въ сла́вꙋ ст҃а́гѡ своегѡ̀ и҆́мене, а҆ми́нь.


