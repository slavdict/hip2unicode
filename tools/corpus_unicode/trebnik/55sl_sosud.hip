  OCR:

  Библиотека святоотеческой литературы

  http://orthlib.ru



[глⷡа к҃ѳ] Чи́нъ бл҃гослове́нiѧ и҆ ѡ҆сщ҃е́нiѧ сосꙋ́дѡвъ слꙋже́бныхъ:

сíесть дíскоса, ча́ши, sвѣзди́цы и҆ лжи́цы, съ тремѧ̀ и҆́хъ покро́вцы, предложе́нныхъ вкꙋ́пѣ.

Поста́вленꙋ сꙋ́щꙋ столꙋ̀ и҆ че́стнѡ покры́тꙋ предꙿ ст҃ы́ми враты̀, полага́ютсѧ на не́мъ сосꙋ́ды. I҆ере́й, ѡ҆дѣ́ѧнъ въ є҆пiтрахи́ль и҆ фелѡ́нь, съ кади́льницею и҆схо́дитъ ст҃ы́ми враты̀, и҆ покади́въ крⷭ҇тоѡбра́знѡ, начина́етъ ѻ҆бы́чнѡ:

Бл҃гослове́нъ бг҃ъ на́шъ: Чте́цъ же чте́тъ: Цр҃ю̀ нбⷭ҇ный: Трист҃о́е: И҆ по Ѻ҆́ч҃е на́шъ: I҆ере́й: Ꙗ҆́кѡ твоѐ є҆́сть црⷭ҇тво: Гдⷭ҇и поми́лꙋй, в҃_i. Сла́ва, и҆ ны́нѣ: Прiиди́те, поклони́мсѧ: три́жды.

И҆ ѱало́мъ к҃в:

Гдⷭ҇ь пасе́тъ мѧ̀, и҆ ничто́же мѧ̀ лиши́тъ. На мѣ́стѣ sла́чнѣ, та́мѡ всели́ мѧ, на водѣ̀ поко́йнѣ воспита́ мѧ. Дꙋ́шꙋ мою̀ ѡ҆братѝ, наста́ви мѧ̀ на стєзѝ пра́вды, и҆́мене ра́ди своегѡ̀. А҆́ще бо и҆ пойдꙋ̀ посредѣ̀ сѣ́ни сме́ртныѧ, не ѹ҆бою́сѧ sла̀, ꙗ҆́кѡ ты̀ со мно́ю є҆сѝ: же́злъ тво́й и҆ па́лица твоѧ̀, та̑ мѧ̀ ѹ҆тѣ́шиста. Ѹ҆гото́валъ є҆сѝ предо мно́ю трапе́зꙋ сопроти́въ стꙋжа́ющымъ мнѣ̀: ѹ҆ма́стилъ є҆сѝ є҆ле́омъ главꙋ̀ мою̀, и҆ ча́ша твоѧ̀ ѹ҆поѧва́ющи мѧ̀, ꙗ҆́кѡ держа́вна. И҆ млⷭ҇ть твоѧ̀ пожене́тъ мѧ̀ всѧ̑ дни̑ живота̀ моегѡ̀, и҆ є҆́же всели́ти ми сѧ въ до́мъ гдⷭ҇ень, въ долготꙋ̀ днíй.

Сла́ва, и҆ ны́нѣ: А҆ллилꙋ́iа, три́жды.

Дiа́конъ: Гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

I҆ере́й же чте́тъ мл҃твꙋ сiю̀:

Влⷣко вседержи́телю гдⷭ҇и бж҃е на́шъ, пода́вый мѡѷсе́ю рабꙋ̀ твоемꙋ̀ зако́нъ, ѡ҆правда̑нiѧ же и҆ слꙋ̑жбы, и҆ въ ст҃и́лищи твое́мъ, въ сла́вꙋ прест҃о́мꙋ и҆́мени твоемꙋ̀ соѡрꙋже́нномъ, сосꙋ́ды зла́ты и҆ сре́брѧны къ приноше́нiю разли́чныхъ же́ртвъ тебѣ̀ и҆́стинномꙋ бг҃ꙋ на́шемꙋ [ꙗ҆̀же бы́ша сѣ́нь и҆ ѡ҆́бразъ ны́нѣшней и҆́стинной безкро́вной на́шей же́ртвы] твори́ти и҆ ѡ҆ст҃и́ти повелѣ́лъ є҆сѝ. Ты̀ са́мъ и҆ ны́нѣ чл҃вѣколю́бче гдⷭ҇и, бл҃гословѝ дíскосъ се́й, ча́шꙋ, sвѣзди́цꙋ и҆ лжи́цꙋ съ покро́вами и҆́хъ, и҆ ѡ҆ст҃ѝ ѧ҆̀ си́лою, дѣ́йствомъ и҆ бл҃года́тiю всест҃а́гѡ и҆ животворѧ́щагѡ твоегѡ̀ дх҃а, ꙗ҆́кѡ да прино́ситсѧ тебѣ̀ на ни́хъ и҆́стиннаѧ, жива́ѧ, безкро́внаѧ и҆ слове́снаѧ же́ртва, прест҃о́е тѣ́ло вели́кагѡ бг҃а и҆ сп҃са на́шегѡ i҆и҃са хрⷭ҇та̀, сн҃а твоегѡ̀, и҆́же на́съ дѣ́лѧ и҆ на́шегѡ ра́ди сп҃се́нiѧ тебѣ̀ бг҃ꙋ и҆ ѻ҆ц҃ꙋ̀ своемꙋ̀ є҆ди́ною самаго̀ себѐ въ же́ртвꙋ бл҃гопрiѧ́тнꙋ на кре́стномъ же́ртвенницѣ принесѐ. Тебѣ́ бо съ ни́мъ, и҆ съ прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, подоба́етъ всѧ́ческаѧ сла́ва, че́сть и҆ поклоне́нiе ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

I҆ере́й: Ми́ръ всѣ̑мъ.

Ли́къ: И҆ дꙋ́хови твоемꙋ̀.

Дiа́конъ: Главы̑ ва́шѧ гдⷭ҇еви приклони́те.

Ли́къ: Тебѣ̀ гдⷭ҇и.

I҆ере́й же, прекло́нь главꙋ̀, глаго́летъ мл҃твꙋ сiю̀ та́йнѡ:

Гдⷭ҇и бж҃е на́шъ, при́зри ны́нѣ на мл҃твꙋ недосто́йнагѡ менѐ раба̀ твоегѡ̀, и҆ низпослѝ бога́тство бл҃гослове́нiѧ твоегѡ̀ на сосꙋ́ды сiѧ̑, и҆ ѡ҆ст҃ѝ ѧ҆̀ дх҃омъ твои́мъ ст҃ы́мъ во ѡ҆кропле́нiи сщ҃е́нныѧ сеѧ̀ воды̀, во є҆́же бы́ти и҆̀мъ досто́йное вмѣсти́лище пречⷭ҇тагѡ тѣ́ла, и҆ чⷭ҇тны́ѧ кро́ве хрⷭ҇та̀ твоегѡ̀.

И҆ возглаша́етъ: Ты́ бо є҆сѝ и҆сто́чникъ ѡ҆сщ҃е́нiѧ, и҆ тебѣ̀ со є҆диноро́днымъ сн҃омъ, и҆ съ прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, подоба́етъ всѧ́каѧ сла́ва, че́сть и҆ поклоне́нiе, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

И҆ а҆́бiе кропи́тъ сосꙋ́ды сщ҃е́нною водо́ю, глаго́лѧ:

Ѡ҆сщ҃а́ютсѧ сосꙋ́ды сiѧ̑ бл҃года́тiю прест҃а́гѡ дх҃а, ѡ҆кропле́нiемъ воды̀ сеѧ̀ сщ҃е́нныѧ, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь. Три́жды.

А҆́ще ѹ҆́бѡ слꙋжи́ти а҆́бiе и҆́мать, взе́млетъ са́мъ сосꙋ́ды, и҆ вно́ситъ ѧ҆̀ въ ѻ҆лта́рь, и҆ поста́вивъ на же́ртвенницѣ, слꙋ́житъ и҆́ми. А҆́ще же слꙋжи́ти не бꙋ́детъ, сотвори́въ ѻ҆бы́чнѡ дневны́й ѿпꙋ́стъ, вно́ситъ сосꙋ́ды въ ѻ҆лта́рь.



[глⷡа л҃] Мл҃тва надꙿ є҆ди́нымъ дíскосомъ но́вымъ.

При ѡ҆сщ҃е́нiи є҆ди́нагѡ то́чiю дíскоса, нача́ло быва́етъ ѻ҆бы́чное, ѱало́мъ к҃в, и҆ чте́тсѧ сiѧ́ же вышепредложе́ннаѧ мл҃тва, съ ѡ҆пꙋще́нiемъ то́кмѡ наименова́нiй про́чихъ сосꙋ́дѡвъ, и҆ мл҃тва главоприклоне́нiѧ, и҆ кропле́нiе, ꙗ҆́коже пока́зано въ предꙿидꙋ́щей главѣ̀.



[глⷡа л҃а] Мл҃тва надꙿ поти́ромъ є҆ди́нымъ. сíесть, ча́шею но́вою.

Нача́ло ѻ҆бы́чное, и҆ ѱало́мъ к҃в.

Та́же дiа́конꙋ ре́кшꙋ: Гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

I҆ере́й чте́тъ мл҃твꙋ сiю̀:

Влⷣко вседержи́телю, гдⷭ҇и бж҃е ѻ҆тє́цъ на́шихъ, тебѣ̀ мо́лимсѧ, и҆ тебѐ призыва́емъ, и҆ прилѣ́жнѡ про́симъ: низпослѝ бл҃года́ть прест҃а́гѡ всеѡсщ҃а́ющагѡ и҆ животворѧ́щагѡ твоегѡ̀ дх҃а на ча́шꙋ сiю̀, [а҆́ще сꙋ́ть покро́вцы и҆ лжи́ца, глаго́ли и҆ сiѐ: и҆ на всѐ ѹ҆краше́нiе є҆гѡ̀,] и҆ бл҃гословѝ, ѡ҆чи́сти, и҆ ѡ҆ст҃ѝ ю҆̀, ꙗ҆́коже бл҃гослови́лъ, ѡ҆чи́стилъ и҆ ѡ҆ст҃и́лъ є҆сѝ ча́шꙋ сщ҃е́нника твоегѡ̀ мелхiседе́ка, и҆ ча́шꙋ ст҃ы́хъ а҆пⷭ҇лъ на та́йной ве́чери хрⷭ҇та̀ твоегѡ̀ и҆ досто́йнꙋ же́ртвенника твоегѡ̀ бы́ти сотворѝ, во є҆́же приноси́тисѧ въ не́й тебѣ̀ бг҃ꙋ и҆ ѻ҆ц҃ꙋ̀ ѹ҆милостиви́тельной безкро́вной же́ртвѣ, тѣ́ла и҆ кро́ве є҆диноро́днагѡ сн҃а твоегѡ̀, гдⷭ҇а бг҃а и҆ сп҃са на́шегѡ i҆и҃са хрⷭ҇та̀: съ ни́мже тебѣ̀, и҆ прест҃о́мꙋ и҆ животворѧ́щемꙋ твоемꙋ̀ дх҃ꙋ, подоба́етъ всѧ́каѧ сла́ва, че́сть и҆ поклоне́нiе, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

Про́чее же, ка́къ въ к҃и главѣ̀.



[глⷡа л҃в] Мл҃тва є҆́же ѻ҆со́бнѣ бл҃гослови́ти но́вꙋю дíскоснꙋю sвѣздꙋ̀.

Ре́кшꙋ же дiа́конꙋ: Гдⷭ҇ꙋ помо́лимсѧ.

И҆ ли́кꙋ: Гдⷭ҇и поми́лꙋй.

I҆ере́й чте́тъ мл҃твꙋ сiю̀:

Гдⷭ҇и i҆и҃се хрⷭ҇тѐ бж҃е на́шъ, въ верте́пѣ ѿ дв҃ы роди́выйсѧ, и҆ волхвы̀ sвѣздо́ю къ поклоне́нiю своемꙋ̀ наста́вивый: послѝ ны́нѣ, смире́ннѡ мо́лимъ тѧ̀, нбⷭ҇ное твоѐ бл҃гослове́нiе на sвѣздꙋ̀ сiю̀, и҆ бл҃гословѝ и҆ ѡ҆ст҃ѝ ю҆̀, ꙗ҆́коже бы́ти є҆́й досто́йное ѻ҆рꙋ́жiе къ слꙋже́нiю ст҃ы̑мъ твои̑мъ та́йнамъ, и҆ въ воспомина́нiе и҆ славосло́вiе бг҃отѣле́снагѡ твоегѡ̀ ѿ дв҃ы ржⷭ҇тва̀. Ты́ бо є҆сѝ бл҃гословлѧ́ѧй и҆ ѡ҆сщ҃а́ѧй всѧ́чєскаѧ, хрⷭ҇тѐ бж҃е на́шъ, и҆ тебѣ̀ сла́вꙋ возсыла́емъ со безнача́льнымъ твои́мъ ѻ҆ц҃е́мъ, и҆ съ прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

I҆ере́й: Ми́ръ всѣ̑мъ.

И҆ а҆́бiе по моли́твѣ главоприклоне́нiѧ [Гдⷭ҇и бж҃е на́шъ, при́зри ны́нѣ:], кропи́тъ sвѣздꙋ̀ водо́ю сщ҃е́нною, глаго́лѧ:

Ѡ҆сщ҃а́етсѧ sвѣзда̀ сiѧ̀ бл҃года́тiю прест҃а́гѡ дх҃а, ѡ҆кропле́нiемъ воды̀ сеѧ̀ сщ҃е́нныѧ, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь. Три́жды.



[глⷡа л҃г] Мл҃тва, є҆́же бл҃гослови́ти но́вꙋю лжи́цꙋ къ бж҃е́ствєннымъ та́йнамъ.

Дiа́конъ: Гдⷭ҇ꙋ помо́лимсѧ.

Ли́къ: Гдⷭ҇и поми́лꙋй.

I҆ере́й же чте́тъ мл҃твꙋ сiю̀:

Гдⷭ҇и бж҃е вседержи́телю, ѹ҆́глемъ ѿ серафíма клеща́ми взѧ́тымъ, и҆ прикоснове́нiемъ ѹ҆сты̀ прⷪ҇ро́ка ѡ҆чища́ющимъ, проѡбрази́вый и҆ногда̀ си́лꙋ бж҃е́ственныхъ та̑инъ тѣ́ла и҆ кро́ве хрⷭ҇та̀ твоегѡ̀, лжи́цею ны́нѣ вѣ̑рнымъ твои̑мъ лю́демъ во ѡ҆чище́нiе грѣхо́вныхъ скве́рнъ подава́емыхъ: при́зри ны́нѣ млⷭ҇тивнѡ на мл҃твꙋ на́шꙋ: и҆ низпослѝ нбⷭ҇ное твоѐ бл҃гослове́нiе на лжи́цꙋ сiю̀, и҆ бл҃гословѝ и҆ ѡ҆ст҃ѝ ю҆̀, во є҆́же бы́ти є҆́й досто́йный сосꙋ́дъ къ прiѧ́тiю и҆ подаѧ́нiю пречⷭ҇тагѡ тѣ́ла, и҆ чⷭ҇тны́ѧ кро́ве хрⷭ҇та̀ твоегѡ̀, во ѡ҆ставле́нiе грѣхѡ́въ всѣ́хъ люде́й твои́хъ. Ты́ бо є҆сѝ и҆сто́чникъ ѡ҆сщ҃е́нiѧ, и҆ пода́тель всѧ́ческихъ бла̑гъ, и҆ тебѣ̀ сла́вꙋ и҆ бл҃годаре́нiе, и҆ поклоне́нiе возсыла́емъ, со є҆диноро́днымъ твои́мъ сн҃омъ, и҆ съ прест҃ы́мъ и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

Ли́къ: А҆ми́нь.

I҆ере́й же сотвори́въ мл҃твꙋ главоприклоне́нiѧ [Гдⷭ҇и бж҃е на́шъ, при́зри ны́нѣ:], а҆́бiе кропи́тъ лжи́цꙋ сщ҃е́нною водо́ю, глаго́лѧ та̑ѧжде, ꙗ҆̀же и҆ надꙿ sвѣздо́ю, сíесть:

Ѡ҆сщ҃а́етсѧ лжи́ца сiѧ̀ бл҃года́тiю прест҃а́гѡ дх҃а, ѡ҆кропле́нiемъ воды̀ сеѧ̀ сщ҃е́нныѧ, во и҆́мѧ ѻ҆ц҃а̀ и҆ сн҃а, и҆ ст҃а́гѡ дх҃а, а҆ми́нь. Три́жды.

И҆ та́кѡ сочетава́етъ ю҆̀ къ и҆ны̑мъ сщ҃є́ннымъ сосꙋ́дѡмъ.

Вѣ́стно же бꙋ́ди, ꙗ҆́кѡ а҆́ще и҆ є҆ли́жды сосꙋ́ды сiѧ̑ слꙋжє́бныѧ ѡ҆бновлены̀, и҆лѝ и҆зчи́щены бꙋ́дꙋтъ рꙋко́ю не сщ҃е́нною, толи́жды сицевы́мъ преднапи́саннымъ бл҃гослове́нiемъ бл҃гослови́ти, и҆ ст҃и́ти ѧ҆̀ подоба́етъ: и҆́бо и҆на́кѡ творѧ̀, ѽ i҆ере́е, сме́ртнѡ согрѣши́ши, ꙗ҆́кѡ ѹ҆ничижи́тель хрⷭ҇то́выхъ та̑инъ. 