    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ г҃-й де́нь.

Предпра́зднство просвѣще́нiѧ:

И҆ ст҃а́гѡ прⷪ҇ро́ка малахíи:

И҆ ст҃а́гѡ мч҃ника гордíа.

На Гдⷭ҇и, воззва́хъ, стiхи̑ры прⷪ҇ро́ка, г҃, и҆ мч҃ника, г҃.

Прⷪ҇ро́ка стiхи̑ры, гла́съ и҃. Подо́бенъ: Гдⷭ҇и, а҆́ще и҆ на сꙋди́щи:

Гл҃го́лы * бг҃одви́жимагѡ твоегѡ̀ ѧ҆зы́ка * сбыва́емы зрѧ̀, * тѧ̀ ны́нѣ ѹ҆блажа́ю, прⷪ҇ро́че, и҆́стинѣ ѹ҆дивлѧ́емь: * ты́ бо гла́сомъ свѣ́тлымъ * мíръ ѡ҆блиста́лъ є҆сѝ, * гдⷭ҇не провозглаша́ѧ * прише́ствiе сп҃си́тельное.

А҆́гг҃лъ, * а҆гг҃лоподо́бнымъ твои́мъ житiе́мъ, * на землѝ бы́лъ є҆сѝ, * и҆ прозва́нiемъ а҆́гг҃ла * всеподо́бнѡ ѡ҆богати́лсѧ є҆сѝ, * добро́тꙋ дꙋше́внꙋю * добро́тѣ тѣле́снѣй * сꙋгꙋ́бѡ сочета́въ, * малахíе всеблаже́нне.

Гдⷭ҇и, * къ тебѣ̀ твоего̀ прⷪ҇ро́ка, * моле́бника и҆ моли́твенника предлага́ю. * є҆гѡ́же мольба́ми, ще́дре, и҆  моли́твами, * ꙗ҆́кѡ бл҃гоꙋтро́бенъ, * ѿча́ѧнныѧ дꙋшѝ * согрѣшє́нiѧ разрѣшѝ, * сꙋще́ственнꙋю и҆мѣ́ѧ * и҆ є҆сте́ственнꙋю бл҃госты́ню.

И҆́ны стiхи̑ры мч҃ника, гла́съ то́йже. Подо́бенъ: Ѽ пресла́внагѡ чꙋдесѐ!

Превозвы́шеннꙋю ви́дѣвъ * пре́лести мглꙋ̀, * бѣ́гаѧ ѹ҆дали́лсѧ є҆сѝ, * страстоте́рпче гордíе, * бг҃а ѡ҆жида́ѧ, * мно́гими же болѣ́зньми и҆скꙋша́емь, * и҆ а҆́лчбами томи́мь, * ꙗ҆́коже вѣ́дый свою̀ си́лꙋ подви́жникъ, * ѹ҆стреми́лсѧ є҆сѝ самозва́нъ къ противобо́рцꙋ.

Вельмѝ ѹ҆пова́въ, * прише́лъ є҆сѝ къ проти́вныхъ мно́жествꙋ, * всесла́вный гордíе, въ ничто́же вмѣни́въ беззако́нныхъ собо́рище: * и҆ ста́въ посредѝ проповѣ̑дникъ самовла́стенъ, велегла́снѡ хрⷭ҇та̀ проповѣ́далъ є҆сѝ, * зижди́телѧ и҆ гдⷭ҇а, * ѻ҆ц҃ꙋ̀ собезнача́льна и҆ чⷭ҇тно́мꙋ дх҃ꙋ * є҆диноче́стна и҆ соприсносꙋ́щна.

Мече́мъ во главꙋ̀ ѹ҆сѣка́емь, * ѿ жи́зни въ жи́знь *, ѿ сме́рти въ безсме́ртiе, * и҆ ѿ тлѣ́нiѧ къ нетлѣ́нiю проѧвле́ннѡ прише́лъ є҆сѝ, * не пожда́въ є҆стества̀ ме́ртвости, * но самоизво́льнѡ ведо́мь ѹ҆мре́ти. * Ѽ подвигѡ́въ твои́хъ, страстоно́сче гордíе, * и҆́миже хрⷭ҇та̀, мꙋ́чениче, возвели́чилъ є҆сѝ, * є҆ди́наго бл҃гоꙋтро́бнаго!

Сла́ва, и҆ ны́нѣ гла́съ д҃. I҆ѡа́нна мона́ха:

Ѽ пресла́внагѡ чꙋдесѐ! и҆́же дх҃омъ ст҃ы́мъ креща́ѧй и҆ ѻ҆гне́мъ на i҆ѻрда́нъ грѧде́тъ крⷭ҇ти́тисѧ ѿ i҆ѡа́нна: бг҃ъ не на́гъ, нижѐ человѣ́къ про́стъ, но во двою̀ є҆стєствꙋ̀, є҆ди́нъ то́йжде сн҃ъ є҆диноро́дный, и҆ща́й ѹ҆́бѡ креще́нiѧ, ꙗ҆́кѡ человѣ́къ, ѿ сме́ртнагѡ, взима́ѧ же, ꙗ҆́кѡ бг҃ъ, грѣ́хъ мíра, и҆ подаѧ̀ всѣ̑мъ ве́лiю ми́лость.

На стiхо́внѣ стiхи̑ры, гла́съ s҃. Подо́бенъ: Тридне́венъ:

Сѐ просвѣще́нiе вѣ́рныхъ, сѐ ѡ҆чище́нiе на́ше вни́ти хо́щетъ во стрꙋи̑ рѣ̑чныѧ, ꙗ҆́кѡ да скве́рнꙋ ѿмы́етъ sло́бы человѣ́ческiѧ, и҆ ѡ҆бнови́тъ сокрꙋшє́нныѧ ны̀. 

Стíхъ: Сегѡ̀ ра́ди помѧнꙋ́хъ тѧ̀ ѿ землѝ i҆ѻрда́нски и҆ є҆рмѡнiи́мски.

Ꙗ҆́кѡ ви́дѣ тѧ̀ грѧдꙋ́ща прⷣте́ча тво́й, гдⷭ҇и, и҆ просѧ́ща крести́тисѧ ѿ негѡ̀, со стра́хомъ вопiѧ́ше: бж҃е мо́й, содѣ́телю мо́й, ка́кѡ тѧ̀ крещꙋ̀ нескве́рнаго;

Стíхъ: Ви́дѣша тѧ̀ во́ды, бж҃е, ви́дѣша тѧ̀ во́ды, и҆ ѹ҆боѧ́шасѧ.

Сни́демсѧ, вѣ́рнiи, ѹ҆́мнѣ ко i҆ѻрда̑нскимъ стрꙋѧ́мъ, ꙗ҆́кѡ да чꙋ́до ве́лiе ви́димъ ꙗ҆́вѣ: зижди́тель бо всѣ́хъ ꙗ҆ви́сѧ зри́мь, и҆ крⷭ҇ти́тисѧ прише́лъ є҆́сть.

Сла́ва, и҆ ны́нѣ, гла́съ є҃:

На i҆ѻрда́нскꙋю рѣкꙋ̀ хрⷭ҇то́съ бг҃ъ на́шъ прихо́дитъ ко креще́нiю ѡ҆чи́стити хотѧ́ ны ѿ беззако́нiй на́шихъ свои́мъ ꙗ҆вле́нiемъ, ꙗ҆́кѡ є҆ди́нъ бл҃гъ и҆ чл҃вѣколю́бецъ.

Тропа́рь, мꙋ́ченика, гла́съ д҃:

Мч҃никъ тво́й, гдⷭ҇и, гордíй, во страда́нiи свое́мъ вѣне́цъ прiѧ́тъ нетлѣ́нный ѿ тебє̀, бг҃а на́шегѡ: и҆мѣ́ѧй бо крѣ́пость твою̀, мꙋчи́телей низложѝ, сокрꙋшѝ и҆ де́мѡнѡвъ немощны̑ѧ де́рзѡсти. тогѡ̀ мл҃твами спасѝ дꙋ́шы на́шѧ.

Тропа́рь, предпра́зднства, гла́съ то́йже:

Гото́висѧ, завꙋлѡ́не, и҆ красꙋ́йсѧ, нефѳалíме: i҆ѻрда́не рѣко̀, ста́ни: подꙿимѝ взыгра́ѧ крⷭ҇ти́тисѧ грѧдꙋ́ща влⷣкꙋ: весели́сѧ, а҆да́ме съ прама́терiю, не кры́йта себѐ, ꙗ҆́коже въ раѝ пре́жде: и҆́бо на́ги ви́дѣвъ вы̀ ꙗ҆ви́сѧ, да ѡ҆блече́тъ въ пе́рвꙋю ѻ҆де́ждꙋ. хрⷭ҇то́съ ꙗ҆ви́сѧ, всю̀ тва́рь хотѧ̀ ѡ҆бнови́ти.



На повече́рiи трипѣ́снецъ. I҆рмосы̀ по два́жды: тропари́ же на s҃.

Гла́съ в҃. Е҆гѡ́же краегране́сiе: Четве́ртомꙋ пою̀.

Пѣ́снь г҃. I҆рмо́съ:

На ка́мени мѧ̀ вѣ́ры ѹ҆тверди́въ, разшири́лъ є҆сѝ ѹ҆ста̀ моѧ̑ на врагѝ моѧ̑. Возвесели́босѧ дꙋ́хъ мо́й, внегда̀ пѣ́ти: нѣ́сть ст҃ъ, ꙗ҆́коже бг҃ъ на́шъ, и҆ нѣ́сть пра́веденъ, па́че тебє̀, гдⷭ҇и. 

Сꙋ́етное бы́сть ѹ҆мышле́нiе и҆́рѡдово, хотѧ́щагѡ ѹ҆лꙋчи́ти свобо́дꙋ, беззако́ннѡ ѹ҆бива́ющагѡ дѣ́ти: хрⷭ҇то́съ бо, и҆зба́витель на́шъ, жи́знь да́рꙋетъ всѣ̑мъ неꙋбíйственнꙋ, креща́ѧсѧ.

Лю́тое совѣща́нiе и҆́рѡдово младе́нцєвъ пе́рвѣе ѹ҆бѝ но́вый во́зрастъ, виѳлее́мъ кровмѝ и҆спо́лнивъ: ны́нѣ же хрⷭ҇то́съ грѧде́тъ цр҃кве ча̑да мнѡ́гаѧ креще́нiемъ сотвори́ти.

Дрꙋгíй трипѣ́снецъ, є҆гѡ́же краегране́сiе: Предсꙋббѡ́тiе же.

Гла́съ s҃. Пѣ́снь є҃. I҆рмо́съ:

Къ тебѣ̀ ѹ҆́тренюю, бл҃гоꙋтро́бiѧ ра́ди, себѐ и҆стощи́вшемꙋ непрело́жнѡ, и҆ раба̀ рꙋко́ю крести́тисѧ восхотѣ́вшемꙋ, сло́ве бж҃iй: ми́ръ пода́ждь мѝ па́дшемꙋ, чл҃вѣколю́бче.

Ѡ҆чи́стивше ѹ҆мы̀, и҆ предꙿизмы́вшесѧ та́инства прича́стiемъ стра́шнагѡ смотре́нiѧ, всѝ вѣ́рнiи, грѧдꙋ́ща хрⷭ҇та̀ срѧ́щемъ i҆ѻрда́нскими стрꙋѧ́ми ѡ҆чи́стити ны̀.

Зри́те, дрꙋ́зи, гла́съ сло́ва, сл҃нца свѣти́льника, дрꙋ́га женихо́ва, пока́йтесѧ, лю́демъ вопiю́ща, и҆ потщи́тесѧ ѡ҆чи́ститисѧ зижди́телѧ на срѣ́тенiе.

Пѣ́снь и҃. I҆рмо́съ:

Глаго́лъ мꙋчи́телевъ поне́же превозмо́же, седмери́цею пе́щь разже́на бы́сть и҆ногда̀: въ не́йже ѻ҆́троцы не ѡ҆пали́шасѧ, царе́во попра́вше велѣ́нiе, но вопiѧ́хꙋ: всѧ̑ дѣла̀ гдⷭ҇нѧ, гдⷭ҇а по́йте и҆ превозноси́те во всѧ̑ вѣ́ки.

И҆злiѧ́вше слє́зныѧ и҆сто́чники, вѣ́рнiи, ѿ ѻ҆че́съ, ѡ҆чи́стимъ всѧ́кꙋ скве́рнꙋ дꙋше́внꙋю, и҆ свѣ́тъ во свѣ́тѣ свѣ́томъ ѹ҆́зримъ, крⷭ҇ти́тисѧ хрⷭ҇тꙋ̀ грѧдꙋ́щꙋ. Е҆мꙋ́же присвидѣ́тельствꙋетъ ѻ҆ц҃ъ съ нб҃сѐ, и҆ дх҃а ст҃а́гѡ блиста́етъ прише́ствiе голꙋби́нымъ ви́домъ.

Слезꙋ̀ всѧ́кꙋю хрⷭ҇то́съ ѿе́млѧ ѿ всѧ́кагѡ лица̀ предгрѧде́тъ, дꙋ́шъ многоболѣ́знєнныѧ недꙋ́ги неболѣ́зненнѡ водо́ю ѹ҆ставлѧ́ѧ, и҆ ѡ҆бветша́вшыѧ человѣ́ки ѡ҆бновлѧ́ѧ пакибытiе́мъ, превозносѧ́щыѧ є҆го̀ во вѣ́ки. 

Свѧщеннодѣ́йствꙋютсѧ дꙋ́шы креще́нiѧ бг҃ода́нною ба́нею, и҆ дх҃а ѻ҆гне́мъ, стра̑сти ѡ҆чища́ющагѡ, и҆ ве́щь попалѧ́ющагѡ всю̀ скве́рныѧ sло́бы, и҆ благода́ть даю́щагѡ вопи́ти во ѹ҆миле́нiи: тѧ̀ превозно́симъ, хрⷭ҇тѐ, во вѣ́ки.

И҆́нъ. I҆рмо́съ:

Столпꙋ̀ sло́бы лю́тагѡ и҆́рѡда:

Ѿ вѣ́ждей дꙋше́вныхъ sло́бы со́нъ ѿтрѧ́сше, лꙋка̑вствiѧ ѿи́мемъ, вѣ́рнiи, ѿ серде́цъ на́шихъ, и҆ слеза́ми те́плыми ѡ҆мы́емъ смы́слы, ꙗ҆́кѡ да зри́телiе ꙗ҆́вльшагѡсѧ ꙗ҆ви́мсѧ, хрⷭ҇та̀ сла́вѧще во вѣ́ки.

Скве́рно сло́во лꙋка́выхъ помышле́нiй да не внесе́мъ: сло́вꙋ же бжⷭ҇твенномꙋ поꙋчи́вшесѧ, пѣ̑сни да принесе́мъ сло́вꙋ, на́съ ра́ди пло́тiю ꙗ҆́вльшемꙋсѧ, и҆ просвѣща́ющемꙋ сꙋ́щыѧ во тмѣ̀. є҆го́же всѧ̀ тва́рь благосло́витъ, сла́вѧщи во вѣ́ки.

Глꙋбина̀ премꙋ́дрости сокрове́ннагѡ та́инства ны́нѣ ꙗ҆влѧ́етсѧ человѣ́кѡмъ, бж҃iихъ сꙋде́бъ бе́здна ны́нѣ вѣ̑рнымъ ѿкрыва́етсѧ, бг҃ꙋ съ пло́тiю на землѝ ꙗ҆́вльшꙋсѧ на ѡ҆бновле́нiе человѣ́ческагѡ ро́да. є҆го́же всѧ̀ тва́рь бл҃госло́витъ, сла́вѧщи во вѣ́ки.

Ѿрица́ешисѧ, i҆ѡа́нне, є҆́же да содѣ́лаеши вско́рѣ, повинꙋ́ѧсѧ мнѣ̀: ѡ҆ста́ви ѹ҆́бѡ ны́нѣ, та́кѡ бо подоба́етъ на́мъ всѧ́кꙋ и҆спо́лнити вои́стиннꙋ пра́вдꙋ, влⷣка рабꙋ̀ речѐ. є҆го́же всѧ̀ тва́рь бл҃госло́витъ, сла́вѧщи во вѣ́ки.

Та́же:

Хва́лимъ, благослови́мъ, покланѧ́емсѧ гдⷭ҇еви, пою́ще и҆ превозносѧ́ще во всѧ̑ вѣ́ки.

I҆рмо́съ:

Столпꙋ̀ sло́бы лю́тагѡ и҆́рѡда всѝ порꙋга́вшесѧ, на i҆ѻрда́нъ прiиди́те: и҆́демъ, вѣ́рнiи, да ѹ҆́зримъ хрⷭ҇та̀, и҆зба́вителѧ, ѿ прⷣте́чи креща́емаго пло́тiю во стрꙋѧ́хъ. є҆го́же всѧ̀ тва́рь благослови́тъ, сла́вѧщи во вѣ́ки. 

Пѣ́снь ѳ҃. I҆рмо́съ:

Дꙋша́ми чи́стыми и҆ нескве́рными ѹ҆стна́ми, прiиди́те, возвели́чимъ нескве́рнꙋю и҆ пречⷭ҇тꙋю мт҃рь є҆мманꙋ́илевꙋ: є҆́юже, и҆зꙿ неѧ̀ къ рожде́нномꙋ приносѧ́ще моли́твꙋ, пощадѝ дꙋ́шы на́шѧ, хрⷭ҇тѐ бж҃е, и҆ спасѝ на́съ.

Неразꙋ́менъ никто́же, и҆ ко хрⷭ҇тꙋ̀ неблагода́ренъ да бꙋ́детъ, долготерпѣ́нiе пожда́нiѧ є҆гѡ̀ и҆ бла́гость ѹ҆корѧ́ѧ, да не преѡби́дитъ: но со стра́хомъ и҆ ра́достiю да порабо́таемъ є҆мꙋ̀, пою́ще: пощадѝ дꙋ́шы на́шѧ, хрⷭ҇тѐ бж҃е, и҆ спасѝ на́съ.

Глаго́летъ лю́демъ непокори̑вымъ прⷣте́ча: кто̀ ва́мъ показа̀ ѿ гнѣ́ва ѹ҆бѣжа́ти грѧдꙋ́щагѡ, є҆хíднѡва и҆сча̑дiѧ; покаѧ́нiѧ ѹ҆́бѡ плоды̀ покажи́те достѡ́йны, вопiю́ще: пощадѝ дꙋ́шы на́шѧ, хрⷭ҇тѐ бж҃е, и҆ спасѝ на́съ.

Ѽ слѣ́потнагѡ неразꙋ́мiѧ де́рзости! є҆мꙋ́же бо и҆ноплемє́нницы, ꙗ҆́кѡ и҆зба́вителю хрⷭ҇тꙋ̀, поклони́шасѧ, съ да́ры почествова́вше: дома́шнiи же неи́стовнѣ и҆ска́хꙋ ѹ҆би́ти рожде́ннаго. пощадѝ дꙋ́шы на́шѧ, хрⷭ҇тѐ бж҃е, и҆ спасѝ на́съ.

И҆́нъ. I҆рмо́съ: Честнѣ́йшꙋю херꙋвȋмъ:

Всегꙋби́тельное паде́нiе а҆да́мово ны́нѣ и҆справлѧ́ѧ, ꙗ҆ви́сѧ но́вый а҆да́мъ, свобожде́нiе па́ки бытiѧ̀ подаѧ̀ пресла́внѡ креще́нiемъ.

Зако́нъ и҆ прⷪ҇ро́ки и҆сполнѧ́ѧ и҆ пра́вдꙋ скончава́ѧ, всѣ́хъ сп҃съ ны́нѣ подꙿ дла́нь прекланѧ́етсѧ раба̀, ѿ рабо́ты восхища́ѧ вра́жiѧ человѣ́ка.

Ꙗ҆зы́кѡмъ возсiѧ̀ вели́кiй свѣ́тъ, ѡ҆мрачє́ннымъ бжⷭ҇твеннаѧ просiѧ̀ зарѧ̀, въ сѣ́ни дре́вле сме́ртнѣй сѣдѧ́щымъ сл҃нце сла́вы хрⷭ҇то́съ возсiѧ̀.

Ѡ҆крꙋжа́хꙋ а҆́гг҃льскаѧ вѡ́инства во i҆ѻрда́нѣ креща́емаго и҆зба́вителѧ, и҆ тре́петомъ вели́кое та́инство воспѣва́хꙋ, сегѡ̀ неизглаго́ланное соше́ствiе. 

Та́же i҆рмо́съ:

Честнѣ́йшꙋю херꙋвȋмъ, и҆ сла́внѣйшꙋю безꙿ сравне́нiѧ серафȋмъ, безꙿ и҆стлѣ́нiѧ бг҃а сло́ва ро́ждшꙋю, сꙋ́щꙋю бцⷣꙋ тѧ̀ велича́емъ.

И҆ покло́нъ.



На ѹ҆́трени, на Бг҃ъ гдⷭ҇ь, тропа́рь предпра́зднства, два́жды.

Сла́ва, мꙋ́ченика: И҆ ны́нѣ, предпра́зднства.

По а҃ стiхоло́гiи, сѣда́ленъ, гла́съ г҃. Подо́бенъ: Красотѣ̀ двⷭ҇тва:

Неѡпи́санъ сы́й бжⷭ҇тво́мъ, ѡ҆пи́санъ ве́щiю тѣле́сною хо́щетъ прiитѝ вода́ми i҆ѻрда́нскими крести́тисѧ. Сего̀ чистото́ю мы́сленною прiи́мемъ: всѣ̑мъ бо содѣ́лати ѡ҆бновле́нiе хо́щетъ. Къ немꙋ́же возопiи́мъ со стра́хомъ: сла́ва, хрⷭ҇тѐ, ꙗ҆вле́нiю твоемꙋ̀.

Сла́ва, и҆ ны́нѣ, подо́бенъ то́йже:

Ꙗ҆́вльшꙋсѧ тебѣ̀ во i҆ѻрда́нѣ, сп҃се, въ вода́хъ крести́тисѧ пло́тiю, а҆́гг҃льскаѧ вѡ́инства ѹ҆жаса́хꙋсѧ, зрѧ́ще рабꙋ̀ предстоѧ́ща влⷣкꙋ тва́ри: свы́ше проповѣ́да тѧ̀ ѻ҆ц҃ъ пребезнача́льный. Тѣ́мже съ весе́лiемъ вопiе́мъ тѝ: сла́ва бг҃ꙋ крести́вшемꙋсѧ.

По в҃ стiхоло́гiи, сѣда́ленъ, гла́съ є҃. Подо́бенъ: Собезнача́льное сло́во:

Е҆диноче́стное сло́во ѻ҆ц҃ꙋ̀ и҆ дх҃ꙋ, воплоще́нно за милосе́рдiе и҆ креща́емо, а҆́гг҃льстiи ли́цы, ви́дѧще, трепета́хꙋ: и҆ i҆ѻрда́нскаѧ рѣка̀, ѹ҆стыдѣ́вшисѧ и҆ ѹ҆боѧ́вшисѧ, возврати́сѧ вспѧ́ть, на́съ возводѧ̀ къ высотѣ̀ спасе́нiѧ, страстьмѝ и҆стлѣ́вшыѧ.

Сла́ва, и҆ ны́нѣ, то́йже подо́бенъ:

Собезнача́льное сло́во ѻ҆ц҃ꙋ̀ и҆ дх҃ꙋ, воѡбра́жсѧ за милосе́рдiе ны́нѣ въ чꙋжде́е, крести́тисѧ, на́съ ра́ди, ѹ҆жѐ грѧде́тъ. Ѹ҆срѧ́щемъ є҆го̀ мы́слiю чи́стою, бл҃гослове́нъ є҆сѝ, вопiю́ще, хрⷭ҇тѐ, сп҃се бл҃годѣ́телю, ѡ҆ст҃и́ти на́съ приходѧ́й. 

Канѡ́ны трѝ: предпра́зднства со i҆рмосо́мъ на s҃: и҆ прⷪ҇ро́ка на д҃: и҆ мꙋ́ченика на д҃.

Канѡ́нъ предпра́зднства, є҆гѡ́же краегране́сiе по а҆лфави́тꙋ, i҆ѡ́сифъ.

Гла́съ д҃. Пѣ́снь а҃. I҆рмо́съ:

Ѿве́рзꙋ ѹ҆ста̀ моѧ̑, и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ торжествꙋ́ѧ, и҆ воспою̀, ра́дꙋѧсѧ, тоѧ̑ чꙋдеса̀.

Бє́здны повелѣ́нiемъ сотвори́въ, чл҃вѣколю́бче, и҆́же зе́млю на вода́хъ повѣ́сивый, гдⷭ҇и, смирѧ́ѧсѧ, предгрѧде́ши крести́тисѧ рѣ́чными стрꙋѧ́ми, ѡ҆мыва́ѧ мѧ̀ ѿ скве́рныхъ страсте́й.

Хотѣ́нiемъ ѡ҆бнища́лъ є҆сѝ, самово́льнѡ ѡ҆бнища́вшаго sлы́ми дѣѧ́ньми менѐ ѡ҆богаща́ѧ, хрⷭ҇тѐ, и҆ къ вода́мъ предгрѧде́ши i҆ѻрда̑нскимъ, креще́нiѧ просѧ̀, безгрѣ́шный.

Ѡ҆бветша́вшiй прегрѣше́ньми мíръ ѡ҆бновлѧ́ѧ, человѣколю́бче, стра́нно порожде́нiе грѧде́ши сотвори́ти водо́ю и҆ дх҃омъ человѣ́кѡмъ. тѣ́мже твоѐ сла́вимъ ꙗ҆вле́нiе.

Дв҃дъ, бж҃е́ственнымъ дх҃омъ предвозглаша́ѧ, вѣща́ше: что́ ти є҆́сть мо́ре, ꙗ҆́кѡ побѣ́гло є҆сѝ; и҆ ты́ же, ꙗ҆́кѡ возврати́лсѧ є҆сѝ, i҆ѻрда́не, хрⷭ҇та̀ ви́дѣвъ на́га, стоѧ́ща въ тебѣ̀;

И҆́нъ канѡ́нъ прⷪ҇ро́ка, є҆гѡ́же краегране́сiе:

Малахíева мно́ю сла́ва да сла́витсѧ. Творе́нiе ѳеофа́ново.

Гла́съ и҃. Пѣ́снь а҃. I҆рмо́съ:

Посѣ́ченый несѣко́маго пресѣчѐ, и҆ ви́дѣ со́лнце зе́млю, ю҆́же не ви́дѣ: лю́таго врага̀ вода̀ потопѝ, и҆ непроходи́мое про́йде i҆и҃ль. Пѣ́снь же воспѣва́шесѧ: гдⷭ҇еви пои́мъ, сла́внѡ бо просла́висѧ.

Го́рнемꙋ ли́кꙋ сра́дꙋѧсѧ, и҆ семꙋ̀ сликовствꙋ́ѧ и҆ свеселѧ́сѧ, и҆ бж҃е́ственнагѡ просвѣще́нiѧ досто́йнѡ насыща́ѧсѧ, бг҃одꙋхнове́нне, вѣ́рою твою̀ честнꙋ́ю па́мѧть пра́зднꙋющыѧ, гдⷭ҇ꙋ пою́щыѧ, моли́твою твое́ю сохранѝ. 

А҆гг҃лоѻбра́зныѧ дꙋшѝ красото́ю и҆ добро́тою сiѧ́ѧ, па́ки тѣле́сною, вы́шнюю зарю̀ бж҃е́ственнагѡ сiѧ́нiѧ прiѧ́лъ є҆сѝ, бг҃оглаго́ливе, свѣ́тлѡ, и҆ ра́дꙋѧсѧ взыва́лъ є҆сѝ: гдⷭ҇ꙋ пои́мъ, сла́внѡ бо просла́висѧ.

Непоро́чно соверша́ѧ житiѐ твоѐ, и҆ ѻ҆́бразомъ бл҃гоꙋкраше́нiѧ ѹ҆краша́ѧсѧ, и҆ нра́вы бл҃ги́ми, пребл҃же́нне, чи́стѧ себѐ, прⷪ҇ро́къ бл҃гоче́стiѧ и҆́стиннагѡ зовы́й бы́лъ є҆сѝ: гдⷭ҇ꙋ пои́мъ, сла́внѡ бо просла́висѧ.

Бг҃оро́диченъ:

Чи́стаѧ мт҃и бг҃а вседержи́телѧ, ꙗ҆́же ѿ ца́рскагѡ колѣ́на, влⷣчце, возра́стши, и҆ є҆ди́наго бг҃а, всѣ́ми црⷭ҇твꙋющаго, ро́ждши пло́тiю па́че є҆стества̀, ѿ бѣ́дъ мѧ̀ спасѝ, сн҃ꙋ твоемꙋ̀ пою́ща: сла́внѡ бо просла́висѧ.

Канѡ́нъ мꙋ́ченика, є҆гѡ́же краегране́сiе:

Мꙋ́ченика гордíа пѣ́сньми сла́дкими пою̀. Творе́нiе ѳеофа́ново.

Гла́съ и҃. Пѣ́снь а҃. I҆рмо́съ:

Пои́мъ гдⷭ҇еви, прове́дшемꙋ лю́ди своѧ̀ сквозѣ̀ чермно́е мо́ре, ꙗ҆́кѡ є҆ди́нъ сла́внѡ просла́висѧ.

Свидѣ́тель и҆́стины, гордíе всебл҃же́нне, познава́емь, свѣтоно́снꙋю мнѣ̀ бл҃года́ть съ нб҃сѐ пода́ждь моли́твами твои́ми.

Пои́мъ гдⷭ҇еви, страстоте́рпца ѹ҆крѣ́пльшемꙋ на противобѡ́рныѧ и҆ вѣнце́мъ побѣ́ды ѹ҆краси́вшемꙋ.

Си́лою и҆ всеѻрꙋ́жiемъ всѣ́хъ цр҃ѧ̀ ѹ҆крѣплѧ́емь, мꙋчи́телей низложи́лъ є҆сѝ враждꙋ̀, всесла́вный гордíе.

Бг҃оро́диченъ:

Воды̀, текꙋ́щiѧ въ безсме́ртiе, ꙗ҆ви́ласѧ є҆сѝ селе́нiе, и҆сточа́ющагѡ всѣ̑мъ человѣ́кѡмъ жи́знь, бг҃оневѣ́сто.

Пѣ́снь г҃. I҆рмо́съ:

Твоѧ̑ пѣсносло́вцы, бцⷣе, живы́й и҆ незави́стный и҆сто́чниче, ли́къ себѣ̀ совокꙋ́пльшыѧ дх҃о́внѡ ѹ҆твердѝ, въ бж҃е́ственнѣй твое́й сла́вѣ вѣнцє́въ сла́вы сподо́би. 

Возвесели́сѧ пꙋсты́нѧ жа́ждꙋщаѧ, человѣ́ческое є҆стество̀ всѐ: сѐ, вода̀ ꙗ҆влѧ́етсѧ жи́зненнаѧ, напаѧ́ющи тѧ̀ новора́сленною бл҃года́тiю, хрⷭ҇то́съ, всѣ́хъ ѡ҆бновле́нiе.

Взыска́ти мѧ̀, ра́зꙋмомъ заблꙋ́ждшаго, предгрѧде́ши на во́ды, хрⷭ҇тѐ: въ нѧ́же вше́дъ, потоплѧ́еши моѧ̑ прегрѣшє́нiѧ, и҆ и҆зъ глꙋбины̀ возво́диши мѧ̀ всѧ́кiѧ sло́бы, ꙗ҆́кѡ бл҃гоꙋтро́бенъ.

Со́лнце, зрѣ́ти тѧ̀ и҆мꙋ́щее, сло́ве, ѡ҆бнаже́на, сокрыва́етъ зари̑: грѧде́ши бо ѡ҆бнаже́на мѧ̀ ле́стiю sмiи́ною, чⷭ҇тны́мъ креще́нiемъ во ѻ҆де́ждꙋ ѡ҆блещѝ спаси́тельнꙋю.

И҆́нъ. I҆рмо́съ:

Ты̀ є҆сѝ ѹ҆твержде́нiе притека́ющихъ къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.

Ра́дꙋешисѧ ны́нѣ, зрѧ̀ прорече́нiй сбытiѐ, бл҃же́нне, твои́хъ и҆ соверше́нiе, малахíе бг҃опрiѧ́тне.

И҆сцѣле́нiе въ крила́хъ и҆мѣ́ѧй, возсiѧ̀ со́лнце мы́сленное пра́вды, ꙗ҆́коже проре́клъ є҆сѝ, бг҃одохнове́нне.

Бг҃оро́диченъ:

Всю̀ наде́ждꙋ мою̀ на тѧ̀, всенепоро́чнаѧ, возлага́ю всю̀ къ тебѣ̀, ра́дꙋѧсѧ, простира́ю и҆ дꙋ́шꙋ и҆ помышле́нiе.

И҆́нъ. I҆рмо́съ:

Нѣ́сть ст҃ъ, ꙗ҆́кѡ гдⷭ҇ь, и҆ нѣ́сть пра́веденъ, ꙗ҆́кѡ бг҃ъ на́шъ, є҆го́же пое́тъ всѧ̀ тва́рь: нѣ́сть пра́веденъ, па́че тебє̀, гдⷭ҇и.

Текꙋ́щихъ нестоѧ́тельное помышлѧ́ѧ, и҆ пребыва́ющихъ состоѧ́нiе, мꙋ́чениче сла́вне, воспомина́ѧ, бл҃же́нне, безꙿ стра́ха въ сꙋди́лище вше́лъ є҆сѝ страда́нiѧ.

Ѿстꙋпи́лъ є҆сѝ привре́меннагѡ сꙋ́етства, и҆ приложи́лсѧ є҆сѝ, всебога́тне, при́снѡ пребыва́ющымъ: и҆ бѣ́гаѧ ѿ человѣ̑къ, а҆́гг҃лѡмъ є҆динокро́вникъ, бг҃омꙋ́дре, бы́лъ є҆сѝ.

Земна̑ѧ мꙋдрова̑нiѧ ѡ҆ста́вивъ, жи́тельство нбⷭ҇ное,  мꙋ́чениче, ѡ҆брѣ́лъ є҆сѝ: зрѣ́ти бо не терпѧ̀ пре́лести шата́нiѧ, въ пꙋсты́ню ѹ҆дали́лсѧ є҆сѝ.

Бг҃оро́диченъ:

Нѣ́сть непоро́чны, ꙗ҆́коже ты̀, влⷣчце, и҆ нѣ́сть пречи́сты, па́че тебє̀, всенепоро́чнаѧ: во ѹ҆тро́бѣ бо зижди́телѧ всѣ́хъ вмѣсти́ла є҆сѝ, є҆ди́наго многоми́лостиваго.

По г҃-й пѣ́сни конда́къ прⷪ҇ро́ка, гла́съ д҃. Подо́бенъ: Ꙗ҆ви́лсѧ є҆сѝ:

Прⷪ҇ро́чества дарова́нiемъ богатѣ́ѧ, прⷪ҇ро́че, хрⷭ҇то́во предвозвѣсти́лъ є҆сѝ прише́ствiе ꙗ҆́вѣ, и҆ мíрови спасе́нiе, є҆гѡ́же сiѧ́нiемъ мíръ просвѣти́сѧ.

Дрꙋгíй конда́къ мꙋ́ченика, гла́съ и҃. Подо́бенъ: Ꙗ҆́кѡ нача́тки:

Твоѧ̑ по́ты, пресла́вне, всю̀ зе́млю напои́ша, и҆ чⷭ҇тны́ми кровьмѝ, гордíе, мíръ ве́сь возвесели́лъ є҆сѝ. Мл҃твами твои́ми, бг҃омꙋ́дре, спаса́й всѧ̑, вѣ́рою тѧ̀ воспѣва́ющыѧ и҆ ѹ҆блажа́ющыѧ, вопiю́щыѧ пѣ́снь досто́йнꙋю, всехва́льне, ꙗ҆́кѡ многострада́лецъ.

Сѣда́ленъ прⷪ҇ро́ка, гла́съ и҃. Подо́бенъ: Премꙋ́дрости:

Прⷪ҇ро́чествiѧ бл҃года́тiю ѡ҆бога́щсѧ, бꙋ́дꙋщихъ зна́нiю бг҃олѣ́пнѡ наꙋчи́лсѧ є҆сѝ дх҃омъ, малахíе бг҃одохнове́нне, и҆ предглаго́леши всѣ̑мъ хрⷭ҇то́во прише́ствiе, и҆ ꙗ҆зы́кѡвъ, пребога́те, бжⷭ҇твенное призва́нiе: тѣ́мже честнꙋ́ю твою̀ пра́зднꙋемъ па́мѧть, и҆ любо́вiю пое́мъ тѧ̀, и҆ вѣ́рнѡ ѹ҆блажа́емъ, взыва́юще тебѣ̀, сла́вне: молѝ хрⷭ҇та̀ бг҃а, грѣхѡ́въ ѡ҆ставле́нiе пода́ти чтꙋ́щымъ любо́вiю ст҃ꙋ́ю па́мѧть твою̀.

Сла́ва мꙋ́ченика, гла́съ то́йже.

Разже́гсѧ любо́вiю i҆и҃совою, самово́льнымъ хотѣ́нiемъ, мꙋ́чениче мꙋ́дре, ѹ҆се́рднѡ на сме́рть себѐ преда́лъ є҆сѝ, и҆ посредѝ сꙋди́ща самозва́нъ ста́лъ є҆сѝ, вопiѧ̀ мꙋчи́телємъ: сѐ, а҆́зъ прiидо́хъ. Тѣ́мже, и҆ ле́сть дерзнове́нiемъ ѡ҆бличи́въ, мече́мъ во главꙋ̀ ѹ҆сѣ́ченъ є҆сѝ, сла́вне, и҆ къ жи́зни безконе́чнѣй преста́вилсѧ є҆сѝ, всехва́льне. Молѝ  хрⷭ҇та̀ бг҃а, грѣхѡ́въ ѡ҆ставле́нiе пода́ти чтꙋ́щымъ любо́вiю ст҃ꙋ́ю па́мѧть твою̀.

И҆ ны́нѣ, пра́здника, гла́съ то́йже. Подо́бенъ: Свирѣ́лей па́стырскихъ:

Ли́къ прⷪ҇ро́ческiй ра́дꙋетсѧ, проповѣ́дꙋѧ кр҃ще́нiе хрⷭ҇то́во, живо́тъ и҆сточа́ющее, зове́тъ и҆са́iа: почерпи́те во́дꙋ чисти́тельнꙋю. пи́шетъ бг҃оѻц҃ъ: ка́кѡ ѿ лица̀ бѣжи́тъ мо́ре бл҃говоле́нiемъ спаса́ющагѡ бг҃а ро́дъ человѣ́ческiй;

Пѣ́снь д҃. I҆рмо́съ:

Неизслѣ́дный бж҃iй совѣ́тъ, є҆́же ѿ дв҃ы, воплоще́нiѧ тебє̀ вы́шнѧгѡ прⷪ҇ро́къ а҆ввакꙋ́мъ ѹ҆смотрѧ́ѧ, зовѧ́ше: сла́ва си́лѣ твое́й, гдⷭ҇и.

Ѹ҆́жасомъ содержи́тсѧ нб҃о, и҆ а҆́гг҃льскаѧ вѡ́инства, раболѣ́пнѡ тѧ̀ и҆дꙋ́ща, хрⷭ҇тѐ, къ твоемꙋ̀ рабꙋ̀ ви́дѧще, и҆ просѧ́ща креще́нiѧ.

I҆ѡа́нне, взыгра́й: грѧде́тъ бо всѣ́хъ и҆збавлѧ́ѧй гдⷭ҇ь преклони́тисѧ рꙋцѣ̀ твое́й смире́ннѡ, ꙗ҆́кѡ да смире́ннаго мѧ̀ бжⷭ҇твеннымъ вознесе́тъ кр҃ще́нiемъ.

Преклони́въ нб҃са̀, сше́лъ є҆сѝ въ дв҃ꙋ, человѣколю́бче, и҆ i҆ѡа́ннꙋ прекланѧ́еши ве́рхъ, просѧ̀ креще́нiѧ. сла́ва мно́гомꙋ бл҃гоꙋтро́бiю твоемꙋ̀.

Разрѣша́ѧ безмѣ̑рныѧ моѧ̑, сло́ве, плени̑цы согрѣше́нiй, на во́ды i҆ѻрда̑нскiѧ тщи́шисѧ прiитѝ, и҆ крⷭ҇ти́тисѧ, влⷣко. сла́ва мно́гомꙋ бл҃гоꙋтро́бiю твоемꙋ̀.

И҆́нъ. I҆рмо́съ:

Ѹ҆слы́шахъ, гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀.

Прⷪ҇ро́къ бы́въ бг҃онача́льныѧ, бл҃же́нне, бл҃гости, всѣ̑мъ ꙗ҆зы́кѡмъ проповѣ́далъ є҆сѝ бы́вшее и҆збавле́нiе.

Наꙋчи́всѧ дх҃омъ преесте́ственномꙋ сло́ва воплоще́нiю, неизглаго́ланное та́инство, малахíе блаже́нне, провозгласи́лъ є҆сѝ. 

Бг҃оро́диченъ:

На тѧ̀ возложи́хъ всѧ́ко ча́ѧнiе спасе́нiѧ моегѡ̀ и҆ житiѧ̀ ѡ҆кормле́нiе, ѡ҆бра́дованнаѧ мт҃и дв҃о.

И҆́нъ. I҆рмо́съ:

И҆зꙿ горы̀ приѡсѣне́нныѧ, сло́ве, прⷪ҇ро́къ є҆ди́ныѧ бцⷣы, хотѧ́ща воплоти́тисѧ, бг҃ови́днѡ ѹ҆смотрѝ, и҆ со стра́хомъ славосло́вѧще си́лꙋ твою̀.

Речє́нiѧ хрⷭ҇тѡ́ва, всеблаже́нне, ѹ҆слы́шавъ, ра́дꙋѧсѧ тлѣ́нное ѡ҆ста́вилъ є҆сѝ во́инство, и҆ цр҃ю̀ вво́инилсѧ є҆сѝ нбⷭ҇номꙋ, вѣнцено́сче, мꙋ́чениче гордíе.

Сокрꙋши́шасѧ, мꙋ́чениче, го́ры мꙋчи́телей, растаѧ́шасѧ же хо́лми i҆́дѡльстiи терпѣли́внымъ твои́мъ страда́нiемъ, и҆ со дерзнове́нiемъ, вѣнцено́сче, прибли́жившасѧ.

Ѹ҆крѣпи́лсѧ є҆сѝ крⷭ҇та̀ бж҃е́ственною си́лою собо́рꙋ sлочести́вомꙋ вопи́ти велегла́снѡ: не и҆́щꙋщымъ ѡ҆брѣто́хсѧ, не вопроша́ющымъ ны́нѣ ѹ҆пова́въ ꙗ҆влѧ́юсѧ.

Ве́сь на тѧ̀, бг҃омꙋ́дре, мꙋчи́телѧ воздви́глъ є҆сѝ неꙋдержи́мый гнѣ́въ, ѹ҆ди́вльшасѧ, всеблаже́нне, ѹ҆мышле́нiю, и҆ дꙋшѝ твоеѧ̀ воста́нiю.

Бг҃оро́диченъ:

Невѣ́сто бж҃iѧ, мр҃íе бцⷣе, и҆зба́ви мѧ̀ лю́тыхъ прегрѣше́нiй и҆ бѣ́дъ, и҆ къ ти́хомꙋ приста́нищꙋ и҆ спаси́тельномꙋ твои́ми моли́твами наста́ви.

Пѣ́снь є҃. I҆рмо́съ:

Ѹ҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во ѹ҆тро́бѣ надъ всѣ́ми бг҃а, и҆ родила̀ є҆сѝ безлѣ́тнаго сн҃а, всѣ̑мъ воспѣва́ющымъ тѧ̀ ми́ръ подава́ющаѧ.

Дале́че человѣ́чество ѿ бг҃а бы́вшее сло́во бж҃iе ѹ҆ще́дривъ, чл҃вѣ́къ ꙗ҆ви́сѧ и҆ креще́нiемъ бг҃одѣ́льнымъ сiѐ присвоѧ́етъ бг҃олѣ́пнѡ, и҆ къ первоѻбра́зномꙋ возво́дитъ достоѧ́нiю. 

Ме́ртвы бы́вшыѧ ны̀ престꙋпле́ньми грѧде́ши, живода́вче всеще́дрый, ѡ҆живи́ти i҆ѻрда́нскими стрꙋѧ́ми. Тѣ́мже твоѐ сла́вимъ вѣ́рнѡ ны́нѣ ꙗ҆вле́нiе и҆ неизрече́ннꙋю млⷭ҇ть.

Диви́тсѧ всѧ́ка дꙋша̀, помышлѧ́ющи твоѐ, сло́ве, стра́шное смотре́нiе: ка́кѡ, назда́ти всѧ̑ хотѧ̀, грѧде́ши вни́ти въ рѣ̑чныѧ стрꙋи̑ ѡ҆бнаже́нъ, и҆́же свѣ́томъ ѡ҆дѣва́ѧйсѧ.

И҆́нъ. I҆рмо́съ:

Ѿ но́щи невѣ́дѣнiѧ, бг҃овѣ́дѣнiемъ просвѣти́вый концы̀, просвѣти́ мѧ ѹ҆́тромъ человѣколю́бiѧ твоегѡ̀, гдⷭ҇и.

Стра́шный де́нь хрⷭ҇то́ва прише́ствiѧ провозвѣсти́лъ є҆сѝ, малахíе бг҃омꙋ́дре, бжⷭ҇твеннымъ просвѣща́емь дх҃омъ.

Дꙋ́шъ скве́рнꙋ ѿе́млѧ, и҆ ѡ҆мыва́ѧ бл҃года́тiю, ꙗ҆́коже бѣли́ломъ перꙋ́щихъ, си́це тѧ̀, бг҃омꙋ́дре, просла́ви.

Бг҃оро́диченъ:

Держа́вꙋ сме́рти, ѻ҆трокови́це, живоно́снымъ твои́мъ ржⷭ҇тво́мъ разори́ла є҆сѝ, всест҃а́ѧ дв҃о, и҆ жи́знь и҆сточи́ла є҆сѝ неразори́мꙋ.

И҆́нъ. I҆рмо́съ то́йже.

Вше́дъ безъ стра́ха и҆ до́блественнѣ, ꙗ҆́кѡ ле́въ, въ позо́рище, ꙗ҆́коже ка́менiе бездꙋ́шное, бл҃же́нне, вмѣни́лъ є҆сѝ безꙋ̑мныѧ.

Нака́занъ, мч҃ниче, бг҃одꙋхнове́ннагѡ писа́нiѧ ѹ҆че́нiемъ, всѧ̑ ко спасе́нiю ѡ҆брѣ́лъ є҆сѝ ведꙋ̑щаѧ, гордíе.

Разꙋмѣ́въ, бг҃омꙋ́дре, тве́рдое твоѐ мꙋчи́тель противле́нiе, ꙗ҆́коже ѡ҆ ка́мень волна̀, твое́ю разсѣ́десѧ тве́рдостiю.

Бг҃оро́диченъ:

И҆́же и҆зъ твоеѧ̀ ѹ҆тро́бы пресꙋ́щественнѡ, дв҃о, воплоща́ѧйсѧ, мíръ бг҃оразꙋ́мiѧ заре́ю просвѣтѝ, пречⷭ҇таѧ.

Пѣ́снь s҃. I҆рмо́съ:

Бжⷭ҇твенное сiѐ и҆ всечⷭ҇тно́е соверша́юще пра́зднество, бг҃омꙋ́дрiи, бг҃омт҃ре, прiиди́те, рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ. 

И҆̀же во тмѣ̀ дре́вле сѣдѧ́щiи, свѣ́тъ прише́дшъ зрѧ́ще, ра́дости и҆спо́лнитесѧ: сѐ, ꙗ҆ви́сѧ гдⷭ҇ь, i҆ѻрда́нскими стрꙋѧ́ми ѡ҆дѣ́ѧнъ.

Ка́кѡ ѹ҆́зритъ тѧ̀ и҆дꙋ́ща прⷣте́ча, сп҃се, и҆ просѧ́ща бжⷭ҇твеннагѡ кр҃ще́нiѧ; ка́кѡ тѧ̀ во́ды прiи́мꙋтъ i҆ѻрда̑нскiѧ, во́дꙋ сꙋ́щꙋ ѡ҆ставле́нiѧ;

Да кропѧ́тъ веселѧ́щесѧ ѻ҆́блацы мы́сленное ра́дованiе: сѐ, прiи́де крⷭ҇ти́тисѧ гдⷭ҇ь, разорѧ́ѧ тє́мныѧ ѻ҆́блаки серде́цъ на́шихъ.

И҆́нъ. I҆рмо́съ:

Мл҃твꙋ пролiю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ sѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ i҆ѡ́на: ѿ тлѝ, бж҃е, возведи́ мѧ.

Просвѣ́щшисѧ твоѧ̀ мꙋ́драѧ мы́сль ѿ самагѡ̀ бж҃е́ственнагѡ свѣтозаре́нiѧ, и҆ до́льныхъ ѿлꙋчи́лсѧ є҆сѝ веще́й, бꙋ́дꙋщихъ сподо́бисѧ ра́зꙋма: зва́нiе бо ꙗ҆зы́кѡвъ и҆ зако́на преста́тiе проре́клъ є҆сѝ.

Прiи́де вои́стиннꙋ гдⷭ҇ь, є҆го́же мы̀ ра́достнѡ и҆ска́хомъ, во хра́мъ, є҆го́же са́мъ ѿ дв҃ы бл҃гослове́нныѧ мꙋ́дрѣ созда̀, ꙗ҆́коже речѐ, ѿ бг҃а ѡ҆сiѧ́всѧ, малахíй сла́вный.

Бг҃оро́диченъ:

Безнача́льный ѻ҆ц҃ꙋ̀ и҆ є҆диноро́дный, то́йже є҆диноча́дый ѿ дв҃ы вопло́щсѧ, и҆ неизрече́ннѡ роди́сѧ, и҆ ро́ждшꙋю дв҃ꙋ сохранѝ: бг҃ъ бо бѣ̀ и҆́стиненъ, а҆́ще и҆ є҆стество̀ человѣ́ческое прiѧ́тъ.

И҆́нъ. I҆рмо́съ:

Ꙗ҆́коже прⷪ҇ро́ка и҆зба́вилъ є҆сѝ и҆зꙿ глꙋбины̀ преиспо́днiѧ, хрⷭ҇тѐ бж҃е, и҆ менѐ ѿ грѣхѡ́въ мои́хъ и҆зба́ви, ꙗ҆́кѡ человѣколю́бецъ, и҆ ѹ҆пра́ви живо́тъ мо́й, молю́сѧ.

Сщ҃еннодѣ́йствꙋетсѧ же́ртва, и҆ прiѧ́тно приноше́нiе тебѣ̀ прино́ситсѧ, и҆ска́паѧ кро́вiю гордíй, влⷣко, во́льнѣй стрⷭ҇ти твое́й подо́бѧсѧ.

Несмы́сленный ѹ҆мо́мъ тебѣ̀ тлѣ́ннꙋю ѡ҆бѣщава́етъ  сла́вицꙋ, сла́вою нетлѣ́нною, гордíе, ѡ҆бога́щшемꙋсѧ, и҆ безсме́ртное бога́тство сокры́вшемꙋ.

Напра́влєна ѹ҆пова̑нiѧ къ бг҃ꙋ и҆мѣ́ѧ, прете́клъ є҆сѝ житiѧ̀ нестоѧ́тельное, и҆ мече́мъ посѣка́емь, къ простра́ннѣй широтѣ̀ преше́лъ є҆сѝ.

Бг҃оро́диченъ:

Ѹ҆мерщвле́нный ѹ҆́мъ мо́й страсте́й треволне́ньми возста́ви, жи́знь вѣ́чнꙋю хрⷭ҇та̀ ро́ждшаѧ, подаю́щаго всѣ̑мъ и҆сцѣлє́нiѧ.

Конда́къ предпра́зднства, гла́съ д҃ Подо́бенъ: Ꙗ҆ви́лсѧ є҆сѝ дне́сь:

Во стрꙋѧ́хъ дне́сь i҆ѻрда́нскихъ бы́въ гдⷭ҇ь, i҆ѡа́ннꙋ вопiе́тъ: не ѹ҆бо́йсѧ крести́ти мѧ̀, спасти́ бо прiидо́хъ а҆да́ма первозда́ннаго.

I҆́косъ:

Не и҆стѧзꙋ́ю тѧ̀, крⷭ҇ти́телю, предѣ́лы преходи́ти, не глаго́лю тебѣ̀: рцы́ ми, ꙗ҆̀же глаго́леши беззакѡ́ннымъ, и҆ ѹ҆чи́ши грѣ́шники, то́чiю крести́ мѧ молчѧ̀, и҆ ча́ѧ, ꙗ҆̀же ѿ кр҃ще́нiѧ: прiи́меши бо сегѡ̀ ра́ди досто́инство, є҆́же не бы́сть а҆́гг҃лѡмъ, и҆́бо всѣ́хъ прⷪ҇ро́кѡвъ бо́льша тѧ̀ сотворю̀. ѿ ѻ҆́ныхъ ѹ҆́бѡ ни є҆ди́нъ ꙗ҆́вѣ мѧ̀ ви́дѣ, но во ѻ҆́бразѣхъ и҆ сѣ́нѣхъ и҆ гада́нiихъ, ты́ же предꙿ тобо́ю стоѧ́ща ви́дѣлъ є҆сѝ: спасти́ бо прiидо́хъ а҆да́ма первозда́ннаго.

Пѣ́снь з҃. I҆рмо́съ:

Не послꙋжи́ша тва́ри бг҃омꙋ́дрiи па́че созда́вшагѡ, но ѻ҆́гненное преще́нiе мꙋ́жески попра́вше, ра́довахꙋсѧ пою́ще: препѣ́тый ѻ҆ц҃є́въ гдⷭ҇ь и҆ бг҃ъ, бл҃гослове́нъ є҆сѝ.

Сокрꙋше́на мѧ̀ прегрѣше́ньми, и҆ лежа́ща во тмѣ̀, гдⷭ҇и, престꙋпле́нiѧ, поми́ловавъ, ѹ҆ще́дрилъ є҆сѝ за бл҃госты́ню: и҆ въ вода́хъ i҆ѻрда́нскихъ, влⷣко, грѧде́ши крести́тисѧ.

Что̀ стра́нное сiѐ видѣ́нiе, возопи́ша а҆́гг҃льстiи чи́ни: є҆зе́ра и҆ рѣ́ки сотвори́вый велѣ́нiемъ, i҆ѻрда́нскими стрꙋѧ́ми грѧде́тъ ѡ҆дѣ́ѧтисѧ; си́ми бо а҆да́ма ѡ҆бновлѧ́етъ. 

Высота̀ неизрече́нна и҆ глꙋбина̀ неизмѣ́рна є҆́сть, влⷣко, смотре́нiѧ твоегѡ̀, всѧ́ко преходѧ̀ ѹ҆ма̀ постиже́нiе: ка́кѡ водо́ю и҆ всест҃ы́мъ дх҃омъ земны̑ѧ ѡ҆чища́еши;

И҆́нъ. I҆рмо́съ:

Ѻ҆́троцы є҆вре́йстiи въ пещѝ попра́ша пла́мень дерзнове́ннѡ, и҆ на ро́сꙋ ѻ҆́гнь преложи́ша вопiю́ще: бл҃гослове́нъ є҆сѝ, гдⷭ҇и бж҃е, во вѣ́ки.

Ты̀ влады́чествꙋющагѡ всѣ́ми всечⷭ҇тно́е проре́клъ є҆сѝ прише́ствiе, малахíе, прⷪ҇ро́че сла́вне, зовы́й: бл҃гослове́нъ є҆сѝ, гдⷭ҇и бж҃е, во вѣ́ки.

Прiимѝ молѧ́щагосѧ, ще́дре, сла́внаго прⷪ҇ро́ка малахíю, ѡ҆ и҆̀же бл҃гоче́стнѡ пою́щихъ и҆ вопiю́щихъ: бл҃гослове́нъ є҆сѝ, гдⷭ҇и бж҃е, во вѣ́ки.

Бг҃оро́диченъ:

Всемꙋ̀ мнѣ̀ ве́сь неслiѧ́ннѡ по ѵ҆поста́си соедини́лсѧ є҆сѝ, бж҃iй сло́ве, ѿ дв҃ы чи́стыѧ ѡ҆бо́лксѧ въ мѧ̀, ще́дре, бл҃гослове́нъ є҆сѝ, гдⷭ҇и бж҃е, во вѣ́ки.

И҆́нъ. I҆рмо́съ:

Ѻ҆́троки ѡ҆роси́вый въ пещѝ, и҆ дв҃ꙋ сохрани́вый ро́ждшꙋю тѧ̀ по ржⷭ҇твѣ̀, бл҃гослове́нъ є҆сѝ, бж҃е ѻ҆ц҃ъ на́шихъ.

Мꙋче́нiѧ сла́вꙋ стѧжа́въ, со а҆́гг҃лы ликꙋ́еши вѣнцено́сче, хрⷭ҇тꙋ̀ взыва́ѧ: бл҃гослове́нъ є҆сѝ, гдⷭ҇и, бж҃е ѻ҆ц҃ъ на́шихъ.

Благочести́вое дерзнове́нiе и҆мѣ́ѧ sлочести̑выѧ ѡ҆блича́еши, воспѣва́ѧ велегла́снѡ: бл҃гослове́нъ є҆сѝ, гдⷭ҇и, бж҃е ѻ҆ц҃ъ на́шихъ.

И҆зба́витисѧ прегрѣше́нiй ны́нѣ молѝ, вѣ́рою чтꙋ́щымъ твою̀ честнꙋ́ю па́мѧть, и҆ пою́щымъ велегла́снѡ: бл҃гослове́нъ бг҃ъ ѻ҆ц҃ъ на́шихъ.

Бг҃оро́диченъ:

Ꙗ҆доме́тное те́рнiе грѣха̀ и҆сцѣле́нiй ѡ҆дожде́нiемъ твои́хъ ѿмыва́еши, бг҃ороди́тельнице бл҃гослове́ннаѧ, всечⷭ҇таѧ, бг҃а безсѣ́меннѡ ро́ждшаѧ.

Пѣ́снь и҃. I҆рмо́съ:

Ѻ҆́троки благочести̑выѧ въ пещѝ ржⷭ҇тво̀ бг҃оро́дичо спасло̀ є҆́сть, тогда̀ ѹ҆́бѡ ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀  воздвиза́етъ пѣ́ти тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑ вѣ́ки.

Гла́съ роди́телевъ съ высоты̀ сн҃а свидѣ́тельствꙋетъ є҆диносꙋ́щна, входѧ́ща въ во́ды, и҆ бл҃гослове́нiе твоѐ си̑мъ предпосыла́юща, бл҃гослове́нне хрⷭ҇тѐ, и҆ дх҃ъ тѧ̀ ст҃ы́й всѣ̑мъ проповѣ́дꙋетъ бг҃а воплоще́нна.

Ликꙋ́й, тва́ре, ѹ҆ви́дѣвши бж҃iе ст҃о́е ꙗ҆вле́нiе, а҆́гг҃ли по́йте, мо́ре весели́сѧ, є҆зе́ра и҆ и҆сто́чницы взыгра́йте, и҆ рѣ́ки та́йнѡ восплещи́те пѣ́сньми: предста̀ бг҃ослове́ньми ва́съ хрⷭ҇то́съ просвѣща́ѧй.

Пое́мъ гдⷭ҇ꙋ во хвале́нiи, ꙗ҆́вльшемꙋсѧ на вода́хъ, и҆ сокрꙋше́нiе на́ше си́ми ѡ҆бно́вльшемꙋ, и҆ главы̑ сте́ршемꙋ неви́димыхъ врагѡ́въ, и҆ воззове́мъ: по́йте дѣла̀ гдⷭ҇а, и҆ превозноси́те є҆го̀ во всѧ̑ вѣ́ки.

Ѽ чꙋ́до чꙋде́съ! ка́кѡ всѧ́кiѧ тва́ри вы́шши бг҃ъ на́шъ зи́ждетсѧ, и҆ ѡ҆бновлѧ́етсѧ ѿ бг҃ороди́тельницы, и҆ ѡ҆бновлѧ́етъ во́лею, и҆ назида́етъ на́съ водо́ю и҆ дх҃а ѡ҆бновле́нiемъ чꙋ́днымъ є҆ди́ный бл҃годѣ́тель;

И҆́нъ. I҆рмо́съ:

Побѣди́тели мꙋчи́телѧ и҆ пла́мене бл҃года́тiю твое́ю бы́вше, за́повѣдемъ твои̑мъ sѣлѡ̀ прилѣжа́ще, ѻ҆́троцы вопiѧ́хꙋ: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Ѿчꙋжди́всѧ всѧ́кагѡ ве́щнагѡ ꙗ҆вле́нiѧ, сщ҃енноѧвле́нне, бжⷭ҇твенныѧ зарѝ ꙗ҆ви́лсѧ є҆сѝ нескве́рно зерца́ло, поѧ̀: бл҃гослови́те, всѧ̑ дѣла̀ гдⷭ҇а, и҆ превозноси́те є҆го̀ во вѣ́ки.

Неизрече́нныѧ сла́вы зри́тель ты̀ бы́лъ є҆сѝ, и҆ та́инъ нбⷭ҇ныхъ, бл҃же́нне, проповѣ́дникъ бы́въ, поѧ̀ непреста́ннѡ: бл҃гослови́те, всѧ̑ дѣла̀ гдⷭ҇а, и҆ превозноси́те є҆го̀ во вѣ́ки.

Бг҃оро́диченъ:

Жи́зни тѧ̀ мт҃рь и҆ бж҃iю роди́тельницꙋ позна́вше, правосла́вною вѣ́рою всѝ бл҃жи́мъ, дв҃о мт҃и, бл҃гословѧ́ще вкꙋ́пѣ ржⷭ҇тво̀ твоѐ пречⷭ҇тое, и҆ превозносѧ́ще, чⷭ҇таѧ, во всѧ̑ вѣ́ки. 

И҆́нъ. I҆рмо́съ:

Бг҃оглаго́ливiи ѻ҆́троцы въ пещѝ, со ѻ҆гне́мъ пла́мень попира́юще, поѧ́хꙋ: бл҃гослови́те, дѣла̀ гдⷭ҇нѧ, гдⷭ҇а.

Вослѣ́дꙋющаѧ тебѣ̀ бл҃года́ть, неви́димѡ просвѣ́щши, мч҃ниче, до́блести и҆спо́лни, бл҃гослови́те, вопiю́ща, всѧ̑ дѣла̀ гдⷭ҇нѧ, гдⷭ҇а.

Тече́нiемъ ско́рымъ гонѧ̀, страда́льче, къ жела́емомꙋ концꙋ̀ црⷭ҇твiѧ дости́глъ є҆сѝ, зовы́й: бл҃гослови́те, дѣла̀ гдⷭ҇нѧ, гдⷭ҇а.

Въ непроходи̑мыѧ вѣ́ки пребыва́етъ мч҃никѡвъ твои́хъ сла́ва и҆ безсме́ртное бл҃гохвале́нiе: бл҃гослови́мъ тѧ̀, всѧ̑ дѣла̀, ꙗ҆́кѡ гдⷭ҇а.

Бг҃оро́диченъ:

Воплоще́нно сло́во заче́нши, пе́рвѣе безпло́тное, є҆́ѵинꙋ клѧ́твꙋ дре́внюю ѿврати́ла є҆сѝ, бл҃гослове́нiе, дв҃о, мíрꙋ ро́ждши.

Пѣ́снь ѳ҃. I҆рмо́съ:

Всѧ́къ земноро́дный да взыгра́етсѧ дх҃омъ просвѣща́емь, да торжествꙋ́етъ же безпло́тныхъ ѹ҆мѡ́въ є҆стество̀, почита́ющее сщ҃е́нное торжество̀ бг҃ома́тере, и҆ да вопiе́тъ: ра́дꙋйсѧ, всебл҃же́ннаѧ бцⷣе, чи́стаѧ приснодв҃о.

Сѐ а҆́гнецъ, взе́млѧй прегрѣшє́нiѧ человѣ́чества, прiи́де и҆ предста̀ къ рабꙋ̀, просѧ̀ креще́нiѧ, раболѣ́пнѡ предстои́тъ, свободи́ти и҆ща́й порабощє́нныѧ ны̀ ѿ льсти́вагѡ, и҆ добро́тꙋ пе́рвꙋю погꙋ́бльшыѧ.

Ꙗ҆ви́сѧ ꙗ҆́вственнѡ бг҃ъ воплоща́емь за бл҃гость, и҆ i҆ѻрда́нскими ѡ҆дѣ́ѧтисѧ грѧде́тъ вода́ми, ѡ҆дѣва́ѧй нб҃о ѻ҆́блаки вои́стиннꙋ: сегѡ̀ всѝ ны́нѣ предпра́зднꙋимъ чⷭ҇тно́е ра́достiю ꙗ҆вле́нiе.

Взыгра́й ра́достнѡ, и҆ предꙿꙋгото́висѧ подꙿѧ́ти во́дꙋ текꙋ́щꙋю, ѽ i҆ѻрда́не! въ вѣ́чнꙋю жи́знь: рѣ́ки, ликꙋ́йте, ви́дѧще ны́нѣ пи́щнаго пото́ка, во стрꙋи̑ i҆ѻрда̑нскiѧ входѧ́ща, и҆ sло́бы и҆злiѧ́нiе и҆зсꙋша́юща. 

Ѡ҆зари́сѧ на́мъ де́нь спаси́тельный, въ нощѝ лю́тыхъ всегда̀ спѧ́щымъ: и҆́бо предста̀ хрⷭ҇то́съ, гдⷭ҇ь, пра́вды сл҃нце сы́й и҆ разꙋмѣва́емый, подклони́ти главꙋ̀ свою̀ рабꙋ̀, и҆ пло́тiю крести́тисѧ во́лею.

Ѹ҆жаса́ютсѧ херꙋвíми, и҆ всѐ нбⷭ҇ное є҆стество̀, всенепоро́чнаѧ, па́че постиже́нiѧ чⷭ҇тна́гѡ твоегѡ̀ ржⷭ҇тва̀, ѹ҆подо́бльшагѡсѧ на́мъ за благоꙋтро́бiе неизглаго́ланное, и҆ кре́щшагѡсѧ пло́тiю: є҆гѡ́же бжⷭ҇твенное всѝ ꙗ҆вле́нiе пра́зднꙋемъ ны́нѣ ра́дꙋющесѧ.

И҆́нъ. I҆рмо́съ:

Ѹ҆страши́сѧ всѧ́къ слꙋ́хъ неизрече́нна бж҃iѧ снизхожде́нiѧ, ꙗ҆́кѡ вы́шнiй во́лею сни́де да́же и҆ до пло́ти, ѿ дв҃и́ческагѡ чре́ва бы́въ чл҃вѣ́къ. Тѣ́мже пречⷭ҇тꙋю бцⷣꙋ, вѣ́рнiи, велича́емъ.

Наста̀ бг҃осiѧ́нный прⷪ҇ро́ка пра́здникъ и҆ честны́й, ѡ҆зарѧ́ѧ приходѧ́щыѧ вѣ́рою и҆ пою́щыѧ, проро́ческими блиста̑нiи, и҆ всѣ̑мъ точа́щiй дꙋша́мъ и҆сцѣлє́нiѧ, и҆ просвѣща́ющiй ꙗ҆́снѡ бг҃омꙋ̑дрыѧ.

Соблюдѝ живонача́льною десни́цею твое́ю держа́вною, многоми́лостиве, цр҃ковь твою̀, мольба́ми твоегѡ̀ ѹ҆го́дника, проре́кшагѡ на́мъ твоѐ вочл҃вѣ́ченiе, и҆́мже возсiѧ̀ спасе́нiе и҆ дꙋша́мъ и҆збавле́нiе.

Зрѣ́лꙋ ѡ҆бꙿе́млю жи́знь, неврежде́нъ дре́вомъ ра́зꙋма: ты́ бо, всенепоро́чнаѧ, жи́зни дре́во хрⷭ҇та̀ прозѧбла̀ є҆сѝ, вхо́ды живота̀ всѣ̑мъ показа́вшаго. Тѣ́мъ тѧ̀, всечи́стаѧ, бцⷣꙋ, вѣ́рнiи, возвѣща́емъ.

И҆́нъ. I҆рмо́съ:

Проѧвле́нное на горѣ̀ законополо́жникꙋ во ѻ҆гнѝ и҆ кꙋпинѣ̀, ржⷭ҇тво̀ приснодв҃ы, въ на́ше вѣ́рныхъ спасе́нiе, пѣ́сньми немо́лчными велича́емъ.

Млⷭ҇тива бы́ти молѝ влⷣкꙋ вѣ́рою тѧ̀ чтꙋ́щымъ, и҆ тво́й свѣтоно́сный и҆ чⷭ҇тны́й пра́здникъ соверша́ющымъ, гордíе, мꙋ́ченикѡвъ ѹ҆краше́нiе.

Ны́нѣ нетлѣ́нныѧ пи́щи и҆ бг҃овидѣ́нiѧ насыща́ѧсѧ,  гордíе, и҆ свѣ́та невече́рнѧгѡ, въ жили́щахъ вѣ́чныхъ прiе́млеши приплѡ́дiѧ по́двигѡвъ твои́хъ.

Сла́вꙋ мимотекꙋ́щꙋю, и҆ тлѣ́ннꙋю, и҆ попира́емꙋю презрѣ́въ, бг҃омꙋ́дре мꙋ́чениче, присносꙋ́щныѧ ны́нѣ сла́вы и҆ ра́дости вои́стиннꙋ наслажда́ешисѧ, прⷭ҇то́лꙋ влⷣчнемꙋ предстоѧ̀.

Бг҃оро́диченъ:

Ꙗ҆́кѡ спа́сшесѧ, дв҃о, пе́рвыѧ клѧ́твы твои́мъ бжⷭ҇твеннымъ ржⷭ҇тво́мъ, досто́йнѡ пою́ще, гла́сы немо́лчными вопiе́мъ: ра́дꙋйсѧ, бцⷣе, наде́жда на́ша.

Свѣти́ленъ. Подо́бенъ: Дх҃омъ во ст҃и́лищи:

Виѳлее́мъ ѡ҆ста́вивше, пресла́вное чꙋ́до, ко i҆ѻрда́нꙋ теце́мъ дꙋше́ю те́плою, и҆ та́мѡ ѹ҆́зримъ стра́шное та́инство: бг҃олѣ́пнѡ бо предста̀ ѡ҆бнажи́всѧ хрⷭ҇то́съ мо́й, ѡ҆дѣва́ѧ мѧ̀ во ѻ҆де́ждꙋ нбⷭ҇нагѡ црⷭ҇твiѧ.

Сла́ва, и҆ ны́нѣ, то́йже.

На хвали́техъ стiхи̑ры на д҃, гла́съ s҃. Подо́бенъ: А҆́гг҃льскiѧ:

Прⷭ҇то́лъ нб҃о и҆мѣ́ѧ влⷣка, прiи́де на зе́млю вопло́щсѧ ѿ дв҃ы, и҆ на i҆ѻрда́нѣ предста́въ, ѡ҆чище́нiѧ всѣ́хъ про́ситъ ѿ i҆ѡа́нна. ѻ҆те́чєствiѧ землѝ всеѧ̀, томꙋ̀ пое́мъ: бл҃гослове́нъ ꙗ҆вле́йсѧ, бж҃е на́шъ, сла́ва тебѣ̀.

Приспѣ̀ хрⷭ҇то́съ ко стрꙋѧ́мъ i҆ѻрда̑нскимъ, кр҃ще́нiѧ просѧ̀ ѡ҆чища́ѧй грѣхѝ. Всѧ̀ землѧ̀ да и҆гра́етъ, нб҃са̀ да веселѧ́тсѧ: ра́дꙋйсѧ, ꙗ҆зы́ческаѧ цр҃ковь, цр҃ю̀ ѹ҆невѣ́стившисѧ, вѣ́рнѡ возопíй: бл҃гослове́нъ ꙗ҆вле́йсѧ, бж҃е на́шъ, сла́ва тебѣ̀.

Го́ры сла́дость весе́лiѧ да ка́плютъ, рꙋка́ми та́инственнѡ ны́нѣ восплещи́те ꙗ҆зы́цы, пꙋсты́нѧ да процвѣте́тъ. I҆ѻрда́не, подꙿимѝ: грѧдѝ, крести́телю, та́инствꙋ и҆зба́вителѧ послꙋжѝ, ра́дꙋѧсѧ. Лю́дiе воспои́мъ: бл҃гослове́нъ ꙗ҆вле́йсѧ, бж҃е на́шъ, сла́ва тебѣ̀.

Свѣ́тъ и҆зꙿ свѣ́та пре́жде лѣ́тъ возсiѧ́вый, въ нощѝ  сѣдѧ́щымъ ꙗ҆ви́сѧ, и҆ тмꙋ̀ грѣха̀ ѡ҆чи́сти, и҆ просвѣтѝ: ликꙋ́й, а҆да́ме, и҆ весели́сѧ, є҆́ѵо, и҆збавле́нiе хрⷭ҇то́съ прiи́де. дв҃де, возопíй: бл҃гослове́нъ ꙗ҆вле́йсѧ, бж҃е на́шъ, сла́ва тебѣ̀.

Сла́ва, гла́съ и҆ подо́бенъ то́йже:

Sвѣзда̀ и҆зъ i҆а́кѡва возсiѧ̀ мíрꙋ, и҆ пла́менный человѣ́кѡвъ грѣ́хъ воспрiи́мъ, погреба́етъ во i҆ѻрда́нскихъ вода́хъ, сiѧ́ѧ бж҃ества̀ сiѧ́нiемъ, и҆ просвѣще́нiе бг҃оразꙋ́мiѧ подава́ѧ ꙗ҆зы́кѡмъ: бл҃гослове́нъ ꙗ҆вле́йсѧ, бж҃е на́шъ, сла́ва тебѣ̀.

И҆ ны́нѣ, подо́бенъ то́йже:

Зако́на и҆спо́лнитель по пло́ти бы́въ, прiи́де хрⷭ҇то́съ нача́токъ спасе́нiѧ на i҆ѻрда́нъ соверши́ти, ꙗ҆́кѡ бл҃госе́рдъ, и҆ крⷭ҇ти́телю подклонѧ́етъ ве́рхъ, вѣ́рнѡ вопiю́щꙋ, лю́дiе, зове́мъ: бл҃гослове́нъ ꙗ҆вле́йсѧ, бж҃е на́шъ, сла́ва тебѣ̀.

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

Ѿ виѳлее́ма * на i҆ѻрда́нъ пре́йдемъ, * та́мѡ бо свѣ́тъ сꙋ́щымъ во тмѣ̀ * ѡ҆зарѧ́ти ѹ҆жѐ начина́етъ.

Стíхъ: Сегѡ̀ ра́ди помѧнꙋ́хъ тѧ̀ ѿ землѝ i҆ѻрда́нски и҆ є҆рмѡнiи́мски.

Землѧ̀ завꙋлѡ́нѧ, * сꙋ́щiи ѡ҆бꙿ ѻ҆́нъ по́лъ i҆ѻрда́на * ѹ҆слы́шите, * приближа́етсѧ хрⷭ҇то́съ, * спасе́нiе, свѣ́тъ и҆ и҆збавле́нiе.

Стíхъ: Ви́дѣша тѧ̀ во́ды, бж҃е, ви́дѣша тѧ̀ во́ды, и҆ ѹ҆боѧ́шасѧ.

Ѹ҆гото́ви и҆ ты̀, * i҆ѻрда́не, стрꙋи̑, * ѻ҆гне́мъ бо креща́ѧй * приближа́етсѧ ѡ҆бнови́ти * сокрꙋше́нное созда́нiе.

Сла́ва, и҆ ны́нѣ, гла́съ и҆ подо́бенъ то́йже:

Ꙗ҆ви́сѧ сла́вы * ѻ҆́ч҃ее сiѧ́нiе * во стрꙋѧ́хъ i҆ѻрда́нскихъ, * креще́нiемъ ѡ҆чища́ѧ * скве́рнꙋ дꙋ́шъ на́шихъ.

На лiтꙋргíи: Блажє́нна, ѿ канѡ́на предпра́зднства пѣ́снь г҃-ѧ и҆ s҃. Прокíменъ, гла́съ з҃: Возвесели́тсѧ пра́ведникъ ѡ҆ гдⷭ҇ѣ: Стíхъ: Ѹ҆слы́ши, бж҃е, гла́съ мо́й, внегда̀ моли́тимисѧ къ тебѣ̀. А҆пⷭ҇лъ къ тiмоѳе́ю, зача́ло сч҃в. А҆ллилꙋ́iа. Пра́ведникъ, ꙗ҆́кѡ фíнiѯъ, процвѣте́тъ: и҆ ꙗ҆́кѡ ке́дръ, и҆́же въ лiва́нѣ, ѹ҆мно́житсѧ. Е҆ѵⷢ҇лiе матѳе́а, зача́ло л҃s. Прича́стенъ: Въ па́мѧть вѣ́чнꙋю бꙋ́детъ пра́ведникъ:


