    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ к҃в-й де́нь.

Ст҃а́гѡ а҆пⷭ҇ла тiмоѳе́а.

И҆ ст҃а́гѡ прпⷣбномч҃ника а҆наста́сiа пе́рсскагѡ.

На Гдⷭ҇и, воззва́хъ, стiхи̑ры а҆пⷭ҇ла, гла́съ а҃. Поⷣ: Всехва́льнiи мч҃ницы:

Лꙋча́ми дх҃а * ꙗ҆́вѣ ты̀ просвѣща́емь, * свѧщенноѧвле́нне тiмоѳе́е, * свѣтлѣ́йшiй ꙗ҆́кѡ свѣти́льникъ ꙗ҆ви́лсѧ є҆сѝ, * ѡ҆бтека́ѧ всю̀ зе́млю, * и҆ просвѣща́ѧ благода́тiю: * и҆ ны́нѣ моли́сѧ, * дарова́ти дꙋша́мъ на́шымъ * ми́ръ и҆ ве́лiю млⷭ҇ть.

Бг҃омꙋ́дре тiмоѳе́е, * сла́дости пото́къ пи́лъ є҆сѝ, * и҆  бг҃омꙋ́дреннѡ напои́лъ є҆сѝ * ра́зꙋма бж҃iѧ * те́плѣ жела́ющыѧ, * хрⷭ҇тꙋ̀ подража́ѧ: * къ немꙋ́же ны́нѣ ра́достнѡ ѿше́лъ є҆сѝ, * сла́вꙋ созерца́ѧ трⷪ҇цы пресвѣ́тлꙋю * и҆ ми́ръ безмѣрноси́льный.

Па́ѵлꙋ повинꙋ́ѧсѧ, * писа́нiемъ бесѣ́дꙋѧ дх҃а, * свѣтосiѧ́ненъ ве́сь бы́лъ є҆сѝ, * дѣ́латель нескꙋ́денъ, * и҆ те́плъ ѹ҆го́дникъ гдⷭ҇ень, всемꙋ́дре, * цѣломꙋ́дреннѣ, бл҃гоче́стнѣ, * ѽ тiмоѳе́е! жи́тельствовавъ: * и҆ вѣнцє́въ сподо́билсѧ є҆сѝ побѣ́ды, ꙗ҆́кѡ зако́нный страда́лецъ.

Стiхи̑ры прпⷣбномꙋ́ченика, гла́съ и҆ подо́бенъ то́йже:

Мꙋ́ченикѡвъ похвала̀, * свѣ́тлы возста́вивъ побѣ́ды на пре́лесть, * тезоимени́тное, всебл҃же́нне, благосла́вiе, * твои́мъ зва́нiемъ но́сиши, * всю́дꙋ ѡ҆бноси́мь, * ꙗ҆́кѡ тве́рдъ побѣди́тель, а҆наста́сiе: * и҆ ны́нѣ возста́ви * ѿ грѣхо́вныхъ паде́нiй * вѣ́рою чтꙋ́щыѧ па́мѧть твою̀.

Мꙋ́чениче а҆наста́сiе, * свѣ́тлꙋю возста́вивъ побѣ́дꙋ на ле́сть, * воспрiѧ́лъ є҆сѝ сꙋгꙋ́бъ вѣне́цъ по́стничества твоегѡ̀, * и҆ тве́рдагѡ страда́нiѧ, * и҆ да́же до сме́рти противле́нiѧ. * И҆ чꙋде́съ тебѣ̀ досто́йнѡ дѣ́йство * влⷣка хрⷭ҇то́съ дарова̀.

Мíра концы̀ * твоѧ̑ ны́нѣ пою́тъ чꙋдеса̀, * чꙋдодѣ́йственне а҆наста́сiе, чꙋдодѣ́йствiѧми бо * возме́здивъ хрⷭ҇то́съ ѹ҆красѝ тѧ̀, * мꙋ̑ки є҆гѡ̀ ра́ди претерпѣ́вша, * и҆ по сме́рти безсме́ртнагѡ * ѹ҆досто́илсѧ є҆сѝ благосла́вiѧ * и҆ бл҃же́нства.

Сла́ва, гла́съ и҃:

Бг҃омъ предꙿѡпредѣле́нъ и҆ мꙋ́дромꙋ па́ѵлꙋ ѹ҆чени́къ бы́въ, наꙋчи́лсѧ є҆сѝ бж҃е́ствєннымъ, до́брѣ жи́тельствовавъ, и҆ вѣ́рꙋ да́же до кро́ве несомнѣ́ннѡ соблю́дъ, и҆ вѣ́ренъ а҆рхiере́й показа́лсѧ є҆сѝ, тiмоѳе́е а҆пⷭ҇толе: тѣ́мже i҆дѡлонеи́стовствꙋющыѧ ѡ҆бличи́лъ є҆сѝ, дреко́лiемъ и҆ ка́менiемъ ѹ҆ранѧ́емь, прiѧ́лъ є҆сѝ мꙋче́нiѧ вѣне́цъ. Сегѡ̀  ра́ди, всеблаже́нне, моли́сѧ ѡ҆ на́съ, вѣ́рою соверша́ющихъ всечестнꙋ́ю па́мѧть твою̀.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.

Подо́бенъ: Мꙋ́чєницы гдⷭ҇ни:

Ю҆́ница нескве́рнаѧ, ю҆нца̀ ви́дѧщи на дре́вѣ пригвожда́ема во́лею, рыда́ющи жа́лостнѣ, ѹ҆вы̀ мнѣ̀, вопiѧ́ше, люби́мѣйшее ча́до: что́ ти со́нмъ воздадѐ безблагода́тный є҆вре́йскiй, хотѧ́ мѧ ѡ҆безча́дствовати ѿ тебє̀, вселюбе́зне;

На стiхо́внѣ ѻ҆ктѡ́иха. та́же глаго́лемъ припѣ́въ:

Во всю̀ зе́млю и҆зы́де вѣща́нiе и҆́хъ, и҆ въ концы̀ вселе́нныѧ глаго́лы и҆́хъ.

И҆ пое́мъ стiхи́рꙋ самогла́снꙋ а҆пⷭ҇ла, гла́съ а҃:

Свѣти́льника вѣ́рныхъ и҆ а҆пⷭ҇ла, во є҆ѵⷢ҇лiи просiѧ́вшаго тiмоѳе́а, прiиди́те, лю́дiе, воспои́мъ, глаго́люще: ра́дꙋйсѧ, кра́сное вѣ́ры прозѧбе́нiе, бжⷭ҇твеннагѡ па́ѵла сынотворе́нiѧ. Ра́дꙋйсѧ, честны́й зна́телю добродѣ́телей, многомꙋ̑драѧ ѹ҆ста̀ сло́ва. Ра́дꙋйсѧ, концє́въ бг҃овѣща́ннаѧ цѣвни́це. Ра́дꙋйсѧ, вѣ́ры сто́лпе и҆ цр҃кве ѹ҆твержде́нiе.

Сла́ва, гла́съ в҃:

Возвели́чилъ є҆сѝ, хрⷭ҇тѐ, ꙗ҆́кѡ въ i҆ꙋде́и и҆ въ вавѷлѡ́нѣ, чⷭ҇тна́гѡ крⷭ҇та̀ си́лꙋ, ѹ҆вѣ́дѣша бо є҆гѡ̀ ра́ди животво́рнагѡ воста́нiѧ пра́здникъ. И҆ бы́сть и҆̀мъ плѣне́нный свободи́тель i҆дѡлонеи́стовства, и҆ мч҃никъ неѡпи́санъ чꙋде́съ, ны́нѣ благохва́льный а҆наста́сiй сла́вный страда́лецъ, со а҆́гг҃лы ликꙋ́ѧ, и҆ молѧ́сѧ ѡ҆ дꙋша́хъ на́шихъ.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.

Подо́бенъ: Е҆гда̀ ѿ дре́ва:

Болѣ̑зни претерпѣ́вши мнѡ́гiѧ въ распѧ́тiи сн҃а и҆ бг҃а твоегѡ̀, пречⷭ҇таѧ, стонѧ́ше слезѧ́щи и҆ восклица́ющи: ѹ҆вы̀ мнѣ̀, ча́до сла́дкое, безъ пра́вды ка́кѡ стра́ждеши, хотѧ̀ и҆зба́вити ꙗ҆̀же ѿ а҆да́ма земнорѡ́дныѧ; тѣ́мже, пречⷭ҇таѧ дв҃о, тебѐ мо́лимъ вѣ́рою: ми́лостива на́мъ того̀ содѣ́лай. 

Тропа́рь а҆пⷭ҇тола, гла́съ д҃:

Бла́гости наꙋчи́всѧ, и҆ трезвѧ́сѧ во всѣ́хъ бл҃го́ю со́вѣстiю, сщ҃еннолѣ́пнѡ ѡ҆бо́лксѧ, поче́рплъ є҆сѝ ѿ сосꙋ́да и҆збра́ннагѡ неизречє́ннаѧ, и҆ вѣ́рꙋ соблю́дъ, ра́вное тече́нiе соверши́лъ є҆сѝ, а҆пⷭ҇ле тiмоѳе́е, молѝ хрⷭ҇та̀ бг҃а, спасти́сѧ дꙋша́мъ на́шымъ.

Тропа́рь мч҃ника, гла́съ то́йже:

Мч҃никъ тво́й, гдⷭ҇и, а҆наста́сiй во страда́нiи свое́мъ вѣне́цъ прiѧ́тъ нетлѣ́нный ѿ тебє̀, бг҃а на́шегѡ: и҆мѣ́ѧй бо крѣ́пость твою̀, мꙋчи́телей низложѝ, сокрꙋшѝ и҆ де́мѡнѡвъ немощны̑ѧ де́рзѡсти, тогѡ̀ моли́твами спасѝ дꙋ́шы на́шѧ.



На ѹ҆́трени канѡ́нъ ѻ҆ктѡ́иха є҆ди́нъ, и҆ ст҃ы́хъ два̀, на и҃.

Канѡ́нъ а҆пⷭ҇тола, є҆гѡ́же краегране́сiе:

Тiмоѳе́а а҆пⷭ҇тола пѣ́сньми чествꙋ́ю. Творе́нiе ѳеофа́ново.

Гла́съ а҃. Пѣ́снь а҃. I҆рмо́съ:

Твоѧ̀ побѣди́тельнаѧ десни́ца бг҃олѣ́пнѡ въ крѣ́пости просла́висѧ: та́ бо, безсме́ртне, ꙗ҆́кѡ всемогꙋ́щаѧ, проти̑вныѧ сотрѐ, i҆и҃льтѧнѡмъ пꙋ́ть глꙋбины̀ новосодѣ́лавшаѧ.

Воста̑нiѧ страсте́й и҆ невѣ́дѣнiѧ мра́къ, моли́твами твои́ми, блаже́нне, разорѝ свѣ́тлою безстра́стiѧ благода́тiю, ꙗ҆́кѡ да бг҃оѧвле́нна ны́нѣ досто́йнѡ воспою́ тѧ.

Ви́дѣвъ предвѣ́децъ и҆ бг҃ъ твоегѡ̀ ѹ҆ма̀ добро́тꙋ, тiмоѳе́е, бж҃е́ствєннымъ а҆пⷭ҇лѡмъ тѧ̀ сослꙋжи́телѧ ѹ҆досто́ивъ показа̀, мꙋ́дрымъ про́мысломъ ѡ҆ на́съ промышлѧ́ѧ.

Е҆ди́но пресꙋ́щественное нача́ло, проразꙋмѣва́ющее всѧ̑, вѣ́мы: ѿ є҆́ллинъ бо а҆пⷭ҇лъ хрⷭ҇то́вою просвѣще́нъ бл҃года́тiю, ны́нѣ бж҃е́ственномꙋ па́ѵлꙋ счислѧ́етсѧ тiмоѳе́й.

Мꙋ́ченика:

Ѹ҆́тромъ свѣтлѣ́йшимъ твоегѡ̀, хрⷭ҇тѐ, воста́нiѧ ѡ҆сiѧва́емь, сегѡ̀ тезоимени́тый, ѿ восто́ка ѹ҆стреми́всѧ ꙗ҆́кѡ со́лнце, ны́нѣ цр҃ковь ѡ҆зарѧ́етъ чꙋдесы̀. 

Бж҃е́ственныѧ любвѐ и҆спо́лненъ, терпѣли́внѡ мꙋ́ки претерпѣ́лъ є҆сѝ, мꙋ́чениче а҆наста́сiе: и҆ хрⷭ҇тꙋ̀ по́стническими ѹ҆кра́шенъ добро́тами, ра́дꙋѧсѧ приве́лсѧ є҆сѝ, благово́ннаѧ же́ртва, бл҃же́нне.

Бг҃оро́диченъ:

Ра́дꙋйсѧ, благода́ти и҆сто́чниче, ра́дꙋйсѧ, лѣ́ствице и҆ две́ре нбⷭ҇наѧ, ра́дꙋйсѧ, свѣ́щниче и҆ ста́мно злата́ѧ, и҆ горо̀ несѣко́маѧ, ꙗ҆́же жизнода́вца хрⷭ҇та̀ мíрꙋ ро́ждшаѧ.

Пѣ́снь г҃. I҆рмо́съ:

Е҆ди́не вѣ́дый человѣ́ческагѡ сꙋщества̀ не́мощь, и҆ ми́лостивнѡ въ нѐ воѡбра́жсѧ, препоѧ́ши мѧ̀ съ высоты̀ си́лою, є҆́же вопи́ти тебѣ̀, ст҃ы́й ѡ҆дꙋшевле́нный хра́ме, неизрече́нныѧ сла́вы твоеѧ̀, чл҃вѣколю́бче.

И҆злiѧ́сѧ, всебл҃же́нне, бога́тнѡ бл҃года́ть во ѹ҆стна́хъ твои́хъ, и҆ рѣ́ки догма́тѡвъ и҆сточѝ, цр҃ковь хрⷭ҇то́вꙋ напаѧ́ющыѧ, и҆ многопло́денъ приносѧ́щыѧ пло́дъ, тiмоѳе́е хрⷭ҇топроповѣ́дниче, бг҃омꙋ́дре а҆по́столе.

Но́ги твоѧ̑ прⷪ҇ро́чески, всеблаже́нне, ѹ҆краси́шасѧ, всѧ́къ бо ѹ҆́мъ ꙗ҆́вѣ преимꙋ́щiй, благовѣсти́лъ є҆сѝ ми́ръ, всемꙋ́дре, дре́внюю разрꙋши́вшагѡ человѣ́кѡвъ бра́нь, сп҃са всѣ́хъ и҆ гдⷭ҇а.

Ѹ҆мертви́въ твоѧ̑ ѹ҆́ды плотскȋѧ, сло́вꙋ повинꙋ́лъ є҆сѝ хꙋ̑ждшаѧ, блаже́нне тiмоѳе́е, влады́чество пода́въ лꙋ́чшемꙋ, и҆ стра̑сти ѹ҆держа́въ, дꙋ́шꙋ ѹ҆ѧсни́лъ є҆сѝ, наставлѧ́емь па́ѵловыми ѹ҆чє́нiи.

Мꙋ́ченика:

Стезю̀ ше́ствовавъ тѣ́снꙋю, пе́рвѣе ѹ҆́бѡ поще́нiемъ, къ мꙋ́ченической сла́вѣ предꙿꙋспѣ́лъ є҆сѝ, мꙋче́нiѧ ра́ди наслажде́нiе ѡ҆брѣ́тъ болѣ́зньми, сла́вне мч҃ниче а҆наста́сiе, небе́снꙋю красотꙋ̀ прiе́млѧ.

Болѣ́знь страда́нiѧ твоегѡ̀ во всю̀ и҆зы́де вселе́ннꙋю, мꙋ́чениче непобѣди́ме: проти́вꙋ бо грѣха̀ да́же до кро́ве  сопроти́вивсѧ, побѣдоно́сецъ бы́лъ є҆сѝ, и҆ вѣнце́мъ побѣ́ды ѹ҆краси́лсѧ є҆сѝ.

Бг҃оро́диченъ:

И҆зъ тебє̀ прозѧбѐ, чⷭ҇таѧ, цвѣ́тъ неꙋвѧда́емый, бл҃гоꙋха́ющiй всѐ человѣ́чество бжⷭ҇твеннымъ мѵ́ромъ є҆стества̀ своегѡ̀, и҆́же ѻ҆ц҃ꙋ̀ собезнача́льный, и҆ и҆зъ тебє̀ бы́въ подъ лѣ́томъ, дв҃о всенепоро́чнаѧ.

Сѣда́ленъ, гла́съ д҃. Подо́бенъ: Ско́рѡ предварѝ:

Бж҃е́ственными дарова̑нiи ѹ҆кра́шенъ, ѹ҆добри́лъ є҆сѝ, сла́вне, є҆фе́сскꙋю свѣ́тлꙋю митропо́лiю, а҆пⷭ҇ле: проповѣ́дникъ бо показа́лсѧ є҆сѝ, съ па́ѵломъ бжⷭ҇твеннымъ всѣ̑мъ провозвѣсти́лъ є҆сѝ спаси́тельное сло́во. тѣ́мже торжествꙋ́емъ вѣ́рою па́мѧть твою̀.

Сла́ва, мꙋ́ченика, гла́съ то́йже.

Сла́вою соверше́нства ꙗ҆ви́лсѧ є҆сѝ прече́стенъ, ꙗ҆́кѡ бж҃е́ственными просвѣти́въ свѣтозарє́нiи ѹ҆́мъ, и҆ позна́въ креста̀ крѣ́пость: преподо́бенъ посто́мъ, и҆ кровьмѝ мꙋ́ченикъ бы́лъ є҆сѝ бг҃омꙋ́дреннѣ, а҆наста́сiе блаже́нне: тѣ́мже и҆ чꙋде́съ тобо́ю то́читъ да́ръ хрⷭ҇то́съ.

И҆ ны́нѣ, бг҃оро́диченъ:

Дв҃о всенепоро́чнаѧ, ꙗ҆́же пресꙋ́щнаго бг҃а ро́ждшаѧ, со безпло́тными того̀ непреста́ннѡ молѝ, ѡ҆ставле́нiе прегрѣше́нiй и҆ и҆справле́нiе житiѧ̀ да́ти на́мъ пре́жде конца̀, вѣ́рою и҆ любо́вiю пою́щымъ тѧ̀ по до́лгꙋ, є҆ди́на всепѣ́таѧ.

Крⷭ҇тобг҃оро́диченъ:

На крестѣ́ тѧ возвы́шена ꙗ҆́кѡ ѹ҆зрѣ̀ пречⷭ҇таѧ мт҃и твоѧ̀, сло́ве бж҃iй, мт҃рски рыда́ющи вѣща́ше: что̀ но́вое и҆ стра́нное сiѐ чꙋ́до, сн҃е мо́й; ка́кѡ, жи́знь всѣ́хъ, вкꙋша́еши сме́рть, ѡ҆живи́ти мє́ртвыѧ хотѧ̀, ꙗ҆́кѡ милосе́рдъ.

Пѣ́снь д҃. I҆рмо́съ:

Го́рꙋ тѧ̀, благода́тiю бж҃iею приѡсѣне́ннꙋю, прозорли́выма а҆ввакꙋ́мъ ѹ҆смотри́въ ѻ҆чи́ма, и҆зъ тебє̀ и҆зы́ти i҆и҃левꙋ провозглаша́ше ст҃о́мꙋ, во спасе́нiе на́ше и҆ ѡ҆бновле́нiе. 

Зако́ннѡ, всеблаже́нне, пострада́ти и҆зво́ливъ, воздержа́нiемъ всеконе́чнымъ треволнє́нiѧ страсте́й ѹ҆мꙋ̀ покори́лъ є҆сѝ, добродѣ́тели прiе́мъ соверше́нiе, великопроповѣ́дниче бг҃омꙋ́дре тiмоѳе́е.

Ѡ҆блиста́въ ꙗ҆́кѡ со́лнце па́ѵелъ, и҆спꙋстѝ ꙗ҆́коже зарю̀ свѣ́тлꙋ, вселе́ннꙋю бога́тнымъ свѣ́томъ просвѣща́ѧ, свѣтоѧвле́ннѡ тѧ̀, бг҃оѧвле́нне тiмоѳе́е, къ наставле́нiю на́шемꙋ и҆ ѹ҆твержде́нiю.

Возжела́въ те́плѣ жела́нiй кра́йнѣйшее, и҆ любо́вiю сраствори́всѧ, раче́нiемъ на дрꙋгꙋ́ю жи́знь преше́лъ є҆сѝ, бг҃опрiѧ́тне, всегда̀ твоего̀ созира́ѧ рачи́телѧ, и҆ тогѡ̀ видѣ́нiѧ насыща́ѧсѧ.

Мꙋ́ченика:

Ничто́же тѧ̀ сꙋ́щiѧ ко хрⷭ҇тꙋ̀ любвѐ ѿлꙋчѝ, ни ѹ҆дѡ́въ ѿсѣче́нiе, ни ра́нъ преще́нiе, ни ме́чь, ни сме́рть, но нижѐ ѻ҆́гнь, нижѐ гла́дъ, а҆наста́сiе, нбⷭ҇нагѡ ликова́нiѧ кꙋпносе́льниче.

Со ѹ҆се́рдiемъ на ра́мо кре́стъ тво́й взе́мъ, послѣ́довалъ є҆сѝ хрⷭ҇тѡ́вымъ спаси́тєльнымъ за́повѣдемъ: и҆ сегѡ̀ бы́въ подража́тель да́же до сме́рти, всеизрѧ́днѣйше, ны́нѣ наслажда́ешисѧ тогѡ̀ свѣ́тлости.

Бг҃оро́диченъ:

Ра́дость тебѣ̀ ꙗ҆́вѣ съ нб҃сѐ прише́дъ а҆рхiстрати́гъ, чⷭ҇таѧ, благовѣстѝ, ре́къ: бг҃ъ и҆зы́детъ съ пло́тiю и҆зъ тебє̀, дв҃о всечи́стаѧ, во спасе́нiе любо́вiю пою́щихъ тѧ̀.

Пѣ́снь є҃. I҆рмо́съ:

Бг҃ъ сы́й ми́ра, ѻ҆ц҃ъ щедро́тъ, вели́кагѡ совѣ́та твоегѡ̀ а҆́гг҃ла, ми́ръ подава́юща, посла́лъ є҆сѝ на́мъ: тѣ́мъ бг҃оразꙋ́мiѧ къ свѣ́тꙋ наста́вльшесѧ, ѿ но́щи ѹ҆́тренююще, славосло́вимъ тѧ̀, чл҃вѣколю́бче.

Пе́рвагѡ и҆ всѣ́хъ вино́внагѡ свѣ́та невеще́ственными сiѧ̑нiи просвѣща́емь, мíръ ѹ҆ѧсни́лъ є҆сѝ проповѣ́данiемъ честны́мъ: свѣти́льникъ бл҃гоче́стiѧ жи́зни сло́во преимѣ́нiѧ проѧвле́ннѡ ꙗ҆ви́лсѧ є҆сѝ, сщ҃еннотаи́нниче всебл҃же́нне. 

Па́ѵла бж҃е́ственнагѡ и҆́стинный ѹ҆чени́къ ѹ҆чи́телѧ стопа́мъ послѣ́дꙋетъ, сегѡ̀ сѣ́ѧ ѹ҆чє́нiѧ вѣ̑рнымъ: и҆́миже благоче́стiѧ къ свѣ́тꙋ наставлѧ́еми, и҆зъ но́щи ѹ҆́тренююще славосло́вимъ тѧ̀, человѣколю́бче.

Просвѣще́нiемъ па́ѵелъ вторы́й ꙗ҆влѧ́ешисѧ, слꙋжа́щiй пе́рвѣй свѣ́тлости, сеѧ̀ позна́нiемъ просвѣтѝ на́съ. Сегѡ̀ сво́инникъ тiмоѳе́й ꙗ҆ви́сѧ, тогѡ̀ всеѻрꙋ́жiемъ побѣди́тельнѡ ѡ҆гражда́емь.

Мꙋ́ченика:

Дре́вле хвалѧ́йсѧ безмѣ́рнѡ, и҆ зе́млю претѧ̀ ѡ҆бꙿѧ́ти, и҆ всꙋ́е гордѧ́сѧ мо́ре, мꙋ́дре, всѐ потреби́ти, твои́ми благомꙋ́жествы, а҆наста́сiе мч҃ниче, попира́етсѧ бг҃опроти́вный.

Зако́ннѡ пострада́въ мч҃никъ хрⷭ҇то́въ, и҆ побѣди́въ, страда̑нiи возмє́здiѧ, чꙋде́съ дѣ́йство прiе́млетъ ꙗ҆́вѣ: недꙋ́ги бо цѣли́тъ и҆ де́мѡны ѿгонѧ́етъ, хрⷭ҇то́вою си́лою чꙋдодѣ́йствꙋѧ а҆наста́сiй.

Бг҃оро́диченъ:

Проклѧ́тiе є҆́ѵы, всѣ́хъ мт҃ре, твои́мъ ржⷭ҇тво́мъ, дв҃о, ѹ҆праздни́ла є҆сѝ, мíрꙋ благослове́нiе и҆зрасти́вши хрⷭ҇та̀: тѣ́мъ тѧ̀ ра́дꙋющесѧ, и҆ ѹ҆сты̀ и҆ ѧ҆зы́комъ бцⷣꙋ вои́стиннꙋ и҆сповѣ́дающе велича́емъ.

Пѣ́снь s҃. I҆рмо́съ:

И҆зъ ѹ҆тро́бы i҆ѡ́нꙋ младе́нца и҆зблева̀ морскíй sвѣ́рь, ꙗ҆кова̀ прiѧ́тъ: въ дв҃ꙋ же все́льшеесѧ сло́во, и҆ пло́ть прiе́мшее про́йде сохра́ншее нетлѣ́ннꙋ. Е҆гѡ́же бо не пострада̀ и҆стлѣ́нiѧ, ро́ждшꙋю сохранѝ неврежде́ннꙋ.

Колесни́ца бж҃iѧ ꙗ҆ви́лсѧ є҆сѝ, тiмоѳе́е, носѧ́щи тогѡ̀ бжⷭ҇твенное и҆́мѧ, предъ лице́мъ безбо́жныхъ мꙋчи́телей, бг҃опрiѧ́тне, не ѹ҆жаса́ѧсѧ си́хъ свирѣ́пства: ты́ бо въ непобѣди́мꙋю сп҃са крѣ́пость ѡ҆дѣ́ѧлсѧ є҆сѝ.

Вѣне́цъ благолѣ́пенъ прiѧ́лъ є҆сѝ, пребога́те тiмоѳе́е, бг҃омꙋ́дре а҆по́столе: дiади́мою црⷭ҇твiѧ досто́йнѡ ѡ҆бложи́лсѧ є҆сѝ, и҆ предста́лъ є҆сѝ прⷭ҇то́лꙋ влⷣки твоегѡ̀, съ па́ѵломъ ра́дꙋѧсѧ въ се́лѣхъ нбⷭ҇ныхъ, блаже́нне. 

Мѵ́ромъ ѹ҆́мнагѡ, тiмоѳе́е всече́стне, пло́тiю на́съ ра́ди и҆стоще́ннагѡ хрⷭ҇та̀ ѡ҆бонѧва́емь, благово́нiе сегѡ̀ прiѧ́лъ є҆сѝ: и҆ пре́далъ є҆сѝ вѣ́рою тебѣ̀ притека́ющымъ, таи́нниче неизрече́нныхъ свѧ́те, тогѡ̀ мы́сленныѧ любвѐ.

Мꙋ́ченика:

Заре́ю кре́стною ꙗ҆́вѣ просвѣща́емь, пре́лести мра́къ разрѣши́лъ є҆сѝ, и҆ побѣди́лъ є҆сѝ спле́тсѧ съ мꙋчи́телемъ, всесла́вне: и҆ ра́дꙋѧсѧ прiѧ́лъ є҆сѝ твоѧ̑ побѣди́тєльнаѧ, мч҃ниче хрⷭ҇то́въ а҆наста́сiе, ликꙋ́ѧ съ мꙋ́ченическими во́инствы.

Бг҃оро́диченъ:

Ве́сь ли́къ ѿ бг҃а наꙋче́нъ прⷪ҇ро́ческiй, твоѐ проречѐ та́инство несказа́ннагѡ и҆ бж҃е́ственнагѡ зача́тiѧ, є҆́же и҆зъ тебє̀ бж҃е́ственнагѡ сло́ва, мт҃и дв҃о: ты́ бо и҆́стиннѣйшiй и҆ дре́внiй совѣ́тъ ꙗ҆ви́ла є҆сѝ.

Конда́къ, гла́съ а҃. Подо́бенъ: Ли́къ а҆́гг҃льскiй:

Бж҃е́ственнагѡ ѹ҆ченика̀ и҆ спꙋтеше́ственника па́ѵлова тiмоѳе́а, вѣ́рнiи, воспои́мъ всѝ: съ си́мъ почита́юще мꙋ́драго а҆наста́сiа, возсiѧ́вшаго ѿ персíды ꙗ҆́кѡ sвѣздꙋ̀, и҆ ѿгонѧ́щаго дꙋшє́вныѧ на́шѧ стра̑сти, и҆ недꙋ́ги тѣлє́сныѧ.

I҆́косъ:

Со́лнца мно́жае возсiѧ̀ лѣ́тнее ст҃ы́хъ торжество̀, и҆ вѣ̑рныѧ просвѣтѝ, и҆ де́мѡнскꙋю тмоѻбра́знꙋю си́лꙋ ѿгна̀ всю̀, и҆ недꙋ́ги ѡ҆чи́сти, и҆ прошє́нiѧ просѧ́щихъ и҆спо́лни. тѣ́мже притека́ю а҆́зъ ѻ҆каѧ́нный, и҆ молю́сѧ ѿ болѣ́зни стра́стнагѡ моегѡ̀ се́рдца, да прiимꙋ̀ ꙗ҆̀же хощꙋ̀, и҆ ѡ҆брѧ́щꙋ ꙗ҆̀же тре́бꙋю: премѣне́нiе печа́ли, и҆ житiѐ безпеча́льно, и҆ прегрѣше́нiй ѡ҆ставле́нiе, и҆ бж҃е́ственное врачева́нiе, дꙋше́вное и҆ тѣле́сное.

Пѣ́снь з҃. I҆рмо́съ:

Тебѐ ѹ҆́мнꙋю, бцⷣе, пе́щь разсмотрѧ́емъ, вѣ́рнiи, ꙗ҆́коже бо ѻ҆́троки спасѐ трѝ превозноси́мый, мíръ ѡ҆бновѝ, во чре́вѣ твое́мъ всецѣ́лъ, хва́льный ѻ҆ц҃є́въ бг҃ъ и҆ препросла́вленъ. 

Слико́вникъ нбⷭ҇нагѡ чи́на ты̀ по досто́инствꙋ бы́въ, весели́шисѧ ра́достнѡ, зарѝ свѣтода́тельныѧ, блаже́нне, насыща́ѧсѧ, свѧщеннотаи́нниче тiмоѳе́е, хва́льнаго возвѣща́ѧ бг҃а и҆ препросла́вленнаго.

Свѧщеннодѣ́йствꙋѧ хрⷭ҇то́во є҆ѵⷢ҇лiе, ѿ добродѣ́тельныхъ высо́тъ, бг҃опи̑саннаѧ посла̑нiѧ па́ѵелъ бж҃е́ственнѣйшiй ра́дꙋѧсѧ посла̀, ꙗ҆́кѡ ѹ҆ченикꙋ̀ тебѣ̀, тiмоѳе́е, хва́льнаго возвѣща́ѧ бг҃а и҆ препросла́вленнаго.

Немощно́е пло́ти ѹ҆крѣплѧ́ше благомо́щiемъ дꙋшѝ, ꙗ҆́кѡ безтѣле́сенъ бо на землѝ ты̀ жи́тельствовавъ, мꙋ́ченикъ бы́лъ є҆сѝ во главꙋ̀ сокрꙋша́емь, свѧщеннодѣ́телю та́инствъ бж҃iихъ, бг҃облаже́нне.

Мꙋ́ченика:

Страда́лецъ вѣ̑рныѧ поꙋща́етъ, ꙗ҆́вѣ ѻ҆́бразъ показа́въ мꙋ́жество своѐ, бж҃е́ственнѣй ны́нѣ подража́ти стрⷭ҇ти во́льнѣй, ю҆́же за ны̀ претерпѣ̀ хва́льный ѻ҆ц҃є́въ бг҃ъ и҆ препросла́вленъ.

Равномо́щнаѧ трⷪ҇ца вѣ́рꙋетсѧ бл҃гоче́стiѧ рачи́телемъ: до́блiи бо страда́льцы за сiю̀ пострада́ша, крѡ́ви и҆злива́юще, мꙋ́ченически борю́щесѧ, и҆ дꙋ́шы предаю́ще ꙗ҆́вѣ, и҆ ѹ҆бива́еми.

Бг҃оро́диченъ:

Ра́дꙋйсѧ, чⷭ҇таѧ, и҆зъ тебє̀ про́йде па́стырь, и҆́же во а҆да́мовꙋ ко́жꙋ ѡ҆дѣ́ѧвсѧ, вои́стиннꙋ превозноси́мый, во всего́ мѧ человѣ́ка, за благоꙋтро́бiе непости́жное хва́льный ѻ҆ц҃є́въ бг҃ъ и҆ препросла́вленъ.

Пѣ́снь и҃. I҆рмо́съ:

Чꙋ́да преесте́ственнагѡ росода́тельнаѧ и҆зꙿѡбразѝ пе́щь ѻ҆́бразъ: не бо̀ ꙗ҆̀же прiѧ́тъ, пали́тъ ю҆́ныѧ, ꙗ҆́кѡ нижѐ ѻ҆́гнь бж҃ества̀ дв҃ы, въ ню́же вни́де ѹ҆тро́бꙋ. тѣ́мъ воспѣва́юще воспое́мъ: да благослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

Стоѧ́нiѧ а҆́гг҃льскагѡ сподоблѧ́емь, показа́лсѧ є҆сѝ,  тiмоѳе́е блаже́нне, небе́сныхъ чинѡ́въ, наꙋчи́всѧ бо преесте́ственнѡ, свѣ́тлости си́хъ подража́лъ є҆сѝ, мꙋ́дре. съ ни́миже воспѣва́еши веселѧ́сѧ: да бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

Си́лою ѡ҆дѣ́ѧвсѧ съ нб҃сѐ, ꙗ҆́кѡ а҆пⷭ҇лъ ꙗ҆ви́лсѧ є҆сѝ, бг҃омꙋ́дре, наше́дшею странноѻбра́знѡ ѹ҆ч҃никѡ́мъ сло́ва и҆ самови́дцємъ, ѽ тiмоѳе́е! съ ни́миже воспѣва́еши ра́дꙋѧсѧ: да бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

Ста́лъ є҆сѝ, жела́нiѧ ꙗ҆́вѣ, всеблаже́нне, кра́йнѣйшагѡ ꙗ҆́кѡ дости́глъ до́брыхъ, тiмоѳе́е бг҃опроповѣ́дниче, всегда̀ ѡ҆сiѧ́емь свѣ́томъ трⷪ҇ческимъ ꙗ҆́снѡ. и҆ ны́нѣ воспѣва́еши веселѧ́сѧ: да бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

Мꙋ́ченика:

Ѿ землѝ ты̀ къ нб҃сє́мъ вѣнцено́сецъ, мꙋ́чениче а҆наста́сiе, возлетѣ́лъ є҆сѝ, ле́сти всѧ́кiѧ де́мѡнскiѧ и҆збѣ́гъ, и҆ попра́лъ є҆сѝ i҆́дѡльскаѧ чти̑лища. тѣ́мже и҆ зове́ши ны́нѣ ра́дꙋѧсѧ: да благослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

Ѡ҆мочи́лъ є҆сѝ мꙋ́ченическими твои́ми кровьмѝ твою̀ ѻ҆де́ждꙋ, пребога́те мꙋ́чениче: крⷭ҇тъ же ꙗ҆́кѡ ски́птръ носѧ̀, со хрⷭ҇то́мъ ца́рствꙋеши во вѣ́ки, а҆наста́сiе, є҆мꙋ́же ны́нѣ воспѣва́еши, ра́дꙋѧсѧ: да бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

Бг҃оро́диченъ:

А҆рха́гг҃льскими пѣснослѡ́вiи сла́вимый бога́тное сло́во на́съ ра́ди ѡ҆бнища̀, тѧ̀ мт҃рь добро́тꙋ i҆а́кѡвлю, благослове́ннаѧ, и҆збра́въ. тѣ́мже воспѣва́юще пое́мъ: да благослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

Пѣ́снь ѳ҃. I҆рмо́съ:

Ѻ҆́бразъ чи́стагѡ рождества̀ твоегѡ̀ ѻ҆гнепали́маѧ кꙋпина̀  показа̀ неѡпа́льнаѧ, и҆ ны́нѣ на на́съ напа́стей свирѣ́пѣющꙋю ѹ҆гаси́ти, мо́лимсѧ, пе́щь, да тѧ̀, бцⷣе, непреста́ннѡ велича́емъ.

Рече́нiе дв҃дово и҆спо́лнисѧ, ꙗ҆́кѡ бо мо́лнiѧ вселе́ннѣй ꙗ҆ви́лсѧ є҆сѝ, проповѣ́данiемъ ѡ҆зарѧ́ѧ концы̀, всеприснопа́мѧтне бл҃же́нне тiмоѳе́е: тѣ́мъ тѧ̀ бг҃оѧвле́нне, непреста́ннѡ велича́емъ.

Заре́ю свѣтонача́льною, премꙋ́дре, бг҃онача́льнымъ трисо́лнечнымъ ѡ҆сiѧ́нiемъ насыща́ѧсѧ, и҆ чи́стѡ наслажда́ѧсѧ, пою́щыѧ тѧ̀, бл҃же́нне, спаса́й ѿ мра́ка прегрѣше́нiй, свѧщеннотаи́нниче всече́стне.

Ра́вна тѧ̀ ѻ҆ц҃ꙋ̀ и҆ дх҃ꙋ, є҆диноро́дне, пра́вѣ мꙋ́дрствꙋюще, сла́вимъ, ѹ҆че́ньми а҆пⷭ҇толѡвъ твои́хъ, влⷣко, ѹ҆твержда́еми, па́ѵла, проповѣ́дника твоегѡ̀ смотре́нiѧ, и҆ тiмоѳе́а бг҃омꙋ́драгѡ.

Мꙋ́ченика:

Стрꙋѧ́ми твои́хъ крове́й, сла́вне, i҆́дѡльскꙋю ле́сть всю̀ погаси́лъ є҆сѝ, и҆сполне́нiе же цр҃кве ѹ҆ѧсни́лъ є҆сѝ, ѡ҆ не́йже молѧ́сѧ всеизрѧ́днѣйше не преста́й влⷣцѣ, да тѧ̀ всѝ блажи́мъ.

Ѽ па́че сло́ва сла́вы твоеѧ̀, и҆ неизрече́ннагѡ бжⷭ҇твеннагѡ вои́стиннꙋ ѡ҆сiѧ́нiѧ! є҆гѡ́же причасти́лсѧ є҆сѝ ꙗ҆́кѡ побѣди́тель, а҆наста́сiе, влⷣцѣ хрⷭ҇тꙋ̀ предстоѧ̀: є҆го́же и҆ ны́нѣ молѝ ѡ҆ на́съ, воспѣва́ющихъ тѧ̀.

Бг҃оро́диченъ:

Ѽ стра́шнагѡ твоегѡ̀ чꙋдесѐ! ты́ бо, дв҃о бцⷣе, та́инство, пре́жде родѡ́въ и҆ пре́жде вѣкѡ́въ сокрове́нное въ бз҃ѣ, всѧ̑ созда́вшемъ, ро́ждши бг҃а сло́ва несказа́ннѡ, ꙗ҆ви́ла є҆сѝ.

Свѣти́ленъ. Подо́бенъ: Свѣ́те неизмѣ́нный:

Два̀ свѣти̑ла въ мíрѣ сiѧ́ютъ свѣтоно́снѡ, тiмоѳе́й же вели́кiй въ хрⷭ҇то́выхъ а҆пⷭ҇толѣхъ и҆ а҆наста́сiй мч҃никъ во є҆диноѻбра́зныхъ, и҆̀хже восхва́лимъ вкꙋ́пѣ. 

Сла́ва, и҆ ны́нѣ, бг҃оро́диченъ:

Всѝ вѣ́рнiи тѧ̀ хода́таицꙋ, ко и҆зъ тебє̀ ны́нѣ ро́ждшемꙋсѧ предлага́емъ, прест҃а́ѧ: мы́ же лꙋ́чшагѡ ра́ди сраспина́емсѧ семꙋ̀. тѣ́мже не преста́й ѡ҆ на́съ молѧ́щи.

На стiхо́внѣ ѻ҆ктѡ́иха. Сла́ва, гла́съ є҃:

Преподо́бне ѻ҆́ч҃е, побѣди́тель ми́дѡвъ и҆ халде́євъ бы́въ мы́сленныхъ, всю̀ вавѷлѡ́на пре́лесть низложи́въ си́лою крⷭ҇та̀, ни гла́дкостiю сласте́й ѹ҆мѧгчи́лсѧ є҆сѝ, ни ѻ҆гнѧ̀ и҆скꙋше́нiй ѹ҆боѧ́лсѧ є҆сѝ: сегѡ̀ ра́ди хрⷭ҇то́съ бг҃ъ на́шъ, почестьмѝ побѣди́тельными тѧ̀ вѣнча̀. тѣ́мже со а҆́гг҃лы предстоѧ̀ ко гдⷭ҇ꙋ моли́сѧ, просѧ̀ ми́ра, и҆ дꙋша́мъ на́шымъ ве́лiѧ ми́лости.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Подо́бенъ: Ра́дꙋйсѧ:

Е҆гда̀ гро́здъ насажде́нъ сꙋ́щъ, ꙗ҆́кѡ лоза̀ ѿрасти́ла є҆сѝ, ѹ҆зрѣ́вши на дре́вѣ повѣ́шена, прободе́на же копiе́мъ въ бжⷭ҇твєннаѧ ре́бра, что̀ сiѐ, глаго́лала є҆сѝ, сн҃е и҆ бж҃е мо́й; ка́кѡ и҆́же недꙋ́ги всѧ̑ и҆ стра̑сти и҆сцѣлѧ́ѧй, стрⷭ҇ти терпи́ши, безстра́стенъ сы́й по є҆стествꙋ̀ бжⷭ҇твенномꙋ; что̀ тебѣ̀ безблагода́тнiи лю́дiе, бл҃годѣ́телю, сiѧ̑ возда́ша вмѣ́стѡ благодѣѧ́нiй; вопiѧ́ла є҆сѝ, пречи́стаѧ: но тогѡ̀ страстьмѝ, страсте́й мѧ̀ свободи́ти молѝ непреста́ннѡ, ꙗ҆́кѡ да сла́влю тѧ̀.

На лiтꙋргíи, блажє́нна ѻ҆ктѡ́иха на д҃: И҆ а҆пⷭ҇ла пѣ́снь г҃-ѧ, на д҃. Прокíменъ, гла́съ и҃: Во всю̀ зе́млю и҆зы́де вѣща́нiе и҆́хъ, и҆ въ концы̀ вселе́нныѧ глаго́лы и҆́хъ. Стíхъ: Нб҃са̀ повѣ́даютъ сла́вꙋ бж҃iю: А҆пⷭ҇лъ къ тiмоѳе́ю, зача́ло с҃ч, ѿ полꙋ̀: Ча́до тiмоѳе́е, благодарю̀ бг҃а: А҆ллилꙋ́iа. И҆сповѣ́дѧтъ нб҃са̀ чꙋдеса̀ твоѧ̑, гдⷭ҇и, и҆́бо и҆́стинꙋ твою̀ въ цр҃кви ст҃ы́хъ. Е҆ѵⷢ҇лiе лꙋкѝ, зача́ло н҃. Прича́стенъ: Во всю̀ зе́млю и҆зы́де вѣща́нiе и҆́хъ:


