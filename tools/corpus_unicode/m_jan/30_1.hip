    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ л҃-й де́нь.

Ст҃а́гѡ сщ҃енномꙋ́ченика i҆пполѵ́та, па́пы ри́мскагѡ:

Возслѣ́дованiе є҆гѡ̀ пое́тсѧ на повече́рiи.

И҆ и҆́же во ст҃ы́хъ ѻ҆тцє́въ на́шихъ и҆ вели́кихъ i҆ера́рхѡвъ, васíлiа вели́кагѡ, григо́рiа бг҃осло́ва и҆ i҆ѡа́нна златоꙋ́стагѡ.

На ма́лѣй вече́рни стiхи̑ры на д҃: гла́съ д҃. Поⷣ: Ꙗ҆́кѡ до́блѧ:

На высотꙋ̀, васíлiе, * хрⷭ҇то́вы любвѐ возше́дъ, * ѹ҆зрѣ́лъ є҆сѝ неизречє́нныѧ є҆гѡ̀ * и҆ бжⷭ҇твєнныѧ та̑йны, * ꙗ҆̀же ѿкры́въ и҆зꙿѧсни́лъ є҆сѝ лю́демъ, * ꙗ҆́кѡ благоче́стiѧ проповѣ́дникъ мꙋ́дрый. * тѣ́мже молѝ, ѿ тлѝ и҆ бѣ́дъ и҆зба́витисѧ, * вѣ́рнѡ возслѣ́дꙋющымъ * твои̑мъ ѹ҆че́нiємъ, преподо́бне.

Свѧза̑нiѧ разрѣши́лъ є҆сѝ є҆ресе́й, преподо́бне, * мꙋ́дростiю слове́съ и҆ ѹ҆че́нiй твои́хъ: * и҆ во є҆диномы́слiе собра́лъ є҆сѝ * правосла́вныѧ вѣ́ры, * въ благоразꙋ́мiи хрⷭ҇та̀ хва́лѧщыѧ, григо́рiе. * є҆го́же молѝ, * ѿ тлѝ и҆ бѣ́дъ и҆зба́витисѧ * вѣ́рнѡ прiе́млющымъ * твоѧ̑ бг҃овѣща̑ннаѧ ѹ҆чє́нiѧ.

Неразори́мо тѧ̀ ѡ҆снова́нiе * хрⷭ҇то́съ ѹ҆твердѝ * свое́й цр҃кви, ѻ҆́ч҃е преподо́бне, * соблюда́юща сiю̀ непозы́блемꙋ и҆ неѡбори́мꙋ * вра́жiими прило́ги, * бг҃оглаго́ливе златоꙋ́сте, * и҆ молѧ́щасѧ ѿ страсте́й дꙋшетлѣ́нныхъ и҆зба́витисѧ, * жа́ждꙋщымъ твои́хъ слове́съ, * и҆ пꙋчи́ны разꙋмѣ́нiй.

Трⷪ҇цы и҆збра́нiе, * нетлѣ́ннагѡ же sлачника̀ цвѣ́ти мѷрово́ннiи, * и҆ sѣлѡ̀ кра́снѣйшiи, * мы́сленнагѡ же ꙗ҆́кѡ сꙋ́ще со́лнца лꙋчы̀, * и҆ просвѣща́ющыѧ зе́млю, * свои́ми  бжⷭ҇твенными ѡ҆сiѧ̑нiи: * да восхва́лимъ i҆ѡа́нна вели́каго, * съ бжⷭ҇твеннымъ бг҃осло́вомъ григо́рiемъ, * и҆ высокоꙋ́мнаго васíлiа.

Сла́ва, гла́съ s҃:

Человѣ́цы бж҃iи, и҆ вѣ́рнiи рабѝ, слꙋжи́телiе гдⷭ҇ни, мꙋ́жiе жела́нiй, сосꙋ́ди и҆збра́ннiи, столпѝ и҆ ѹ҆тверждє́нiѧ цр҃кве, црⷭ҇твiѧ наслѣ̑дницы, не премолчи́те є҆́же вопи́ти ѡ҆ на́съ ко гдⷭ҇ꙋ.

И҆ ны́нѣ, бг҃оро́диченъ: Бцⷣе, ты̀ є҆сѝ лоза̀ и҆́стиннаѧ:

На стiхо́внѣ стiхи̑ры, гла́съ s҃. Подо́бенъ: Тридне́венъ:

Бл҃года́ть превозмо́же, вѣ́ра преꙋкрѣпи́сѧ, и҆спо́лнишасѧ всѧ̑ ра́зꙋма бж҃iѧ, а҆пⷭ҇лѡвъ и҆ ѹ҆чи́телей ра́ди, и҆ спасе́нiемъ ѡ҆богати́хомсѧ.

Стíхъ: Восхва́лѧтсѧ преподо́бнiи во сла́вѣ, и҆ возра́дꙋютсѧ на ло́жахъ свои́хъ.

Нбⷭ҇ныхъ та́инствъ, и҆ человѣ́ческихъ ѹ҆че́нiй, благода́тей стече́нiе всеразли́чныхъ, со и҆справле́ньми, побѣжда́ющими всѧ́ко є҆ретíческое сло́во, трѝ ст҃ы̑ѧ твоѧ̑ ѹ҆диви́лъ є҆сѝ, гдⷭ҇и.

Стíхъ: Сщ҃е́нницы твоѝ ѡ҆блекꙋ́тсѧ въ пра́вдꙋ, и҆ преподо́бнiи твоѝ возра́дꙋютсѧ.

Васíлiй, бжⷭ҇твенный ѹ҆́мъ, григо́рiй, бжⷭ҇твенный гла́съ, i҆ѡа́ннъ, всекра́сный свѣти́льникъ, трiѐ высоча́йшiи ѹ҆гѡ́дницы трⷪ҇цы, и҆ слꙋжи́телiе, да просла́вѧтсѧ.

Сла́ва, гла́съ s҃:

До́брiи рабѝ блазíи и҆ вѣ́рнiи, блазíи дѣ́лателiе вiногра́да хрⷭ҇то́ва, и҆́же и҆ тѧготꙋ̀ дневнꙋ́ю поне́сшiи, и҆ да́нный ва́мъ тала́нтъ возрасти́вшiи, и҆ по ва́съ прише́дшымъ незави́дѣвшiи: тѣ́мже и҆ врата̀ ва́мъ нбⷭ҇наѧ ѿверзо́шасѧ. вше́дше ѹ҆́бѡ въ ра́дость влⷣки хрⷭ҇та̀, моли́те ѡ҆ на́съ, ст҃íи ѹ҆чи́телiе.

И҆ ны́нѣ, бг҃оро́диченъ: Никто́же притека́ѧй къ тебѣ̀: 

Тропа́рь, гла́съ д҃:

Ꙗ҆́кѡ а҆пⷭ҇лѡвъ є҆динонра́внiи, и҆ вселе́нныѧ ѹ҆чи́телiе, влⷣкꙋ всѣ́хъ моли́те, ми́ръ вселе́ннѣй дарова́ти, и҆ дꙋша́мъ на́шымъ ве́лiю ми́лость.

Сла́ва, и҆ ны́нѣ, бг҃оро́диченъ: Е҆́же ѿ вѣ́ка ѹ҆тае́нное:



На вели́цѣй вече́рни, Бл҃же́нъ мꙋ́жъ, а҃-й а҆нтiфѡ́нъ.

На Гдⷭ҇и, воззва́хъ, стiхи̑ры на и҃, гла́съ д҃: Поⷣ: Ꙗ҆́кѡ до́блѧ:

Благода́ти ѻ҆рга́ны, * гꙋ́сли дꙋ́ха, * благознамени̑тыѧ трꙋбы̑ проповѣ́данiѧ, * стра̑шныѧ и҆ достослы̑шанныѧ, * съ высоты̀ шꙋмѧ́щыѧ гро́мы, * и҆ сла́вꙋ бж҃iю сказꙋ́ющыѧ концє́мъ, * трѝ проповѣ́дники вели̑кiѧ трⷪ҇цы, * i҆ѡа́нна и҆ васíлiа * досто́йнѡ съ григо́рiемъ просла́вимъ.

Трⷪ҇цы побѡ́рницы, * благоче́стiѧ забра̑ла, * и҆̀же по двана́десѧтихъ трiѐ а҆пⷭ҇ли, * и҆зъ є҆де́ма точа́щыѧ во́дꙋ живꙋ́щꙋю рѣ́ки, * и҆ лицѐ землѝ живото́чными напаѧ́ющыѧ * бжⷭ҇твенными стрꙋѧ́ми, * вели̑кiѧ стiхȋи, * вѣ́рꙋ ꙗ҆́коже тва́рь соста́вльшыѧ, * достодо́лжнѡ да почтꙋ́тсѧ.

Не сꙋ́ть рѣ̑чи, глаго́летъ, * нижѐ словеса̀ глаго́лєма, * и҆́хже не слы́шатсѧ гла́си и҆́хъ: * во всю̀ зе́млю бо и҆ мо́ре * вѣща́нiе протечѐ * бжⷭ҇твенныхъ и҆ мꙋ́дрыхъ ѹ҆чи́телей, тва́ри. * ѿѻнꙋ́дꙋже и҆зрѧ́днѣйшыѧ, * тѣ́хъ бжⷭ҇твенными зако́ны содержа́тсѧ и҆ собира́ютсѧ * во є҆ди́но правосла́вiе концы̀.

Ѻ҆рга́ны дх҃а ст҃а́гѡ, * и҆́стинныѧ трꙋбы̑, * ри́торы сло́ва, * восхва́лимъ пѣ́сненными гла́сы, * догма́тѡмъ и҆́хъ возслѣ́дꙋющiи, * молѧ́щесѧ и҆̀мъ ꙗ҆́кѡ дерзнове́нiе и҆мꙋ́щымъ ко гдⷭ҇ꙋ, * дарова́ти ми́ръ крѣ́пкiй ѹ҆́бѡ * при́снѡ вселе́ннѣй, * на́мъ же всѣ̑мъ проще́нiе.

И҆́ны стiхи̑ры, гла́съ в҃. Подо́бенъ: Кíими:

Кíими похва́льными вѣнцы̀ вѣнча́емъ ѹ҆чи́тели,  раздѣлє́нныѧ тѣлесы̀ и҆ совокꙋ́плєнныѧ дх҃омъ, бг҃онѡ́сныѧ предста́тели трⷪ҇цы є҆диночи́сленныѧ, и҆ слꙋжи́тели, свѣти̑ла. вселе́ннꙋю просвѣща̑ющаѧ, цр҃кѡ́вныѧ столпы̀, ꙗ҆̀же вѣнцы̀ сла́вы, ꙗ҆́кѡ побѣди́вшыѧ, вѣнча́етъ хрⷭ҇то́съ бг҃ъ на́шъ, и҆мѣ́ѧй ве́лiю ми́лость;

Кíими пѣ́сненными добро́тами вѣнча́емъ бг҃онѡ́сныѧ нбⷭ҇ныѧ таи́нники и҆ проповѣ́дники, правосла́вiѧ сꙋ́щыѧ sѣлѡ̀ и҆зрѧ́днѣйшыѧ бг҃осло́вы: вели́каго свѧщенноѧвле́ннаго васíлiа, бжⷭ҇твеннаго и҆ бг҃оглаго́ливаго григо́рiа, и҆ i҆ѡа́нна, sѣлѡ̀ злата́го ѧ҆зы́комъ, ꙗ҆̀же просла́ви трⷪ҇ца досто́йнѡ гдⷭ҇ь, и҆мѣ́ѧй ве́лiю ми́лость;

Кíими похва́льными глаго́лы похва́лимъ свѧти́тели, равноапо́стольныѧ благода́тiю и҆ є҆диночє́стныѧ дарова́ньми, нече́стiѧ разори́тели, спаси́тели и҆ наста́вники сло́вомъ и҆ дѣ́ломъ, па́стыри хрⷭ҇топодѡ́бныѧ вѣ́рою, земны̑ѧ а҆́гг҃лы, нбⷭ҇ныѧ человѣ́ки, ꙗ҆̀же почествова̀ хрⷭ҇то́съ сла́вы гдⷭ҇ь, и҆мѣ́ѧй ве́лiю ми́лость;

Кíими похва́льными вѣнцы̀ вѣнча́емъ златосло́ва, вкꙋ́пѣ съ васíлiемъ григо́рiа, честна̑ѧ прiѧ́тєлища дх҃а, твє́рдыѧ вѣ́ры побо́рники, столпы̀ церкѡ́вныѧ, вѣ́рныхъ ѹ҆твержде́нiе, всѣ́хъ согрѣша́ющихъ ѹ҆тѣше́нiе, и҆сто́чники точа́щыѧ во́дꙋ, ѿ неѧ́же почерпа́юще ѹ҆слажда́емсѧ дꙋша́ми просѧ́ще проще́нiѧ прегрѣше́нiй, и҆ ве́лiѧ ми́лости;

Сла́ва, гла́съ s҃:

Та̑йныѧ дне́сь дꙋ́ха трꙋбы̑, бг҃онѡ́сныѧ ѻ҆ц҃ы̀ да восхва́лимъ, воспѣ́вшыѧ посредѣ̀ це́ркве пѣ́снь сли́чнꙋю бг҃осло́вiѧ, трⷪ҇цꙋ є҆ди́нꙋ непремѣ́ннꙋю, сꙋщество́ же и҆ бжⷭ҇тво̀, низложи́тели а҆́рiєвы, и҆ правосла́вныхъ побо́рники, молѧ́щыѧсѧ всегда̀ гдⷭ҇ꙋ, поми́ловатисѧ дꙋша́мъ на́шымъ.

И҆ ны́нѣ, Бг҃оро́диченъ: Кто̀ тебє̀ не ѹ҆блажи́тъ: 

Вхо́дъ. Прокíменъ днѐ. И҆ чтє́нiѧ.

Втора́гѡ зако́на чте́нiе.

[Глава̀ а҃] Во дне́хъ ѻ҆́нѣхъ, речѐ мѡѷсе́й къ сынѡ́мъ i҆и҃лєвымъ: ви́дите, преда́хъ предъ лице́мъ ва́шимъ зе́млю, вше́дше наслѣ́дꙋйте ю҆̀, є҆́юже клѧ́тсѧ гдⷭ҇ь ѻ҆тцє́мъ ва́шымъ, а҆враа́мꙋ, и҆ i҆саа́кꙋ, и҆ i҆а́кѡвꙋ да́ти и҆̀мъ, и҆ сѣ́мени и҆́хъ по ни́хъ. И҆ реко́хъ къ ва́мъ во вре́мѧ ѻ҆́но, глаго́лѧ: не возмогꙋ̀ є҆ди́нъ води́ти ва́съ. Гдⷭ҇ь бг҃ъ ва́шъ ѹ҆мно́жилъ вы̀ є҆́сть, и҆ сѐ є҆стѐ дне́сь ꙗ҆́кѡ sвѣ́зды нбⷭ҇ныѧ мно́жествомъ. Гдⷭ҇ь бг҃ъ ѻ҆тє́цъ на́шихъ да приложи́тъ ва́мъ, ꙗ҆́кѡ да бꙋ́дете ты́сѧщами сꙋгꙋ́бѡ, и҆ да благослови́тъ ва́съ, ꙗ҆́коже глаго́ла ва́мъ. И҆ взѧ́хъ ѿ ва́съ мꙋ́жи мꙋ̑дры и҆ хꙋдѡ́жны, и҆ смы́слєнны, и҆ поста́вихъ и҆̀хъ владѣ́ти надъ ва́ми, тысѧщенача́льники, и҆ стонача́льники, и҆ пѧтьдесѧтонача́льники, и҆ десѧтонача́льники, и҆ письмоводи́тели сꙋдiѧ́мъ ва́шымъ, и҆ заповѣ́дахъ сꙋдiѧ́мъ ва́шымъ во вре́мѧ ѻ҆́но, глаго́лѧ: разслꙋ́шайте посредѣ̀ бра́тiй ва́шихъ, и҆ сꙋди́те пра́веднѡ, посредѣ̀ мꙋ́жа, и҆ посредѣ̀ бра́та є҆гѡ̀, и҆ посредѣ̀ прише́льца є҆гѡ̀. Да не позна́ете лица̀ въ сꙋдѣ̀, ма́ломꙋ и҆ вели́комꙋ сꙋ́диши, и҆ не ѹ҆стыди́шисѧ лица̀ человѣ́ческа, ꙗ҆́кѡ сꙋ́дъ бж҃iй є҆́сть.

Втора́гѡ зако́на чте́нiе.

[Глава̀ _i҃] Во дне́хъ ѻ҆́нѣхъ, речѐ мѡѷсе́й къ сынѡ́мъ i҆и҃лєвымъ: сѐ гдⷭ҇а бг҃а твоегѡ̀ не́бо, и҆ не́бо небесѐ, землѧ̀ и҆ всѧ̑ є҆ли̑ка сꙋ́ть на не́й. Ѻ҆ба́че ѻ҆тцы̀ ва́ши произво́ли гдⷭ҇ь люби́ти и҆̀хъ: и҆ и҆збра̀ сѣ́мѧ и҆́хъ по ни́хъ, ва́съ па́че всѣ́хъ ꙗ҆зы̑къ, въ де́нь се́й. И҆ ѡ҆брѣ́жите жестосе́рдiе ва́ше, и҆ вы̑ѧ ва́шѧ не ѡ҆жесточи́те ктомꙋ̀. И҆́бо гдⷭ҇ь бг҃ъ ва́шъ, се́й бг҃ъ богѡ́въ, и҆ гдⷭ҇ь господе́й: бг҃ъ вели́кiй, и҆ крѣ́пкiй, и҆ стра́шный, и҆́же не диви́тсѧ лицꙋ̀, нижѐ взе́млетъ да́ръ. Творѧ́й сꙋ́дъ прише́льцꙋ, и҆ си́рꙋ, и҆ вдови́цѣ, и҆ лю́битъ  прише́льца, да́ти є҆мꙋ̀ хлѣ́бъ и҆ ри́зꙋ. И҆ возлюби́те прише́льца, прише́льцы бо бѣ́сте въ землѝ є҆гѵ́петстѣй. Гдⷭ҇а бг҃а твоегѡ̀ да ѹ҆бои́шисѧ, и҆ томꙋ̀ є҆ди́номꙋ послꙋ́жиши, и҆ къ немꙋ̀ прилѣпи́шисѧ, и҆ и҆́менемъ є҆гѡ̀ клене́шисѧ. То́й хвала̀ твоѧ̀, и҆ то́й бг҃ъ тво́й, и҆́же сотвори́лъ тѝ є҆́сть вели̑каѧ и҆ сла̑внаѧ сiѧ̑, ꙗ҆̀же ви́дѣстѣ ѻ҆́чи твоѝ.

Премꙋ́дрости соломѡ́ни чте́нiе.

[Глава̀ г҃] Пра́ведныхъ дꙋ́ши въ рꙋцѣ̀ бж҃iей, и҆ не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ безꙋ́мныхъ ѹ҆мре́ти, и҆ вмѣни́сѧ ѡ҆sлобле́нiе и҆схо́дъ и҆́хъ: И҆ є҆́же ѿ на́съ ше́ствiе сокрꙋше́нiе, ѻ҆ни́ же сꙋ́ть въ ми́рѣ. И҆́бо предъ лице́мъ человѣ́ческимъ а҆́ще и҆ мꙋ́кꙋ прiи́мꙋтъ, ѹ҆пова́нiе и҆́хъ безсме́ртiѧ и҆спо́лнено: И҆ въ ма́лѣ нака́зани бы́вше, вели́кими благодѣ́тельствовани бꙋ́дꙋтъ, ꙗ҆́кѡ бг҃ъ и҆скꙋсѝ ѧ҆̀, и҆ ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ горни́лѣ и҆скꙋсѝ и҆̀хъ, и҆ ꙗ҆́кѡ всепло́дiе же́ртвенное прiѧ́тъ ѧ҆̀. И҆ во вре́мѧ посѣще́нiѧ и҆́хъ возсiѧ́ютъ: и҆ ꙗ҆́кѡ и҆́скры по сте́блiю потекꙋ́тъ. Сꙋ́дѧтъ ꙗ҆зы́кѡмъ, и҆ ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки. Надѣ́ющiисѧ на́нь разꙋмѣ́ютъ и҆́стинꙋ, и҆ вѣ́рнiи въ любвѝ пребꙋ́дꙋтъ є҆мꙋ̀. Ꙗ҆́кѡ благода́ть и҆ ми́лость въ преподо́бныхъ є҆гѡ̀, и҆ посѣще́нiе во и҆збра́нныхъ є҆гѡ̀.

На лiтíи стiхи̑ры, гла́съ в҃. Нíла ѯанѳопꙋ́ла.

Прiиди́те, нбⷭ҇ныѧ трⷪ҇цы слꙋжи́телiе, земнꙋ́ю тро́ицꙋ ст҃ы́хъ i҆ера́рхѡвъ да восхва́лимъ, васíлiа, ца́рствiѧ тезоиме́ннаго, григо́рiа бг҃осло́вiи наимено́внаго, i҆ѡа́нна вои́стиннꙋ благодатноимено́внаго, глꙋбины̑ мꙋ́дрости дх҃а и҆спыта́вшихъ: стрꙋи̑ ѻ҆кеа́нѡвы, и҆сто́чники приснотекꙋ́щыѧ, во́дꙋ жи́вꙋ ска́чꙋщꙋю, проза̑рныѧ би́серы, земна̑ѧ свѣти̑ла, церкѡ́внаѧ корми̑ла, свѣтлоплодови̑таѧ древеса̀, строи́тели благода́ти, хрⷭ҇та̀ моегѡ̀ ѹ҆ста̀, и҆  трⷪ҇цы побѡ́рницы, ѿ неѧ̀ несре́дственнѡ ѡ҆сiѧва́ємыѧ, и҆ молѧ́щыѧсѧ непреста́ннѡ ѡ҆ дꙋша́хъ на́шихъ.

Возжжє́ннаѧ ѹ҆́глiѧ ѿ нестерпи́магѡ ѻ҆гнѧ̀, и҆̀же тѣ́ми просвѣти́вшесѧ: вѣ́рнѡ да восхва́лимъ: тíи бо є҆́же къ немꙋ̀ соедине́нiемъ разже́гшесѧ, свѣти̑льницы мíра бы́ша, живо́тнаѧ ни́щымъ показа́вшесѧ си́ла: ѻ҆ц҃а̀, и҆ сн҃а, и҆ ст҃а́гѡ дх҃а благоче́стнѡ ꙗ҆́вѣ проповѣ́даша. И҆̀мже и҆ мы̀ да прирце́мъ: ра́дꙋйсѧ, трⷪ҇цы тро́ице бг҃омꙋ́драѧ.

Гла́съ s҃:

Трⷪ҇це ст҃а́ѧ и҆ покланѧ́емаѧ, сла́ва мꙋ́дромꙋ промышле́нiю твоемꙋ̀, ꙗ҆́кѡ трѝ вели̑кiѧ свѣти́льники человѣ́кѡмъ ѿ человѣ̑къ дарова́ла є҆сѝ, свѣ́томъ просвѣща́ющыѧ твоегѡ̀ позна́нiѧ, и҆ заре́ю ѡ҆сiѧва́ющыѧ спаси́тельныхъ твои́хъ и҆ честны́хъ хотѣ́нiй. и҆́миже вселе́ннаѧ свѣ́томъ ра́зꙋма ѡ҆богаща́ющисѧ, твое́ю сла́вою ѡ҆сiѧва́ема є҆́сть, и҆ къ блаже́нномꙋ твоемꙋ̀ црⷭ҇твiю тщи́тсѧ. тѣ́хъ на́съ бж҃е́ственныхъ послꙋ́шати ѹ҆вѣща́ющи ѹ҆че́нiй, и҆ сама̀, трⷪ҇це ст҃а́ѧ, мл҃твъ тѣ́хъ, ꙗ҆̀же ѡ҆ на́съ ѹ҆слы́ши, ꙗ҆́кѡ бг҃ъ всеще́дрый, и҆ дꙋ́шы на́шѧ спасѝ, чл҃вѣколю́бче.

Сла́ва, гла́съ s҃:

Ст҃и́тели хрⷭ҇тѡ́вы, и҆ ѻ҆ц҃є́въ сла́вꙋ, столпы̀ вѣ́ры, и҆ вѣ́рныхъ ѹ҆чи́тели и҆ храни́тели, соше́дшесѧ, ѽ празднолю́бцы, пѣ́сненными похвала́ми воспои́мъ, глаго́люще: ра́дꙋйсѧ, цр҃ко́вное свѣти́ло, васíлiе премꙋ́дре, и҆ сто́лпе непревра́тный: ра́дꙋйсѧ, ѹ҆́ме нбⷭ҇ный, а҆рхiере́ю превелича́йшiи, бг҃осло́ве григо́рiе: ра́дꙋйсѧ, ѽ златосло́ве, всезлаты́й i҆ѡа́нне, покаѧ́нiѧ ꙗ҆́сный проповѣ́дниче, но, ѽ ѻ҆ц҃ы̀ требога́тiи! не преста́йте при́снѡ моли́тисѧ хрⷭ҇тꙋ̀, ѡ҆ вѣ́рою и҆ любо́вiю соверша́ющихъ ва́ше всесвѧще́нное и҆ бжⷭ҇твенное торжество̀.

И҆ ны́нѣ, бг҃оро́диченъ, гла́съ то́йже:

Дѣ́вственнꙋю добро́тꙋ, и҆ ѹ҆́мное весе́лiе, є҆ди́нꙋ бцⷣꙋ,  и҆ вѣ́рныхъ тве́рдꙋю ѡ҆гра́дꙋ, соше́дшесѧ, ѽ празднолю́бцы, пѣ́сненными похвала́ми воспои́мъ, глаго́люще: ра́дꙋйсѧ, мт҃и дв҃о чⷭ҇таѧ, свѣти́льниче свѣтоза́рный, и҆ две́рь нбⷭ҇наѧ: ра́дꙋйсѧ, ски́нiе сщ҃е́нiѧ, бг҃а вмѣ́щшаѧ во ѹ҆тро́бѣ твое́й, всечⷭ҇таѧ: ра́дꙋйсѧ, всѣ́хъ нбⷭ҇ныхъ чинѡ́въ превы́шшаѧ безъ разсꙋжде́нiѧ. Тѣ́мже, мт҃и безмꙋ́жнаѧ, влⷣчце, не преста́й хранѧ́щи рабы̑ твоѧ̑, вѣ́рою и҆ любо́вiю воспѣва́ющыѧ тѧ̀ при́снѡ, и҆ ржⷭ҇твꙋ̀ твоемꙋ̀ покланѧ́ющыѧсѧ безсѣ́менномꙋ.

На стiхо́внѣ стiхи̑ры, гла́съ а҃. Подо́бенъ: Всехва́льнiи мч҃ницы:

Таи́нники дх҃о́вныѧ вкꙋ́пѣ, * словє́сныѧ трꙋбы̑ бж҃iѧ, * бж҃е́ствєннаѧ зерца̑ла * восхва́лимъ дне́сь досто́йнѡ, * вели́каго васíлiа, * бжⷭ҇твеннаго и҆ ѻ҆гнедохнове́ннаго григо́рiа, * точа́щаго златострꙋ̑йнаѧ ѹ҆чє́нiѧ на́мъ * i҆ѡа́нна, и҆́стиннѡ златоꙋ́стаго.

Стíхъ: Восхва́лѧтсѧ преподо́бнiи во сла́вѣ, и҆ возра́дꙋютсѧ на ло́жахъ свои́хъ.

Степе́нь вѣ́ры, * ѹ҆́мъ бж҃е́ственный и҆ бо́дрый, * рѣка̀ златострꙋ́йнаѧ всесвѣтлѣ́йшiи и҆ честнíи свѣти̑льницы, * трⷪ҇цы побѡ́рницы, * прiѧ́тєлища бл҃года́тей дх҃а, * столпѝ непоколе́бленнiи, * цр҃кве ѹ҆тверждє́нiѧ, * досто́йнѡ пѣ́сньми да восхва́лимъ.

Стíхъ: Сщ҃е́нницы твоѝ ѡ҆блекꙋ́тсѧ въ пра́вдꙋ, и҆ преподо́бнiи твоѝ возра́дꙋютсѧ.

Дх҃а ѻ҆рга́ны, * гро́ма бж҃е́ственнагѡ трꙋбы̑, * мѡ́лнiи проповѣ́данiѧ, * свѣ́щницы всесвѣ́тлiи, * златíи и҆ свѣтоно́снiи ѡ҆ бз҃ѣ, * треблаже́нне васíлiе, * григо́рiе всемꙋ́дре, * всезла́те и҆ всече́стне i҆ѡа́нне, * чествꙋ́ющыѧ ва́съ спастѝ хрⷭ҇та̀ моли́те.

Сла́ва, гла́съ в҃:

Дне́сь дꙋ́шы земноро́дныхъ возно́сѧтсѧ ѿ земны́хъ, дне́сь небє́сныѧ быва́ютъ въ па́мѧти ст҃ы́хъ: и҆́бо врата̀  нбⷭ҇наѧ взе́млютсѧ, и҆ на́мъ влⷣчнѧѧ сказꙋ́єма быва́ютъ, сло́ва словеса̀ проповѣ́даютъ, и҆ ѧ҆зы́ки чꙋдеса̀ пою́тъ. мы́ же ко сп҃сꙋ возопiе́мъ: сла́ва тебѣ̀, хрⷭ҇тѐ бж҃е, вѣ̑рнымъ бо ми́ръ тѣ́ми бы́сть.

И҆ ны́нѣ, пра́здника:

Дне́сь хрⷭ҇то́съ во свѧти́лище прино́ситсѧ, ꙗ҆́кѡ младе́нецъ: дне́сь подъ зако́номъ быва́етъ, и҆́же мѡѷсе́ю зако́нъ да́вый: а҆́гг҃льскаѧ ѹ҆диви́шасѧ вѡ́инства, на рꙋкꙋ̀ ста́рчєскꙋ держи́мꙋ, и҆́же всѧ́чєскаѧ содержа́щаго зрѧ́ще. сѷмеѡ́нъ говѣ́нiѧ и҆спо́лненъ бы́въ, и҆ ра́достнѣ вопiѧ́ше: ны́нѣ ѿпꙋсти́ мѧ, сп҃се, ѿ привре́меннагѡ живота̀ къ нестарѣ́ющемꙋсѧ поко́ю: ви́дѣхъ бо тѧ̀, и҆ возвесели́хсѧ.

На благослове́нiи хлѣ́бѡвъ тропа́рь, гла́съ д҃. Ꙗ҆́кѡ а҆пⷭ҇лѡвъ є҆динонра́внiи: Два́жды. Пи́санъ на ма́лѣй вече́рни. и҆ Бцⷣе дв҃о, ра́дꙋйсѧ, є҆ди́ножды.


На ѹ҆́трени, на Бг҃ъ гдⷭ҇ь, тропа́рь ст҃ы́хъ два́жды. Сла́ва, и҆ ны́нѣ, бг҃оро́диченъ.

По а҃-й каѳíсмѣ сѣда́ленъ, гла́съ є҃. Поⷣ: Собезнача́льное сло́во:

Ꙗ҆́кѡ ца́рское ѹ҆краше́нiе це́ркве, васíлiа всѝ восхва́лимъ, догма́тѡвъ сокро́вище неѡскꙋдѣ́емо: си́ми бо са́мъ наказа̀ на́съ трⷪ҇цꙋ чествова́ти ст҃ꙋ́ю, соедине́нꙋ ѹ҆́бѡ сꙋщество́мъ, раздѣле́нꙋ же ѵ҆поста́сьми.

Сла́ва, гла́съ д҃. Подо́бенъ: Ско́рѡ предварѝ:

Свѣти̑льницы пресвѣ́тлiи цр҃кве хрⷭ҇то́вы, мíръ просвѣти́сте ѹ҆че́ньми ва́шими, ѻ҆тцы̀ бг҃омꙋ́дрiи, и҆зсꙋши́вше є҆́рєси всѣ́хъ sлосла́вныхъ, и҆ ѹ҆гаси́вше пламенови̑днаѧ хꙋ́льныхъ смꙋщє́нiѧ. тѣ́мже, ꙗ҆́кѡ свѧти́телiе хрⷭ҇тѡ́вы, моли́тесѧ спасти́сѧ на́мъ.

И҆ ны́нѣ, бг҃оро́диченъ:

Дв҃о всепѣ́таѧ, мт҃и хрⷭ҇та̀ бг҃а, мр҃íе бг҃оневѣ́сто и҆ неискꙋсобра́чнаѧ, вѣ́рныхъ предста́тельство, и҆зба́ви ѿ  всѧ́кiѧ бѣды̀, и҆ всѧ́кiѧ нꙋ́жды, влⷣчце бцⷣе, вѣ́рою и҆ любо́вiю покро́вꙋ твоемꙋ̀ прибѣга́ющыѧ, є҆ди́на бг҃оневѣ́стнаѧ.

По в҃-й каѳíсмѣ сѣда́ленъ, гла́съ г҃. Поⷣ: Бжⷭ҇твенныѧ вѣ́ры:

Сто́лпъ бы́лъ є҆сѝ цр҃кве, бога́тство некра́домое благоче́стiѧ ꙗ҆ви́лсѧ є҆сѝ, бг҃осло́ве григо́рiе, въ безстра́стiи ѡ҆сiѧ́лъ є҆сѝ житiѐ твоѐ, и҆ трⷪ҇чєскiѧ и҆зꙿѧсни́лъ є҆сѝ догма́ты, ѻ҆́ч҃е преподо́бне, хрⷭ҇та̀ бг҃а молѝ ѡ҆ спасе́нiи дꙋ́шъ на́шихъ.

Сла́ва, гла́съ д҃. Подо́бенъ: Ѹ҆диви́сѧ i҆ѡ́сифъ:

Во цвѣ́тницѣ писа́нiй, ꙗ҆́коже пче́лы мꙋ̑дрыѧ прилета́юще вы̀ ѡ҆бꙿѧ́сте до́брѣ, и҆ ѿ цвѣтѡ́въ и҆зрѧ̑днѣйшаѧ, и҆ ме́дъ всѣ̑мъ вѣ̑рнымъ ѹ҆че́нiй ва́шихъ предста́висте вкꙋ́пѣ во всенаслажде́нiе и҆́хъ: и҆ сегѡ̀ ра́ди всѧ́къ наслажда́ѧйсѧ съ весе́лiемъ зове́тъ: предста́ните па́ки и҆ по сме́рти, и҆̀же ва́съ восхвалѧ́ющымъ, блаже́ннiи.

И҆ ны́нѣ, бг҃оро́диченъ:

Треволнє́нiи страсте́й безсо́вѣстный а҆́зъ ѡ҆бꙋрева́емь, пречⷭ҇таѧ, призыва́ю тѧ̀ те́плѣ, да не пре́зриши мѧ̀ ѻ҆каѧ́ннаго поги́бнꙋти, бе́зднꙋ ми́лости ро́ждшаѧ: ра́звѣ бо тебє̀ и҆ны́ѧ наде́жды не и҆́мамъ, да не ѹ҆́бѡ врагѡ́мъ ѡ҆бра́дованiе, и҆ смѣ́хъ надѣ́ѧвсѧ на тѧ̀ ꙗ҆влю́сѧ: и҆́бо мо́жеши є҆ли́ка и҆ хо́щеши, ꙗ҆́кѡ мт҃и сꙋ́щи всѣ́хъ бг҃а.

По полѷеле́и сѣда́ленъ, гла́съ д҃. Подо́бенъ: Ꙗ҆ви́лсѧ є҆сѝ:

Премꙋ́дрiи ѹ҆чи́телiе вселе́нныѧ, и҆̀же бг҃а просла́вльшiи дѣ́лы и҆ словесы̀ на землѝ, да возвели́чатсѧ дне́сь, ꙗ҆́кѡ спасе́нiѧ на́мъ сꙋ́ще хода́таи.

Сла́ва:

Пра́зднꙋетъ дне́сь цр҃ковь честно́е торжество̀ ѹ҆чи́телей трiе́хъ: и҆́бо тíи ѹ҆тверди́ша цр҃ковь бжⷭ҇твенными свои́ми догма́ты.

И҆ ны́нѣ, бг҃оро́диченъ:

Предста́тельнице неѡбори́маѧ ѡ҆скорблѧ́емыхъ, и҆ те́плое застꙋпле́нiе ѹ҆пова́ющихъ на тѧ̀, ѿ бѣ́дъ мѧ̀ и҆зба́ви: ты́ бо є҆сѝ всѣ́хъ помо́щница. 

Та́же степє́нна, а҃-й а҆нтiфѡ́нъ д҃-гѡ гла́са. Прокíменъ, гла́съ д҃: Свѧще́нницы твоѝ ѡ҆блекꙋ́тсѧ въ пра́вдꙋ, и҆ преподо́бнiи твоѝ возра́дꙋютсѧ. Стíхъ: Ѹ҆ста̀ моѧ̑ возглаго́лютъ премꙋ́дрость, и҆ поꙋче́нiе се́рдца моегѡ̀ ра́зꙋмъ. Всѧ́кое дыха́нiе: Е҆ѵⷢ҇лiе i҆ѡа́нна, зача́ло л҃s.

По н҃-мъ ѱалмѣ̀ стiхи́ра, гла́съ s҃:

И҆злiѧ́сѧ бл҃года́ть во ѹ҆стна́хъ ва́шихъ, преподо́бнiи ѻ҆ц҃ы̀, и҆ бы́сте па́стырiе хрⷭ҇то́вы цр҃кве, ѹ҆ча́ще словє́сныѧ ѻ҆́вцы, вѣ́ровати въ трⷪ҇цꙋ є҆диносꙋ́щнꙋю, во є҆ди́номъ бжⷭ҇твѣ̀.

Канѡ́нъ бцⷣы со i҆рмосо́мъ на s҃, гла́съ в҃. И҆ ст҃ы́хъ два̀ на и҃.

Канѡ́нъ а҃-й. Творе́нiе i҆ѡа́нна є҆ѵхаíта.

Гла́съ а҃. Пѣ́снь а҃. I҆рмо́съ:

Грѧди́те, лю́дiе, пои́мъ пѣ́снь хрⷭ҇тꙋ̀ бг҃ꙋ, раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ и҆зꙿ рабо́ты є҆гѵ́петскiѧ, ꙗ҆́кѡ просла́висѧ.

Бл҃гоче́стнѡ тѧ̀ чⷭ҇тꙋю бцⷣꙋ и҆́стиннѡ и҆сповѣ́дающаго, пречⷭ҇таѧ, дꙋше́ю и҆ тѣ́ломъ, ѿ лю́тыхъ бѣ́дъ, и҆ недꙋ́гѡвъ, и҆ прегрѣше́нiй ты́ мѧ спасѝ.

Всю̀ въ тебѣ̀ дарова́нiй бе́зднꙋ лежа́щꙋ ѹ҆вѣ́дѣхомъ: тѣ́мже прибѣга́юще, бцⷣе, ѹ҆се́рднѡ къ покро́вꙋ твоемꙋ̀ бжⷭ҇твенномꙋ, спаса́емсѧ.

Ѡ҆ на́съ тѧ̀ пою́щихъ, прчⷭ҇таѧ, молѝ воплоще́ннаго и҆зꙿ пречи́стыхъ и҆ честны́хъ твои́хъ крове́й, и҆зба́витисѧ ѿ прегрѣше́нiй и҆ болѣ́зней го́рькихъ.

И҆́нъ канѡ́нъ ст҃ы́хъ, є҆гѡ́же краегране́сiе:

Трисо́лнечнагѡ свѣ́та, трѝ возвыша́ю сл҃нца.

Творе́нiе тогѡ́же i҆ѡа́нна.

Пѣ́снь а҃. Гла́съ и҆ i҆рмо́съ то́йже.

Ко́е бл҃годаре́нiе, ко́е противовоздаѧ́нiе подоба́ющее на́шымъ, человѣ́цы, принесе́тсѧ ѿ на́съ благодѣ́телємъ, и҆́миже, ко є҆́же до́брѣ бы́ти, наставлѧ́емсѧ; 

Витíйстiи ѧ҆зы́цы, и҆ хи́трѡсти, и҆ кова̑рства, и҆ всѧ̀ слове́съ си́ла, ны́нѣ въ винꙋ̀ да сподви́гнꙋтсѧ є҆ди́нꙋ, и҆ чествꙋ́юще взаи́мъ да почтꙋ́тъ.

Сво́йственнагѡ ѹ҆́бѡ и҆̀мъ не терпѧ́хꙋ, дабы̀ что̀ стѧжа́ти на землѝ, нб҃омꙋ́дреннiи, храни́телiе же ꙗ҆ви́шасѧ ѻ҆́бщества и҆ предста́телiе: ѻ҆́бщихъ ѹ҆́бѡ и҆ похва́лъ да сподо́бѧтсѧ.

Бг҃оро́диченъ:

Тѧ̀ ѻ҆́бщее любоче́стiе, всенепоро́чнаѧ, на́шегѡ є҆стества̀ всѝ сла́вимъ, ѹ҆ста̀ є҆ди̑ны бы́вше, и҆ є҆ди́но согла́сiе соверши́вше.

Дрꙋгíй канѡ́нъ ст҃ы́хъ. Творе́нiе тогѡ́жде.

Гла́съ и҃. I҆рмо́съ:

Колесницегони́телѧ фараѡ́нѧ погрꙋзѝ чꙋдотворѧ́й и҆ногда̀ мѡѷсе́йскiй же́злъ, крⷭ҇тоѻбра́знѡ порази́въ и҆ раздѣли́въ мо́ре, i҆и҃лѧ же бѣглеца̀, пѣшехо́дца спасѐ, пѣ́снь бг҃ови воспѣва́юща.

Не человѣ́ческагѡ тща́нiѧ и҆справле́нiе сiѐ начина́нiе: но твоемꙋ̀ прⷭ҇то́лꙋ присѣдѧ́щаѧ, чл҃вѣколю́бче, премꙋ́дрость да споспѣшествꙋ́етъ мѝ, сло́ва благода́ть даю́щи, є҆́юже просла́вити возмогꙋ̀, и҆̀хже сама̀ до́брѣ предпросла́ви.

Ꙗ҆́коже ча́ша преисполнѧ́етсѧ, влⷣко, бл҃года́ть твоѧ̀, и҆ мно́гое бога́тство чл҃вѣколю́бiѧ твоегѡ̀ и҆злiѧ́етсѧ, и҆ потечѐ, ꙗ҆́коже и҆ и҆́ны а҆́гг҃лы, въ соста́вѣ пло́ти показа́ти, ны́нѣ предлежа́щыѧ въ похвалꙋ̀.

Съ нб҃сѐ нбⷭ҇нымъ подоба́ше бы́ти и҆ похвала́мъ, а҆́гг҃льское пѣ́нiе бж҃е́ствєннымъ прили́чное, бз҃и бо прича́стiемъ, и҆̀же є҆стество́мъ и҆ є҆ди́наго и҆́стиннаго бг҃а и҆мꙋ́ще въ себѣ̀ живꙋ́ща и҆ вѣща́юща.

Бг҃оро́диченъ:

Па́мѧть првⷣныхъ, бг҃омꙋ́дрое сосло́вiе съ похвала́ми соверша́етъ: съ ни́миже и҆ бж҃iѧ мт҃рь, ꙗ҆́кѡ тѣ́хъ глава̀, въ лѣ́потꙋ спрославлѧ́етсѧ, коне́чный и҆ пе́рвый, и҆ сре́днiй чи́нъ содержа́щи, и҆ бл҃гохвале́нiѧ причаща́ющисѧ. 

Катава́сiа: Сꙋ́шꙋ глꙋбороди́тельнꙋю зе́млю:

Пѣ́снь г҃. I҆рмо́съ:

Ѹ҆твердѝ на́съ въ тебѣ̀, гдⷭ҇и, дре́вомъ ѹ҆мерщве́й грѣ́хъ, и҆ стра́хъ тво́й всадѝ въ сердца̀ на́съ, пою́щихъ тѧ̀.

Мл҃твами твои́ми, чⷭ҇таѧ, бг҃а, є҆го́же родила̀ є҆сѝ, пода́ждь бл҃гопремѣне́нна твои̑мъ рабѡ́мъ, притека́ющымъ къ покро́вꙋ твоемꙋ̀, и҆ вѣ́рнѡ покланѧ́ющымсѧ твоемꙋ̀ ржⷭ҇твꙋ̀.

Всю̀ мою̀ жи́знь ѡ҆кормѝ, дв҃о, ѹ҆пова́нiе моѐ и҆ предста́тельнице, и҆скꙋше́нiй и҆ ѡ҆бстоѧ́нiй и҆збавлѧ́ющи лю́тыхъ мѧ̀, приснодв҃о.

Премꙋ́дрость бж҃iю ѵ҆поста́снꙋю на ѡ҆бꙿѧ́тiихъ ꙗ҆́кѡ поне́сши, бцⷣе, ѿ невѣ́дѣнiѧ и҆ заблꙋжде́нiѧ и҆зба́витисѧ пою́щымъ тѧ̀ молѝ.

И҆́нъ. I҆рмо́съ:

На ка́мени мѧ̀ вѣ́ры ѹ҆тверди́въ, разшири́лъ є҆сѝ ѹ҆ста̀ моѧ̑ на врагѝ моѧ̑, возвесели́босѧ дꙋ́хъ мо́й, внегда̀ пѣ́ти: нѣ́сть свѧ́тъ, ꙗ҆́коже бг҃ъ на́шъ, и҆ нѣ́сть пра́веденъ, па́че тебє̀, гдⷭ҇и.

Трꙋба̀ вели́каѧ цр҃кве, свѣти́льникъ, просвѣща́ѧ вселе́ннꙋю, проповѣ́дникъ, вѣща́нiемъ ѡ҆бꙿе́млѧй всѧ̑ концы̀, великоимени́тый васíлiй сподвиза́етъ собра́нiе сiѐ.

Свѣ́телъ ѿ житiѧ̀ и҆ веще́й, свѣ́телъ ѿ слове́съ и҆ ѹ҆че́нiй, во всѣ́хъ пресiѧва́ѧ па́че всѣ́хъ, ꙗ҆́коже дрꙋго́е па́че sвѣ́здъ со́лнце, многопѣ́тый бг҃осло́въ дне́сь блажи́тсѧ.

Сѐ свѣ́тъ мíра мíрꙋ свѣ́титъ, сѐ землѝ со́ль зе́млю ѹ҆слажда́етъ: сѐ дре́во жи́зни безсме́ртiѧ плоды̀ предлага́етъ, златоꙋ́стый ст҃ы́й. И҆̀же ѹ҆мре́ти не хотѧ́щiи, прiиди́те, наслажда́йтесѧ.

Бг҃оро́диченъ:

Всѧ̑ ѿ небытiѧ̀ въ бытiѐ сотвори́вый, и҆ є҆стество̀ да́вый коемꙋ́ждо бы́вшихъ, то́йже и҆ да̑ннаѧ є҆стєства̀ прелага́ти вѣ́сть, ꙗ҆́коже хо́щетъ. ѿѻнꙋ́дꙋже и҆ слы́шимо є҆́сть, ꙗ҆́кѡ и҆ дв҃а ро́ждши, кто̀ не ѹ҆диви́тсѧ; 

И҆́нъ. I҆рмо́съ:

Ѹ҆твержде́й въ нача́лѣ нб҃са̀ ра́зꙋмомъ, и҆ зе́млю на вода́хъ ѡ҆снова́вый, на ка́мени мѧ̀, хрⷭ҇тѐ, за́повѣдей твои́хъ ѹ҆твердѝ: ꙗ҆́кѡ нѣ́сть свѧ́тъ па́че тебє̀, є҆ди́не чл҃вѣколю́бче.

И҆̀же нра́вѡвъ и҆спра́вителiе, и҆ дꙋ́шъ строи́телiе, спаси́телiе ѻ҆́бщiи всѣ́хъ, и҆̀же и҆ дѣѧ́нiй на́мъ и҆ слове́съ ѻ҆́бразы показа́вше, наказа́телiе житiѧ̀ свѣ́тлiи, свѣ́тлѣ да восхва́лѧтсѧ.

Дх҃ъ бж҃iй и҆спо́лни васíлiа хꙋдо́жества: ѻ҆́гненныхъ же и҆мѧ́ше ѧ҆зы́кѡвъ є҆ди́нъ григо́рiй, и҆ ѻ҆гне́мъ высокорѣ́чiѧ дхнѐ: хрⷭ҇тѡ́ва же ѹ҆ста̀ во i҆ѡа́ннѣ глаго́лахꙋ.

Ны́нѣшнѧгѡ вѣ́ка мꙋ́дрость, бꙋ́йство про́повѣди ꙗ҆́вѣ ѹ҆пражнѧ́емꙋю и҆́мать, повинꙋ́ющꙋюсѧ є҆мꙋ̀, и҆ ра́бски слꙋжа́щꙋю: проповѣ́дники бо бл҃года́ть мꙋ̑дрыѧ предлага́етъ ри́торы.

Бг҃оро́диченъ:

Во ѹ҆тро́бѣ чⷭ҇тыѧ дв҃ы всели́выйсѧ, дꙋ́шы бг҃оно́сныхъ ст҃ы́хъ жили́ще твори́тъ, и҆ ѻ҆́ныхъ ѹ҆стна́ми є҆́же ѡ҆ мт҃ри сказꙋ́етъ та́инство.

Катава́сiа: Ѹ҆твержде́нiе на тѧ̀ надѣ́ющихсѧ:

Сѣда́ленъ, гла́съ и҃. Подо́бенъ: Премꙋ́дрости:

Вели̑кiѧ свѣти́льники свѣтоза̑рныѧ, цр҃кве столпы̀ неразори̑мыѧ согла́снѡ да восхва́лимъ, и҆̀же до́брыхъ наслажда́ющiисѧ, и҆ слове́съ тѣ́хъ, кꙋ́пнѡ и҆ благода́ти, премꙋ́драго златоглаго́лива, и҆ вели́каго васíлiа, съ григо́рiемъ свѣ́тлымъ бг҃осло́вомъ: къ ни́мже и҆ возопiи́мъ ѿ се́рдца зовꙋ́ще: ст҃и́телiе тревелича́йшiи, моли́тесѧ хрⷭ҇тꙋ̀ бг҃ꙋ, прегрѣше́нiй ѡ҆ставле́нiе дарова́ти пра́зднꙋющымъ любо́вiю ст҃ꙋ́ю па́мѧть ва́шꙋ.

Сла́ва:

Премꙋ́дрость прiе́мше ѿ бг҃а, ꙗ҆́кѡ а҆пⷭ҇ли и҆нíи трiѐ хрⷭ҇тѡ́вы, сло́вомъ ра́зꙋма составлѧ́ете догма́ты, ꙗ҆̀же пре́жде словесы̀ просты́ми низлага́хꙋ, ры́барiе въ ра́зꙋмѣ си́лою  дх҃а: подоба́ше бо та́кѡ про́стѣй на́шей вѣ́рѣ составле́нiе стѧжа́ти. Ѿню́дꙋже всѝ вопiе́мъ ва́мъ: моли́тесѧ хрⷭ҇тꙋ̀ бг҃ꙋ, прегрѣше́нiй ѡ҆ставле́нiе дарова́ти пра́зднꙋющымъ любо́вiю ст҃ꙋ́ю па́мѧть ва́шꙋ.

И҆ ны́нѣ, бг҃оро́диченъ:

Дꙋ́шꙋ мою̀, дв҃о, смире́ннꙋю, бꙋ́рею житiѧ̀ и҆скꙋше́нiй, ны́нѣ ꙗ҆́кѡ кромѣ̀ ѹ҆правле́нiѧ бы́вшꙋю, потоплѧ́емꙋю волна́ми, грѣхѡ́въ бре́менемъ ꙗ҆́вльшꙋсѧ преиспо́лненꙋ, и҆ во дно̀ а҆́дово прiитѝ бѣ́дствꙋющꙋ, предварѝ, бцⷣе, мл҃твъ твои́хъ млⷭ҇тiю, тишинꙋ̀ подаю́щи, и҆ бѣ́дъ и҆зꙿима́ющи. Приста́нище бо ты̀ є҆сѝ небꙋ́рное, молѧ́щисѧ сн҃ꙋ твоемꙋ̀ и҆ бг҃ꙋ, прегрѣше́нiй ѡ҆ставле́нiе дарова́ти мѝ: тѧ́ бо и҆́мамъ наде́ждꙋ недосто́йный ра́бъ тво́й.

Пѣ́снь д҃. I҆рмо́съ:

Ѹ҆слы́шахъ, гдⷭ҇и, слꙋ́хъ твоегѡ̀ смотре́нiѧ, и҆ просла́вихъ тѧ̀, є҆ди́не чл҃вѣколю́бче.

Ꙗ҆́звъ мои́хъ дꙋше́вныхъ, влⷣчце, и҆ плотски́хъ недꙋ́гѡвъ, бг҃а ро́ждшаѧ, разрѣше́нiе пода́ждь мѝ.

Ѿ ѡ҆бстоѧ́нiѧ и҆зба́ви мѧ̀, мт҃и бж҃iѧ, и҆ бꙋ́ри, и҆ бѣ́дъ, твои́ми моли́твами, є҆ди́на всепѣ́таѧ.

Ѡ҆бꙋрева́ема волна́ми жите́йскими и҆схи́ти, дв҃о, ко твоемꙋ̀ приста́нищꙋ наставлѧ́ющи мѧ̀.

И҆́нъ. I҆рмо́съ:

Прише́лъ є҆сѝ ѿ дв҃ы, не хода́тай, ни а҆́гг҃лъ, но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и.

Разꙋ̑мливы ѿ ни́жнiѧ мꙋ́дрости бы́вше, правле́нiе пресла́внiи ѿ бж҃е́ственныѧ стѧжа́сте: тѣ́мже ꙗ҆́кѡ рабы́ню сiю̀ ѻ҆́ной всемꙋ́дрѣ покори́сте.

Любомꙋ́дрiи, мꙋ̑дрыѧ а҆́ще лю́бите, ѹ҆мꙋдри́тесѧ, и҆ глаго́лати наꙋчи́тесѧ всѝ, и҆̀же словесє́мъ чꙋдѧ́щiисѧ, дѣѧ́нiѧ ѻ҆па́сствꙋ и҆ видѣ́нiѧ ѿтꙋ́дꙋ ѡ҆бꙋча́ющесѧ. 

Бг҃оро́диченъ:

Ꙗ҆́кѡ по́зденъ до́ждь напослѣдѝ бы́вый, ѹ҆́треннiй, во́дъ и҆ вѣкѡ́въ содѣ́тель, во чре́во твоѐ ѹ҆ка́нꙋвъ, всенепоро́чнаѧ, во вре́мѧ прохлажда́ѧй ѡ҆скꙋдѣва́ющыѧ.

И҆́нъ. I҆рмо́съ:

Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованiе, не ѡ҆ста́вль нѣ́дра ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.

Сто́лпъ ѻ҆́гненъ лю́демъ вѣ̑рнымъ предварѧ́ющiй, и҆ ѡ҆палѧ́ющiй врагѝ вѣ́ры, племена́ же спаса́ѧй и҆звѣ́стнѡ послѣ́дꙋющыѧ, вели́кiй ꙗ҆ви́сѧ васíлiй, да дерза́етъ и҆ побѣжда́етъ хрⷭ҇то́ва цр҃ковь, толи́кимъ ѡ҆богата́вшисѧ побо́рникомъ.

Ѧ҆зы́ка сла́дость, и҆ слꙋ́ха всѧ́кагѡ ѹ҆слажде́нiе, твоѐ сло́во бы́сть, григо́рiе, ма́нна жи́зни, роса̀ сла́дкостiю ме́дъ, и҆́же и҆зꙿ ка́мене, а҆́гг҃льскiй хлѣ́бъ нбⷭ҇ный, несы́тнѡ насыща́тисѧ ѹ҆слажде́нiѧ є҆гѡ̀ ѹ҆вѣщева́ѧ, и҆ и҆сполнѧ́ѧй сла́дости причаща́ющыѧсѧ.

Рѣка̀ дарова́нiй дх҃о́вныхъ напо́лнисѧ да́же и҆ до разли́тiѧ, и҆ до́брое лицѐ землѝ ꙗ҆́кѡ сла́достный пото́къ, ѿ златы́хъ напаѧ́етъ ѹ҆́стъ, веселѧ́щи и҆ ѹ҆тꙋчнѧ́ющи хрⷭ҇то́въ всѧ́кiй гра́дъ бж҃е́ственныхъ во́лнъ стрꙋѧ́ми.

Бг҃оро́диченъ:

Е҆стество̀ про́сто стерпѣ́вшее сложе́нiю, и҆ ꙗ҆́вльшеесѧ вы́шше сли́тiѧ въ твое́мъ, влⷣчце, сн҃ѣ, трiѐ бг҃оно́снiи ѹ҆чи́телiе и҆сповѣ́даша, ѿ двою̀ вѡ́лю и҆ сꙋгꙋ́багѡ дѣ́йства сꙋгꙋ́ба по є҆стествꙋ̀ проповѣ́давше.

Катава́сiа: Покры́ла є҆́сть нб҃са̀:

Пѣ́снь є҃. I҆рмо́съ:

Свѣ́та пода́телѧ и҆ вѣкѡ́въ тво́рче, гдⷭ҇и, во свѣ́тѣ твои́хъ повелѣ́нiй наста́ви на́съ: ра́звѣ бо тебє̀, и҆но́гѡ бо́га не зна́емъ. 

Ѻ҆рꙋ́жiе непобѣди́мое на разли̑чнаѧ и҆скꙋшє́нiѧ вра̑жiѧ и҆мꙋ́ще, всѧ́кагѡ вражде́бныхъ ѡ҆sлобле́нiѧ и҆збавлѧ́емсѧ при́снѡ, и҆̀же тѧ̀ бцⷣꙋ чⷭ҇тꙋю вѣ́дꙋщiи.

Зако́на и҆сполне́нiе, ꙗ҆́же вы́шшаѧ херꙋвíмѡвъ, родила̀ є҆сѝ бж҃iѧ и҆зъ тебє̀ воплоще́нна сн҃а є҆диноро́дна, є҆го́же ѡ҆ рабѣ́хъ твои́хъ ѹ҆молѝ.

Всѧ́ческихъ творца̀ на рꙋкꙋ̀ твоє́ю поне́сши, сегѡ̀ на́мъ твои́ми моли́твами благопремѣ́нна дава́й, ны́нѣ ѿ се́рдца къ тебѣ̀ прибѣга́ющымъ.

И҆́нъ. I҆рмо́съ:

Просвѣще́нiе во тмѣ̀ лежа́щихъ, спасе́нiе ѿча́ѧнныхъ, хрⷭ҇тѐ сп҃се мо́й, къ тебѣ̀ ѹ҆́треннюю, цр҃ю̀ ми́ра, просвѣти́ мѧ сiѧ́нiемъ твои́мъ: и҆но́гѡ бо, ра́звѣ тебє̀, бо́га не зна́ю.

Ты̀ и҆сто́чникъ твои́хъ дарова́нiй и҆спи́ти весьма̀, чл҃вѣколю́бче, да́лъ є҆сѝ ст҃ы̑мъ, ѹ҆ма́ленъ ника́коже и҆стоща́нiемъ, мíръ же ве́сь ѹ҆пои́въ, и҆̀же ѿ чре́ва и҆́хъ бжⷭ҇твенными пото́ки.

Что́ ми зла́то; что́ ми бога́тство и҆ сла́ва, и҆ могꙋ́тство; ды́мове расходѧ́щiисѧ по воздꙋ́хꙋ: всѧ̑ да и҆сче́знꙋтъ, всѧ̑ да прено́ситъ вѣ́тръ. Мнѣ̀ бога́тство є҆ди́но многорачи́тельно ѹ҆чи́телей тро́ица витíйствꙋющаѧ.

То́читъ рѣка̀ нетлѣ́ннꙋю пи́щꙋ, и҆ бжⷭ҇твенное питiѐ: то́читъ а҆́лчꙋщымъ безсме́ртное бра́шно, и҆ жа́ждꙋщымъ нетлѣ́нное питiѐ: вода̀ жива̀ во вѣ́ки, и҆ содержа́щаѧ жи̑вы пiю́щыѧ: всѝ многотекꙋ́щiѧ жи́зни насы́титесѧ.

Бг҃оро́диченъ:

И҆мѣ́ѧше крѣ́пость на ны̀ sло́ба, но не въ коне́цъ: и҆знемо́же бо по дв҃ѣ въ крѣ́пости си́льнаго ро́ждшей, подꙿе́мшаго плотскꙋ́ю не́мощь, и҆ си́льнаго въ sло́бѣ ѹ҆мертви́вша.

И҆́нъ. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый  и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.

И҆̀же бжⷭ҇твенныхъ веще́й и҆ человѣ́ческихъ мꙋ̑дрыѧ хитрецы̀, и҆̀же сꙋ́щихъ є҆стєства̀ любои́стиннѣ ꙗ҆́вѣ на́мъ и҆звѣсти́вшыѧ, и҆ зижди́телѧ тѣ́хъ всѣ̑мъ сказа́вшыѧ ꙗ҆́кѡ лѣ́пѡ, благода́рными гла́сы восхва́лимъ.

Го́рькое и҆ те́рпкое ꙗ҆̀же ко спасе́нiю лѣче́бъ ѹ҆слади́ша мꙋ́дрыми слове́съ ѹ҆че́ньми же и҆ хитростьмѝ, и҆ бл҃года́тьми, дꙋ́шъ бж҃е́ственнiи лѣчи́телiе: наслажда́йтесѧ, всѝ благочести́вiи, и҆ красꙋ́ємы спаса́йтесѧ.

Молчи́тъ всѧ́ко сло́во, бг҃опроповѣ́дникѡмъ гл҃го́лющымъ бжⷭ҇твєннаѧ: и҆ ѹ҆держава́етъ надъ ве́тхимъ завѣ́томъ но́вый, предлага́ющiй честны̑ѧ скрижа̑ли, и҆̀же въ не́мъ законополага́ющихъ, къ ни́мже причита́етсѧ всѐ вѣ́рныхъ сосло́вiе.

Бг҃оро́диченъ:

Безсме́ртное є҆стество̀ сме́ртное претечѐ во ст҃ы́ню, и҆ дв҃а ѻ҆трокови́ца безплѡ́тныѧ а҆́гг҃лы превзы́де, ꙗ҆́кѡ бг҃а ро́ждшаѧ, цр҃ѧ̀ а҆́гг҃льскаго, на него́же зрѣ́ти ѻ҆́нѣмъ невозмо́жно.

Катава́сiа: Ꙗ҆́кѡ ви́дѣ и҆са́iа:

Пѣ́снь s҃. I҆рмо́съ:

Въ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдiѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀ возведѝ.

Спасе́нiѧ приста́нище вѣ́дый тѧ̀, пла́ваѧ многопеча́льнагѡ житiѧ̀ пꙋчи́нꙋ, призыва́ю тѧ̀, влⷣчце, ко́рмчаѧ дꙋшѝ мое́й бꙋ́ди.

Чи́стагѡ житiѧ̀ ѿпадо́хъ лѣ́ностьми ѻ҆каѧ́нный, но возведѝ, бл҃гослове́ннаѧ всечⷭ҇таѧ, повелѣ́нiємъ сн҃а твоегѡ̀ сочета́вши.

Ми́лости твоеѧ̀, бцⷣе, сподо́би мѧ̀, преми́лостиваго сло́ва поро́ждшаѧ, ꙗ҆̀же свое́ю кро́вiю ѿ тлѝ человѣ́ки и҆зба́вльшаго. 

И҆́нъ. I҆рмо́съ:

Бе́здна мѧ̀ мно́га грѣхо́внаѧ ѡ҆крꙋжа́етъ, и҆ вопiю́ ти, прⷪ҇ро́ка подража́ѧй: ѿ тлѝ мѧ̀, гдⷭ҇и, возведѝ.

Свѡ́йства въ трⷪ҇цѣ трѝ сбг҃осло́вите: нерожде́нiе ѻ҆ц҃а̀, сло́ва же рожде́нiе, и҆ дх҃а и҆схожде́нiе сама́гѡ.

Дне́сь до́мꙋ семꙋ̀ свѣтоѧвле́нное спасе́нiе: два́ бо и҆ трѝ сѡ́бранныѧ хрⷭ҇то́съ во и҆́мѧ своѐ почествꙋ́ѧй, посредѣ̀ присꙋ́тствꙋетъ си́хъ.

Неиспы́танна земна́ѧ глꙋбина̀ къ небе́сной высотѣ̀: но ѿ землѝ ст҃ы̑ѧ вознесѐ вы́шше небе́съ, небе́сное жела́нiе.

Бг҃оро́диченъ:

Но́въ тѧ̀ и҆сто́чникъ, дв҃о, и҆ винꙋ̀ та̑инъ и҆мꙋ́ще, трiѐ бг҃оглагѡ́льницы, но́выми предложе́ньми новолѣ́пное прили́чествꙋетъ нарече́нiе.

И҆́нъ. I҆рмо́съ:

Ѡ҆чи́сти мѧ̀, сп҃се, мнѡ́га бо беззакѡ́нiѧ моѧ̑, и҆ и҆зъ глꙋбины̀ sѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нiѧ моегѡ̀.

Трⷪ҇цꙋ є҆ди́нственнꙋю бг҃осло́вити наꙋчи́хомсѧ, є҆ди́ницꙋ трⷪ҇чнꙋю пѣ́ти прiѧ́хомъ: покланѧ́тисѧ навыко́хомъ ѿ ѻ҆тцє́въ є҆ди́номꙋ є҆стествꙋ̀ трiѷпоста́сномꙋ.

Сло́во бѣ̀ въ нача́лѣ ко ѻ҆ц҃ꙋ̀ собезнача́льное, и҆ дх҃ъ бж҃iй, бг҃ъ бѣ̀ пребезнача́льный, про́сто, є҆диносꙋ́щно, соесте́ственно бжⷭ҇тво̀, ꙗ҆́кѡ бжⷭ҇твеннiи глаго́лютъ проповѣ̑дницы.

Совокꙋплѧ́ю и҆ раздѣлѧ́ю, ꙗ҆̀же совокꙋпле́ннѣ раздѣлѧ́ємаѧ, є҆ди́но нераздѣ́льно помышлѧ́ю, и҆ трѝ мню̀: ѹ҆чи́тели прiе́млю трѝ бг҃онѡ́сныѧ, та́кѡ ѹ҆вѣщава́ющыѧ мѧ̀ вѣ́ровати.

Бг҃оро́диченъ:

Безма́тернiй пре́жде пло́ти, безꙿѻ́ч҃iй же по воплоще́нiи, сн҃ъ ѻ҆́ч҃iй и҆ мт҃рнiй, и҆́же сiѧ̑ нарица́ѧй, па́че ѹ҆ма̀ ѻ҆боѧ̀: бг҃ꙋ бо подоба́етъ чꙋде́съ пресла̑внаѧ. 

Катава́сiа: Возопѝ къ тебѣ̀:

Конда́къ, гла́съ в҃. Подо́бенъ: Твє́рдыѧ:

Свѧщє́нныѧ и҆ бг҃овѣща̑нныѧ проповѣ́дники, ве́рхъ ѹ҆чи́телей, гдⷭ҇и, прiѧ́лъ є҆сѝ въ наслажде́нiе благи́хъ твои́хъ и҆ ѹ҆покое́нiе: трꙋды́ бо ѻ҆́нѣхъ и҆ сме́рть прiѧ́лъ є҆сѝ па́че всѧ́кагѡ всепло́дiѧ, є҆ди́не прославлѧ́ѧй ст҃ы̑ѧ твоѧ̑.

I҆́косъ:

Кто̀ дово́ленъ своѧ̑ ѹ҆стнѣ̀ разве́рзти, и҆ подви́гнꙋти ѧ҆зы́къ къ ды́шꙋщымъ ѻ҆гне́мъ си́лою сло́ва и҆ дꙋ́ха; ѻ҆ба́че толи́кѡ рещѝ дерзнꙋ̀: ꙗ҆́кѡ всѐ преидо́ша человѣ́ческое є҆стество̀ сíи трiѐ, мно́гими и҆ вели́кими дарова́ньми, дѣѧ́нiемъ же и҆ видѣ́нiемъ, по ѻ҆боемꙋ̀ свѣ̑тлы превозше́дше. тѣ́мже sѣлѡ̀ вели́кихъ дарѡ́въ ты́ѧ сподо́билъ є҆сѝ, ꙗ҆́кѡ вѣ̑рныѧ твоѧ̑ слꙋжи́тели, є҆ди́не прославлѧ́ѧй ст҃ы̑ѧ твоѧ̑.

Пѣ́снь з҃. I҆рмо́съ:

Ѻ҆́бразꙋ злато́мꙋ, на по́лѣ деи́рѣ слꙋжи́мꙋ, трiѐ твоѝ ѻ҆́троцы небрего́ша безбо́жнагѡ велѣ́нiѧ: посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ: благослове́нъ є҆сѝ, бж҃е ѻ҆тє́цъ на́шихъ.

На крⷭ҇тѣ̀ пригво́ждсѧ и҆́же и҆зъ тебє̀ воплоти́выйсѧ, бг҃ороди́тельнице, а҆да́мово раздра̀ рꙋкописа́нiе: є҆го́же ны́нѣ молѝ, всенепоро́чнаѧ, всѣ́хъ бѣ́дъ и҆зба́витисѧ вѣ́рою зовꙋ́щымъ: благослове́нъ є҆сѝ, бж҃е ѻ҆тє́цъ на́шихъ.

Наде́жда блага́ѧ, застꙋ́пница же вѣ́рныхъ є҆сѝ, влⷣчце: и҆ ны́нѣ мо́лимсѧ тебѣ̀, дарова́ти сострада́тельства пꙋчи́нꙋ всѣ̑мъ на тѧ̀ ѹ҆пова́ющымъ, и҆ сн҃ꙋ твоемꙋ̀ зовꙋ́щымъ: благослове́нъ є҆сѝ, бж҃е ѻ҆тє́цъ на́шихъ.

Кра́сною ѻ҆де́ждею спаси́тельныхъ за́повѣдей, креще́нiемъ ѡ҆дѣ́ѧвсѧ, ѡ҆скверни́хъ лѣ́ностiю ѻ҆каѧ́нный: ны́нѣ же тѝ притека́ю, дв҃о, ѻ҆де́ждею просѧ̀ весе́лiѧ тобо́ю па́ки ѡ҆блещи́сѧ.

И҆́нъ. I҆рмо́съ:

Бг҃опроти́вное велѣ́нiе беззако́ннꙋющагѡ мꙋчи́телѧ, высо́къ  пла́мень вознесло̀ є҆́сть: хрⷭ҇то́съ же прострѐ бг҃очести̑вымъ ѻ҆трокѡ́мъ ро́сꙋ дх҃о́внꙋю, сы́й бл҃гослове́нъ и҆ препросла́вленъ.

Побѣжда́етсѧ, блаже́ннiи, и҆ ѿбѣга́етъ ꙗ҆́же пре́жде непостоѧ́ннаѧ де́рзость є҆ресе́й, во́скъ же растаѧва́емый ѿ лица̀ ѻ҆гнѧ̀, любодѣ́ичное же всѧ́кое ѹ҆че́нiе показꙋ́етсѧ, ва́шымъ приража́ющеесѧ ѻ҆гнедохновє́ннымъ вѣща́нiємъ.

Лжи́выхъ ѹ҆́бѡ ѹ҆клони́шасѧ є҆́ллинскихъ бꙋесло́вiй, ѹ҆вѣще́нiе же томи́тельство є҆́же въ человѣ́цѣхъ є҆ди́но и҆збра́ша: подъ ни́мже и҆́стинꙋ сíи трiѐ ѹ҆тверди́вше, си́це ве́сь со́нмъ вѣ́рныхъ побѣжда́ютъ словесы̀, и҆ ѹ҆вѣщева́ютъ.

Бг҃оро́диченъ:

Въ тебѣ̀ всѧ́ко прорече́нiе воспочѝ, и҆ коне́цъ прiѧ́ше ѹ҆дивлѧ́ющее глаго́лющыѧ: и҆зъ тебє́ же свѣтлѣ́е и҆ прорече́нiй чꙋдеса̀ то́чатъ, чⷭ҇таѧ, мꙋ̑дрыѧ ꙗ҆влѧ́юща сказа́тели.

И҆́нъ. I҆рмо́съ:

Бж҃iѧ снизхожде́нiѧ ѻ҆́гнь ѹ҆стыдѣ́сѧ въ вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ.

Молча́щiи и҆ зовꙋ́щiи, ви́димiи же и҆ слы́шимiи, добродѣ́тели и҆ мꙋ́дрости бг҃оглаго́ливiи столпы̀ бы́ша, дѣ́ломъ и҆ сло́вомъ вопи́ти повелѣва́юще: благослове́нъ бг҃ъ ѻ҆тє́цъ на́шихъ.

Бж҃iѧ гла́сы свы́ше возгремѣ́вшыѧ на́мъ пречꙋ́днѡ, мо́лнiи же лꙋчы̀, и҆̀же ва̑ша вѣща̑нiѧ прiе́млюще, всемꙋ́дрiи. кꙋ́пнѡ ѹ҆́бѡ пое́мъ съ ва́ми: благослове́нъ бг҃ъ ѻ҆тє́цъ на́шихъ.

И҆спꙋще́ни бꙋ́дꙋтъ гра́ди ѿ каменнопра́щныхъ ѧ҆зы́кѡвъ, сокрꙋша́ющiи гнила̑ѧ ѹ҆че́нiй, а҆́ще кто̀ посредѣ̀ де́рзнетъ сꙋесло́вникѡвъ, пра̑ваѧ не вѣща́ѧ: благослове́нъ бг҃ъ ѻ҆тє́цъ на́шихъ.

Бг҃оро́диченъ:

Въ тѧ̀, дв҃о, всели́сѧ, и҆ по ржⷭ҇твѣ̀ дв҃ꙋ ѡ҆ста́ви, и҆́же  ѹ҆строѧ́ѧй стiхȋи, и҆ претворѧ́ѧй є҆стєства̀, ꙗ҆́коже хо́щетъ, бг҃ороди́тельнице мр҃íе. къ немꙋ́же вопiе́мъ съ тобо́ю, всенепоро́чнаѧ: благослове́нъ бг҃ъ ѻ҆тє́цъ на́шихъ.

Катава́сiа: Тебѐ во ѻ҆гнѝ:

Пѣ́снь и҃. I҆рмо́съ:

Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ снизше́дшаго, и҆ пла́мень въ ро́сꙋ прело́жшаго бг҃а, по́йте, дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки.

Сто́лпъ крѣ́пости тве́рдъ и҆ степе́нь, и҆ храни́тельницꙋ, и҆ предста́тельницꙋ стѧжа́вше тѧ̀ вѣ́рою, спаса́емсѧ ны́нѣ, пое́мъ ржⷭ҇тво̀ твоѐ, пречⷭ҇таѧ, и҆ превозно́симъ во всѧ̑ вѣ́ки.

Безсме́ртiѧ проза́рный вѣ́мы тѧ̀ и҆сто́чникъ, бцⷣе, ꙗ҆́кѡ ро́ждшꙋю сло́во безсме́ртнагѡ ѻ҆ц҃а̀, є҆́же всѧ̑ ѿ сме́рти и҆збавлѧ́ющее, превозносѧ́щыѧ є҆го̀ во вѣ́ки.

Стрꙋю̀ и҆сцѣле́нiй на́мъ всегда̀ вѣ̑рнымъ то́чиши: є҆гѡ́же незави́стнꙋю благода́ть взе́млюще ны́нѣ, воспѣва́емъ рождество̀ твоѐ, пречⷭ҇таѧ, и҆ превозно́симъ во всѧ̑ вѣ́ки.

И҆́нъ. I҆рмо́съ то́йже.

Разꙋмѣва́емъ благоче́стнѡ, и҆ прославлѧ́емъ є҆диноче́стнѡ, є҆ди́но є҆стество̀ безмѣрномо́щнꙋю, є҆ди́ницꙋ же и҆ трⷪ҇цꙋ, всѧ̑ сiѧ̑ словесы̀ пра́вѧщꙋю лꙋ́чшими: та́кѡ бо сла́вити трiѐ бг҃оно́снiи преда́ша, съ ни́миже покланѧ́емсѧ є҆́й во вѣ́ки.

Соедини́шасѧ трiѐ бг҃опроповѣ̑дницы, соедини́вшiи трⷪ҇цꙋ, и҆ нераздѣ́льное во всѣ́хъ соблю́дшiи, бжⷭ҇твеннымъ є҆стество́мъ: є҆ди́нꙋ ѿ тоѧ̀ воспрiѧ́ша нераздѣ́льнꙋю сла́вꙋ, въ похвале́нiе є҆ди́но созыва́ющꙋю превозносѧ́щыѧ ю҆̀ во вѣ́ки.

Бг҃оро́диченъ:

Прiе́мъ є҆́же по на́мъ, возда́въ же своѐ благодѣ́тель, содѣ́ѧ то́кмѡ, не пострада́ же, дв҃о, твори́тъ бо, но не  въ тлѣ́нiе ѹ҆строѧ́етъ: па́че же и҆ стражда̀ во́лею, стра́стiю стра̑сти рѣши́тъ, ꙗ҆́коже трiѐ ѻ҆тцы̀ на́съ тайноꙋча́тъ.

И҆́нъ. I҆рмо́съ:

Седмери́цею пе́щь халде́йскiй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сiѧ̑ ви́дѣвъ, творцꙋ̀ и҆ и҆зба́вителю вопiѧ́ше: ѻ҆́троцы, благослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Ꙗ҆̀же бг҃ъ соедини́въ во є҆диноче́стнѣмъ є҆дине́нiи, похвали́тель да не разлꙋча́етъ человѣ́къ, но ра̑вны непщꙋ́ѧ въ тѣ́хже дарова́нiихъ, ра́вныхъ и҆ пѣ́нiй пѣснопоѧ́й да сподо́битъ: ѻ҆́троцы, благослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Си́льнiи и҆ непобори́мiи бжⷭ҇тва̀ спобѡ́рницы, и҆ и҆́стины нелжи́вiи споспѣ̑шницы, глꙋбины̑ дх҃а до́брѣ и҆спыта́вше, бг҃олѣ̑пнаѧ ѡ҆ бз҃ѣ разꙋмѣ̑нiѧ ѿтꙋ́дꙋ составлѧ́ютъ, и҆ ѹ҆ча́тъ пѣ́ти: лю́дiе, превозноси́те хрⷭ҇та̀ во всѧ̑ вѣ́ки.

Съ нб҃сѐ ѹ҆́бѡ велича̑йшаѧ два̀ свѣти̑ла просвѣща́ютъ по прее́мствꙋ дрꙋ́гъ дрꙋ́га подсо́лнечнꙋю: ѿ земли́ же свѣтлѣ́е всю̀ вселе́ннꙋю ѡ҆зарѧ́ютъ трѝ по томꙋ́жде превели̑каѧ свѣти̑ла, свѣтѧ́ще съ дрꙋ́гъ дрꙋ́гомъ, и҆ пою́ще кꙋ́пнѡ: лю́дiе, превозноси́те хрⷭ҇та̀ во вѣ́ки.

Бг҃оро́диченъ:

На́съ ра́ди воплоще́нiе и҆ стрⷭ҇ти честны̑ѧ, на́съ ра́ди бг҃ъ съ ме́ртвыми бы́сть, сме́рти ѹ҆́бѡ невкꙋ́сенъ, ꙗ҆́кѡ страсте́й свобо́денъ, къ пло́ти же сме́ртнѣй ѡ҆бще́нiемъ глаго́лемый и҆ стрⷭ҇ти причасти́сѧ и҆ сме́рти, съ не́юже превозно́симъ хрⷭ҇та̀ во вѣ́ки.

Катава́сiа: Нестерпи́момꙋ ѻ҆гню̀:

На ѳ҃-й пѣ́сни Честнѣ́йшꙋю не пое́мъ, но пое́мъ припѣ́въ:

Велича́й, дꙋшѐ моѧ̀, чⷭ҇тнѣ́йшꙋю нбⷭ҇ныхъ во́инствъ дв҃ꙋ, пречⷭ҇тꙋю бцⷣꙋ. 

Та́же i҆рмо́съ. Посе́мъ то́йже припѣ́въ пое́мъ и҆ къ про́чымъ бг҃орѡ́дичнымъ тропарє́мъ.

Пѣ́снь ѳ҃. I҆рмо́съ:

Ѿ бг҃а бг҃а сло́ва, неизрече́нною мꙋ́дростiю прише́дшаго ѡ҆бнови́ти а҆да́ма, ꙗ҆́дiю въ тлѣ́нiе па́дшаго лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ ра́ди, вѣ́рнiи є҆диномꙋ́дреннѡ пѣ́сньми велича́емъ.

Бг҃облаже́ннаѧ ѻ҆трокови́це, наде́ждꙋ мою̀ всю̀ ѹ҆се́рднѡ возлага́ю на тѧ̀: спаси́ мѧ, мт҃и и҆́стинныѧ жи́зни, и҆ сла́дости присносꙋ́щныѧ насы́титисѧ молѝ, чⷭ҇таѧ, вѣ́рою и҆ любо́вiю тѧ̀ пѣ́сньми велича́юща.

Ꙗ҆́вльшисѧ, дв҃о, две́ре бжⷭ҇твеннагѡ свѣ́та, дꙋшѝ моеѧ̀ мра́къ свѣ́та твоегѡ̀ невеще́ственными блиста̑нiи ѡ҆зарѝ, и҆ вѣ́чнагѡ ѻ҆гнѧ̀ и҆зба́витисѧ мнѣ̀ ѹ҆молѝ, чⷭ҇таѧ, вѣ́рою и҆ любо́вiю тѧ̀ пѣ́сньми велича́ющемꙋ.

Во чре́во твоѐ всели́сѧ, є҆го́же и҆зъ чре́ва пре́жде вѣкѡ́въ ѻ҆ц҃ъ родѝ сн҃а: соверше́нъ бы́сть чл҃вѣ́къ, и҆ и҆сто́чникъ дарова́нiй тѧ̀, бг҃ома́ти, показа̀ на́мъ, вѣ́рнѡ покланѧ́ющымсѧ несказа́нномꙋ твоемꙋ̀ рождествꙋ̀.

И҆́нъ. I҆рмо́съ:

Безнача́льна роди́телѧ сн҃ъ, бг҃ъ и҆ гдⷭ҇ь, вопло́щсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ просвѣти́ти, собра́ти расточє́ннаѧ: тѣ́мъ всепѣ́тꙋю бцⷣꙋ велича́емъ.

Къ канѡ́нѡмъ же ст҃ы́хъ, на кíйждо тропа́рь пое́мъ припѣ́вы сíи:

Велича́й, дꙋшѐ моѧ̀, во i҆ера́рсѣхъ свѣти̑ла трѝ вели̑каѧ.

Сѐ ва́ше дѣ́ланiе и҆ па́ства, за ю҆́же велича́йшыѧ болѣ̑зни претерпѣ́сте, во є҆ди́но соше́дшесѧ: кꙋ́пнѡ же трѝ вы̀ сопрiе́мше, ѻ҆́бщꙋю и҆́мать похвалꙋ̀ ва́ше сладча́йшее соедине́нiе.

Велича́й, дꙋшѐ моѧ̀, трисiѧ́тєльныѧ хрⷭ҇то́вы цр҃кве.

Не ѻ҆боюдоѻ́стрый ме́чь, благода́ть, но треѻ́стрый на  ра́тникѡвъ тоѧ̀ предлага́етъ: є҆ди́нъ нб҃окова́ненъ ме́чь тремѝ крѣпостьмѝ и҆зꙿѡщре́нъ, при́снѡ побо́рствꙋѧй по трисiѧ́нномъ є҆ди́номъ бжⷭ҇твѣ̀.

Велича́й, дꙋшѐ моѧ̀, просвѣща́ющыѧ хрⷭ҇то́вꙋ цр҃ковь.

Ва́ше жи́тельство на нб҃сѣ́хъ бѧ́ше, пресла́внiи, и҆ пло́ть носѧ́щихъ во вѣ́ки нескве́рнꙋ: въ ни́хже всесоверше́ннѣ ны́нѣ живꙋ́ще, сꙋ́щымъ на землѝ на́мъ пребыва́ющымъ, вы̑шнѧѧ моли́те и҆ мы́слити, и҆ дѣ́ѧти.

Велича́й, дꙋшѐ моѧ̀, честнѣ́йшꙋю нбⷭ҇ныхъ во́инствъ дв҃ꙋ, пречⷭ҇тꙋю бцⷣꙋ.

Бг҃оро́диченъ:

Тѣсни́тъ мѧ̀ широта̀ твои́хъ вели́чiй, влⷣчце, подавлѧ́ющи сло́во ѿ ча́стости, и҆ пресла́внѡ мѝ слꙋча́етсѧ є҆́же недоꙋмѣва́тисѧ, ѿ благомо́щества: тѣ́мже толи́кѡ тѧ̀ возвели́чившаго сла́вимъ.

И҆́нъ. I҆рмо́съ:

Ѹ҆жасе́сѧ ѡ҆ се́мъ нб҃о, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее нб҃съ: тѣ́мъ тѧ̀ бцⷣꙋ а҆́гг҃лѡвъ и҆ человѣ̑къ чинонача̑лiѧ велича́ютъ.

Велича́й, дꙋшѐ моѧ̀, прест҃ы́ѧ трⷪ҇цы трѝ па́стыри.

Возвы́сисѧ тро́ичнаѧ добродѣ́тель, и҆ всѧ́чєскаѧ сла́вы и҆спо́лни, и҆нꙋ́ю лꙋчꙋ̀ на́мъ возсiѧ́вши трисвѣ́тлꙋ, ꙗ҆́кѡ своѐ ѡ҆сiѧ́нiе, нбⷭ҇ныѧ тайноводи́тели, и҆́миже на бжⷭ҇твенное ѻ҆́ныѧ видѣ́нiе, благоче́ствꙋюще наставлѧ́емсѧ.

Велича́й, дꙋшѐ моѧ̀, ѿ трисо́лнечнагѡ свѣти́ла трѝ вели̑каѧ.

Не є҆́сть вто́рство въ трiе́хъ си́хъ, старѣ́йшинства бо кíйждо и҆́хъ но́ситъ, пе́рвый не сы́й, и҆ є҆диночестны́ѧ превы́шшаѧ: присвоѧ́ютъ же па́че дрꙋ́гъ дрꙋ́га побѣ́дꙋ прера́достнѡ, не вмѣща́етсѧ бо здѣ̀ за́висти де́рзость, растлѣва́ющiѧ є҆диномы́слiе.

Велича́й, дꙋшѐ моѧ̀, трiѷпоста́снагѡ и҆ нераздѣ́льнагѡ бжⷭ҇тва̀ держа́вꙋ. 

Ѻ҆ц҃є́въ благоче́стiе своѧ̑ перворѡ́дныѧ сы́ны показа́вшее, ча̑да возражда́етъ свѣ́тꙋ при̑снаѧ и҆ непорѡ́чнаѧ тѣ́ми, соверша́ємаѧ дх҃омъ, жи́знь глаго́лавшимъ въ ни́хъ, и҆ цѣ́лъ соблюда́ти и҆спроша́етъ до конца̀ ми́ръ, є҆го́же ѿ ни́хъ наслѣ́дствова.

Велича́й, дꙋшѐ моѧ̀, честнѣ́йшꙋю нбⷭ҇ныхъ во́инствъ дв҃ꙋ, пречⷭ҇тꙋю бцⷣꙋ.

Сн҃а бг҃а жива́гѡ мꙋ́дрыхъ ѹ҆чи́телей ве́рхъ проповѣ́да, твоего̀ сн҃а, ѿ ѿкрове́нiѧ ѻ҆́ч҃а, не ѿ пло́ти и҆ кро́ве сiѐ тайноꙋвѣ́давъ, мт҃и бж҃iѧ. тѣ́мже тѧ̀ и҆ дв҃ꙋ просла́вивъ, мт҃рь и҆ бцⷣꙋ возвели́чи.

Катава́сiа: Въ зако́нѣ сѣ́ни и҆ писа́нiй:

Свѣти́ленъ. Подо́бенъ: Свѣ́те неизмѣ́нный:

Трѝ свѣтоза̑рныѧ свѣти́льники, па́че со́лнечныхъ лꙋ̑чь, ѿ свѣтонача́льныѧ трⷪ҇цы, и҆ трисо́лнечныѧ є҆ди́ницы, преесте́ственнѡ смѣ́шєны, бг҃онѡ́сныѧ восхва́лимъ ѻ҆тцы̀.

Сла́ва. Подо́бенъ: Нб҃о sвѣзда́ми:

Свѣ́та прiѧ́тєлища, свѣтолꙋ̑чныѧ мѡ́лнiи, васíлiа ны́нѣ вели́каго, григо́рiа бг҃осло́ва, златоꙋ́стаго i҆ѡа́нна, да восхва́лимъ всѝ.

И҆ ны́нѣ, бг҃оро́диченъ:

Е҆ди́нственное бжⷭ҇тво̀, ѻ҆́ч҃е, сн҃е и҆ дш҃е, мольба́ми васíлiа, григо́рiа и҆ i҆ѡа́нна, и҆ пречⷭ҇тыѧ бцⷣы, да не ѿлꙋчꙋ́сѧ твоеѧ̀ сла́вы.

На хвали́техъ стiхи̑ры, гла́съ є҃. Поⷣ: Ра́дꙋйсѧ: Нíла ѯанѳопꙋ́ла:

Ра́дꙋйсѧ, свѧти́телей тро́ица, цр҃кве вели̑каѧ забра̑ла, столпѝ благоче́стiѧ, вѣ́рныхъ ѹ҆твержде́нiе, є҆ретíчествꙋющихъ низпаде́нiе, хрⷭ҇тѡ́вы ѹ҆па́сшiи лю́ди бж҃е́ственными ѹ҆чє́нiи, и҆ разли́чными добродѣ́тельми воспита́вшiи, благода́ти ꙗ҆́снiи проповѣ̑дницы, зако́ны произложи́вшiи хрⷭ҇то́вꙋ и҆сполне́нiю, вождѝ къ вы̑шнимъ,  ра́йстiи вхо́ды, хрⷭ҇та̀ ѹ҆моли́те низпосла́ти дꙋша́мъ на́шымъ ве́лiю млⷭ҇ть.

Два́жды.

Ра́дꙋйсѧ, свѧти́телей тро́ица, нб҃оше́ственнiи земнíи а҆́гг҃ли, мíра спасе́нiе, человѣ́кѡвъ ра́дость, и҆ вселе́нныѧ ѹ҆чи́телiе, сло́ва побѡ́рницы, вра́чеве премꙋ́дрiи недꙋ́гѡвъ дꙋше́вныхъ и҆ тѣле́сныхъ, приснотекꙋ́щыѧ рѣ́ки дх҃ѡ́вныѧ, словесы̀ напаѧ́ющiи земно́е всѐ лицѐ, бг҃осло́внiи степє́ни, златосло́ви бж҃е́ственнiи, хрⷭ҇та̀ ѹ҆моли́те низпосла́ти дꙋша́мъ на́шымъ ве́лiю ми́лость.

Ра́дꙋйсѧ, свѧти́телей тро́ица, земны́ѧ тве́рди сѡ́лнца, лꙋчѝ и҆ свѣти̑ла ѿ трисо́лнечнагѡ ѡ҆заре́нiѧ, помраче́нныхъ прозрѣ́нiе, цвѣ́ти бл҃гово́ннiи раѧ̀ краснѣ́йшiи, бг҃осло́ве, мꙋ́дрый же васíлiе, златоꙋ́сте, дщи̑цы дх҃а, скрижа̑ли бг҃оначерта̑нныѧ, сосцы̀ и҆сточа́ющiи спасе́нiѧ млеко̀, мꙋ́дрости ѹ҆краше́нiе, хрⷭ҇та̀ ѹ҆моли́те дꙋша́мъ на́шымъ дарова́ти ве́лiю ми́лость.

Сла́ва, гла́съ є҃:

Вострꙋ́бимъ трꙋбо́ю пѣ́сней, да ликовствꙋ́имъ пра́зднствєннаѧ, и҆ взыгра́емъ ра́дꙋющесѧ въ пречестно́е торжество̀ ѹ҆чи́телей на́шихъ. Свѧти́телiе и҆ лю́ди да стекꙋ́тсѧ, и҆ воспле́щꙋтъ въ пѣ́снехъ: ꙗ҆́кѡ ѹ҆че́нiй и҆сточи́вшыѧ рѣ́ки превели̑кiѧ трѝ, добротѡ́чныѧ присноживѡ́тныѧ дх҃а, па́стырiе и҆ ѹ҆чи́телiе, пречестны́ѧ трⷪ҇цы трегꙋ̑быѧ свѧщеннотаи́нники, соше́дшесѧ да восхва́лимъ: фiлосо́фи, мꙋ̑дрыѧ: i҆ерє́и, па́стыри: грѣ̑шницы, предста́тели: ни́щiи, ѡ҆богати́тели: сꙋ́щiи въ ско́рбехъ, ѹ҆тѣ́шители: пꙋ́тницы, спꙋтеше́ственники: и҆̀же въ мо́ри, ко́рмчiи, и҆ всѝ и҆̀же вездѣ̀ те́плѣ предварѧ́ющыѧ, бжⷭ҇твєнныѧ а҆рхiера́рхи похвалѧ́юще та́кѡ рце́мъ: прест҃íи ѹ҆чи́телiе, потщи́тесѧ и҆зꙿѧ́ти вѣ̑рныѧ ѿ жите́йскихъ собла́знѡвъ, и҆ и҆зба́вити вѣ́чныхъ мꙋ́къ моли́твами ва́шими. 

И҆ ны́нѣ, бг҃оро́диченъ. Ге́рмана патрiа́рха:

Вострꙋ́бимъ трꙋбо́ю пѣ́сней, прекло́ншисѧ бо свы́ше всецр҃и́ца мт҃и дв҃а, бл҃гослове́ньми вѣнчава́етъ воспѣва́ющыѧ ю҆̀. Вѣ́рнiи лю́дiе да стекꙋ́тсѧ, и҆ цр҃и́цꙋ да воспле́щꙋтъ въ пѣ́снехъ цр҃ѧ̀ ро́ждшꙋю, сме́ртiю ѡ҆держи̑мыѧ пе́рвѣе разрѣши́ти человѣколю́бнѡ благоизво́лившаго. Па́стырiе и҆ ѹ҆чи́телiе, до́брагѡ па́стырѧ пречⷭ҇тꙋю мт҃рь соше́дшесѧ да восхва́лимъ, свѣ́щникъ златоза́рный, свѣтоно́сный ѻ҆́блакъ, нб҃съ простра́ннѣйшꙋ, ѡ҆дꙋшевле́ный же кiвѡ́тъ, ѻ҆гнезра́чный влⷣчень прⷭ҇то́лъ, маннопрiе́мнꙋю златꙋ́ю ста́мнꙋ, заключе́ннꙋю сло́ва две́рь, всѣ́хъ хрⷭ҇тiа́нъ прибѣ́жище, пѣ́сньми бг҃оглаго́ливыми похвалѧ́юще, си́це рце́мъ: пала́то сло́ва, сподо́би смире́нныхъ на́съ нбⷭ҇нагѡ црⷭ҇твiѧ, ничто́же бо невозмо́жно хода́тайствꙋ твоемꙋ̀.

Славосло́вiе вели́кое: и҆ ѿпꙋ́стъ.

На лiтꙋргíи: Бл҃жє́нна, ѿ канѡ́на а҃-гѡ пѣ́снь г҃: и҆ ѿ канѡ́на дрꙋга́гѡ пѣ́снь s҃. Прокíменъ, гла́съ и҃: Во всю̀ зе́млю и҆зы́де вѣща́нiе и҆́хъ. Стíхъ: Нб҃са̀ повѣ́даютъ сла́вꙋ бж҃iю: А҆пⷭ҇лъ ко є҆вре́ємъ, зача́ло тл҃д. А҆ллилꙋ́iа, гла́съ д҃: И҆сповѣ́дѧтъ нб҃са̀ чꙋдеса̀ твоѧ̑, гдⷭ҇и. Е҆ѵⷢ҇лiе матѳе́а, зача́ло а҃_i: Вы̀ є҆стѐ свѣ́тъ мíра: Прича́стенъ: Ра́дꙋйтесѧ:

<Мⷬ҇> Подоба́етъ вѣ́дати, а҆́ще слꙋчи́тсѧ трiе́хъ свѧти́телей, васíлiа вели́кагѡ, григо́рiа бг҃осло́ва и҆ i҆ѡа́нна златоꙋ́стагѡ, въ недѣ́лю мытаре́вꙋ, и҆лѝ блꙋ́днагѡ, и҆лѝ мѧсопꙋ́стнꙋю.

На ма́лѣй вече́рни стiхи̑ры воскрⷭ҇ны д҃. Сла́ва, свѧти́телей: И҆ ны́нѣ, бг҃оро́диченъ гла́са, ма́лыѧ вече́рни. На стiхо́внѣ стiхи́ра воскрⷭ҇на є҆ди́на, и҆ свѧти́телей стiхо́вна вели́кiѧ вече́рни со стiхѝ свои́ми. Сла́ва, свѧти́телей. И҆ ны́нѣ, бг҃оро́диченъ въ то́йже гла́съ. По Ны́нѣ ѿпꙋща́еши, и҆ по Ѻ҆́ч҃е на́шъ, тропа́рь воскрⷭ҇нъ. Сла́ва, ст҃ы́хъ: И҆ ны́нѣ, бг҃оро́диченъ. Е҆ктенiа̀ ма́лаѧ, и҆ ѿпꙋ́стъ. 

На вели́цѣй вече́рни: По каѳíсмѣ, на Гдⷭ҇и, воззва́хъ, стiхи̑ры воскрⷭ҇ны г҃, и҆ трiѡ́ди г҃, и҆ ст҃ы́хъ д҃. [Зрѝ] А҆́ще ли недѣ́лѧ мѧсопꙋ́стнаѧ: стiхи̑ры воскрⷭ҇ны г҃, и҆ трiѡ́ди д҃, и҆ ст҃ы́хъ г҃. Сла́ва, трiѡ́ди: И҆ ны́нѣ, бг҃оро́диченъ а҃-й, гла́са. На лiтíи стiхи́ра хра́ма, та́же трiѡ́ди хвали́тныѧ. Сла́ва, ст҃ы́хъ: И҆ ны́нѣ, трiѡ́ди. На стiхо́внѣ стiхи̑ры воскрⷭ҇ны. Сла́ва, ст҃ы́хъ: И҆ ны́нѣ, трiѡ́ди. На благослове́нiи хлѣ́бѡвъ тропа́рь, Бцⷣе дв҃о: два́жды, и҆ ст҃ы́хъ є҆ди́ножды, и҆ чте́нiе.

На ѹ҆́трени: На Бг҃ъ гдⷭ҇ь, тропа́рь воскре́сенъ два́жды: Сла́ва, ст҃ы́хъ: И҆ ны́нѣ, бг҃оро́диченъ а҃-й, въ то́йже гла́съ. По каѳíсмахъ сѣда́льны воскрⷭ҇ны, съ бг҃оро́дичны и҆́хъ: и҆ чте́нiе во є҆ѵⷢ҇лiи толково́мъ: и҆ полѷеле́й ст҃ы́хъ.

А҆́ще ли недѣ́лѧ блꙋ́днагѡ, и҆лѝ мѧсопꙋ́стнаѧ:

Прилага́емъ и҆ тре́тiй ѱало́мъ: На рѣка́хъ вавѷлѡ́нскихъ: Та́же сѣда́льны ст҃ы́хъ ѻ҆́ба по є҆ди́ножды безъ бг҃оро́дичнѡвъ: Сла́ва, сѣда́ленъ полѷеле́йный: И҆ ны́нѣ, бг҃оро́диченъ: и҆ чте́нiе ст҃ы́хъ. Степє́нна: и҆ прокíменъ гла́са. Всѧ́кое дыха́нiе: Е҆ѵⷢ҇лiе воскре́сно. Воскрⷭ҇нiе хрⷭ҇то́во и҆ прѡ́чаѧ. Канѡ́нъ воскрⷭ҇нъ со i҆рмосо́мъ на д҃: и҆ бцⷣы на два̀: и҆ трiѡ́ди на д҃: и҆ ст҃ы́хъ на д҃. Катава́сiа, Сꙋ́шꙋ глꙋбороди́тельнꙋю зе́млю:

[Зрѝ] А҆́ще ли недѣ́лѧ мѧсопꙋ́стнаѧ:

Канѡ́нъ воскрⷭ҇нъ на д҃, и҆ трiѡ́ди на s҃, и҆ ст҃ы́хъ, на д҃. Катава́сiа трiѡ́ди. По г҃-й пѣ́сни конда́къ ст҃ы́хъ, и҆ i҆́косъ, и҆ сѣда́ленъ и҆́хъ: И҆ ны́нѣ, трiѡ́ди, и҆ чте́нiе. По s҃-й пѣ́сни конда́къ трiѡ́ди, и҆ i҆́косъ, и҆ чте́мъ про́логъ. На ѳ҃-й пѣ́сни пое́мъ Честнѣ́йшꙋю: Свѣти́ленъ воскрⷭ҇нъ: Сла́ва, ст҃ы́хъ: И҆ ны́нѣ, трiѡ́ди. На хвали́техъ стiхи̑ры воскрⷭ҇ны д҃: и҆ ст҃ы́хъ со Сла́внымъ д҃, съ припѣ́вы и҆́хъ.

[Зрѝ] А҆́ще ли недѣ́лѧ мѧсопꙋ́стнаѧ:

Тогда̀ по стiхи́рахъ ст҃и́телей глаго́лемъ стíхъ: Воскреснѝ, гдⷭ҇и бж҃е мо́й: и҆ пое́мъ стiхи́рꙋ самогла́снꙋ трiѡ́ди: Сла́ва, тꙋ́южде: И҆ ны́нѣ, Преблагослове́нна є҆сѝ: 

[зрѝ] А҆́ще ли нѣ́сть недѣ́лѧ мѧсопꙋ́стнаѧ.

Тогда̀ въ трiѡ́ди стiха̀ не глаго́лемъ. Но по стiхи́рахъ ст҃ы́хъ, сла́ва, трiѡ́ди: И҆ ны́нѣ, Преблагослове́нна є҆сѝ, бцⷣе: Славосло́вiе вели́кое. По трист҃о́мъ тропа́рь воскрⷭ҇нъ то́чiю, и҆ є҆ктєнiѝ, и҆ ѿпꙋ́стъ. И҆ и҆схожде́нiе ѻ҆бы́чное въ притво́ръ, Сла́ва, и҆ ны́нѣ, стiхи́ра є҆ѵⷢ҇льскаѧ, и҆ ча́съ а҃-й. На часѣ́хъ тропа́рь воскрⷭ҇нъ: Сла́ва, ст҃ы́хъ: И҆ ны́нѣ, бг҃оро́диченъ часѡ́въ. По Ѻ҆́ч҃е на́шъ: кондакѝ, воскрⷭ҇нъ, трiѡ́ди и҆ ст҃ы́хъ, премѣнѧ́юще глаго́лемъ.

На лiтꙋргíи: Бл҃жє́нна гла́са на д҃, и҆ трiѡ́ди пѣ́снь г҃-ѧ на д҃, и҆ ст҃ы́хъ s҃-ѧ на д҃. По вхо́дѣ тропа́рь воскрⷭ҇нъ, и҆ ст҃ы́хъ. Та́же, конда́къ воскрⷭ҇нъ: Сла́ва, ст҃ы́хъ: И҆ ны́нѣ, трiѡ́ди. Прокíменъ, а҆пⷭ҇лъ, а҆ллилꙋ́iа, є҆ѵⷢ҇лiе, и҆ прича́стенъ днѐ, и҆ ст҃ы́хъ:

<Мⷬ҇> А҆́ще ли слꙋчи́тсѧ трiе́хъ ст҃и́телей въ сꙋббѡ́тꙋ мѧсопꙋ́стнꙋю: и҆ пое́мъ слꙋ́жбꙋ и҆́хъ въ пѧто́къ, пре́жде, во все́мъ непремѣ́ннѡ.

[Зрѝ] А҆́ще ли слꙋчи́тсѧ трiе́хъ ст҃и́телей въ понедѣ́льникъ, и҆лѝ во вто́рникъ, и҆лѝ въ четверто́къ сы́рныѧ недѣ́ли:

Въ недѣ́лю ве́чера, Пое́мъ Бл҃же́нъ мꙋ́жъ, а҃-й а҆нтiфѡ́нъ: (въ про́чыѧ же дни̑ сы́рныѧ седми́цы, глаго́лемъ каѳíсмꙋ рѧдовꙋ́ю.) На Гдⷭ҇и, воззва́хъ, стiхи̑ры ст҃ы́хъ на s҃: Сла́ва, ст҃ы́хъ: И҆ ны́нѣ, бг҃оро́диченъ: а҃-й по гла́сꙋ самогла́сна ст҃ы́хъ. Вхо́дъ, прокíменъ днѐ, и҆ чте́нiе ст҃ы́хъ, и҆ є҆ктєнiѝ. На стiхо́внѣ трiѡ́ди самогла́сенъ днѐ два́жды, и҆ мч҃ниченъ: припѣ́вы же глаго́лемъ ѻ҆бы̑чныѧ: Къ тебѣ̀ возведо́хъ: Сла́ва, ст҃ы́хъ. И҆ ны́нѣ, бг҃оро́диченъ воскрⷭ҇нъ. По Ны́нѣ ѿпꙋща́еши, и҆ по трист҃о́мъ, тропа́рь ст҃ы́хъ, Сла́ва, и҆ ны́нѣ, бг҃оро́диченъ: и҆ ѿпꙋ́стъ. На повече́рiи по Досто́йнѣ, и҆ по трист҃о́мъ, конда́къ ст҃ы́хъ.

[Зрѝ] А҆́ще же па́мѧть си́хъ трiе́хъ ст҃и́телей слꙋчи́тсѧ въ четверто́къ сы́рныѧ недѣ́ли, тогда̀ въ сре́дꙋ на часѣ́хъ, по Ѡ҆сла́би ѡ҆ста́ви и҆ по покло́нѣхъ, быва́етъ зво́нъ во всѧ̑ по ѻ҆бы́чаю. и҆ а҆́бiе глаго́лемъ: Прiиди́те, поклони́мсѧ, три́жды. и҆ ѱало́мъ  ѻ҆бы́чный, и҆ є҆ктенiа̀, и҆ стiхи̑ры по предпи́санномꙋ. По вхо́дѣ прокíменъ паремiѝ днѐ, и҆ паремiа̀ трiѡ́ди, и҆ по не́й прокíменъ, Да ѹ҆пова́етъ i҆и҃ль на гдⷭ҇а. Та́же парємiѝ ст҃ы́хъ. Пото́мъ, Сподо́би, гдⷭ҇и: На стiхо́внѣ трiѡ́ди самогла́сенъ днѐ два́жды, и҆ мꙋ́чениченъ: Сла́ва, ст҃ы́хъ: И҆ ны́нѣ, бг҃оро́диченъ. По Ны́нѣ ѿпꙋща́еши, по Ѻ҆́ч҃е на́шъ, тропа́рь ст҃ы́хъ, и҆ є҆ктенiа̀, и҆ трѝ вели̑кiѧ покло́ны. Та́же, Всест҃а́ѧ трⷪ҇це: и҆ Бꙋ́ди и҆́мѧ гдⷭ҇не: три́жды и҆ ѱало́мъ л҃г. Досто́йно є҆́сть: И҆ ѿпꙋ́стъ. И҆ вхо́димъ въ трапе́зꙋ, и҆ разрѣша́емъ на сы́ръ и҆ ꙗ҆́ица.

На ѹ҆́трени: На Бг҃ъ гдⷭ҇ь, тропа́рь ст҃ы́хъ два́жды. Сла́ва, и҆ ны́нѣ, бг҃оро́диченъ. По а҃-й каѳíсмѣ сѣда́ленъ трiѡ́ди два́жды, пи́санъ по в҃-й каѳíсмѣ. Сла́ва, и҆ ны́нѣ, бг҃оро́диченъ є҆гѡ̀, и҆ чте́нiе днѐ. По в҃-й каѳíсмѣ сѣда́льны ст҃ы́хъ ѻ҆́ба по є҆ди́ножды: Сла́ва, и҆ ны́нѣ, бг҃оро́диченъ втора́гѡ сѣда́льна. Пе́рвагѡ же сѣда́льна бг҃оро́диченъ ѡ҆ставлѧ́етсѧ, и҆ чте́нiе днѐ. Та́же полѷеле́и ст҃ы́хъ: и҆ сѣда́льны и҆́хъ, и҆ бг҃оро́диченъ, и҆ чте́нiе. Посе́мъ степє́нна, а҃-й а҆нтiфѡ́нъ, д҃-гѡ гла́са. Прокíменъ, є҆ѵⷢ҇лiе, и҆ стiхи́ра, ст҃ы́хъ. Канѡ́нъ бцⷣѣ со i҆рмосо́мъ на s҃, i҆рмосы̀ по два́жды: и҆ и҆ ст҃ы́хъ два̀ канѡ́на на и҃. Катава́сiа: Сꙋ́шꙋ глꙋбороди́тельнꙋю зе́млю: ѻ҆́ба ли̑ка вкꙋ́пѣ: А҆ и҆дѣ́же трипѣ́снѡ, пое́мъ канѡ́ны ст҃ы́хъ со i҆рмосо́мъ на s҃: и҆ трипѣ́снѡ на и҃. Катава́сiа трiѡ́ди. По г҃-й пѣ́сни сѣда́льны ст҃ы́хъ, и҆ бг҃оро́диченъ и҆́хъ: и҆ чте́нiе ст҃ы́хъ. По s҃-й пѣ́сни конда́къ и҆ i҆́косъ ст҃ы́хъ. и҆ чте́мъ про́логъ. По ѳ҃-й пѣ́сни свѣти́ленъ ст҃ы́хъ два́жды: Сла́ва, и҆ ны́нѣ, бг҃оро́диченъ. На хвали́техъ стiхи̑ры ст҃ы́хъ на д҃, и҆ Сла́ва, и҆ ны́нѣ: Та́же ѱало́мщикъ глаго́летъ: Сла́ва тебѣ̀ показа́вшемꙋ на́мъ свѣ́тъ. и҆ Сла́ва въ вы́шнихъ бг҃ꙋ: Посе́мъ є҆ктенiа̀: И҆спо́лнимъ ѹ҆́треннюю моли́твꙋ на́шꙋ: И҆ пое́мъ на стiхо́внѣ трiѡ́ди самогла́сенъ днѐ два́жды, и҆ мꙋ́чениченъ. Припѣ́вы же глаго́лемъ ѻ҆бы̑чныѧ: И҆спо́лнихомсѧ заꙋ́тра ми́лости твоеѧ̀, гдⷭ҇и: Сла́ва, ст҃ы́хъ, гла́съ s҃: Ст҃и́тели хрⷭ҇тѡ́вы: И҆ ны́нѣ, бг҃оро́диченъ:  Дѣ́вственнꙋю добро́тꙋ: пи̑саны на лiтíи. Та́же, Бла́го є҆́сть, и҆ трист҃о́е, по Ѻ҆́ч҃е на́шъ, тропа́рь ст҃ы́хъ: Сла́ва, и҆ ны́нѣ, бг҃оро́диченъ воскрⷭ҇нъ. Посе́мъ є҆ктенiа̀, Поми́лꙋй на́съ, бж҃е: и҆ возгла́съ. Та́же i҆ере́й глаго́летъ: Сы́й благослове́нъ: кли́рiцы же, а҆ми́нь. Ѹ҆твердѝ, бж҃е: и҆ ча́съ а҃-й. На часѣ́хъ тропа́рь и҆ конда́къ ст҃ы́хъ.

На лiтꙋргíи Блажє́нна ѿ канѡ́нѡвъ, а҃-гѡ, пѣ́снь г҃-ѧ со i҆рмосо́мъ на д҃: и҆ дрꙋга́гѡ пѣ́снь s҃-ѧ на д҃. По вхо́дѣ тропарѝ хра́ма хрⷭ҇то́ва, и҆лѝ бцⷣы, и҆ ст҃ы́хъ. Та́же конда́къ хра́ма хрⷭ҇то́ва: Сла́ва, ст҃ы́хъ: И҆ ны́нѣ, хра́ма бцⷣы, и҆лѝ Предста́тельство хрⷭ҇тiа́нъ: Прокíменъ, а҆пⷭ҇толъ, а҆ллилꙋ́iа, є҆ѵⷢ҇лiе, и҆ прича́стенъ днѐ, и҆ ст҃ы́хъ.

А҆́ще ли слꙋчи́тсѧ трiе́хъ ст҃и́телей въ сре́дꙋ, и҆лѝ въ пѧто́къ сы́рныѧ недѣ́ли.

Пое́мъ слꙋ́жбꙋ всю̀, ве́черъ и҆ ѹ҆́тро во вто́рникъ, и҆лѝ въ четверто́къ тоѧ́же сы́рныѧ седми́цы.


