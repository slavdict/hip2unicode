    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ к҃-й де́нь.

Прпⷣбнагѡ и҆ бг҃оно́снагѡ ѻ҆ц҃а̀ на́шегѡ є҆ѵѳѵ́мiа вели́кагѡ.

А҆́ще хо́щетъ настоѧ́тель, твори́мъ бдѣ́нiе.

На ма́лѣй вече́рни стiхи̑ры на д҃, гла́съ а҃. Поⷣ: Нбⷭ҇ныхъ чинѡ́въ:

Нбⷭ҇ныѧ крꙋ́ги превозлетѣ́въ * добродѣ́телiю бжⷭ҇твенною, всебл҃же́нне ѻ҆́ч҃е, * заше́лъ є҆сѝ во мра́къ: * и҆́мже вои́стиннꙋ не въ гада́нiихъ, прпⷣбне, * но во бл҃года́ти ꙗ҆ви́лсѧ є҆сѝ бж҃iей, * ѡ҆сiѧ̑нiѧ воспрiе́млѧ.

Два́жды.

Добродѣ́тельми просвѣти́въ дꙋ́шꙋ и҆ ѹ҆́мъ, * къ нб҃сѝ преста́вилсѧ є҆сѝ во хрⷭ҇то́во црⷭ҇твiе, * є҆ѵѳѵ́мiе требл҃же́нне, приносѧ̀ є҆мꙋ̀ болѣ́зней твои́хъ рꙋкоѧ̑ти: * въ по́стницѣхъ просiѧ́въ, ꙗ҆́коже свѣти́льникъ, * нестарѣ́емыѧ наслажда́ешисѧ пи́щи.

Е҆диносꙋ́щнаѧ и҆́стиннѡ трⷪ҇ца безнача́льнаѧ, * дх҃а жили́ще въ тебѣ̀ возложи́вши, * свѣтлѣ́йша свѣти́льника показа̀ тѧ̀, * бг҃оно́се є҆ѵѳѵ́мiе, * долевлекꙋ́щихъ всѣ́хъ преше́дъ, * на нб҃сѣ́хъ жили́ще ѡ҆брѣ́лъ є҆сѝ.

Сла́ва, гла́съ в҃:

Преподо́бне ѻ҆́ч҃е, и҆зъ младе́нства добродѣ́тели прилѣ́жнѡ ѡ҆бꙋчи́всѧ, ѻ҆рга́нъ бы́лъ є҆сѝ ст҃а́гѡ дх҃а, и҆ ѿ негѡ̀ прiе́мъ чꙋде́съ дѣ́йство, ѹ҆вѣща́лъ є҆сѝ человѣ́ки преѡби́дѣти сла̑дкаѧ: ны́нѣ же бж҃е́ственнымъ свѣ́томъ чистѣ́е ѡ҆сiѧва́емь, просвѣтѝ и҆ на́шѧ мы̑сли, є҆ѵѳѵ́мiе ѻ҆́ч҃е.

И҆ ны́нѣ, бг҃оро́диченъ.

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

Лє́сти лꙋка́выхъ * де́мѡнѡвъ ѡ҆бличи́въ * креста̀ си́лою, * ѹ҆ѧсни́лъ є҆сѝ сла́вꙋ хрⷭ҇то́вꙋ, * ѻ҆́ч҃е є҆ѵѳѵ́мiе. 

Стíхъ: Честна̀ предъ гдⷭ҇емъ сме́рть преподо́бныхъ є҆гѡ̀.

Взѧ́лсѧ є҆сѝ ꙗ҆́кѡ и҆лiа̀ * на колесни́цѣ ѻ҆́гненнѣй, и҆ предстои́ши, бл҃же́нне, несре́дственнѡ трⷪ҇цѣ, * є҆ѵѳѵ́мiе прекра́сне.

Стíхъ: Бл҃же́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀.

Носѧ̀ въ рꙋка́хъ твои́хъ, * ѻ҆́ч҃е, крⷭ҇тъ гдⷭ҇ень, * дє́мѡнскаѧ мечта̑нiѧ * до конца̀, є҆ѵѳѵ́мiе, и҆стреби́лъ є҆сѝ.

Сла́ва, и҆ ны́нѣ, бг҃оро́диченъ:

Ра́дꙋйсѧ, * ра́дость мíра прiи́мшаѧ, * хрⷭ҇та̀ жизнода́вца, * и҆ преста́вльшаѧ печа́ль, * дв҃о, прамт҃рнюю.



На вели́цѣй вече́рни пое́мъ, Бл҃же́нъ мꙋ́жъ: а҃-й а҆нтiфѡ́нъ.

На Гдⷭ҇и, воззва́хъ: поста́вимъ стiхѡ́въ и҃, и҆ пое́мъ стiхи̑ры, гла́съ а҃. Подо́бенъ: Всехва́льнiи мꙋ́чєницы:

Ѻ҆́ч҃е є҆ѵѳѵ́мiе, * твоѐ ржⷭ҇тво̀ предвозвѣстѝ * посла́нный нбⷭ҇ный а҆́гг҃лъ, * ꙗ҆́кѡ прозѧ́бшагѡ и҆зъ чре́ва непло́дныѧ i҆ѡа́нна: * тогѡ́ бо ꙗ҆ви́лсѧ є҆сѝ ревни́тель, * и҆ є҆динонра́венъ нестѧжа́тель бездо́мный, * ꙗ҆́кѡ крⷭ҇ти́тель, * и҆ въ гора́хъ пита́ѧсѧ, * просiѧ́въ безмѣ́рными чꙋдесмѝ.

Ѻ҆́ч҃е є҆ѵѳѵ́мiе, * пло́дъ прозѧ́блъ є҆сѝ ѹ҆́бѡ непло́дства, * но ꙗ҆ви́лсѧ є҆сѝ вои́стиннꙋ многоча́денъ: * ѿ сѣ́мене бо дꙋхо́внагѡ твоегѡ̀ * мона́шествꙋющихъ напо́лнисѧ пꙋсты́нѧ, * ꙗ҆́же пе́рвѣе непрохо́дна. * И҆ ны́нѣ молѝ, дарова́ти дꙋша́мъ на́шымъ * ми́ръ и҆ ве́лiю млⷭ҇ть.

Ѻ҆́ч҃е є҆ѵѳѵ́мiе, * твоѐ житiѐ преизѧ́щно, * и҆ вѣ́ра вои́стиннꙋ правосла́вна: * и҆́бо ѿ дѣѧ́нiѧ къ высоча́йшемꙋ зрѣ́нiю дости́глъ є҆сѝ, * премꙋ́дрости бы́въ жили́ще, * во двою̀ є҆стєствꙋ̀ є҆ди́наго чествꙋ́ѧй ѿ трⷪ҇цы хрⷭ҇та̀: * є҆го́же молѝ * ѡ҆ дꙋша́хъ на́шихъ.

Ѻ҆́ч҃е є҆ѵѳѵ́мiе, * стрⷭ҇те́й ѻ҆́бщникъ бы́въ * на крестѣ̀ распросте́ршагѡсѧ, * ты̀ поще́нiемъ * воскресе́нiю же є҆гѡ̀  и҆ сла́вѣ * соѻбра́зенъ вои́стиннꙋ бы́лъ є҆сѝ. * Е҆го́же ны́нѣ молѝ, * дарова́ти дꙋша́мъ на́шымъ * ми́ръ и҆ ве́лiю ми́лость.

И҆́ны стiхи̑ры, гла́съ д҃. Подо́бенъ: Зва́нный свы́ше:

И҆́же и҆зꙿ чре́ва ма́тернѧ ѡ҆свѧще́нъ, * є҆гда̀ всеви́дѧщее ѻ҆́ко, * предложе́нiе и҆ клоне́нiе * къ лꙋ́чшымъ ведꙋ́щее, * невозвра́тнѡ твоѐ прови́дѣ, * тогда̀, всебл҃же́нне, да́ръ бг҃ода́ненъ, * благодꙋ́шiѧ тезоимени́тый возвѣсти́въ тѧ̀, * роди́телей разрѣша́етъ сѣ́тованiе: * тѣ́мже ѿ младе́нства произведе́нъ, * бл҃годѣ́телю бг҃ꙋ благоꙋгоди́лъ є҆сѝ. * Е҆го́же молѝ, * спастѝ и҆ просвѣти́ти дꙋ́шы на́шѧ.

Два́жды.

И҆́же дарова́нiй * бжⷭ҇твенныхъ и҆спо́лненъ, * тѧ̀ ꙗ҆́кѡ нескве́рненно зерца́ло, ѻ҆́ч҃е, * ѡ҆брѣ́тъ хрⷭ҇то́съ бжⷭ҇твенныхъ ꙗ҆вле́нiй, * свѣ́тлымъ сiѧ́нiемъ * своегѡ̀ свѣ́та тебѣ̀ и҆зꙿѡблиста̀: * ѿѻнꙋ́дꙋже и҆сцѣле́нiй ѻ҆би́ленъ ꙗ҆ви́лсѧ є҆сѝ и҆сто́чникъ, * препита́тель же а҆́лчꙋщихъ, * и҆ жа́ждꙋщихъ ѡ҆дожде́ньми напаѧ́ѧй жела́нiе, * дꙋшє́вныѧ же зало́ги зрѧ̀, * сло́вомъ, мꙋ́дре, лꙋ́чшыѧ сотвори́лъ є҆сѝ бг҃ꙋ. * то́же молѝ, * спастѝ и҆ просвѣти́ти дꙋ́шы на́шѧ.

Зрѣ́нiемъ и҆ дѣѧ́нiемъ просiѧ́въ, * твоѐ ѹ҆́бѡ равноа́гг҃льное житiѐ, * пра́вило добродѣ́тели, * и҆ ѻ҆́бразъ и҆звѣ́стнѣйшiй, * и҆зволѧ́ющихъ бг҃ꙋ слꙋжи́ти въ соверше́нствѣ. * Твое́ же бг҃омꙋ́дрое сло́во, є҆ѵѳѵ́мiе, * трⷪ҇цꙋ чествова́ти наꙋчѝ: * хрⷭ҇та́ же є҆ди́наго во двою̀ є҆стєствꙋ̀ познава́ема, * и҆ собо́ры равночи́слєнныѧ, * четвери̑цы є҆ѵⷢ҇лiй хрⷭ҇то́выхъ. * Е҆го́же молѝ, спастѝ и҆ просвѣти́ти дꙋ́шы на́шѧ.

Сла́ва, гла́съ г҃:

Ѡ҆сщ҃е́нъ бы́въ бг҃ꙋ и҆зꙿ чре́ва мт҃рнѧ, ꙗ҆́кѡ дрꙋгíй самꙋи́лъ, ѻ҆́ч҃е є҆ѵѳѵ́мiе, тезоимени́тно бы́лъ є҆сѝ благодꙋ́шiе вѣ́рныхъ, мона́шествꙋющихъ же́злъ и҆ ѹ҆твержде́нiе, ст҃а́гѡ дх҃а чи́стое жили́ще. и҆спросѝ на́мъ, чтꙋ́щымъ тѧ̀, ве́лiю ми́лость. 

И҆ ны́нѣ, бг҃оро́диченъ: Ка́кѡ не диви́мсѧ:

Вхо́дъ. Прокíменъ днѐ. Чтє́нiѧ г҃. Ли́стъ рн҃а.

На лiтíи стiхи̑ры, гла́съ в҃. Самогла́сны. Ге́рманово:

Благодꙋ́шствꙋйте, глаго́лаше роди́телємъ а҆́гг҃лъ гдⷭ҇ень, ꙗ҆́кѡ ѻ҆троча̀ и҆зꙿ чре́слъ роди́тсѧ ва́мъ, благодꙋ́шствiѧ тезоиме́нно. Зача́лсѧ же є҆сѝ во чре́вѣ, носѧ̀ тѣ̑мъ ѡ҆бѣтова́нiе: и҆ ѿ пеле́нъ мл҃твою воспита́лсѧ є҆сѝ, ѻ҆́ч҃е є҆ѵѳѵ́мiе.

Стꙋдíтово:

Ѹ҆крѣпи́въ ѹ҆́мъ ра́зꙋмомъ бжⷭ҇твеннымъ, ѻ҆́ч҃е є҆ѵѳѵ́мiе, преходѧ̑щаѧ прете́клъ є҆сѝ, ника́коже ѹ҆диви́всѧ земны̑мъ, въ ско́рбехъ ѹ҆́бѡ велемꙋ́дръ ꙗ҆ви́всѧ, и҆ до́блественнѣйшiй, въ постѣ́ же и҆ благодꙋ́шiи смире́нъ и҆ кро́токъ. И҆ присꙋ́щагѡ житiѧ̀ нестоѧ́ннꙋю пꙋчи́нꙋ ꙗ҆́вѣ преплы́лъ є҆сѝ, въ бл҃гоꙋти́шное приста́нище дости́гъ, хрⷭ҇та̀ молѝ, поми́ловати дꙋ́шы на́шѧ.

Сꙋ́щыѧ въ житiѝ вє́щи презрѣ́лъ є҆сѝ, ѻ҆́ч҃е є҆ѵѳѵ́мiе, ꙗ҆́кѡ вы́шнѧгѡ житiѧ̀ возжела́вый, бога́тства возгнꙋша́лсѧ є҆сѝ, ѡ҆дѣ́ѧвсѧ въ смире́нiе, пи́щꙋ возненави́дѣлъ є҆сѝ, и҆ ѡ҆блобыза́лъ є҆сѝ воздержа́нiе, непра́вдꙋ ѿри́нꙋлъ є҆сѝ, пра́вдꙋ погна́лъ є҆сѝ. тѣ́мже, ѻ҆́ч҃е прпⷣбне, помѧнѝ и҆ на́съ въ преподо́бныхъ моли́твахъ твои́хъ ко гдⷭ҇ꙋ.

Сла́ва, гла́съ д҃:

Просiѧ́ша дѡ́браѧ дѣла̀ твоѧ̑, ꙗ҆́кѡ со́лнце, на землѝ и҆ на нб҃сѝ, хрⷭ҇то́въ ѹ҆го́дниче є҆ѵѳѵ́мiе: правосла́внѡ бо проповѣ́далъ є҆сѝ на́мъ и҆́стиннꙋю и҆ непоро́чнꙋю вѣ́рꙋ хрⷭ҇то́вꙋ. тѣ́мже моли́сѧ, прпⷣбне ѻ҆́ч҃е, въ па́мѧти твое́й, бг҃оно́се, дарова́ти на́мъ ве́лiю ми́лость.

И҆ ны́нѣ, бг҃оро́диченъ: При́зри на молє́нiѧ:

На стiхо́внѣ стiхи̑ры, гла́съ є҃. Подо́бенъ: Ра́дꙋйсѧ, по́стникѡвъ:

Ра́дꙋйсѧ, ꙗ҆́кѡ благодꙋ́шiѧ нача́ло цр҃кве бы́въ, ѻ҆́ч҃е прпⷣбне: твои́мъ бо ржⷭ҇тво́мъ всѧ̑ є҆ретíчєскаѧ стремлє́нiѧ  ѿ бж҃iѧ про́мысла ѿрази́шасѧ. тѣ́мже тебѐ тезоимени́тна и҆менꙋ́етъ є҆ѵѳѵ́мiа: нбⷭ҇ныхъ ѹ҆́бѡ сꙋще́ствъ чи́ны ра́дости и҆спо́лнилъ є҆сѝ житiѧ̀ свѣ́тлостiю, съ ни́миже и҆ водворѧ́ѧсѧ, и҆ свѣ́та и҆сполнѧ́ѧсѧ, всебл҃же́ннагѡ и҆ бжⷭ҇твеннагѡ наслажда́ѧсѧ ѡ҆сiѧ́нiѧ, хрⷭ҇та̀ ны́нѣ молѝ, дꙋша́мъ на́шымъ да́ти ве́лiю ми́лость.

Стíхъ: Честна̀ предꙿ гдⷭ҇емъ сме́рть преподо́бныхъ є҆гѡ̀.

Жезло́мъ кре́стнымъ ѹ҆тверди́всѧ, беззако́нiѧ пото́ки и҆зсꙋши́лъ є҆сѝ: пото́комъ же сла́дости бжⷭ҇твенныѧ, и҆ раѧ̀ и҆сто́чникомъ мы́сленнѡ, всеблаже́нне, напаѧ́емь, и҆сто́чники спаси́тєльныѧ въ пꙋсты́ни показа́лъ є҆сѝ: стрꙋѧ́ми же бж҃е́ственнагѡ дх҃а, преподо́бне, ѹ҆тꙋчнѧ́емь ꙗ҆́коже фíнiѯъ, восте́клъ є҆сѝ на высотꙋ̀ нбⷭ҇нꙋю, и҆ сто́лпъ ѻ҆гнезра́ченъ ꙗ҆ви́лсѧ є҆сѝ, бг҃омꙋ́дре, и҆ по́лнъ свѣтови́днагѡ ѡ҆сiѧ́нiѧ. хрⷭ҇та̀ ѹ҆̀бо молѝ, дꙋша́мъ на́шымъ да́ти ве́лiю ми́лость.

Стíхъ: Бл҃же́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀.

Вои́стиннꙋ да́же до ски́нiи чꙋ́дны, да́же до до́мꙋ бж҃iѧ, всебл҃же́нне, проше́лъ є҆сѝ ра́дованiемъ и҆ весе́лiемъ дꙋшѝ, и҆дѣ́же шꙋ́мъ, ѻ҆́ч҃е, пра́зднꙋющихъ красе́нъ ѹ҆слы́шавъ, и҆ сла́дкагѡ пѣ́нiѧ, и҆ неизрече́ннагѡ наслажде́нiѧ, и҆ красоты̀ бы́въ во прича́стiи, є҆ѵѳѵ́мiе: є҆го́же є҆ди́наго жела́ѧ, пло́ть ѹ҆мертви́лъ є҆сѝ, є҆́же и҆ полꙋчи́лъ є҆сѝ, бжⷭ҇твенно. пра́вдою ѹ҆краша́емь: хрⷭ҇та̀ молѝ, подаю́щаго мíрꙋ ве́лiю ми́лость.

Сла́ва, гла́съ то́йже:

Преподо́бне ѻ҆́ч҃е, не да́лъ є҆сѝ сна̀ твои̑мъ ѻ҆чесє́мъ, нижѐ вѣ́ждѡмъ твои̑мъ дрема́нiѧ, до́ндеже дꙋ́шꙋ и҆ тѣ́ло ѿ страсте́й свободи́лъ є҆сѝ, и҆ тебѐ ѹ҆гото́валъ є҆сѝ дх҃а жили́ще, прише́дъ бо хрⷭ҇то́съ со ѻ҆ц҃е́мъ ѻ҆би́тель въ тебѣ̀ сотворѝ: и҆ є҆диносꙋ́щныѧ трⷪ҇цы ѹ҆го́дникъ бы́въ,  великопроповѣ́дниче ѻ҆́ч҃е на́шъ є҆ѵѳѵ́мiе, моли́сѧ ѡ҆ дꙋша́хъ на́шихъ.

И҆ ны́нѣ, бг҃оро́диченъ: Бл҃жи́мъ тѧ̀, бцⷣе дв҃о, и҆ сла́вимъ вѣ́рнiи:

На бл҃гослове́нiи хлѣ́бѡвъ тропа́рь, гла́съ д҃:

Весели́сѧ, пꙋсты́нѧ неражда́ющаѧ, благодꙋ́шствꙋй, неболѧ́щаѧ, ꙗ҆́кѡ ѹ҆мно́жи тебѣ̀ ча̑да мꙋ́жъ жела́нiй дх҃о́вныхъ, бл҃гоче́стiемъ насади́въ, воздержа́нiемъ воспита́въ добродѣ́телей въ соверше́нство. тогѡ̀ моли́твами, хрⷭ҇тѐ бж҃е, ѹ҆мирѝ живо́тъ на́шъ.

Два́жды.

Бцⷣе дв҃о, ра́дꙋйсѧ: є҆ди́ножды.



На ѹ҆́трени, на Бг҃ъ гдⷭ҇ь, тропа́рь ст҃а́гѡ, два́жды. Сла́ва, и҆ ны́нѣ, бг҃оро́диченъ: Е҆́же ѿ вѣ́ка ѹ҆тае́нное:

По а҃-й стiхоло́гiи сѣда́ленъ, гла́съ д҃. Подо́бенъ: Ꙗ҆ви́лсѧ є҆сѝ дне́сь:

Свѣ́томъ сiѧ́ѧ непристꙋ́пнымъ, ꙗ҆́кѡ sвѣзда̀, просiѧ́лъ є҆сѝ въ пꙋсты́нѧхъ, ѹ҆че́ньми просвѣща́ѧ, є҆ѵѳѵ́мiе, несомнѣ́нною дꙋше́ю пристꙋпа́ющыѧ къ тебѣ̀.

Два́жды.

Сла́ва, и҆ ны́нѣ, бг҃оро́диченъ:

Въ кро́въ тво́й, всечⷭ҇таѧ дв҃о, прибѣга́ющихъ, мольбꙋ̀ прiе́мши ѿ на́съ, не преста́й молѧ́щисѧ чл҃вѣколю́бцꙋ, спастѝ рабы̑ твоѧ̑.

По в҃-й стiхоло́гiи сѣда́ленъ, гла́съ є҃. Поⷣ: Собезнача́льное сло́во:

Попече́нiй житiѧ̀ ѿве́ргсѧ, и҆ а҆́гг҃льское житiѐ воспрiи́мъ, воздержа́нiемъ дꙋ́шꙋ ѹ҆добри́лъ є҆сѝ, и҆ чꙋде́съ ѿ бг҃а бл҃года́ть прiѧ́лъ є҆сѝ бога́тнѡ, є҆ѵѳѵ́мiе бг҃оно́се, ѡ҆ на́съ моли́сѧ бл҃гоче́стнѡ восхвалѧ́ющихъ тѧ̀.

Два́жды.

Сла́ва, и҆ ны́нѣ, бг҃оро́диченъ:

Всест҃а́ѧ дв҃о, поми́лꙋй на́съ, прибѣга́ющихъ вѣ́рою къ тебѣ̀ благоꙋтро́бнѣй, и҆ просѧ́щихъ те́плагѡ твоегѡ̀ застꙋпле́нiѧ: мо́жеши бо, ꙗ҆́кѡ бл҃га́ѧ, всѧ̑ спастѝ, ꙗ҆́кѡ  сꙋ́щи мт҃и бг҃а вы́шнѧгѡ, мт҃рнiѧ твоѧ̑ мл҃твы при́снѡ ѹ҆потреблѧ́ющи, бг҃облагода́тнаѧ.

По полѷеле́и сѣда́ленъ, гла́съ и҃ Подо́бенъ: Премꙋ́дрости:

Нищетꙋ̀ и҆́стиннѡ на́съ ра́ди ѿ дв҃ы ро́ждшагѡсѧ воспрiи́мъ, вмѣни́лъ є҆сѝ привре́мєннаѧ, ꙗ҆́кѡ травꙋ̀, блаже́нне: разꙋ́мнагѡ бо дре́ва вкꙋси́въ, преподо́бне, мона́шествꙋющихъ показа́лсѧ є҆сѝ ѹ҆чи́тель бжⷭ҇твенъ. тѣ́мже и҆ къ ре́вности а҆́гг҃льскагѡ жи́тельства воздви́глъ є҆сѝ всѧ̑, и҆ къ ра́зꙋмꙋ вѣ́ры, знаменоно́сне є҆ѵѳѵ́мiе, ѻ҆́ч҃е на́шъ, молѝ хрⷭ҇та̀ бг҃а прегрѣше́нiй ѡ҆ставле́нiе дарова́ти пра́зднꙋющымъ любо́вiю ст҃ꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безсѣ́меннѡ ро́ждшꙋю бг҃а пло́тiю, всѝ ѹ҆бл҃жа́емъ ро́ди человѣ́честiи: ѻ҆́гнь бо всели́сѧ въ тѧ̀ бж҃ества̀, и҆ ꙗ҆́кѡ младе́нца млеко́мъ пита́еши зижди́телѧ и҆ гдⷭ҇а. тѣ́мъ а҆́гг҃льскiй и҆ человѣ́ческiй ро́дъ, досто́йнѡ сла́вимъ всест҃о́е ржⷭ҇тво̀ твоѐ, и҆ согла́снѡ вопiе́мъ тѝ: молѝ хрⷭ҇та̀ бг҃а, прегрѣше́нiй ѡ҆ставле́нiе дарова́ти покланѧ́ющымсѧ вѣ́рою всест҃о́мꙋ ржⷭ҇твꙋ̀ твоемꙋ̀.

Степє́нна, а҃-й а҆нтiфѡ́нъ д҃-гѡ гла́са. Прокíменъ, гла́съ д҃: Честна̀ предъ гдⷭ҇емъ сме́рть преподо́бныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; Всѧ́кое дыха́нiе: Е҆ѵⷢ҇лiе матѳе́а, зача́ло м҃г.

По н҃-мъ ѱалмѣ̀, стiхи́ра, гла́съ s҃:

Прпⷣбне ѻ҆́ч҃е, во всю̀ зе́млю и҆зы́де вѣща́нiе и҆справле́нiй твои́хъ: тѣ́мъ на нб҃сѣ́хъ ѡ҆брѣ́лъ є҆сѝ мздꙋ̀ трꙋдѡ́въ твои́хъ, дє́мѡнскiѧ погꙋби́лъ є҆сѝ полкѝ, и҆ а҆́гг҃льскiѧ дости́глъ є҆сѝ чи́ны, и҆́хже житiю̀ непоро́чнѡ поревнова́лъ є҆сѝ. Дерзнове́нiе и҆мѣ́ѧ ко хрⷭ҇тꙋ̀ бг҃ꙋ, ми́ръ и҆спросѝ дꙋша́мъ на́шымъ. 

Канѡ́нъ бцⷣы со i҆рмосо́мъ на s҃: и҆ ст҃а́гѡ два̀ канѡ́на, на и҃:

Канѡ́нъ преподо́бнагѡ, є҆гѡ́же краегране́сiе со i҆рмоса́ми:

Бога́тство ꙗ҆ви́лсѧ є҆сѝ земноро́дныхъ, є҆ѵѳѵ́мiе. I҆ѡа́нна дамаскина̀.

Гла́съ д҃. Пѣ́снь а҃. I҆рмо́съ:

Нѣ́сть тебѣ̀ подо́бенъ, препросла́вленный гдⷭ҇и, рꙋко́ю бо крѣ́пкою и҆зба́вилъ є҆сѝ лю́ди, ꙗ҆̀же стѧжа́лъ є҆сѝ, чл҃вѣколю́бче.

Разрѣша́еши сѣ́тованiе пресла́внѡ ро́ждшымъ тѧ̀, ѿ бг҃а ѡ҆бѣща́нъ бы́въ, и҆ пре́жде рожде́нiѧ твоегѡ̀ да́ръ, благодꙋ́шiѧ тезоимени́тъ.

Вопiе́тъ благода́рственное цр҃ковь, преподо́бне, прiе́мши тѧ̀ прозѧбе́нiе ѿ бг҃а, ми́рнагѡ благодꙋ́шiѧ предвозвѣсти́тельное.

Дрꙋгíй канѡ́нъ преподо́бнагѡ, є҆гѡ́же краегране́сiе.

Твои́ми моли́твами, всебл҃же́нне, свѣ́тъ мнѣ̀ пода́ждь. Ѳеофа́ново.

Гла́съ и҃. Пѣ́снь а҃. I҆рмо́съ:

Колесницегони́телѧ фараѡ́нѧ погрꙋзѝ, чꙋдотворѧ́й и҆ногда̀ мѡѷсе́йскiй же́злъ, крⷭ҇тоѻбра́знѡ порази́въ и҆ раздѣли́въ мо́ре, i҆и҃лѧ же бѣглеца̀, пѣшехо́дца спасѐ, пѣ́снь бг҃ови воспѣва́юща.

Мл҃твами твои́ми и҆ мольба́ми ѹ҆молѧ́й бг҃а, мра́чный ѻ҆́блакъ ѹ҆ны́нiѧ моегѡ̀, всеблаже́нне, разорѝ, благодꙋ́шiѧ сы́й и҆ ѹ҆тѣше́нiѧ и҆спо́лненъ, всецр҃ю̀ предстоѧ̀.

И҆́нъ нѣ́кiй но́вый самꙋи́лъ бг҃ода́ненъ, и҆ пре́жде зача́тiѧ ѡ҆бѣща́нъ бы́въ, ѻ҆́ч҃е, всѣ̑мъ ꙗ҆ви́лсѧ є҆сѝ цр҃квамъ, преподо́бне, тезоиме́нно зва́нiе, по ѻ҆боемꙋ̀ приводи́мь быва́ѧ благодꙋ́шiѧ свѣ́тлостiю.

Моли̑твы и҆ молє́нiѧ дѣ́юще твоѝ роди́телiе къ бг҃ꙋ, да́ръ бжⷭ҇твенный тѧ̀ прiе́млютъ и҆ свѣтоно́сно прозѧбе́нiе, рождество́мъ возвѣща́юща благоче́стiѧ ѡ҆сiѧ́нiе и҆ є҆́реси ѡ҆бличе́нiе.

Ты̀ и҆зꙿ дѣ́тства ѡ҆свѧти́лсѧ є҆сѝ, преподо́бне, да́вшемꙋ бг҃ꙋ, и҆ къ немꙋ̀ зрѧ̀, и҆ наставлѧ́емь животво́рными  повелѣ́ньми є҆гѡ̀, бг҃оно́се, къ высотѣ̀ взѧ́лсѧ є҆сѝ превысо́цѣй добродѣ́телей вѣ́рою.

Бг҃оро́диченъ:

Тѧ̀, бг҃омт҃и, предста́тельство и҆мꙋ́ще, не ѹ҆бои́мсѧ врагѡ́въ ѡ҆полче́нiѧ, сопроти́вѧщихсѧ бл҃гоче́стнѡ сла́вѧщымъ и҆зꙿ тебє̀ рожде́ннаго, бг҃а всѣ́хъ и҆ гдⷭ҇а, є҆го́же за ны̀ ѹ҆молѝ.

Катава́сiа: Сꙋ́шꙋ глꙋбороди́тельнꙋю зе́млю:

Пѣ́снь г҃. I҆рмо́съ:

Не мꙋ́дростiю, и҆ си́лою, и҆ бога́тствомъ хва́лимсѧ, но тобо́ю, ѻ҆́ч҃ею ѵ҆поста́сною мꙋ́дростiю, хрⷭ҇тѐ: нѣ́сть бо ст҃ъ, па́че тебє̀, чл҃вѣколю́бче.

Тѧ̀ ро́ждшаѧ, а҆́ннѣ поревнова́вши, преподо́бнаго, ꙗ҆́кѡ дре́вле самꙋи́ла, же́ртвꙋ жи́вꙋ приведѐ бг҃ꙋ, просла́вившемꙋ ю҆̀ пре́жде зача́тiѧ.

Бога́тою къ бг҃ꙋ любо́вiю воспалѧ́емь, по́мысломъ всеблагочести́вымъ стра̑сти ѹ҆держа́лъ є҆сѝ, преподо́бне. тѣ́мже бж҃е́ственнаѧ бл҃года́ть на тебѣ̀ воспочи́ла є҆́сть.

И҆́нъ. I҆рмо́съ:

Ѹ҆твержде́й въ нача́лѣ нб҃са̀ ра́зꙋмомъ, и҆ зе́млю на вода́хъ ѡ҆снова́вый, на ка́мени мѧ̀, хрⷭ҇тѐ, за́повѣдей твои́хъ ѹ҆твердѝ, ꙗ҆́кѡ нѣ́сть свѧ́тъ па́че тебє̀, є҆ди́не чл҃вѣколю́бче.

Ѿ непло́дныѧ ро́ждсѧ, дх҃о́внагѡ благопло́дiѧ земледѣ́латель многоро́днѣйшiй ꙗ҆ви́лсѧ є҆сѝ, те́рнiе посѣка́ѧ нече́стiѧ, прпⷣбне, и҆ благоче́стiѧ сѣ́мѧ бжⷭ҇твенно вмета́ѧ.

Сщ҃еннодѣйстви́теленъ преесте́ственныхъ и҆ та́инственныхъ зрѣ́нiй, бг҃оно́се, бы́въ, невѣ̑рныѧ приводѧ̀ хрⷭ҇тꙋ̀, бг҃олѣ́пнѡ вѣ́рꙋющыѧ ѹ҆чє́нiи твои́ми, ѻ҆́ч҃е, наꙋча́ємыѧ лꙋ́чшымъ.

Цѣломꙋ́дрѣйшимъ по́мысломъ и҆ благочести́вымъ ѡ҆держи́мь текꙋ́щихъ и҆ тлѣ́емыхъ а҆́бiе, вѣ́чнꙋю жи́знь и҆ сла́дость предꙿизбра́лъ є҆сѝ, воздержа́нiемъ кра́йнимъ пло́ть ѹ҆мертви́въ, є҆ѵѳѵ́мiе. 

Ѻ҆гнепа́льною дꙋше́ю и҆ ѹ҆ѧ́звленною любо́вiю хрⷭ҇то́вою ѻ҆гнепа́льныхъ лови́твъ де́мѡнскихъ и҆збѣ́гъ, росода́тельною бл҃года́тiю просвѣти́лсѧ є҆сѝ, ѻ҆́ч҃е, знаменоно́сецъ бы́въ.

Бг҃оро́диченъ:

Речє́нiѧ бжⷭ҇твенныхъ прⷪ҇ро́кѡвъ и҆ тѣ́хъ проро́чєствiѧ запеча́тала є҆сѝ, ро́ждши сло́во, гл҃го́лющее чрезꙿ тѣ́хъ: и҆ тѣ́хъ и҆спо́лнившаѧ бг҃оглагѡ́ланiѧ всѧ̑, бл҃гослове́ннаѧ, всенепоро́чнаѧ.

Катава́сiа: Ѹ҆тверже́нiе на тѧ̀ надѣ́ющихсѧ:

Сѣда́ленъ, гла́съ и҃. Подо́бенъ: Премꙋ́дрости:

Воздержа́нiѧ є҆ле́емъ дꙋше́внꙋю и҆спо́лнилъ є҆сѝ лампа́дꙋ дх҃о́внѣ, жела́ѧ присносвѣ́тлое жениха̀ твоегѡ̀ прише́ствiе: моли́твами бо́дренными соблю́лъ є҆сѝ, прпⷣбне, и҆ въ черто́зѣ сегѡ̀ весели́шисѧ, бл҃же́нне. тѣ́мже досто́йнѡ сла́дость прiѧ́лъ є҆сѝ, и҆́стиннѡ присноживо́тное чꙋде́съ дѣ́йствiе, бг҃оно́се є҆ѵѳѵ́мiе. Молѝ хрⷭ҇та̀ бг҃а, прегрѣше́нiй ѡ҆ставле́нiе дарова́ти пра́зднꙋющымъ любо́вiю ст҃ꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Благода́рственное похвале́нiе до́лжнѣ, ꙗ҆́коже вдова̀ ѻ҆́наѧ два̀ лє́пта, приношꙋ̀ тебѣ̀, влⷣчце, ѡ҆ всѣ́хъ дарова́нiихъ твои́хъ: ты́ бо ꙗ҆ви́ласѧ є҆сѝ покро́въ кꙋ́пнѡ и҆ по́мощь, напа́стей и҆ скорбе́й при́снѡ мѧ̀ и҆зꙿе́млющи. тѣ́мже ꙗ҆́кѡ ѿ среды̀ горѧ́щiѧ пе́щи и҆зба́вивсѧ, ѡ҆скорблѧ́ющихъ мѧ̀, ѿ се́рдца взыва́ю тебѣ̀: бцⷣе, помози́ ми, молѧ́щи хрⷭ҇та̀ бг҃а, прегрѣше́нiй ѡ҆ставле́нiе да́ти мнѣ̀, тѧ́ бо и҆мѣ́ю наде́ждꙋ ра́бъ тво́й.

Пѣ́снь д҃. I҆рмо́съ:

Приклони́лъ є҆сѝ, хрⷭ҇тѐ, низхожде́нiемъ твои́мъ нб҃са̀ въ ра́зꙋмѣ, и҆ ꙗ҆ви́лсѧ є҆сѝ воплоще́нъ на землѝ. тѣ́мъ всѝ вопiе́мъ: си́лѣ твое́й сла́ва, чл҃вѣколю́бче.

Сохрани́въ ѹ҆́мъ непрело́женъ, ѿ пеле́нъ житiе́мъ восхожде́нiе показа́лъ є҆сѝ къ бг҃ꙋ: є҆мꙋ́же приближа́ѧсѧ взима́лсѧ є҆сѝ ѿ си́лы, ѻ҆́ч҃е, въ си́лꙋ. 

Вожделѣ́лъ є҆сѝ хрⷭ҇то́ва смире́нiѧ, пресе́льникъ ѿсю́дꙋ ко гра́дꙋ бг҃опрiе́мномꙋ бы́въ, сраспѧ́тисѧ ра́зꙋмомъ крⷭ҇то́мъ тебє̀ ра́ди пострада́вшемꙋ.

Зако́ннѣ пострада́ти произволѧ́ѧ, совле́клсѧ є҆сѝ житiѧ̀: на́гъ же противобо́рцꙋ сопле́тсѧ хрⷭ҇то́вымъ подо́бiемъ, въ пꙋсты́ни ѡ҆долѣ́нiе воздви́глъ є҆сѝ.

И҆́нъ. I҆рмо́съ:

Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованiе, не ѡ҆ста́вль нѣ́дра ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.

Всего̀ себѐ, ѻ҆́ч҃е, бг҃ꙋ ѡ҆свѧти́лъ є҆сѝ, безсме́ртныѧ сла́вы жела́ѧ, и҆ къ немꙋ̀ поте́клъ є҆сѝ те́плѣ, жи́тельствомъ непоро́чнымъ и҆ воздержа́нiемъ, и҆ житiѧ̀ свѣ́тлостiю, непреста́ннѡ взыва́ѧ: си́лѣ твое́й сла́ва, чл҃вѣколю́бче.

Ты̀ и҆сто́чникъ, прпⷣбне, благосты́ни возлюби́въ все́ю си́лою, по́стникѡмъ бы́лъ є҆сѝ и҆сто́чникъ бжⷭ҇твенныхъ дарова́нiй, жа́ждꙋщыѧ сiѧ̑ и҆сцѣлѧ́ѧ, и҆сто́чники бо, ꙗ҆́коже дре́вле мѡѷсе́й въ пꙋсты́ни, пресла́внѡ, всебл҃же́нне, и҆сточи́лъ є҆сѝ.

Ꙗ҆ви́всѧ ѿ незаходи́мыхъ дх҃а, рабы̑нина ча̑да, свободи́лъ є҆сѝ, сн҃ы бж҃iѧ достолѣ̑пны сiѧ̑ ѡ҆бновлѧ́ѧ сн҃оположе́нiѧ креще́нiемъ: бж҃е́ственнагѡ бо предте́чи подража́въ житiѐ, крести́тель показа́лсѧ є҆сѝ, є҆ѵѳѵ́мiе.

Ѿ бг҃а благода́тiю просвѣща́емь, невѣ́дꙋщымъ позна́лсѧ є҆сѝ, є҆ѵѳѵ́мiе: не подоба́ше бо твое́й добродѣ́тели вои́стиннꙋ въ пꙋсты́нѧхъ таи́тисѧ и҆ покрыва́тисѧ. тѣ́мже тѧ̀ свѣтоно́сна, ꙗ҆́кѡ свѣти́льника всѣ̑мъ, влⷣка всѣ́хъ показа̀.

Бг҃оро́диченъ:

Ра́дꙋйсѧ, честна́ѧ: ра́дꙋйсѧ, дв҃о всечⷭ҇таѧ: ра́дꙋйсѧ, горо̀, благода́тiю приѡсѣне́ннаѧ: ра́дꙋйсѧ, ски́нiе: ра́дꙋйсѧ,  кiвѡ́те: ра́дꙋйсѧ, свѣ́щниче, свѣ́тъ бжⷭ҇твенный носѧ́щаѧ: ра́дости бо неизрече́нныѧ и҆ дꙋ́шъ весе́лiѧ вѣ̑рнымъ хода́таица была̀ є҆сѝ.

Катава́сiа: Покры́ла є҆́сть нб҃са̀:

Пѣ́снь є҃. I҆рмо́съ:

Нечести́вiи не ѹ҆́зрѧтъ сла́вы твоеѧ̀, хрⷭ҇тѐ. но мы́ тѧ, є҆диноро́дне, ѻ҆ч҃ескiѧ сла́вы сiѧ́нiе бжⷭ҇тва̀, ѿ но́щи ѹ҆́тренююще, воспѣва́емъ тѧ̀, чл҃вѣколю́бче.

Себѐ покори́лъ є҆сѝ зако́нꙋ бж҃iю, тѣ́ло бо твоѐ, ꙗ҆́кѡ дꙋше́вный, бг҃оно́се, ѻ҆рга́нъ порабо́тилъ є҆сѝ, пло́ти мꙋдрова́нiе повинꙋ́въ дꙋ́хꙋ.

Веселѧ́сѧ соверши́лъ є҆сѝ стезю̀ жи́зни, и҆ бж҃iй стра́хъ въ себѣ̀ заче́нъ, спасе́нiе роди́лъ є҆сѝ заблꙋжда́ємымъ, возсiѧ́вый, ꙗ҆́кѡ со́лнце, пꙋсты́нею покрыва́емь.

И҆́нъ. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.

По́стникѡвъ бл҃гоче́стiѧ на нбⷭ҇нꙋю стезю̀, є҆ѵѳѵ́мiе, предводи́лъ є҆сѝ, ѻ҆́ч҃е, и҆ къ наслѣ́дiю неги́блющемꙋ, въ вы̑шнѧѧ возводѧ́й, сто́лпъ ѻ҆́гненный же и҆ ѻ҆́блакъ ꙗ҆влѧ́емь заре́ю дх҃а.

Врача̀ болѧ́щымъ sѣлѡ̀ ми́лостивна мíрꙋ дарова́ тѧ хрⷭ҇то́съ, ѻ҆́ч҃е, и҆ пита́телѧ а҆́лчꙋщымъ пресла́вна, наказа́телѧ несмы́слєннымъ, цѣломꙋдри́телѧ неразꙋмѣва́ющымъ, сирота́мъ и҆ ни́щымъ застꙋ́пника.

Сострада́теленъ, ми́лостивъ, нра́въ смиренномꙋ́дрый носѧ̀ бы́лъ є҆сѝ, страсте́й ѿсѣка́ѧ вины̀ бжⷭ҇твенными ѹ҆чє́нiи, и҆ ѹ҆мꙋдрѧ́ѧ, ѻ҆́ч҃е, и҆ наказꙋ́ѧ ѹ҆ченикѝ твоѧ̑, и҆ дꙋ́шъ и҆сцѣлѧ́ѧ недꙋ́ги.

Всю́дꙋ лꙋчы̀ и҆спꙋща́ѧ чꙋде́съ твои́хъ, всѧ̑ просвѣти́лъ є҆сѝ: и҆ ꙗ҆́коже магни́тъ привле́клъ є҆сѝ къ твои̑мъ  ѹ҆че́нiємъ, назида́ѧ нра́вы и҆ дꙋ́шъ зало́ги, проходѧ̀ дꙋшѝ чистото́ю.

Бг҃оро́диченъ:

И҆́стиннꙋю бцⷣꙋ вси́ тѧ проповѣ́дꙋемъ, бг҃облаже́ннаѧ, твои́мъ ржⷭ҇тво́мъ тлѣ́ннагѡ и҆зба́вльшiисѧ рождества̀, и҆ къ лꙋ́чшей па́ки жи́зни воззва́ни бы́вше, за милосе́рдiе ми́лости бг҃а на́шегѡ.

Катава́сiа: Ꙗ҆́кѡ ви́дѣ и҆са́iа:

Пѣ́снь s҃. I҆рмо́съ:

Прiидо́хъ во глꙋбины̑ морскȋѧ, и҆ потопи́ла мѧ̀ є҆́сть бꙋ́рѧ мно́гихъ грѣхѡ́въ: но ꙗ҆́кѡ бг҃ъ и҆зъ глꙋбины̀ возведѝ живо́тъ мо́й, многоми́лостиве.

Ꙗ҆́коже дре́вле ѿро́ды рабы́нины, пакибытiѧ̀ ба́нею и҆ ны́нѣ сыноположи́въ, твои́ми моли́твами, бг҃оно́се, сокрꙋшѝ и҆́го рабо́ты на́шеѧ.

Положи́ тѧ премꙋ́дра строи́телѧ и҆ наказа́телѧ безꙋ̑мнымъ, лꙋка́выхъ же дꙋхѡ́въ прогони́телѧ, бж҃iѧ, бг҃оно́се, бл҃года́ть, дѣ́йственнѣ въ тѧ̀ все́льшаѧсѧ.

И҆́нъ. I҆рмо́съ:

Ѡ҆чи́сти мѧ̀, сп҃се, мнѡ́га бо беззакѡ́нiѧ моѧ̑, и҆ и҆зъ глꙋбины̀ sѡ́лъ и҆зведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нiѧ моегѡ̀.

Велича́йшꙋю ѿ бг҃а вла́сть прiе́мъ, мно́жєства вражде́бныхъ де́мѡнѡвъ ѿгна́лъ є҆сѝ, си́хъ стропо́тства и҆сцѣлѧ́ѧ всѧ̑, вѣ́рою къ тебѣ̀ притека́ющыѧ.

Блаже́нъ и҆́стиннѡ бы́лъ є҆сѝ, ѻ҆́ч҃е є҆ѵѳѵ́мiе, нищетꙋ̀ богатотво́рнꙋю, и҆ пла́чь ра́достенъ стѧжа́въ, преподо́бне: и҆́миже црⷭ҇тво нбⷭ҇ное наслѣ́довалъ є҆сѝ.

Ѿри́нꙋлъ є҆сѝ сꙋ́щꙋю на землѝ че́сть и҆ сла́вꙋ ѹ҆добоꙋвѧда́емꙋю, присносꙋ́щнꙋю же жи́знь и҆ наслѣ́дiе нетлѣ́нное, всеблаже́нне, воспрiѧ́лъ є҆сѝ, въ се́лѣхъ нбⷭ҇ныхъ всели́всѧ и҆звѣ́стнѣйше.

Бг҃оро́диченъ:

Госпожꙋ́ тѧ всѧ́ческихъ и҆ влⷣчцꙋ и҆менꙋ́емъ: вои́стиннꙋ  бо сꙋ́щаго бг҃а неизрече́ннѡ родила̀ є҆сѝ, всѧ̑ сотво́ршаго и҆ содержа́щаго и҆ ѡ҆бꙿе́млющаго, всенепоро́чнаѧ.

Катава́сiа: Возопѝ къ тебѣ̀:

Конда́къ, гла́съ и҃. Подо́бенъ: Ꙗ҆́кѡ нача́тки:

Въ честнѣ́мъ рождествѣ̀ твое́мъ ра́дость тва́рь ѡ҆брѣ́те, и҆ въ бж҃е́ственнѣй па́мѧти твое́й, преподо́бне, благодꙋ́шiе прiѧ́тъ мно́гихъ твои́хъ чꙋде́съ: ѿ ни́хже пода́ждь бога́тнѡ въ дꙋ́шы на́шѧ, и҆ ѡ҆чи́сти грѣхѡ́въ сквє́рны, ꙗ҆́кѡ да пое́мъ: а҆ллилꙋ́iа.

I҆́косъ:

Ѿ лѣ́ностнагѡ се́рдца хвале́нiе ка́кѡ принесꙋ̀ ѻ҆каѧ́нный, ѹ҆жаса́юсѧ, и҆ воспою̀ вели́каго є҆ѵѳѵ́мiа. Но сегѡ̀ надѣ́ѧвсѧ мольба́мъ, бл҃годꙋ́шiемъ и҆ тща́нiемъ мно́зѣмъ пѣ́снь начнꙋ̀, и҆ всѣ̑мъ и҆зрекꙋ̀ тогѡ̀ житiѐ и҆ рожде́нiе, и҆ ка́кѡ сегѡ̀ роди́телiе поѧ́хꙋ бг҃ꙋ: а҆ллилꙋ́iа.

Пѣ́снь з҃. I҆рмо́съ:

Ю҆́нѡши трѝ въ вавѷлѡ́нѣ, велѣ́нiе мꙋчи́телево на бꙋ́йство прело́жше, посредѣ̀ пла́мене вопiѧ́хꙋ: бл҃гослове́нъ є҆сѝ, гдⷭ҇и, бж҃е ѻ҆тє́цъ на́шихъ.

Ви́дѣлсѧ є҆сѝ внꙋ́трь ѻ҆́блака, ѻ҆́ч҃е, преесте́ственнымъ ѻ҆гне́мъ покрыва́емь, ꙗ҆́кѡ бж҃е́ственъ вопiѧ̀ небеснотаи́нникъ: бл҃гослове́нъ є҆сѝ, гдⷭ҇и, бж҃е ѻ҆тє́цъ на́шихъ.

Подае́тъ тебѣ̀ преесте́ствєннаѧ, ѻ҆́ч҃е содѣ́тель незави́стнѣ є҆стества̀, дꙋ́шъ же зало́ги проѧвлѧ́ѧй причаща́ющихсѧ, преподо́бне, пло́ти гдⷭ҇а твоегѡ̀.

Е҆ди́наго и҆ по бж҃е́ственномъ воплоще́нiи є҆диноро́днаго, во двою̀ є҆стєствꙋ̀, є҆ѵѳѵ́мiе, чествꙋ́ѧ, вопiѧ́лъ є҆сѝ: бл҃гослове́нъ є҆сѝ, гдⷭ҇и, бж҃е ѻ҆тє́цъ на́шихъ.

И҆́нъ. I҆рмо́съ:

Бж҃iѧ снизхожде́нiѧ ѻ҆́гнь ѹ҆стыдѣ́сѧ въ вавѷлѡ́нѣ и҆ногда̀: сегѡ̀ ра́ди ѻ҆́троцы въ пещѝ ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ. 

Поще́нiѧ три́знище, свѧты́ни, ѻ҆́ч҃е, ѡ҆бꙋче́нiе твоѐ показа́лъ є҆сѝ житiѐ, воздержа́нiемъ кра́йнимъ со безпло́тными соединѧ́ѧсѧ, зовы́й, є҆ѵѳѵ́мiе: бл҃гослове́нъ бг҃ъ ѻ҆тє́цъ на́шихъ.

Ѻ҆рꙋ́жiе тѧ̀ ѻ҆бою́дꙋ ѻ҆стро̀ хрⷭ҇то́съ показа̀, врагѡ́въ сердца̀ и҆ де́мѡнѡвъ закала́ющее полкѝ, и҆ пою́щихъ дꙋ́шы ѡ҆бвеселѧ́ющее: бл҃гослове́нъ бг҃ъ ѻ҆ц҃ъ на́шихъ.

Свѣ́та насыща́ѧсѧ трисо́лнечнагѡ, ѻ҆́ч҃е, свѣ́тъ вторы́й прича́стiемъ пе́рвагѡ, соѡбразова́нъ ꙗ҆ви́лсѧ є҆сѝ, є҆ѵѳѵ́мiе, зари̑ и҆спꙋща́ѧ пою́щымъ: благослове́нъ бг҃ъ ѻ҆ц҃ъ на́шихъ.

Бг҃оро́диченъ:

Ꙗ҆́кѡ ѹ҆́тро возсiѧ́ла є҆сѝ, пра́вды сл҃нца и҆мꙋ́ще, ѿ тмы̀ невѣ́дѣнiѧ мíръ ѡ҆чища́юща бг҃оразꙋ́мiѧ заре́ю, є҆мꙋ́же пое́мъ: бл҃гослове́нъ бг҃ъ ѻ҆ц҃ъ на́шихъ.

Катава́сiа: Тебѐ во ѻ҆гнѝ:

Пѣ́снь и҃. I҆рмо́съ:

Ѻ҆́троки бл҃гочести̑выѧ въ пещѝ рождество̀ бг҃оро́дичо спасло̀ є҆́сть, тогда̀ ѹ҆́бѡ ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а по́йте, дѣла̀, и҆ превозноси́те є҆го̀ во всѧ̑ вѣ́ки.

Бг҃ꙋ себѐ ѡ҆свѧти́въ, и҆ вже́гъ со́вѣсти пе́щь, всего̀ тѧ̀, є҆ѵѳѵ́мiе, ра́дꙋѧсѧ всежже́глъ є҆сѝ ꙗ҆́кѡ же́ртвꙋ непоро́чнꙋ житiѐ, поѧ̀ хрⷭ҇тꙋ̀: гдⷭ҇а по́йте дѣла̀, и҆ превозноси́те є҆го̀ во всѧ̑ вѣ́ки.

Сыноположе́нъ бы́въ бл҃года́тiю бж҃е́ственною, ꙗ҆́кѡ наслѣ́дiе бꙋ́дꙋщихъ вѣ́дѣнiе прiѧ́лъ є҆сѝ: є҆стєства́ бо ѹ҆держа́въ, є҆стество̀ превозше́лъ є҆сѝ прозна́тельнѣ, къ сбы́тiю тща́сѧ, є҆ѵѳѵ́мiе. гдⷭ҇а по́йте дѣла̀, и҆ превозноси́те є҆го̀ во всѧ̑ вѣ́ки.

И҆́нъ. I҆рмо́съ:

Седмери́цею пе́щь халде́йскiй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сiѧ̑ ви́дѣвъ, творцꙋ̀ и҆  и҆зба́вителю вопiѧ́ше: ѻ҆́троцы, благослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Крѣпча́йшее стѧжа́въ жи́тельство, всебл҃же́нне, къ высоча́йшемꙋ зрѣ́нiю дости́глъ є҆сѝ, прiѧ́телище бы́въ вмѣсти́тельное дх҃а животво́рнагѡ, и҆ ѿтꙋ́дꙋ бога́тнѡ текꙋ́щихъ дарова́нiй, поѧ̀ непреста́ннѡ: лю́дiе, превозноси́те є҆го̀ во вѣ́ки.

Пресели́всѧ дости́глъ є҆сѝ сiѡ́на краегра́дiе, въ вѣ̑чныѧ же ѻ҆би́тєли доше́лъ є҆сѝ, и҆ наслѣ́дiе нбⷭ҇ное ѿ твои́хъ болѣ́зней ѡ҆брѣ́тъ, со а҆́гг҃льскими ликостоѧ̑нiи пое́ши: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Всесвѣ́телъ ꙗ҆́кѡ со́лнце, пꙋсты̑ни просвѣти́лъ є҆сѝ, темнозра̑чныѧ ѿгна́лъ є҆сѝ де́мѡны, и҆ сто́лпъ всесвѣ́тлый нб҃одосѧ́жꙋщiй бы́лъ є҆сѝ, чꙋдотво́рными сiѧ̑нiи блиста́ѧй, непреста́ннѡ взыва́ѧ влⷣцѣ: свѧще́нницы, воспо́йте, лю́дiе, превозноси́те во всѧ̑ вѣ́ки.

Свѧще́ннѣйшими дѣѧ́ньми житiѧ̀ ѹ҆краша́емь, нача́льнѣйшꙋю добродѣ́тель и҆спра́вилъ є҆сѝ, ѹ҆че́нiй пра́востiю свѣ́телъ бы́въ, и҆ бг҃осло́вiѧ и҆звѣ́стнагѡ сказа́тель, вопiѧ̀ непреста́ннѡ: свѧще́нницы, воспо́йте, лю́дiе, превозноси́те во всѧ̑ вѣ́ки.

Бг҃оро́диченъ:

Невѣ́сто бж҃iѧ всенепоро́чнаѧ, къ тебѣ̀ прибѣга́ющыѧ плѣне́нiѧ страсте́й и҆схи́ти, и҆ самовла́стнꙋю свобо́дꙋ, влⷣчце, правосла́вныхъ цр҃квамъ пода́ждь, вѣ́рою пѣснопою́щымъ: свѧще́нницы, воспо́йте, лю́дiе, превозноси́те во всѧ̑ вѣ́ки.

Катава́сiа: Нестерпи́момꙋ ѻ҆гню̀:

Пѣ́снь ѳ҃. I҆рмо́съ:

По ржⷭ҇твѣ́ тѧ, чⷭ҇таѧ, и҆ пре́жде рождества̀, и҆ въ рождествѣ̀, пречи́стаѧ, всѧ̀ тва́рь проповѣ́дꙋющи, ꙗ҆́кѡ бцⷣꙋ и҆́стиннꙋю велича́емъ.

И҆сцѣле́нiй тѧ̀ и҆сто́чника и҆ пре́жде сме́рти, и҆ въ ра́цѣ,  преподо́бне, ѹ҆́спша цѣ́ла ѡ҆брѣ́тше, ꙗ҆́кѡ побѣдоно́сца страда́льца блажи́мъ.

Земно́мꙋ царю̀, и҆́же въ вы́шнихъ помо́щника содѣ́ла тѧ̀ на ва́рвары, и҆ па́ствѣ твое́й, на разли̑чныѧ и҆скꙋшє́нiѧ, ѻ҆́ч҃е преподо́бне.

И҆́нъ. I҆рмо́съ:

Ѹ҆жасе́сѧ ѡ҆ се́мъ нб҃о, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее нб҃съ: тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ чинонача̑лiѧ велича́ютъ.

Сказа̀ хрⷭ҇то́съ тебѣ̀, є҆́же къ немꙋ̀ многорачи́тельное, ѻ҆́ч҃е, разрѣше́нiе, ꙗ҆́коже мѡѷсе́ю дре́вле бг҃ови́дцꙋ, є҆мꙋ́же подо́бникъ добродѣ́телiю бы́въ, расто́ргнꙋлъ є҆сѝ мо́ре страсте́й, преше́лъ є҆сѝ невозбра́ннѡ къ землѝ ѡ҆бѣтова́нiѧ, проти̑вныѧ побѣди́въ.

Преста́вилсѧ є҆сѝ ꙗ҆́кѡ и҆лiа̀ ревни́тель, добродѣ́телей ѣ҆́здѧ колесни́цею къ нб҃сѝ, и҆дѣ́же жи́тельство ꙗ҆́вѣ твоѐ написа́сѧ, прпⷣбне, и҆ ны́нѣ влⷣцѣ предстоѧ̀, помина́й вѣ́рою соверша́ющыѧ па́мѧть твою̀ свѣтоно́снꙋю и҆ всесвѧще́ннꙋю.

Житiѐ твоѐ, всебл҃же́нне, а҆́гг҃льское, и҆ жи́знь твоѧ̀, бг҃омꙋ́дре, пресвѣ́тла, дꙋша́ же свѣтови́днѣйшаѧ бг҃ови́дна, и҆ благочести́ва вѣ́ра твоѧ̀: бж҃е́ственныхъ бо догма́тѡвъ сказа́тель бы́лъ є҆сѝ, бг҃оно́се, и҆ проповѣ́дникъ правосла́внагѡ ѹ҆че́нiѧ ꙗ҆ви́лсѧ є҆сѝ.

Моле́бника тѧ̀ и҆ моли́твенника, къ бг҃ꙋ молѧ́щасѧ, ѻ҆́ч҃е, проще́нiе грѣхѡ́въ и҆ долгѡ́въ мои́хъ ѿсѣче́нiѧ просѧ́ща, бж҃е́ствєнныѧ принꙋжда́юща щедрѡ́ты, предлага́ю ѹ҆се́рднѡ наде́жди, моли́твою твое́ю, бг҃омꙋ́дре, ѹ҆твержда́емь.

Бг҃оро́диченъ:

Спаси́тельный бꙋ́ди мнѣ̀ сто́лпъ, чⷭ҇таѧ, де́мѡнскимъ возбранѧ́ющь полкѡ́мъ, и҆ напа́стей молвꙋ̀ и҆ бѣ́дъ ѿгонѧ́щь, и҆ страсте́й наше́ствiе дале́че прогонѧ́ющь, и҆  чи́стꙋ даѧ́й свобо́дꙋ, и҆ бж҃е́ственныхъ дарова́нiй ѻ҆би́льство да́рꙋѧй.

Катава́сiа: Въ зако́нѣ сѣ́ни и҆ писа́нiй:

Свѣти́ленъ. Подо́бенъ: Жєны̀ ѹ҆слы́шите:

И҆зъ ложе́снъ ѡ҆свѧти́ тѧ бг҃ъ, ѻ҆́ч҃е преподо́бне, ꙗ҆́кѡ i҆еремíю дре́вле и҆ самꙋи́ла, бг҃оно́се, прⷪ҇ро́ка бж҃е́ственнаго показа́въ тѧ̀, чꙋдодѣ́йственнѣ є҆ѵѳѵ́мiе, а҆́гг҃лѡвъ є҆диносе́льниче: съ ни́миже помина́й всѧ̑, тѧ̀ вѣ́рнѡ воспѣва́ющыѧ.

Два́жды.

Сла́ва, и҆ ны́нѣ, бг҃оро́диченъ:

Гдⷭ҇ьственнѡ бцⷣꙋ тѧ̀ и҆сповѣ́дꙋемъ, влⷣчце, тебє̀ ра́ди спа́сшiисѧ: и҆́бо бг҃а неизрече́ннѡ родила̀ є҆сѝ, разори́вшаго крⷭ҇то́мъ сме́рть, и҆ къ себѣ̀ привле́кша прпⷣбныхъ собо́ры: съ ни́миже тѧ̀ восхвалѧ́емъ, дв҃о.

На хвали́техъ стiхи̑ры на д҃, гла́съ и҃. Поⷣ: Ѽ пресла́внагѡ чꙋдесѐ!

Прпⷣбне ѻ҆́ч҃е є҆ѵѳѵ́мiе, * ѡ҆ста́вивъ ꙗ҆̀же на землѝ, * хрⷭ҇тꙋ̀ послѣ́довалъ є҆сѝ, * не предпоче́тъ, сла́вне, тлѣ́нныхъ па́че бꙋ́дꙋщихъ: * въ пꙋсты́ни ꙗ҆́коже во гра́дѣ живы́й, * де́мѡнскiѧ полкѝ погꙋби́лъ є҆сѝ. * ѽ кто̀ возмо́глъ бы и҆зрещѝ, присносла́вне, * твоеѧ̀ дꙋшѝ вои́стиннꙋ теплотꙋ̀, * ꙗ҆́же ко гдⷭ҇ꙋ;

Два́жды.

Прпⷣбне ѻ҆́ч҃е є҆ѵѳѵ́мiе, * ты̀ показа́лсѧ є҆сѝ пра́вило мона́шествꙋющихъ и҆ похвала̀, * правосла́вныхъ ѹ҆слажде́нiе, * и҆ свѣ́тлый вселе́нныѧ свѣти́льникъ: * ле́стнагѡ бо врага̀ не ѹ҆жа́слсѧ є҆сѝ страхова́нiй, въ пеще́рѣ живы́й. * ѽ дарова́нiѧ сꙋ́щагѡ въ тебѣ̀, блаже́нне! * и҆́мже ꙗ҆́вѣ * всѧ́кꙋ попра́лъ є҆сѝ де́мѡнѡвъ бро́вь.

Прпⷣбне ѻ҆́ч҃е є҆ѵѳѵ́мiе, * ты̀ вои́стиннꙋ къ бг҃ꙋ * дꙋ́шꙋ впери́лъ є҆сѝ, * и҆ поще́нiемъ, свѧ́те, чꙋ̑вства ѡ҆чи́стивъ, * и҆ непреста́нными моли́твами, всебл҃же́нне, * безсме́ртныѧ жи́зни сподо́билсѧ є҆сѝ. * ѽ ѹ҆добре́нiе по́стникѡвъ пресла́вне! * тѧ́ бо хрⷭ҇то́съ ра́дꙋѧсѧ прiѧ́тъ * въ невеще́ствєнныѧ ѻ҆би́тєли. 

Сла́ва, гла́съ то́йже:

Мона́хѡвъ мно́жества наста́вника тѧ̀ почита́емъ, ѻ҆́ч҃е на́шъ є҆ѵѳѵ́мiе: твое́ю бо стезе́ю вои́стиннꙋ пра́вѡ ходи́ти позна́хомъ. Блаже́нъ є҆сѝ хрⷭ҇тꙋ̀ рабо́тавъ, и҆ вра́жiю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче, преподо́бныхъ соприча́стниче и҆ првⷣныхъ: съ ни́миже моли́сѧ гдⷭ҇еви, поми́ловатисѧ дꙋша́мъ на́шымъ.

И҆ ны́нѣ, бг҃оро́диченъ: Влⷣчце, прiимѝ моли́твꙋ ра̑бъ:

Славосло́вiе вели́кое, и҆ ѿпꙋ́стъ. Ча́съ а҃-й. И҆ коне́чный ѿпꙋ́стъ.

На лiтꙋргíи, Блажє́нна, ѿ канѡ́на пѣ́снь г҃-ѧ и҆ s҃-ѧ. Прокíменъ, гла́съ з҃: Честна̀ предъ гдⷭ҇емъ сме́рть прпⷣбныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇толъ къ є҆вре́ємъ, зача́ло тл҃є. А҆ллилꙋ́iа, гла́съ s҃: Блаже́нъ мꙋ́жъ, боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀. Стíхъ: Си́льно на землѝ бꙋ́детъ сѣ́мѧ є҆гѡ̀. Е҆ѵⷢ҇лiе лꙋкѝ, зача́ло к҃д. Прича́стенъ: Въ па́мѧть вѣ́чнꙋю бꙋ́детъ пра́ведникъ:


