    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ к҃є-й де́нь.

И҆́же во ст҃ы́хъ ѻ҆ц҃а̀ на́шегѡ григо́рiа, а҆рхiепⷭ҇копа кѡнстантíнѧ гра́да, бг҃осло́ва.

И҆ пра́зднованiе прест҃ѣ́й бцⷣѣ, въ че́сть i҆кѡ́ны є҆ѧ̀ нарица́емыѧ ѹ҆толѝ моѧ̑ пєча́ли.

Слꙋ́жба сiѧ̀ пи́сана въ приложе́нiи.

А҆́ще хо́щетъ настоѧ́тель, твори́мъ бдѣ́нiе.

На ма́лѣй вече́рни стiхи̑ры, гла́съ д҃. Подо́бенъ: Ꙗ҆́кѡ до́блѧ:

Бг҃осло́вными твои́ми ѹ҆сты̀, * бг҃осло́ве григо́рiе, * бг҃осло́внымъ ѧ҆зы́комъ твои́мъ и҆зꙿѧви́лъ є҆сѝ * въ трⷪ҇цѣ пое́маго, * бг҃а є҆диносꙋ́щнаго, * ѻ҆ц҃а̀, и҆ сн҃а, и҆ дх҃а ст҃а́го. * и҆зсꙋши́лъ є҆сѝ бꙋ́йство є҆́ллинѡвъ и҆ лжꙋ̀, * и҆́стинꙋ проповѣ́дꙋѧ * бг҃овѣща́нными твои́ми глаго́лы.

И҆ ви́дъ тво́й че́стенъ, * и҆ зра́къ говѣ́инъ, * свѧще́нный григо́рiе. * сегѡ̀ ра́ди тѧ̀ ра́достными пѣснопѣ́ньми почита́емъ и҆ глаго́лемъ: * ра́дꙋйсѧ, sвѣздо̀ ѹ҆́мнаѧ, * ѡ҆зарѧ́ющаѧ концы̀ свѣ́тлостiю * премꙋ́дрыхъ твои́хъ глаго́лѡвъ. * ра́дꙋйсѧ, трꙋбо̀, проповѣ́дающаѧ мíрꙋ * i҆и҃сѡвы за́пѡвѣди.

Многогла́сный ѻ҆рга́нъ, * гꙋ́сль мꙋсiкíйскꙋю настро́еннꙋю, * свирѣ́ль же и҆ цѣвни́цꙋ сладкоды́шꙋщꙋю, * i҆ера́рхѡвъ превысоча́йшаго, * вели́каго ѹ҆чи́телѧ цр҃кве хрⷭ҇то́вы * да похва́лимъ, пою́ще: * ра́дꙋйсѧ, благода́ти бж҃е́ственныѧ глꙋбино̀, * ра́дꙋйсѧ, высото̀ нбⷭ҇ныхъ разꙋмѣ́нiй, * ѻ҆́ч҃е ѻ҆ц҃є́въ григо́рiе.

Пра́щею слове́съ твои́хъ * бж҃е́ственныхъ, бг҃одохнове́нне, * держа́внѡ, пресла́вне, порази́лъ є҆сѝ * ꙗ҆́коже во́лка а҆́рiа, * и҆ дале́че ѿгна́въ ѿ ста́да хрⷭ҇то́ва, * па́стырю  всеизрѧ́днѣйшiй, * твоѧ̑ ѻ҆́вцы согрѣва́ѧ и҆ прохлажда́ѧ * sла́комъ трⷪ҇цы є҆диносꙋ́щныѧ. * сегѡ̀ ра́ди тѧ̀ почита́емъ, * па́стырю па́стырей григо́рiе.

Сла́ва, гла́съ s҃:

I҆ера́рхѡвъ нача́льника, патрiа́рхѡвъ че́сть, таи́нника бг҃ови́дцєвъ, и҆ разꙋмѣ́нiй хрⷭ҇то́выхъ ѹ҆ма̀ кра́йнѣйшаго, соше́дшесѧ, ѽ бг҃омꙋ́дрiи! дꙋхо́вными похвала́ми да похва́лимъ, глаго́люще: ра́дꙋйсѧ, бг҃осло́вiѧ и҆сто́чниче, премꙋ́дрости рѣко̀, и҆ стрꙋѧ̀ бжⷭ҇твеннагѡ ра́зꙋма. ра́дꙋйсѧ, sвѣздо̀ свѣтлѣ́йшаѧ, ꙗ҆́кѡ ве́сь мíръ ѡ҆зарѧ́еши твои́ми догма́ты. ра́дꙋйсѧ, благоче́стiѧ побо́рниче вели́кiй, и҆ нече́стiѧ прогони́телю до́блественный. Но, ѽ всемꙋ́дре бг҃осло́ве григо́рiе! не преста́й молѧ́сѧ хрⷭ҇тꙋ̀ бг҃ꙋ, ѡ҆ и҆̀же вѣ́рою и҆ любо́вiю соверша́ющихъ при́снѡ бг҃оꙋго́днꙋю и҆ честнꙋ́ю па́мѧть твою̀.

И҆ ны́нѣ, бг҃оро́диченъ: Бцⷣе, ты̀ є҆сѝ лоза̀:

На стiхо́внѣ, стiхи̑ры, гла́съ в҃. Подо́бенъ: До́ме є҆ѵфра́ѳовъ:

Дрꙋгíй сы́нъ гро́мовъ * ꙗ҆ви́лсѧ є҆сѝ * ѿ промышле́нiѧ бж҃iѧ * и҆ бг҃осло́въ, григо́рiе, мíрꙋ, * и҆ ѹ҆чени́къ и҆ напе́рсникъ.

Стíхъ: Ѹ҆ста̀ моѧ̑ возглаго́лютъ премꙋ́дрость, и҆ поꙋче́нiе се́рдца моегѡ̀ ра́зꙋмъ.

Ꙗ҆́кѡ сiѧ́нiе мо́лнiи, * и҆зы́де твоѐ вѣща́нiе, * вѣ̑рныѧ ѹ҆́бѡ ѡ҆зарѧ́ющее, * є҆ретiки́ же низлага́ющее, * громо́вными стрѣла́ми.

Стíхъ: Ѹ҆ста̀ пра́веднагѡ поꙋча́тсѧ премꙋ́дрости, и҆ ѧ҆зы́къ є҆гѡ̀ возглаго́летъ сꙋ́дъ.

Ѹ҆́мъ тво́й ѻ҆гнесiѧ́ненъ, * и҆ пламенонѡ́сна ѹ҆ста̀, * и҆́мже є҆ретíчествꙋющихъ, * григо́рiе, попалѧ́ютсѧ * безбѡ́жнаѧ ѹ҆чє́нiѧ.

Сла́ва, гла́съ и҆ подо́бенъ то́йже:

Трⷪ҇цꙋ честнꙋ́ю, * ѻ҆ц҃а̀, сло́во, дх҃а, * бж҃е́ственный бг҃осло́въ * наꙋчѝ вѣ́ровати * є҆ди́наго бг҃а нераздѣ́льнаго. 

И҆ ны́нѣ, бг҃оро́диченъ:

Е҆ди́нагѡ вседѣ́тельныѧ * трⷪ҇цы проповѣ́дꙋѧ, * и҆зꙿ дв҃ы прозѧ́бшаго, * є҆ретiкѡ́въ загражда́еши, * григо́рiе, ѹ҆ста̀.

Тропа́рь, гла́съ а҃:

Па́стырскаѧ свирѣ́ль бг҃осло́вiѧ твоегѡ̀ ри́торѡвъ побѣдѝ трꙋбы̑: ꙗ҆́коже бо глꙋбины̑ дх҃а и҆зыска́вшꙋ, и҆ добрѡ́ты вѣща́нiѧ приложи́шасѧ тебѣ̀. но молѝ хрⷭ҇та̀ бг҃а, ѻ҆́ч҃е григо́рiе, спасти́сѧ дꙋша́мъ на́шымъ.

Сла́ва, и҆ ны́нѣ, бг҃оро́диченъ: Гаврiи́лꙋ вѣща́вшꙋ:



На вели́цѣй вече́рни пое́мъ: Блаже́нъ мꙋ́жъ: а҃-й а҆нтiфѡ́нъ.

На Гдⷭ҇и, воззва́хъ, стiхи̑ры на и҃, гла́съ а҃. Поⷣ: Всехва́льнiи мч҃ницы:

Ѻ҆́ч҃е григо́рiе, * твои́хъ ѹ҆сте́нъ * ни хода́тай забве́нiѧ гро́бъ затворѝ: * бг҃осло́вiѧ бо ꙗ҆ви́лсѧ є҆сѝ ѹ҆ста̀, * бл҃гоче́стiѧ догма́ты * и҆ ны́нѣ вселе́ннѣй вѣща́ѧ. * тѣ́мже моли́сѧ, * дарова́ти дꙋша́мъ на́шымъ * ми́ръ и҆ ве́лiю млⷭ҇ть.

Ѻ҆́ч҃е григо́рiе, * мꙋ́дрѣ пло́ти ѹ҆клони́лсѧ є҆сѝ * благопребыва́тельнагѡ и҆ навѣ́тнагѡ: на нб҃оте́чнꙋю же всѣ́дъ * четвероко́ннꙋю добродѣ́телей колесни́цꙋ, * впери́лсѧ є҆сѝ къ добро́тѣ неизрече́ннѣй. * є҆ѧ́же насыща́ѧсѧ, * ны́нѣ подае́ши дꙋша́мъ на́шымъ * ми́ръ и҆ ве́лiю ми́лость.

Ѻ҆́ч҃е григо́рiе, * бг҃ꙋ и҆ человѣ́кѡмъ * бы́лъ є҆сѝ вѣ́ренъ хода́тай благода́тiю: * и҆ ны́нѣ благоми́лостивна, * бл҃годерзнове́нными моли́твами * положи́въ на́мъ хрⷭ҇та̀, * не преста́й гдⷭ҇а молѧ̀, прпⷣбне, * дарова́ти дꙋша́мъ на́шымъ * ми́ръ и҆ ве́лiю млⷭ҇ть.

И҆́ны стiхи̑ры, гла́съ в҃. Подо́бенъ: Кíими похва́льными:

Прiиди́те сщ҃е́нными пѣ́сньми да восхва́лимъ бг҃оглаго́ливаго григо́рiа: ѻ҆́ко благода́ти, и҆ всемꙋ̑драѧ ѹ҆ста̀ дх҃а ст҃а́гѡ, свѣ́тлаго свѣти́льника вселе́нныѧ, ве́лiе цр҃кве ѡ҆глаше́нiе, сла́вꙋ правосла́вiѧ, всечꙋ́днꙋю бг҃осло́вiѧ стрꙋю̀,  бж҃е́ственныхъ догма́тѡвъ приснотекꙋ́щꙋю рѣкꙋ̀, и҆сто́чникъ всегда̀ кипѧ́щiй, нетлѣ́нiѧ бж҃е́ствєнныѧ во́ды.

Два́жды.

Любо́вiю дх҃о́вною дне́сь да воспои́мъ i҆ера́рха, а҆пⷭ҇лѡвъ є҆динонра́внаго, и҆ бл҃гоче́стiѧ побо́рника, бл҃гоглаго́ланiѧ наводне́нiе, пото́къ ѹ҆чи́тельства sѣлѡ̀ сладча́йшiй, слове́съ высокоглаго́льныхъ тве́рдость, нб҃огрѡ́мнаѧ ѹ҆ста̀, ѻ҆гнеды́шꙋщiй ѧ҆зы́къ, премꙋ́дрости сокро́вище, сло́ва проповѣ́дника, вѣ́рныхъ ѹ҆добре́нiе.

Пѣ́сньми до́лжными всѝ да восхва́лимъ бг҃осло́ва, хрⷭ҇то́вы па́ствы стра́жа, ловца̀ волкѡ́въ и҆ всемꙋ́драго пле́велѡвъ любодѣ́йчищныхъ и҆сторга́телѧ, сѣ́ѧтелѧ же пра́выхъ догма́тѡвъ всечꙋ́днаго, ѿгони́телѧ є҆ретíчествꙋющихъ sѣлѡ̀ крѣпча́йшаго, возрасти́вшаго же и҆́стиннѡ бо́дростiю бжⷭ҇твенною хрⷭ҇тѡ́вы тала́нты, ꙗ҆́коже лѣ́по, и҆ мíръ просвѣти́вшаго ѹ҆че́нiй бж҃е́ственными свѣтлостьмѝ.

Сла́ва, гла́съ и҃:

Бо́дрый ѧ҆зы́къ тво́й ко ѹ҆че́нiю, во ѹ҆шесѣ́хъ серде́чныхъ возглаша́ющiй, лѣни́выхъ дꙋ́шы возставлѧ́етъ: и҆ бг҃овѣща́нными глаго́лы лѣ́ствица ѡ҆брѣта́етсѧ, ѿ землѝ къ бг҃ꙋ возводѧ́щаѧ. тѣ́мже, григо́рiе бг҃осло́ве, не преста́й молѧ́сѧ хрⷭ҇тꙋ̀, ѿ бѣ́дъ спастѝ дꙋ́шы на́шѧ.

И҆ ны́нѣ, бг҃оро́диченъ: Цр҃ь нбⷭ҇ный:

Вхо́дъ. Прокíменъ днѐ. И҆ чтє́нiѧ г҃. При́тчей чте́нiе.

[Глава̀ _i҃] Па́мѧть пра́веднагѡ съ похвала́ми, и҆ бл҃гослове́нiе гдⷭ҇не на главѣ̀ є҆гѡ̀. Бл҃же́нъ человѣ́къ, и҆́же ѡ҆брѣ́те премꙋ́дрость, и҆ сме́ртенъ, и҆́же ѹ҆вѣ́дѣ ра́зꙋмъ. [г҃] Лꙋ́чше бо сiю̀ кꙋпова́ти, не́жели зла́та и҆ сребра̀ сокрѡ́вища. Честнѣ́йшаѧ же є҆́сть ка́менiй многоцѣ́нныхъ, все́ же честно́е недосто́йно є҆ѧ̀ є҆́сть. Долгота́ бо дне́й, и҆ лѣ̑та живота̀ въ десни́цѣ є҆ѧ̀: въ шꙋ́ицѣ же є҆ѧ̀ бога́тство и҆ сла́ва. Ѿ ѹ҆́стъ є҆ѧ̀ и҆схо́дитъ пра́вда, зако́нъ же и҆ ми́лость  на ѧ҆зы́цѣ но́ситъ. [и҃] Послꙋ́шайте ѹ҆́бѡ менє̀, ѽ ча̑да! честна̑ѧ бо рекꙋ̀, и҆ бл҃же́нъ человѣ́къ, и҆́же пꙋти̑ моѧ̑ сохрани́тъ: и҆схо́ди бо моѝ, и҆схо́ди живота̀, и҆ ѹ҆готовлѧ́етсѧ хотѣ́нiе ѿ гдⷭ҇а. Сегѡ̀ ра́ди молю̀ ва́съ, и҆ предлага́ю мо́й гла́съ сыновѡ́мъ человѣ́чєскимъ: ꙗ҆́кѡ а҆́зъ премꙋ́дрость ѹ҆стро́ихъ, совѣ́тъ и҆ ра́зꙋмъ и҆ смы́слъ а҆́зъ призва́хъ. мо́й совѣ́тъ и҆ ѹ҆твержде́нiе, мо́й ра́зꙋмъ, моѧ́ же крѣ́пость. А҆́зъ менѐ лю́бѧщыѧ люблю̀, и҆́щꙋщiи же менє̀ ѡ҆брѧ́щꙋтъ бл҃года́ть. Разꙋмѣ́йте ѹ҆́бѡ, неsло́бивiи, кова́рство, ненака́заннiи же, прилага́йте сердца̀. Послꙋ́шайте менѐ и҆ па́ки, честна̑ѧ бо рекꙋ̀: и҆ ѿве́рзꙋ ѿ ѹ҆сте́нъ пра̑ваѧ, ꙗ҆́кѡ и҆́стинѣ поꙋчи́тсѧ горта́нь мо́й, ме́рзски же предо мно́ю ѹ҆стны̀ лжи̑выѧ. Съ пра́вдою всѝ глаго́лы ѹ҆́стъ мои́хъ: ничто́же въ ни́хъ стро́потно, нижѐ развраще́нно. Всѧ̑ пра̑ва сꙋ́ть разꙋмѣва́ющымъ, и҆ прѡ́ста ѡ҆брѣта́ющымъ ра́зꙋмъ. Наꙋча́ю бо ва́съ и҆́стинѣ, да бꙋ́детъ ѡ҆ гдⷭ҇ѣ наде́жда ва́ша, и҆ и҆спо́лнитесѧ дх҃а.

Премꙋ́дрости соломѡ́новы чте́нiе.

[Глава̀ _i҃] Ѹ҆ста̀ првⷣнагѡ ка́плютъ премꙋ́дрость: ѹ҆стнѣ́ же мꙋже́й мꙋ́дрыхъ вѣ́дѧтъ бл҃года́ть. Ѹ҆ста̀ мꙋ́дрыхъ поꙋча́тсѧ премꙋ́дрости, пра́вда же и҆збавлѧ́етъ и҆̀хъ ѿ сме́рти. Сконча́вшꙋсѧ мꙋ́жꙋ пра́веднꙋ, не поги́бнетъ наде́жда. Сы́нъ бо пра́веденъ ражда́етсѧ въ живо́тъ, и҆ во бл҃ги́хъ свои́хъ пло́дъ пра́вды ѡ҆бꙿи́метъ. Свѣ́тъ пра́вєднымъ всегда̀, и҆ ѿ гдⷭ҇а ѡ҆брѧ́щꙋтъ бл҃года́ть и҆ сла́вꙋ. ѧ҆зы́къ мꙋ́дрыхъ дѡ́браѧ свѣ́сть, и҆ въ се́рдцѣ и҆́хъ почíетъ мꙋ́дрость. Лю́битъ гдⷭ҇ь преподѡ́бныѧ сердца̀, прiѧ́тни же є҆мꙋ̀ всѝ непоро́чнiи въ пꙋтѝ. [s҃] Мꙋ́дрость гдⷭ҇нѧ просвѣща́етъ лицѐ разꙋ́мнагѡ. Постига́етъ бо жела́ющыѧ ю҆̀, пре́жде да́же разꙋмѣ́ти ю҆̀: и҆ ѹ҆до́бь ѹ҆́зритсѧ ѿ лю́бѧщихъ ю҆̀. Ѹ҆́треневавый къ не́й не ѹ҆трꙋди́тсѧ, и҆ бдѧ́й  є҆ѧ̀ ра́ди вско́рѣ безъ печа́ли бꙋ́детъ. Ꙗ҆́кѡ досто́йныхъ є҆ѧ̀ сама̀ ѡ҆бхо́дитъ и҆́щꙋщи, и҆ во стезѧ́хъ є҆ѧ̀ ꙗ҆влѧ́етсѧ и҆̀мъ благопрiе́мнѣ. Мꙋ́дрости никогда́же ѡ҆долѣ́етъ sло́ба. [и҃] Си́хъ ра́ди и҆ рачи́тель бы́хъ добро́ты є҆ѧ̀: и҆ возлюби́хъ ю҆̀, и҆ поиска́хъ ѿ ю҆́ности моеѧ̀: И҆ взыска́хъ невѣ́стꙋ привестѝ себѣ̀, ꙗ҆́кѡ всѣ́хъ влⷣка возлюбѝ ю҆̀. Таи́нница бо є҆́сть бж҃iѧ хи́трости, и҆ ѡ҆брѣта́тельница дѣ́лъ є҆гѡ̀. Трꙋды̀ є҆ѧ̀ сꙋ́ть добродѣ́тєли: цѣломꙋ́дрiю же и҆ ра́зꙋмꙋ та̀ ѹ҆чи́тъ, пра́вдѣ и҆ мꙋ́жествꙋ, и҆́хже потре́бнѣе ничто́же є҆́сть въ житiѝ человѣ́кѡмъ. А҆́ще же и҆ мно́гагѡ и҆скꙋ́сства жела́етъ кто̀, вѣ́сть дрє́внѧѧ, и҆ бы́ти хотѧ̑щаѧ разсмо́тритъ. Свѣ́сть и҆зви̑тiѧ слове́съ, и҆ разрѣшє́нiѧ гада́нiй: зна́мєнiѧ и҆ чꙋдеса̀ проразꙋмѣ́етъ, и҆ сбытiѧ̑ време́нъ и҆ лѣ́тъ: и҆ всѣ̑мъ совѣ́тникъ є҆́сть бл҃гъ, ꙗ҆́кѡ безсме́ртiе є҆́сть въ не́й, и҆ бл҃госла́вiе во ѻ҆бще́нiи слове́съ є҆ѧ̀. Сегѡ̀ ра́ди бесѣ́довахъ ко гдⷭ҇ꙋ, и҆ помоли́хсѧ є҆мꙋ̀, и҆ рѣ́хъ ѿ всегѡ̀ се́рдца моегѡ̀: [ѳ҃] бж҃е ѻ҆ц҃є́въ и҆ гдⷭ҇и ми́лости, сотвори́вый всѧ̑ сло́вомъ твои́мъ, и҆ мꙋ́дростiю твое́ю ѹ҆стро́ивый человѣ́ка, да владѣ́етъ бы́вшими ѡ҆ тебє̀ тварьмѝ, и҆ да ѹ҆правлѧ́етъ мíръ въ преподо́бiи и҆ пра́вдѣ, да́ждь мѝ твои́хъ престо́лѡвъ присѣдѧ́щꙋю премꙋ́дрость, и҆ не ѿлꙋчѝ менє̀ ѿ ѻ҆́трѡкъ твои́хъ: ꙗ҆́кѡ а҆́зъ ра́бъ тво́й, и҆ сы́нъ рабы́ни твоеѧ̀. Послѝ ю҆̀ съ нб҃съ ѿ ст҃а́гѡ жили́ща твоегѡ̀, и҆ ѿ прⷭ҇то́ла сла́вы твоеѧ̀, да сꙋ́щи со мно́ю наꙋчи́тъ мѧ̀, что̀ бл҃гоꙋго́дно є҆́сть предъ тобо́ю: И҆ наста́витъ мѧ̀ въ ра́зꙋмъ, и҆ сохрани́тъ мѧ̀ въ сла́вѣ свое́й. Помышлє́нiѧ бо сме́ртныхъ всѧ̑ боѧзли̑ва, и҆ погрѣши́тєльна ѹ҆мышлє́нiѧ и҆́хъ.

Премꙋ́дрости соломѡ́новы чте́нiе.

[Глава̀ д҃] Пра́ведникъ, а҆́ще пости́гнетъ сконча́тисѧ, въ поко́и бꙋ́детъ: ста́рость бо честна̀ немноголѣ́тна, нижѐ въ  числѣ̀ лѣ́тъ и҆счита́етсѧ. Сѣди́на же є҆́сть мꙋ́дрость человѣ́кѡмъ: и҆ во́зрастъ ста́рости житiѐ нескве́рное. Благоꙋго́денъ бг҃ови бы́въ, возлю́бленъ бы́сть, и҆ живы́й посредѣ̀ грѣ̑шникъ, преста́вленъ бы́сть. Восхище́нъ бы́сть, да не sло́ба и҆змѣни́тъ ра́зꙋма є҆гѡ̀, и҆лѝ ле́сть прельсти́тъ дꙋ́шꙋ є҆гѡ̀. Раче́нiе бо sло́бы помрача́етъ дѡ́браѧ, и҆ паре́нiе по́хоти премѣнѧ́етъ ѹ҆́мъ неsло́бивъ. Сконча́всѧ вма́лѣ, и҆спо́лни лѣ̑та дѡ́лга: Ѹ҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди потща́сѧ ѿ среды̀ лꙋка́вствiѧ. Лю́дiе же ви́дѣвше, и҆ не разꙋмѣ́вше, нижѐ поло́жше въ помышле́нiи таково́е: ꙗ҆́кѡ бл҃года́ть и҆ млⷭ҇ть въ преподо́бныхъ є҆гѡ̀, и҆ посѣще́нiе во и҆збра́нныхъ є҆гѡ̀.

На лiтíи стiхи́ра хра́ма.

Та́же стiхи̑ры ст҃а́гѡ, гла́съ д҃, самогла́сны. А҆нато́лiа:

Сло́вомъ бж҃iимъ ѿве́рзъ ѹ҆ста̀ твоѧ̑, премꙋ́дрости привле́клъ є҆сѝ дх҃а, и҆ по́лнъ благода́ти бы́въ, бж҃е́ствєннаѧ возгремѣ́лъ є҆сѝ ѹ҆чє́нiѧ, требл҃же́нне григо́рiе: и҆ а҆́гг҃льскимъ совокꙋ́пльсѧ си́ламъ, трⷪ҇ческiй проповѣ́далъ є҆сѝ свѣ́тъ и҆ нераздѣ́льный. тѣ́мже твои́ми ѡ҆сiѧ́вшесѧ бг҃оглагѡ́ланiи, трⷪ҇цѣ покланѧ́емсѧ, во є҆ди́номъ бж҃ествѣ̀ познава́емѣй, во спасе́нiе дꙋ́шъ на́шихъ.

Ѻ҆́гненнымъ ѧ҆зы́комъ твои́мъ бг҃оглаго́ливымъ, григо́рiе, бг҃обѡ́рнаѧ попали́лъ є҆сѝ є҆ретíчествꙋющихъ ѧ҆зыкобѡ́лiѧ: бж҃е́ствєннаѧ ꙗ҆́кѡ и҆́стиннѡ ꙗ҆ви́лсѧ є҆сѝ ѹ҆ста̀, дх҃омъ возглагѡ́лавшаѧ вели̑чiѧ бж҃iѧ: и҆ писа́ньми воѡбрази́вшаѧ, сокровеннота́йныѧ трⷪ҇цы є҆диноси́льное сꙋщество̀: и҆ трисл҃нечнымъ свѣ́томъ просвѣти́въ земны́й мíръ, мо́лишисѧ непреста́ннѡ ѡ҆ дꙋша́хъ на́шихъ.

Сла́ва, гла́съ то́йже:

Бж҃е́ственными дѣѧ́ньми тѣ́ло съ дꙋше́ю зако́ннѡ ѡ҆чи́стивъ, бг҃осло́вiѧ предѣ́лы проше́лъ є҆сѝ, бж҃е́ствєннымъ  тайнонаꙋча́ѧ, бг҃оѧвле́нне григо́рiе, и҆ въ незаходи́мый вше́дъ мра́къ, бг҃оначерта́нное прiѧ́лъ є҆сѝ законоположе́нiе, є҆диносꙋ́щнꙋю напи́санꙋ трⷪ҇цꙋ. Е҆́йже покланѧ́ющесѧ тобо́ю, воспѣва́юще, глаго́лемъ: въ трⷪ҇цѣ разꙋмѣва́емаѧ є҆ди́нице, поми́лꙋй на́съ.

И҆ ны́нѣ, бг҃оро́диченъ: При́зри на молє́нiѧ:

На стiхо́внѣ стiхи̑ры, гла́съ є҃. Подо́бенъ: Ра́дꙋйсѧ:

Ра́дꙋйсѧ, бг҃осло́вiѧ и҆сто́чниче, и҆ бг҃озрѣ́нiѧ высо́кагѡ ѻ҆би́тель: вы́шнюю бо глꙋбинꙋ̀, ѻ҆́ч҃е, съ благочести́вымъ по́мысломъ и҆спыта́въ, всѣ̑мъ ѹ҆ѧсни́лъ є҆сѝ, въ трiе́хъ сл҃нцѣхъ є҆ди́но свѣ́та бы́ти растворе́нiе, соединѧ́емое то́ждествомъ бж҃ества̀. Трⷪ҇чествꙋемое же честны́ми ѵ҆поста́сьми, житiѧ̀ ѹ҆́бѡ чистото́ю, и҆ слове́съ свѣ́тлостiю, чествова́ти наꙋча́ѧ трⷪ҇цꙋ всест҃ꙋ́ю, бг҃одохнове́нне: ѿ неѧ́же низпосла́ти дꙋша́мъ на́шымъ молѝ ве́лiю ми́лость.

Стíхъ: Ѹ҆ста̀ моѧ̑ возглаго́лютъ премꙋ́дрость, и҆ поꙋче́нiе се́рдца моегѡ̀ ра́зꙋмъ.

Заре́ю бг҃осло́вiѧ твоегѡ̀ є҆ресе́й темнонеи́стовство разрꙋши́лъ є҆сѝ: и҆сто́чникъ бо ѡ҆заре́нiй, бг҃очести́вымъ по́мысломъ, бг҃осло́ве, предвари́въ и҆ бг҃омꙋ́дрымъ, свѣ́тлостемъ сꙋ́щымъ ѿѻнꙋ́дꙋ подава́ємымъ, приѡбщи́лсѧ є҆сѝ. Просiѧ́теленъ бо тво́й ѹ҆́мъ ꙗ҆́коже зерца́ло содѣ́лавый, трⷪ҇чный бжⷭ҇тва̀, ѻ҆́ч҃е, свѣ́тъ и҆ нераздѣ́льный, прiѧ́лъ є҆сѝ свѣтлѣ́йшiй, и҆ лꙋчꙋ̀ бога́тнѡ є҆ди́нственнꙋю вмѣсти́лъ є҆сѝ: ю҆́же ны́нѣ ѹ҆молѝ, дꙋша́мъ на́шымъ дарова́ти ве́лiю ми́лость.

Стíхъ: Ѹ҆ста̀ пра́веднагѡ поꙋча́тсѧ премꙋ́дрости, и҆ ѧ҆зы́къ є҆гѡ̀ возглаго́летъ сꙋ́дъ.

Ра́дꙋйсѧ, рѣко̀ бж҃iѧ, ꙗ҆́же при́снѡ полна̀ во́дъ бл҃года́ти, всѧ́къ веселѧ́щаѧ гра́дъ цр҃ѧ̀ хрⷭ҇та̀ бж҃е́ственными словесы̀ и҆ ѹ҆че́ньми: сла́достный пото́къ, неисчерпа́емаѧ  пꙋчи́на, догма́тѡвъ и҆звѣ́стный храни́тель зако́нный: теплѣ́йшiй трⷪ҇цы побо́рникъ, ѻ҆рга́нъ дх҃а ст҃а́гѡ, ѹ҆́мъ бо́дрый, благогла́сный ѧ҆зы́къ, глꙋбинꙋ̀ писа́нiй сказꙋ́ющiй. хрⷭ҇та̀ ны́нѣ молѝ, дꙋша́мъ на́шымъ дарова́ти ве́лiю ми́лость.

Сла́ва, гла́съ и҃:

Сердца̀ вѣ́рныхъ земледѣ́лаѧ ѧ҆зы́комъ твои́мъ, григо́рiе, благоче́стiѧ въ ни́хъ присноцвѣтꙋ́щыѧ и҆зрасти́лъ є҆сѝ плоды̀ бг҃ꙋ, тернѡ́вныѧ є҆́рєси посѣка́ѧ и҆зъ ко́рене, и҆ ѹ҆краша́ѧ смы́слы чистото́ю. тѣ́мже прiе́млѧ на́шѧ похвалы̑, бж҃е́ственнаѧ цѣвни́це, бо́дрое ѻ҆́ко, па́стырей па́стырь, волкѡ́въ лове́цъ: моли́сѧ прилѣ́жнѡ, бг҃осло́ве, сло́вꙋ ѡ҆ дꙋша́хъ на́шихъ.

И҆ ны́нѣ, бг҃оро́диченъ: Безневѣ́стнаѧ дв҃о:

На бл҃гослове́нiи хлѣ́бѡвъ, тропа́рь, гла́съ а҃: Па́стырскаѧ свирѣ́ль: Два́жды. Ли́стъ с҃ѻ, на ѡ҆боро́тѣ. и҆ Бцⷣе дв҃о: є҆ди́ножды.



На ѹ҆́трени, на Бг҃ъ гдⷭ҇ь, тропа́рь ст҃а́гѡ, два́жды. Сла́ва, и҆ ны́нѣ, бг҃оро́диченъ: Гаврiи́лꙋ вѣща́вшꙋ:

По а҃-й стiхоло́гiи сѣда́ленъ, гла́съ г҃. Подо́бенъ: Бжⷭ҇твенныѧ вѣ́ры:

Бжⷭ҇твенное ѡ҆сiѧ́нiе наслѣ́дствовавъ, житiѐ невеще́ственно и҆зꙿѡбꙋчи́лъ є҆сѝ, є҆диноиме́ннымъ свѧще́нствомъ преизѧ́ществовавъ: преесте́ственнѡ бо ѹ҆ѧсни́въ догма́ты, правосла́вiемъ вѣ́рꙋ ѹ҆тверди́лъ є҆сѝ, ѻ҆́ч҃е преподо́бне, хрⷭ҇та̀ бг҃а молѝ, дарова́ти на́мъ ве́лiю млⷭ҇ть.

Сла́ва:

Сто́лпъ бы́лъ є҆сѝ цр҃кве, бога́тство некра́домо благоче́стiѧ ꙗ҆ви́лсѧ є҆сѝ, бг҃осло́ве григо́рiе, безстра́стiемъ ѹ҆ѧсни́въ житiѐ твоѐ, и҆ трⷪ҇цы и҆зꙿѧсни́въ догма́ты. ѻ҆́ч҃е преподо́бне, хрⷭ҇та̀ бг҃а молѝ, дарова́ти на́мъ ве́лiю млⷭ҇ть.

И҆ ны́нѣ, бг҃оро́диченъ:

Бж҃е́ственнаѧ ски́нiѧ была̀ є҆сѝ сло́ва, є҆ди́на всечⷭ҇таѧ  дв҃ома́ти, чистото́ю а҆́гг҃лы превозше́дшаѧ: па́че всѣ́хъ менѐ пе́рсть бы́вша, ѡ҆скверне́на плотски́ми прегрѣше́ньми, ѡ҆чи́сти мл҃твъ твои́хъ бжⷭ҇твенными вода́ми, подаю́щи, чⷭ҇таѧ, ве́лiю ми́лость.

По в҃-й стiхоло́гiи сѣда́ленъ, гла́съ є҃. Поⷣ: Собезнача́льное сло́во:

Бо́дрствовавъ сло́вомъ и҆́стины, трⷪ҇ческꙋю держа́вꙋ бг҃осло́вивъ, а҆́рiево sлоче́стiе и҆ пребеззако́нное sлосла́вiе низложи́въ, ꙗ҆́кѡ благоче́стiѧ до́блественникъ и҆ побо́рникъ, свѧти́телю, просвѣти́лъ є҆сѝ во тмѣ̀ невѣ́дѣнiѧ сѣдѧ́щыѧ.

Два́жды.

Сла́ва, и҆ ны́нѣ, бг҃оро́диченъ:

Дꙋшѝ моеѧ̀ стра̑сти многоболѣ́знєнныѧ, и҆ пло́ти моеѧ̀ недꙋ́ги вско́рѣ и҆сцѣлѝ, ѹ҆ма̀ моегѡ̀ блꙋжє́нiѧ ѹ҆ста́ви, всенепоро́чнаѧ, и҆ въ тишинѣ̀ помыслѡ́въ моли̑твы приноси́ти чи̑сты цр҃ю̀ всѧ́ческихъ сподо́би, бцⷣе, и҆ и҆спроси́ти прегрѣше́нiй ѡ҆ставле́нiе.

По полѷеле́и сѣда́ленъ, гла́съ и҃. Подо́бенъ: Премꙋ́дрости:

Ѡ҆блича́ѧ ле́сть sлочести́выхъ, писа̑нiѧ ѿверза́ѧ бг҃олѣ́пнѡ, посла́лъ є҆сѝ догма́ты, па́че ме́да наслажда́ющыѧ вѣ́рныхъ сердца̀, ꙗ҆́вѣ, досточꙋ́дне, трⷪ҇цѣ слꙋжи́ти во є҆ди́нствѣ бжⷭ҇тва̀: тѣ́мже сп҃са ѻ҆́бразъ на i҆кѡ́нѣ предста́вилъ є҆сѝ ѡ҆блобыза́ти, и҆мꙋществи́тельнѡ человѣ́чество, бг҃осло́ве григо́рiе. Молѝ хрⷭ҇та̀ бг҃а, грѣхѡ́въ ѡ҆ставле́нiе дарова́ти пра́зднꙋющымъ любо́вiю ст҃ꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Е҆гда̀ прiи́детъ сꙋди́ти всю̀ зе́млю всѣ́хъ влⷣка и҆ творе́цъ, ѻ҆вца́мъ мѧ̀ сопричтѝ десны̑мъ ѡ҆сꙋжде́ннаго: и҆ кромѣ́шнiѧ тмы̀, и҆ всѧ́кагѡ мꙋче́нiѧ, твоего̀ непотре́бнаго раба̀ и҆схи́ти, молю́сѧ. Да бл҃года́рнѡ велича́ю бога́тство твоеѧ̀ бл҃гости, бцⷣе всенепоро́чнаѧ, и҆ вопiю́ ти  ра́дꙋѧсѧ: моли́сѧ хрⷭ҇тꙋ̀ бг҃ꙋ прегрѣше́нiй ѡ҆ставле́нiе да́ти мнѣ̀: тебе́ бо и҆́мамъ наде́ждꙋ ра́бъ тво́й.

И҆ чте́мъ ѿ житiѧ̀ ст҃а́гѡ. Степє́нна, а҃ а҆нтiфѡ́нъ д҃-гѡ гла́са. Прокíменъ, гла́съ д҃: Ѹ҆ста̀ моѧ̑ возглаго́лютъ премꙋ́дрость, и҆ поꙋче́нiе се́рдца моегѡ̀ ра́зꙋмъ. Стíхъ: Ѹ҆слы́шите сiѧ̑, всѝ ꙗ҆зы́цы, внꙋши́те, всѝ живꙋ́щiи по вселе́ннѣй. Всѧ́кое дыха́нiе: Е҆ѵⷢ҇лiе i҆ѡа́нна, зача́ло л҃є, ѿ полꙋ̀.

По н҃-мъ ѱалмѣ̀ стiхи́ра, гла́съ s҃:

Прпⷣбне треблаже́нне свѧтѣ́йшiй ѻ҆́ч҃е, па́стырю до́брый, и҆ началопа́стырѧ хрⷭ҇та̀ ѹ҆ченичѐ, положи́вый дꙋ́шꙋ за ѻ҆́вцы, ты̀ и҆ ны́нѣ, всехва́льне бг҃осло́ве григо́рiе, просѝ моли́твами твои́ми, дарова́ти на́мъ ве́лiю ми́лость.

Канѡ́нъ прест҃ы́ѧ бцⷣы со i҆рмосо́мъ на s҃: и҆ ст҃а́гѡ два̀, на и҃.

Канѡ́нъ бцⷣы.

Гла́съ и҃. Пѣ́снь а҃. I҆рмо́съ:

Пои́мъ гдⷭ҇еви, прове́дшемꙋ лю́ди своѧ̑ сквозѣ̀ чермно́е мо́ре, ꙗ҆́кѡ є҆ди́нъ сла́внѡ просла́висѧ.

Пречи́стаѧ бцⷣе, вопло́щшеесѧ присносꙋ́щное и҆ пребж҃е́ственное сло́во па́че є҆стества̀ ро́ждшаѧ, пое́мъ тѧ̀.

Гро́здъ тѧ̀ живоно́сенъ, всемíрнагѡ и҆ска́пающь сла́дость спасе́нiѧ, дв҃а хрⷭ҇тѐ родѝ.

Ро́дъ а҆да́мль къ сꙋ́щемꙋ па́че ѹ҆ма̀ бл҃же́нствꙋ тобо́ю возведе́нный, бцⷣе, досто́йнѡ сла́витъ тѧ̀.

Та́же канѡ́нъ ст҃а́гѡ, є҆гѡ́же краегране́сiе:

Бг҃оглаго́ливаго григо́рiа приснопа́мѧтнаго пою̀.

Творе́нiе Ѳеофа́ново.

Гла́съ а҃. Пѣ́снь а҃. I҆рмо́съ:

Хрⷭ҇то́съ ражда́етсѧ, сла́вите. хрⷭ҇то́съ съ нб҃съ, срѧ́щите. хрⷭ҇то́съ на землѝ, возноси́тесѧ. по́йте гдⷭ҇еви, всѧ̀ землѧ̀, и҆ весе́лiемъ воспо́йте, лю́дiе, ꙗ҆́кѡ просла́висѧ.

Бг҃осло́ва втора́го, столпа̀ свѣ́та нбⷭ҇нагѡ, мꙋ́дрости  бж҃iѧ трꙋбꙋ̀, прiиди́те, сегѡ̀ слове́съ рачи́телiе, любо́вiю соше́дшесѧ, восхва́лимъ того̀, ꙗ҆́кѡ бг҃опроповѣ́дника.

Сло́во ѻ҆́ч҃ее безнача́льное, всѣ́хъ ꙗ҆́кѡ бг҃ъ промы́сленникъ, промысли́тельною си́лою, тѧ̀, бл҃же́нне, це́ркви ꙗ҆́коже мт҃ри, сло́вомъ и҆ мꙋ́дростiю ѡ҆благодати́въ тво́й ѹ҆́мъ, да́ръ да́рꙋетъ.

Ѹ҆́мъ влⷣкꙋ творѧ̀, стра̑сти плотскȋѧ ѹ҆держа́лъ є҆сѝ, и҆ вмѣсти́теленъ бы́въ бж҃е́ственныхъ ѡ҆заре́нiй, є҆ди́наго бг҃а въ трiе́хъ ли́цѣхъ просвѣти́лъ є҆сѝ ны̀ че́ствовати, григо́рiе.

Бг҃оро́диченъ:

Бж҃iѧ мꙋ́дрость хра́мъ себѣ̀ созда̀, въ твое́й всенепоро́чнѣй ѹ҆тро́бѣ всели́вшисѧ, бл҃года́тнаѧ, и҆ па́че ѹ҆ма̀ семꙋ̀ соедини́вшисѧ по ѵ҆поста́си, чⷭ҇таѧ, ꙗ҆ви́сѧ ꙗ҆́кѡ чл҃вѣ́къ.

И҆́нъ канѡ́нъ, творе́нiе космы̀ мона́ха.

Гла́съ то́йже. Пѣ́снь а҃. I҆рмо́съ:

Похвалꙋ̀ бг҃ови́децъ мѡѷсе́й i҆и҃лю предвозглаша́етъ, начина́етъ же марiа́мъ премꙋ̑дрымъ жена́мъ пѣ́снь побѣ́днꙋю: и҆зба́вителю бг҃ꙋ всѝ воспои́мъ.

И҆зба́вꙋ началоро́днагѡ, ѡ҆ на́шихъ же страсте́хъ кро́вь бг҃ото́чнꙋю, ста́лъ є҆сѝ въ же́ртвꙋ приносѧ̀: и҆ ны́нѣ вѣ̑рнымъ, григо́рiе всемꙋ́дре, бг҃а пода́ждь на́мъ ѹ҆добопримири́тельна.

Скрижа̑ли бг҃оначерта̑нныѧ, во мра́къ мѡѷсе́й вше́дъ, прiѧ́тъ нѣ́когда: ты́ же во ѹ҆мѣ̀ поста́вивъ бг҃опрiѧ́тнꙋю трапе́зꙋ, прилѣ́жнѡ бг҃а ѹ҆моли́лъ є҆сѝ.

Бг҃оро́диченъ:

Хотѧ̀ за благоꙋтро́бiе своѐ ѿ сме́рти и҆ тлѝ па́ки воззва́ти є҆стество̀ человѣ́ческое пребжⷭ҇твенный, дв҃о всенепоро́чнаѧ, въ чⷭ҇тꙋю ѹ҆тро́бꙋ твою̀ всели́сѧ.

Катава́сiа: Сꙋ́шꙋ глꙋбороди́тельнꙋю зе́млю: 

Пѣ́снь г҃. I҆рмо́съ:

Ты̀ є҆сѝ ѹ҆твержде́нiе притека́ющихъ къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.

Да́ждь на́мъ по́мощь твои́ми моли́твами, всечⷭ҇таѧ, прило́ги ѿража́ющи лю́тыхъ ѡ҆бстоѧ́нiй.

Е҆́ѵы прама́тере ты̀ и҆справле́нiе была̀ є҆сѝ, нача́льника жи́зни, мíрꙋ хрⷭ҇та̀, бцⷣе, ро́ждши.

Препоѧ́ши мѧ̀ си́лою, всечⷭ҇таѧ, ꙗ҆́же и҆́стиннѡ бг҃а ро́ждши пло́тiю, ѻ҆́ч҃ꙋю ѵ҆поста́снꙋю си́лꙋ.

И҆́нъ. I҆рмо́съ:

Пре́жде вѣ̑къ ѿ ѻ҆ц҃а̀ рожде́нномꙋ нетлѣ́ннѡ сн҃ꙋ, и҆ въ послѣ̑днѧѧ ѿ дв҃ы воплоще́нномꙋ безсѣ́меннѡ, хрⷭ҇тꙋ̀ бг҃ꙋ возопiи́мъ: вознесы́й ро́гъ на́шъ, ст҃ъ є҆сѝ, гдⷭ҇и.

И҆мѣ́ѧ премꙋ́дрости и҆сто́чникъ, непреста́ннѡ и҆сточа́ющь твои́хъ всемꙋ́дрыхъ ѹ҆че́нiй, хрⷭ҇то́вꙋ цр҃ковь, всебл҃же́нне, и҆спо́лнилъ є҆сѝ, надꙿ всѣ́ми вопiю́щꙋю бг҃ꙋ: ст҃ъ є҆сѝ, гдⷭ҇и.

Бл҃гоче́стiѧ велегла́сенъ проповѣ́дникъ, и҆ бл҃гознамени́тъ, бг҃осло́вiѧ бг҃осло́въ, сокро́вище бг҃овидѣ́нiѧ ѻ҆би́льнѡ предлага́етсѧ, и҆ раздае́тъ бога́тнѡ на́мъ бога́тство неѿе́млемо.

Ри́торъ ѻ҆гнедꙋхнове́нный, бг҃овѣща́ннаѧ цѣвни́ца бл҃года́ти, бг҃осло́внымъ вдохнове́нiемъ, и҆ вѣща́нiемъ бг҃одꙋхо́внымъ благознамени́тѣ возшꙋмѣ́въ, трiѷпоста́снагѡ сꙋщества̀ на́мъ пѣ́снь воспѣ̀.

Бг҃оро́диченъ:

Бг҃ороди́тельнице цр҃и́це всеѧ̀ тва́ри, цр҃ѧ̀ всѧ́ческихъ молѧ́щи не преста́й хрⷭ҇та̀, є҆го́же на́мъ родила̀ є҆сѝ на спасе́нiе сꙋ́щихъ на землѝ, спастѝ пою́щыѧ тѧ̀.

И҆́нъ. I҆рмо́съ:

Пре́жде зача́тiѧ честна́гѡ самꙋи́ла несомнѣ́ннѡ бг҃ꙋ ѡ҆бѣща́вши, сщ҃еннома́ти а҆́нна ны́нѣ ра́дꙋющисѧ пое́тъ съ на́ми: ѹ҆тверди́сѧ въ гдⷭ҇ѣ се́рдце моѐ.

И҆́же пре́жде и҆зы́тiѧ и҆зъ ѹ҆тро́бы ро́ждшей тѧ̀, бы́лъ є҆сѝ предвозвѣще́нъ, преподо́бне ѻ҆́ч҃е, пронарече́нiе носѧ̀  досто́йное, сщ҃еннонача́льниче премꙋ́дре, вседꙋ́шнѡ, ра́дꙋйсѧ, ѻ҆́ч҃е, тебѣ̀ зове́мъ.

И҆́же пре́жде да́же и҆зво́лити лꙋка̑ваѧ, сꙋпрꙋ́жницꙋ и҆ споспѣ́шницꙋ и҆збра́лъ є҆сѝ, и҆зꙿѧвле́ньми бж҃е́ственными, бг҃ови́днꙋю чистотꙋ̀ и҆ цѣломꙋ́дрiе, побо́рниче вѣ́рныхъ, веселѧ́щесѧ, ра́дꙋйсѧ, ѻ҆́ч҃е, тебѣ̀ зове́мъ.

Бг҃оро́диченъ:

Е҆́ѵы прама́тере и҆спра́вила є҆сѝ пре́жде бы́вшее поползнове́нiе, прiе́мши въ себѣ̀ низве́ржєнныѧ восправлѧ́ющее сло́во ѻ҆́ч҃ее, непобѣди́мою си́лою, мт҃и дв҃о.

Катава́сiа: Ѹ҆твержде́нiе на тѧ̀ надѣ́ющихсѧ:

Сѣда́ленъ, гла́съ и҃. Подо́бенъ: Премꙋ́дрости:

Ѿве́рзъ ѹ҆ста̀ сло́вомъ бж҃iимъ, ѿры́гнꙋлъ є҆сѝ премꙋ́дрость, проповѣ́дниче свѣ́та, и҆ мꙋдрова́нiе бж҃е́ственное вселе́ннѣй всѣ́ѧлъ є҆сѝ: ѻ҆ц҃є́въ вои́стиннꙋ ѹ҆тверди́лъ є҆сѝ догма́ты, по па́ѵлꙋ ꙗ҆ви́лсѧ є҆сѝ вѣ́ры побо́рникъ. Тѣ́мъ и҆ а҆́гг҃лѡвъ сограждани́нъ є҆сѝ, и҆ си́хъ собесѣ́дникъ ꙗ҆ви́всѧ, бл҃же́нне, бг҃осло́ве григо́рiе, молѝ хрⷭ҇та̀ бг҃а, прегрѣше́нiй ѡ҆ставле́нiе дарова́ти пра́зднꙋющымъ любо́вiю ст҃ꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Помышле́ньми попо́лзсѧ лꙋка́выми, во глꙋбинꙋ̀ впадо́хъ грѣхо́внꙋю, и҆ стенѧ̀ зовꙋ̀ тѝ ѿ се́рдца, всечⷭ҇таѧ: на мнѣ̀ ѹ҆дивѝ бога́тꙋю ми́лость, и҆ твоегѡ̀ благоꙋтро́бiѧ безмѣ́рнꙋю пꙋчи́нꙋ, и҆ щедро́тъ твои́хъ неисчи́сленное бога́тство, и҆ да́ждь мѝ покаѧ́нiе и҆ прегрѣше́нiй проще́нiе, да любо́вiю зовꙋ̀ тебѣ̀: молѝ хрⷭ҇та̀ бг҃а, прегрѣше́нiй ѡ҆ставле́нiе дарова́ти мнѣ̀, тѧ́ бо наде́ждꙋ и҆мѣ́ю ра́бъ тво́й.

Пѣ́снь д҃. I҆рмо́съ:

Ѹ҆слы́шахъ, гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 

Кла́съ возрасти́вшаѧ животво́рный, неѡра́ннаѧ ни́во, подаю́щаго мíрꙋ жи́знь, бцⷣе, спаса́й пою́щыѧ тѧ̀.

Бцⷣꙋ тѧ̀, всечⷭ҇таѧ, просвѣ́щшiисѧ всѝ зна́емъ: сл҃нце бо пра́вды родила̀ є҆сѝ, приснодв҃о.

Ѡ҆чище́нiе на́мъ да́рꙋй на́шихъ невѣ́дѣнiй, ꙗ҆́кѡ безгрѣ́шенъ: и҆ ѹ҆мирѝ мíръ тво́й, бж҃е, моли́твами ро́ждшiѧ тѧ̀.

И҆́нъ. I҆рмо́съ:

Же́злъ и҆зъ ко́рене i҆ессе́ева, и҆ цвѣ́тъ ѿ негѡ̀, хрⷭ҇тѐ, ѿ дв҃ы прозѧ́блъ є҆сѝ, и҆зъ горы̀ хва́льный, приѡсѣне́нныѧ ча́щи, прише́лъ є҆сѝ вопло́щсѧ, ѿ неискꙋсомꙋ́жныѧ, невеще́ственный и҆ бж҃е, сла́ва си́лѣ твое́й, гдⷭ҇и.

Таи́нникъ трⷪ҇цы бы́въ, сеѧ̀ просвѣти́лъ є҆сѝ вселе́ннꙋю ра́зꙋмомъ, мꙋ́дре, догма́тѡвъ лꙋчѝ и҆зблиста́ѧ, прпⷣбне, твоегѡ̀ и҆звѣ́стнагѡ ѹ҆чи́тельства: є҆мꙋ́же поꙋча́ющесѧ при́снѡ, всѝ бл҃гоче́стнѡ восхвалѧ́емъ тѧ̀.

Ѹ҆́тро бл҃гоче́стiѧ свѣ́тлое, зарю̀ трисо́лнечнꙋю въ себѐ прiе́мъ возсiѧ́лъ є҆сѝ, и҆ но́щь мра́чнꙋю sлочести́выхъ є҆ресе́й, заре́ю твои́хъ догма́тѡвъ мꙋ́дрыхъ ѿгна́лъ є҆сѝ, и҆ дꙋ́шы, ѻ҆́ч҃е, вѣ́рныхъ ѹ҆ѧсни́лъ є҆сѝ.

Ѹ҆́мъ пресꙋ́щный, и҆сто́чникъ сло́ва и҆ дх҃а, и҆зъ присносꙋ́щнагѡ бг҃осло́внымъ гро́момъ, всеблаже́нне бг҃осло́вствꙋѧ, благоче́стнѡ наꙋчи́лъ є҆сѝ, семꙋ̀ ѿ негѡ̀ наꙋча́емь, ꙗ҆́кѡ предꙿѡчи́стивъ тво́й ѹ҆́мъ ве́щныхъ, ѻ҆́ч҃е, прiѧ́тiй.

Возше́лъ є҆сѝ на го́рꙋ добродѣ́телей, ѿ до́льнихъ пресели́всѧ, и҆ ме́ртвыхъ дѣ́лъ ѿстꙋпи́въ, и҆ скрижа̑ли рꙋко́ю бж҃iею напи̑санныѧ догма́ты твоегѡ̀ чⷭ҇тагѡ бг҃осло́вiѧ, прiѧ́лъ є҆сѝ, тайноводи́телѧ бжⷭ҇твенныхъ та́инствъ, григо́рiе.

Бг҃оро́диченъ:

Ра́зꙋмомъ па́дшаго а҆да́ма возста́вила є҆сѝ, всенепоро́чнаѧ, ѵ҆поста́снꙋю ро́ждши жи́знь, и҆зꙿ ложе́снъ дѣви́ческихъ ѡ҆чище́нныхъ дх҃омъ: и҆ къ безстра́стнѣй и҆  бж҃е́ственнѣйшей и҆ нетлѣ́ннѣй пи́щи сего̀ возвела̀ є҆сѝ, влⷣчце.

И҆́нъ. I҆рмо́съ:

Съ чꙋ́днымъ ста́въ а҆ввакꙋ́момъ на бжⷭ҇твеннѣй твое́й стра́жи, григо́рiе, и҆ сꙋ́щаго на ра́мѣхъ херꙋвíмскихъ позна́въ, всемíрнагѡ бы́лъ є҆сѝ возвѣсти́тель спасе́нiѧ, при́снѡ зовы́й: сла́ва си́лѣ твое́й, гдⷭ҇и.

Бли́зъ ꙗ҆влѧ́ющымсѧ, и҆ предъ бг҃омъ стоѧ́щымъ чинонача́лiємъ подо́бѧсѧ, всемꙋ́дре, ꙗ҆̀же вы́шше тѣ́хъ ѹ҆мо́мъ ѡ҆блета́ѧ, во глꙋбинꙋ́ же не дости́глъ є҆сѝ превысоча́йшее стоѧ́нiе, ѿто́лѣ бога́тство носѧ̀ человѣ́кѡмъ неѿе́млемое.

Въ непостижи́мый вше́дъ мра́къ, и҆ ꙗ҆́кѡ и҆зъ пеще́ры ка́менны ѹ҆зрѣ́въ за̑днѧѧ, срастворе́нное веще́ственное невеще́ственномꙋ є҆стествꙋ̀, и҆ несли́тнагѡ смѣше́нiѧ бы́лъ є҆сѝ сказа́тель, хрⷭ҇то́въ ѹ҆го́дникъ, того̀ рабѡ́мъ є҆гѡ̀ ѹ҆молѧ́етъ бы́ти ми́лостива.

Бг҃оро́диченъ:

Гора̀ показа́ласѧ є҆сѝ ты̀ мы́сленнаѧ, ѿ неѧ́же ѿсѣче́сѧ незрече́ннѡ честны́й ка́мень, и҆стнѧ́ѧ мра́чныѧ пре́лести ѻ҆́бразъ, и҆ просвѣще́нiемъ благода́ти ѡ҆зарѧ́ѧ, вѣ́рою при́снѡ вопiю́щыѧ: сла́ва си́лѣ твое́й, гдⷭ҇и.

Катава́сiа: Покры́ла є҆́сть небеса̀:

Пѣ́снь є҃. I҆рмо́съ:

Ѹ҆́тренююще вопiе́мъ тѝ, гдⷭ҇и, спаси́ ны: ты́ бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы.

Ѹ҆толѝ нестерпи́мꙋю бꙋ́рю страсте́й мои́хъ, ꙗ҆́же бг҃а ро́ждшаѧ, ко́рмчiю и҆ гдⷭ҇а.

Слꙋ́жатъ рождествꙋ̀ твоемꙋ̀, пречⷭ҇таѧ бцⷣе, а҆́гг҃льстiи чи́ни, и҆ человѣ́кѡвъ собо́ри.

Мр҃íе бцⷣе безневѣ́стнаѧ, ѹ҆пова̑нiѧ врагѡ́въ ѡ҆сꙋетѝ, а҆ пою́щыѧ тѧ̀ возвеселѝ.

И҆́нъ. I҆рмо́съ:

Бг҃ъ сы́й ми́ра, ѻ҆ц҃ъ щедро́тъ, вели́кагѡ совѣ́та твоегѡ̀ а҆́гг҃ла, ми́ръ подава́юща, посла́лъ є҆сѝ на́мъ: тѣ́мъ бг҃оразꙋ́мiѧ къ свѣ́тꙋ наста́вльшесѧ, ѿ но́щи ѹ҆́тренююще, славосло́вимъ тѧ̀, чл҃вѣколю́бче. 

Глагѡ́лъ твои́хъ бж҃е́ственное вѣща́нiе, и҆ догма́тѡвъ бл҃года́ть бжⷭ҇твеннаѧ, ꙗ҆́кѡ ско́рость мо́лнiи всю̀ ѡ҆бтечѐ зе́млю, трⷪ҇цѣ во є҆ди́ницѣ, є҆ди́ницѣ въ трⷪ҇цѣ, покланѧ́тисѧ, бг҃осло́ве, бг҃осло́вствꙋѧ и҆ наꙋча́ѧ на́съ.

Возжела́лъ є҆сѝ и҆́стиннѡ мꙋ́дрости бж҃iѧ, и҆ слове́съ добро́тꙋ возлюби́лъ є҆сѝ, и҆ всѣ́хъ предпочти́лъ є҆сѝ кра́сныхъ сꙋ́щихъ на землѝ: тѣ́мже тѧ̀ вѣнце́мъ, всебл҃же́нне, дарова́нiй благолѣ́пнѡ ѹ҆красѝ, и҆ бг҃осло́ва содѣ́ла.

Разꙋ́мнѡ ты̀ сꙋ́щаго, ꙗ҆́кѡ дре́вле мѡѷсе́й, ви́дѣти, бг҃оглаго́ливе, вожделѣ́лъ є҆сѝ, и҆ сегѡ̀ за̑днѧѧ, ка́менемъ покры́всѧ, ви́дѣти сподо́билсѧ є҆сѝ: и҆ пꙋчи́ны наꙋчи́лсѧ є҆сѝ бж҃е́ственныѧ мꙋ́дрости, непости́жнѡ ꙗ҆влѧ́емыѧ.

Бг҃оро́диченъ:

И҆́же дре́вле є҆́ѵꙋ прама́терь твою̀ созда́вый, и҆зъ тебє̀ зи́ждетсѧ, тоѧ̀ ѡ҆сꙋжде́нiе и҆ преслꙋша́нiе ꙗ҆́вѣ и҆сцѣлѧ́ѧ, и҆ разрѣша́ѧ, ꙗ҆́кѡ ще́дръ и҆ влⷣка всѣ́хъ, бг҃ороди́тельнице мт҃и дв҃о.

И҆́нъ. I҆рмо́съ:

Ѹ҆́гль горѧ́щiй, и҆́же и҆са̑iинымъ ѹ҆стнѡ́мъ серафíмъ приложѝ нѣ́когда, клеще́ю взе́мъ, и҆ приложе́нъ: ѻ҆́нъ же ѡ҆чище́нъ, пра́вдѣ наꙋчи́тесѧ, всѣ̑мъ проповѣ́даше.

Всемꙋ̀ ѻ҆гню̀ бг҃овидѣ́нiѧ, всебл҃же́нне григо́рiе, пристꙋ́пль, чистото́ю ѹ҆ма́ же и҆ дꙋшѝ, несы́тнѣ саморꙋ́чнѡ трисiѧ́нный поче́рплъ є҆сѝ свѣ́тъ равнови́дный.

Зарѧ́ми ѡ҆бꙿѧ́тъ трисо́лнечнагѡ ѡ҆заре́нiѧ, ѿ ѡ҆блиста́нiѧ же разжже́нъ, и҆ бжⷭ҇твенными лꙋча́ми ѹ҆́мъ ѡ҆свѣща́ѧ, и҆ противосiѧ́тєльныѧ лꙋчѝ всѣ̑мъ и҆зблиста́лъ є҆сѝ.

Бг҃оро́диченъ:

Свѣ́тъ ѿ свѣ́та, ѻ҆́ч҃ее є҆диноро́дное сло́во безнача́льное прiе́мши, мт҃и дв҃о, две́рь свѣ́та ꙗ҆́вѣ была̀ є҆сѝ, пра́вды сл҃нце всѣ̑мъ возсiѧ́вши.

Катава́сiа: Ꙗ҆́кѡ ви́дѣ и҆са́iа: 

Пѣ́снь s҃. I҆рмо́съ:

Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ, ꙗ҆́кѡ ри́зою, многоми́лостиве хрⷭ҇тѐ бж҃е на́шъ.

Хра́мъ тѧ̀ бж҃iй и҆ ковче́гъ, и҆ черто́гъ ѡ҆дꙋшевле́нный, и҆ две́рь нбⷭ҇нꙋю, бцⷣе, вѣ́рнiи возвѣща́емъ.

I҆́дѡлѡвъ разрꙋши́тель ꙗ҆́кѡ бг҃ъ, бы́вшее ржⷭ҇тво̀ твоѐ, мр҃íе бг҃оневѣ́сто, покланѧ́емо є҆́сть со ѻ҆ц҃е́мъ и҆ дх҃омъ.

Сло́во бж҃iе тѧ̀ земны̑мъ, бцⷣе, показа̀ нбⷭ҇нꙋю лѣ́ствицꙋ: тобо́ю бо къ на́мъ сни́де.

И҆́нъ. I҆рмо́съ:

И҆зъ ѹ҆тро́бы i҆ѡ́нꙋ младе́нца и҆зблева̀ морскíй sвѣ́рь, ꙗ҆кова̀ прiѧ́тъ: въ дв҃ꙋ же все́льшеесѧ сло́во, и҆ пло́ть прiе́мшее про́йде сохра́ншее нетлѣ́ннꙋ. Е҆гѡ́же во не пострада̀ и҆стлѣ́нiѧ, ро́ждшꙋю сохранѝ неврежде́ннꙋ.

Стрꙋѧ́ми мꙋ́дрыхъ ѹ҆че́нiй твои́хъ, всемꙋ́дре, а҆́рiевъ ѹ҆́мъ мꙋ́тнѣйшiй и҆зсꙋши́лъ є҆сѝ, въ тишинѣ̀ хранѧ̀ па́ствꙋ твою̀ непотопле́ннꙋ, ꙗ҆́коже слове́сный ковче́гъ: въ не́мже благоче́стiѧ сѣ́мена положи́лъ є҆сѝ, добро́тою слове́съ твои́хъ.

Да честны́ѧ трⷪ҇цы ѡ҆сiѧ́нiемъ ѡ҆богати́ши ѹ҆́мъ, ѻ҆́ч҃е, ѹ҆ѧсни́лъ є҆сѝ ꙗ҆́коже нескве́рное и҆ новоѡчище́нное зерца́ло, воздержа́нiемъ и҆зрѧ́днымъ содѣ́лавъ. тѣ́мже и҆ бг҃ови́днѣйшiй показа́лсѧ є҆сѝ бж҃е́ственными ꙗ҆вле́ньми.

Ве́сь сраствори́всѧ заре́ю дх҃а, бы́лъ є҆сѝ свѣти́льникъ, ѻ҆́ч҃е, всесвѣ́телъ, свѣ́тлостiю твои́хъ слове́съ просвѣща́ѧй концы̀, и҆ бг҃осло́вiѧ чистото́ю ѹ҆краша́ѧй кра́сное торжество̀ вѣ́рныхъ, бг҃осло́ве григо́рiе.

Но́въ самꙋи́лъ бг҃ода́ненъ ꙗ҆ви́лсѧ є҆сѝ, да́нъ бг҃ꙋ, и҆ пре́жде зача́тiѧ, всеблаже́нне, цѣломꙋ́дрiемъ и҆ чистото́ю ѹ҆краша́емь, и҆ сщ҃е́нства всест҃о́ю ѻ҆де́ждею, ѻ҆́ч҃е, ѹ҆добре́нъ, хода́тайствꙋѧ зижди́телю и҆ зда́нiю. 

Бг҃оро́диченъ:

Сви́токъ чи́стъ сло́во прiе́мый напи́санное, пре́жде неѡпи́санное бж҃ество́мъ, предзна́ласѧ є҆сѝ прⷪ҇ро́ки и҆ пе́рвѣе, мт҃и дв҃о мр҃íе бг҃оневѣ́сто: ты́ бо неѡдержи́маго во ѹ҆тро́бѣ твое́й несказа́ннѡ вмѣсти́ла є҆сѝ.

И҆́нъ. I҆рмо́съ:

И҆́же въ по́нтѣ подꙿе́мый заключе́нiе, ѹ҆бѣжа́нiемъ бꙋ́ри, и҆ верже́нiемъ жре́бiѧ, и҆ ѹ҆сты̀ ꙗ҆́тъ бы́въ морска́гѡ sвѣ́рѧ невреди́мь пребы́въ, но вопiѧ́ше i҆ѡ́на: къ тебѣ̀ живо́тъ мо́й да взы́детъ, хрⷭ҇тѐ.

Потопле́нъ ра́зꙋмомъ не бы́въ, и҆ до дна̀ и҆спыта́въ глꙋбины̑ бж҃iѧ, и҆ ѿто́лѣ би́серъ поче́рплъ ты̀ влⷣцѣ: и҆ молча́нiе ꙗ҆́коже сло́во, григо́рiе, положи́лъ є҆сѝ всеизрѧ́днѣйше.

Моли́твою чи́стою свирѣ́пѣющеесѧ ѹ҆ти́шилъ є҆сѝ мо́ре, и҆ стра́нныхъ ѡ҆плева́въ слове́съ слати́нꙋ, {В словаре Дьяченко (в прибавлении): слатина -- влажное место. В словаре Срезневского -- 1) солончак, 2 ) болото. Прим.orthlib} ты̀ влⷣцѣ, ꙗ҆́кѡ нбⷭ҇наѧ ка́плѧ, лю́ди вѣ̑рныѧ и҆спра́вилъ є҆сѝ, григо́рiе.

Бг҃оро́диченъ:

Непости́жное человѣ́ческими пѡ́мыслы та́инство, мт҃и бж҃iѧ, неизрече́ннагѡ и҆ стра́шнагѡ рожде́нiѧ твоегѡ̀: ты́ бо дв҃о, всѣ́хъ творца̀ ро́ждши, дв҃а пребыла̀ є҆сѝ.

Катава́сiѧ: Возопѝ къ тебѣ̀:

Конда́къ, гла́съ г҃. Подо́бенъ: Дв҃а дне́сь:

Бг҃осло́внымъ ѧ҆зы́комъ твои́мъ сплетє́нiѧ ри́тѡрскаѧ разрꙋши́вый, сла́вне, правосла́вiѧ ѻ҆де́ждею свы́ше и҆стка́нною цр҃ковь ѹ҆краси́лъ є҆сѝ: ю҆́же и҆ носѧ́щи съ на́ми зове́тъ твои́ми ча́ды, ра́дꙋйсѧ, ѻ҆́ч҃е, бг҃осло́вiѧ ѹ҆́ме кра́йнѣйшiй.

I҆́косъ:

Ѿ бг҃осло́вныѧ и҆ высо́кiѧ мꙋ́дрости твоеѧ̀ и҆спо́лни мо́й ѹ҆́мъ ѹ҆бо́гiй и҆ стра́стный, ꙗ҆́кѡ да воспою̀ житiѐ твоѐ, ѻ҆́ч҃е: не могꙋ́ бо сло́ва принестѝ тебѣ̀, а҆́ще не  ты̀ пода́си мѝ крѣ́пость сло́ва, и҆ ра́зꙋмъ и҆ мꙋ́дрость: ꙗ҆́кѡ да ѿ твои́хъ твоѧ̑ принесꙋ̀ тебѣ̀, и҆ ѿ бога́тства добродѣ́телей твои́хъ ѿтꙋ́дꙋ ѡ҆брѧ́щꙋ винꙋ̀, и҆ ѹ҆вѣнча́ю честнꙋ́ю и҆ ст҃ꙋ́ю твою̀ главꙋ̀, съ вѣ́рными взыва́ѧ: ра́дꙋйсѧ, ѻ҆́ч҃е, бг҃осло́вiѧ ѹ҆́ме кра́йнѣйшiй.

Пѣ́снь з҃. I҆рмо́съ:

Ѿ i҆ꙋде́и доше́дше ѻ҆́троцы въ вавѷлѡ́нѣ и҆ногда̀, вѣ́рою трⷪ҇ческою пла́мень пе́щный попра́ша, пою́ще: ѻ҆тцє́въ бж҃е, благослове́нъ є҆сѝ.

И҆зъ двⷭ҇твенныхъ ложе́снъ воплоти́всѧ, ꙗ҆ви́лсѧ є҆сѝ на спасе́нiе на́ше. тѣ́мже твою̀ мт҃рь вѣ́дѧще бцⷣꙋ, правосла́внѡ зове́мъ: ѻ҆ц҃є́въ на́шихъ бж҃е, бл҃гослове́нъ є҆сѝ.

Же́злъ прорасти́ла є҆сѝ, дв҃о, ѿ ко́рене i҆ессе́ева, всеблаже́ннаѧ, пло́дъ цвѣтоносѧ́щiй спаси́тельный, вѣ́рою сн҃ꙋ твоемꙋ̀ зовꙋ́щымъ: ѻ҆ц҃є́въ на́шихъ бж҃е, бл҃гослове́нъ є҆сѝ.

Премꙋ́дрости и҆спо́лни всѧ̑ и҆ си́лы бжⷭ҇твенныѧ, ѵ҆поста́снаѧ мꙋ́дросте высоча́йшагѡ, бцⷣею, вѣ́рою тебѣ̀ пою́щихъ: ѻ҆ц҃є́въ на́шихъ бж҃е, бл҃гослове́нъ є҆сѝ.

И҆́нъ. I҆рмо́съ:

Ѻ҆́троцы, бл҃гоче́стiю совоспита́ни, sлочести́вагѡ велѣ́нiѧ небре́гше, ѻ҆́гненнагѡ преще́нiѧ не ѹ҆боѧ́шасѧ, но посредѝ пла́мене стоѧ́ще поѧ́хꙋ: ѻ҆ц҃є́въ бж҃е, бл҃гослове́нъ є҆сѝ.

Всѐ жела́нiе и҆ сла́дость ꙗ҆́вѣ сло́во твоѐ, всѐ, григо́рiе, по́лно весе́лiѧ и҆ свѣ́тлости, бл҃гоꙋха́нiѧ насыща́ѧ, вѣ́рою пою́щыѧ: ѻ҆ц҃є́въ бж҃е, бл҃гослове́нъ є҆сѝ.

Ѹ҆мо́мъ просвѣще́ннымъ и҆сто́чника просвѣще́нiй дости́глъ є҆сѝ, и҆ ѿѻнꙋ́дными мо́лнiѧми распалѧ́емь, попали́лъ є҆сѝ є҆ѵно́мiево ѧ҆зыкобо́лiе, трⷪ҇цѣ вопiѧ̀: ѻ҆ц҃є́въ бж҃е? бл҃гослове́нъ є҆сѝ.

Ѿве́рзъ хлѧ̑би бе́здны мꙋ́дрыхъ догма́тѡвъ твои́хъ, заꙋсти́въ же и҆сто́чника мꙋ́дрости, покры́лъ є҆сѝ пре́лести  началовождѝ, ѡ҆блиста́емь вѣ́чнымъ свѣ́томъ и҆ трисо́лнечнымъ.

Бг҃оро́диченъ:

Ꙗ҆́кѡ до́ждь на рꙋно̀ низше́дъ, въ твою̀ всели́сѧ ѹ҆тро́бꙋ, ми́ра рѣка̀, и҆сто́чникъ бла́гости, и҆́же ка̑пли дождє́вныѧ и҆счита́ѧ, ѻ҆ц҃є́въ бж҃е, бл҃гослове́нъ є҆сѝ.

И҆́нъ. I҆рмо́съ:

Проидо́ша, ꙗ҆́кѡ черто́гъ, пе́щный пла́мень нестерпи́мый, и҆̀же за благоче́стiе и҆ногда̀, ѻ҆́троцы ст҃íи показа́вшесѧ ꙗ҆́вѣ, и҆ согла́снѡ воспѣва́юще, пѣ́снь поѧ́хꙋ: ѻ҆ц҃є́въ бж҃е, бл҃гослове́нъ є҆сѝ.

Непра́ведныхъ и҆ге́мѡнѡвъ предъ сꙋди́щами ста́въ, григо́рiе, є҆ретíчествꙋющихъ ѻ҆гнѧ̀ лютѣ́е ды́шꙋщаѧ стремлє́нiѧ бл҃гоче́стiемъ соже́глъ є҆сѝ, трⷪ҇цѣ вопiѧ̀: ѻ҆ц҃є́въ бж҃е, бл҃гослове́нъ є҆сѝ.

Трⷪ҇цꙋ всест҃ꙋ́ю, догма́тѡвъ бл҃гочести́выхъ, григо́рiе, немꙋ́тный и҆сто́чникъ ѿ ѹ҆сте́нъ и҆злiѧ́вый на зе́млю, цвѣтоно́снꙋ жесто́кꙋю напаѧ́ѧ показа́лъ є҆сѝ: ѻ҆ц҃є́въ бж҃е, бл҃гослове́нъ є҆сѝ.

Бг҃оро́диченъ:

Ѹ҆мерщвлѧ́етсѧ пра́ѻц҃ъ, ꙗ҆́кѡ безвре́меннѣ сада̀ вкꙋси́вый: ты́ же безконе́чнꙋю жи́знь, ѽ дв҃о! прозѧ́бшаѧ, въ раѝ сего̀ ѡ҆бита́ти возста́вила є҆сѝ, бг҃ороди́тельнице чⷭ҇таѧ бл҃гослове́ннаѧ.

Катава́сiа: Тебѐ во ѻ҆гнѝ ѡ҆роси́вшаго:

Пѣ́снь и҃. I҆рмо́съ:

Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстiи, хвали́те и҆ превозноси́те во всѧ̑ вѣ́ки.

Проти́вныхъ льсти́тєльныѧ и҆ пла́мєнныѧ на на́съ ѹ҆гасѝ стрѣ́лы, ꙗ҆́кѡ да пое́мъ тѧ̀, чⷭ҇таѧ, во вѣ́ки.

Преесте́ственнѣ содѣ́телѧ и҆ сп҃са, бг҃а сло́ва родила̀ є҆сѝ, дв҃о: тѣ́мже тѧ̀ пое́мъ, и҆ превозно́симъ во всѧ̑ вѣ́ки.

Просвѣти́тельнꙋю тѧ̀, и҆ златоза́рнꙋю, все́льшiйсѧ въ тѧ̀ свѣ́тъ непристꙋ́пный, дв҃о, показа̀ свѣщꙋ̀ во всѧ̑ вѣ́ки. 

И҆́нъ. I҆рмо́съ:

Чꙋ́да преесте́ственнагѡ росода́тельнаѧ и҆зꙿѡбразѝ пе́щь ѻ҆́бразъ: не бо̀ ꙗ҆̀же прiѧ́тъ, пали́тъ ю҆́ныѧ, ꙗ҆́кѡ ни́же ѻ҆́гнь бж҃ества̀ дв҃ы, въ ню́же вни́де ѹ҆тро́бꙋ. Тѣ́мъ воспѣва́юще воспое́мъ: да благослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

Ра́вно ѻ҆ц҃ꙋ̀ сло́во и҆ дх҃ъ бла́гостiю и҆ ца́рствомъ, благочести́вѡ наꙋчи́лъ є҆сѝ, сꙋ́щественно и҆ є҆сте́ственно то́ждество зна́ѧ и҆ є҆дине́нiе. тѣ́мже вопiе́ши ра́дꙋѧсѧ: да бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

Сла́вы а҆́гг҃льскiѧ ѹ҆досто́илсѧ є҆сѝ, ꙗ҆́кѡ бо а҆́гг҃лъ просiѧ́лъ є҆сѝ мíрꙋ, трⷪ҇цѣ, всемꙋ́дре, ѡ҆чи́стивъ прилѣ́жнѡ дꙋ́шꙋ же и҆ тѣ́ло и҆ мы́сль. є҆́йже ны́нѣ воспѣва́еши, веселѧ́сѧ: да бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

Ми́лостива мл҃твами твои́ми влⷣкꙋ содѣ́лавъ, и҆спросѝ, ѻ҆́ч҃е, прегрѣше́нiй ѡ҆ставле́нiе, вѣ́рою сщ҃е́ннꙋю и҆ всепра́зднственнꙋю твою̀ па́мѧть пра́зднꙋющымъ. въ не́йже веселѧ́щесѧ, воспѣва́емъ: да благослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

Таи́нникъ трiѷпоста́снагѡ є҆динонача́лiѧ, и҆ бжⷭ҇тва̀ сꙋ́щагѡ въ трⷪ҇цѣ, добродѣ́телей ѡ҆бꙋче́ньми бы́въ, трⷪ҇ческiй бг҃осло́въ показа́лсѧ є҆сѝ, всеблаже́нне. и҆ ны́нѣ воспѣва́еши ра́дꙋѧсѧ: да благослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

Бг҃оро́диченъ:

И҆́же а҆рха́гг҃льскими пѣснослѡ́вiи сла́вимое бога́тное сло́во, на́съ ра́ди ѡ҆бнища̀, тѧ̀ мт҃рь добро́тꙋ i҆а́кѡвлю благослове́ннꙋю и҆збра́въ. тѣ́мже воспѣва́юще пое́мъ: да благослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

И҆́нъ. I҆рмо́съ:

И҆̀же пи́щею не ѡ҆скверни́вшiисѧ ѻ҆́троцы ца́рскiѧ трапе́зы, во ѻ҆́гнь ра́дꙋющесѧ внидо́ша нѣ́когда, и҆ въ пла́мени ѡ҆роша́еми ѹ҆се́рднѡ поѧ́хꙋ: бл҃гослови́те, дѣла̀ гдⷭ҇нѧ, гдⷭ҇а. 

Вавѷлѡ́нскагѡ, ѻ҆́ч҃е, пла́мене превозвы́сивсѧ, и҆ па́че тогѡ̀ благоче́стiемъ распали́всѧ, трⷪ҇ческiй нб҃отаи́нникъ показа́всѧ и҆ проповѣ́дникъ, вопiе́ши: благослови́те, дѣла̀ гдⷭ҇нѧ, гдⷭ҇а.

Напа́стныѧ разли́чнѣ, ѻ҆́ч҃е, и҆ желѣ́зныѧ пе́щи ѻ҆́гнь ѹ҆гаша́ѧ, ѹ҆до́бнѡ напа́стей произше́дъ, къ нб҃сѝ возлетѣ́лъ є҆сѝ, вопiѧ̀: благослови́те, всѧ̑ дѣла̀ гдⷭ҇нѧ, гдⷭ҇а.

Бг҃оро́диченъ:

Златови́дный свѣти́льникъ, твоѐ знамени́тельнѣ ꙗ҆влѧ́ше бж҃е́ственное рождество̀, непоро́чнаѧ чⷭ҇таѧ: ты́ бо свѣ́тъ непристꙋ́пный мíрови возсiѧ́ла є҆сѝ. є҆мꙋ́же вопiе́мъ: по́йте, всѧ̑ дѣла̀ гдⷭ҇нѧ, гдⷭ҇а.

Катава́сiа: Нестерпи́момꙋ ѻ҆гню̀:

Пѣ́снь ѳ҃. I҆рмо́съ:

Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннiи тобо́ю, дв҃о чⷭ҇таѧ, съ безпло́тными ли̑ки тѧ̀ велича́юще.

Ра́дости и҆ весе́лiѧ полна̀ є҆́сть па́мѧть твоѧ̀, пристꙋпа́ющымъ и҆сцѣлє́нiѧ точа́щи, и҆ благоче́стнѡ бцⷣꙋ тѧ̀ возвѣща́ющымъ.

Ѱалмы́ тѧ воспѣва́емъ, ѡ҆бра́дованнаѧ, и҆ немо́лчнѡ, є҆́же ра́дꙋйсѧ, зове́мъ: ты́ бо и҆сточи́ла є҆сѝ всѣ̑мъ ра́дость.

Красе́нъ, бцⷣе, прорастѐ пло́дъ тво́й, не тлѝ причаща́ющымсѧ хода́тайственъ, но жи́зни, вѣ́рою тѧ̀ велича́ющымъ.

И҆́нъ. I҆рмо́съ:

Ѻ҆́бразъ чи́стагѡ рождества̀ твоегѡ̀ ѻ҆гнепали́маѧ кꙋпина̀ показа̀ неѡпа́льнаѧ: и҆ ны́нѣ на на́съ напа́стей свирѣ́пѣющꙋю ѹ҆гаси́ти, мо́лимсѧ, пе́щь, да тѧ̀, бцⷣе, непреста́ннѡ велича́емъ.

Дае́тъ тебѣ̀ жи́знь нетлѣ́ннꙋю нача́льнаѧ трⷪ҇ца, ꙗ҆́же бг҃осло́вилъ є҆сѝ, прiе́мши є҆ѧ̀ ра́ди по́двиги твоѧ̑, и҆ ѹ҆чє́нiѧ и҆ борє́нiѧ, є҆́йже ны́нѣ, ѻ҆́ч҃е, предстои́ши ѡ҆ мíрѣ моли́твенникъ и҆зѧ́щнѣйшiй.

Заре́ю трисiѧ́нныѧ свѣ́тлости, ѿ є҆ди́нагѡ  происходѧ́щею бжⷭ҇тва̀, ѡ҆сiѧ́емь, сщ҃еннотаи́нниче григо́рiе, пою́щыѧ тѧ̀ вѣ́рою спаса́й, и҆ твои́хъ догма́тѡвъ бг҃осло́вiемъ свѣтово́ждствꙋй.

Тече́нiе до́брое соверши́лъ є҆сѝ за нача́льнꙋю трⷪ҇цꙋ подвиза́всѧ, и҆ ѡ҆боже́нiе ꙗ҆́кѡ бг҃осло́въ, полꙋчи́лъ є҆сѝ: и҆ бж҃е́ственнагѡ твоегѡ̀ жела́нiѧ и҆сполне́нiе прiѧ́лъ є҆сѝ досто́йнѡ, цр҃квей благоꙋкраше́нiе.

Бг҃оро́диченъ:

Ѽ стра́шнагѡ твоегѡ̀ чꙋдесѐ! ты́ бо, дв҃о бцⷣе, та́инство пре́жде родѡ́въ, и҆ пре́жде вѣкѡ́въ сокрове́нное въ бз҃ѣ, всѧ́чєскаѧ созда́вшемъ, ро́ждши бг҃а сло́ва, несказа́ннѡ ꙗ҆ви́ла є҆сѝ.

И҆́нъ. I҆рмо́съ:

И҆́же вы́шнюю глꙋбинꙋ̀ бжⷭ҇твеннагѡ непостиже́нiѧ благоче́стнѡ ѿве́рзъ, ѹ҆́мъ ꙗ҆́кѡ и҆зꙿ ка́мене, неѡбꙿѧ́тныѧ, бг҃онача́льныѧ возвы́силъ є҆сѝ трⷪ҇цы, всебл҃же́нне ѻ҆́ч҃е, тѧ̀ велича́емъ.

И҆́же хꙋдꙋ́ю ѻ҆де́ждꙋ зако́ннагѡ расто́ргъ писа́нiѧ, и҆ ю҆́же въ не́мъ бж҃е́ственнꙋю добро́тꙋ, и҆ та́инственнꙋю, бж҃е́ственныхъ дх҃а на́мъ и҆столкова́въ писа́нiй, требл҃же́нне ѻ҆́ч҃е, тѧ̀ велича́емъ.

Гѡ́рнимъ ликѡ́мъ сочи́сленъ сы́й, преподо́бне ѻ҆́ч҃е, и҆́бо съ ни́ми во вѣ́ки водворѧ́ешисѧ. Ѡ҆ твое́й па́ствѣ мольбы̑ творѝ къ бг҃ꙋ, всебл҃же́нне ѻ҆́ч҃е, тѧ̀ велича́емъ.

И҆́же бж҃е́ствєннымъ наꙋчи́всѧ ѿ бж҃е́ственнагѡ и҆ па́че ѹ҆ма̀ вдохнове́нiѧ, прпⷣбне ѻ҆́ч҃е, и҆ къ тѣ́хъ та́инственнѡ соверши́всѧ ненаꙋче́нномꙋ соедине́нiю, безмѣ́рнымъ твои́мъ жела́нiемъ, всебл҃же́нне ѻ҆́ч҃е, тѧ̀ велича́емъ.

Бг҃оро́диченъ:

Ты̀ вмѣсти́лище, чⷭ҇таѧ, бжⷭ҇твеннагѡ неѡбꙿѧ́тiѧ, вы́шше є҆стества̀ была̀ є҆сѝ, ꙗ҆́кѡ бг҃ꙋ пло́ть взаи́мствовавшаѧ, и҆ твои́хъ дѣ́вственныхъ не разве́рзшемꙋ ложе́снъ, внегда̀ ражда́ти безъ сѣ́мене, тѧ̀ велича́емъ.

Катава́сiа: Въ зако́нѣ сѣ́ни и҆ писа́нiй: 

Свѣти́ленъ. Подо́бенъ: Дх҃омъ во ст҃и́лищи:

Ме́чь слове́съ твои́хъ, и҆ си́ла сегѡ̀, ѧ҆зы́ки ѿсѣчѐ невѣ́рныхъ до конца̀: ꙗ҆́кѡ ве́щь бо терно́внꙋю тѣ́хъ попали́лъ є҆сѝ безбѡ́жнаѧ новосѣчє́нiѧ, трⷪ҇цѣ наꙋчи́лъ є҆сѝ покланѧ́тисѧ бг҃олѣ́пнѡ, григо́рiе бг҃осло́ве.

Сла́ва, Подо́бенъ: Со ѹ҆ч҃ники̑:

Е҆ди́ницѣ трiѷпоста́снѣй и҆ трⷪ҇цѣ соверше́ннѣй въ є҆ди́номъ бжⷭ҇твѣ̀, всемꙋ́дре бг҃осло́ве, наꙋчи́лъ є҆сѝ покланѧ́тисѧ: свѣ́тъ рекíй ѻ҆ц҃а̀, и҆ сн҃а свѣ́тъ, па́ки же свѣ́тъ дх҃а ст҃а́го. Но є҆ди́нъ свѣ́тъ, нераздѣ́ленъ, неслiѧ́ненъ: є҆ди́нъ бо бг҃ъ ѹ҆ѧснѧ́ѧй є҆диносꙋ́щное, ѽ григо́рiе бл҃же́нне!

И҆ ны́нѣ, бг҃оро́диченъ:

Съ бг҃ома́терiю и҆ дв҃ою мр҃íею, и҆ васíлiемъ, всемꙋ́дре, предстоѧ́й вели́кимъ непристꙋ́пнѣй трⷪ҇цѣ, ми́ръ мíрꙋ, тишинꙋ̀ цр҃кви, побѣ̑ды, и҆ на́мъ спасе́нiе и҆спросѝ ны́нѣ восхвалѧ́ющымъ тѧ̀, бг҃осло́ве а҆рхiере́ю григо́рiе, ри́торе церко́вный.

На хвали́техъ стiхи̑ры ст҃а́гѡ на д҃, гла́съ д҃. Подо́бенъ: Зва́нный свы́ше:

Пресѣ́къ пи́смене ты̀ мра́къ, * вше́лъ є҆сѝ дꙋ́хомъ къ свѣ́тꙋ высоча́йшемꙋ: * и҆ ѿѻнꙋ́дное прiе́мъ свѣтолiѧ́нiе, бг҃осло́вiемъ всѧ̑ ѡ҆богати́лъ є҆сѝ, * григо́рiе всемꙋ́дре, * цр҃кве свѣти́ло: * блиста́ньми же слове́съ твои́хъ * мра̑чныѧ ѻ҆́блаки є҆ресе́й разгна́лъ є҆сѝ. * тѣ́мже водворѧ́ешисѧ, и҆дѣ́же гла́съ пра́зднꙋющихъ, * а҆́гг҃лѡмъ собесѣ́дникъ, * молѧ́сѧ непреста́ннѡ, * є҆́же спасти́сѧ дꙋша́мъ на́шымъ.

Бг҃осло́въ вторы́й и҆ таи́нникъ * бжⷭ҇твеннагѡ ѡ҆сiѧ́нiѧ, * и҆́же трⷪ҇цы свѣ́тлый прописа́тель, * и҆́же ѡ҆ неизрече́ннѣмъ и҆ бж҃е́ственнѣмъ є҆стествѣ̀, * преесте́ственнѡ наꙋча́ѧ, григо́рiе: * и҆ ны́нѣ свѣтлѣ́е наслажда́ѧсѧ бг҃а, * почита́ющихъ тѧ̀ помина́й, и҆ побо́рствꙋй ѡ҆ цр҃кви, * ю҆́же собра́лъ є҆сѝ: *  твое́ бо вѣща́нiе * во всѧ̑ вселе́нныѧ и҆зы́де концы̀, * наꙋча́ѧ сла́вити * трⷪ҇цꙋ є҆диносꙋ́щнꙋю.

Воздѣ́лавъ зе́млю ѧ҆зы́комъ, бг҃оглаго́ливе, * се́рдца бразда́мъ сѣ́мѧ бж҃е́ственное, * бг҃осло́вiемъ ѡ҆богати́лъ є҆сѝ высоча́йшимъ * цр҃кве всю̀ полнотꙋ̀. * тѣ́мже пле́велы, ѻ҆гне́мъ дх҃а, * є҆ретíчєскiѧ попали́лъ є҆сѝ, * фiлосо́фiи бжⷭ҇твенныѧ пита́емый раче́нiемъ, * ѻ҆́ч҃е ѻ҆ц҃є́въ, и҆ па́стырю па́стырей, * и҆ сло́во вѣ́рныхъ, сщ҃е́нникѡвъ свѣти́льниче, * вселе́нныѧ сла́ва, * всеблаже́нне григо́рiе.

Къ премꙋ́дрости ча́ши прибли́живъ * честна̑ѧ твоѧ̑ ѹ҆ста̀, ѻ҆́ч҃е григо́рiе, * бг҃осло́вiѧ поче́рплъ є҆сѝ бжⷭ҇твеннꙋю во́дꙋ, * и҆ вѣ̑рнымъ ѻ҆би́льнѡ препода́лъ є҆сѝ: * є҆ресе́й загради́лъ є҆сѝ тече́нiе дꙋшегꙋ́бное, * хꙋле́нiѧ и҆спо́лненное. * и҆́бо ꙗ҆́кѡ ко́рмчiѧ тѧ̀ ѡ҆брѣ́те дх҃ъ ст҃ы́й, ѿрѣ́юща и҆ ѿгонѧ́ща, * ꙗ҆́кѡ вѣ́трѡвъ дыха̑нiѧ, * sлочести́выхъ стремлє́нiѧ, * во є҆ди́ницѣ сꙋщества̀ * трⷪ҇цꙋ возвѣща́юща.

Сла́ва, гла́съ а҃:

Цѣвни́цꙋ дх҃а, є҆ресе́й побѣди́телѧ, и҆ правосла́вныхъ наслажде́нiе, втора́го напе́рсника, сло́ва самови́дца догма́тѡмъ бы́вшаго, мꙋ́драго пастыренача́льника, цр҃кѡ́вныѧ пито́мцы, бг҃осло́вными пѣ́сньми приреце́мъ: ты̀ є҆сѝ па́стырь до́брый, да́вый тебѐ сама́го, григо́рiе, ꙗ҆́кѡ ѹ҆ч҃тель хрⷭ҇то́съ за ны̀, и҆ съ па́ѵломъ ликꙋ́еши, и҆ мо́лишисѧ ѡ҆ дꙋша́хъ на́шихъ.

И҆ ны́нѣ, бг҃оро́диченъ. Славосло́вiе вели́кое: и҆ ѿпꙋ́стъ.

На лiтꙋргíи, бл҃жє́нна ѿ канѡ́на ст҃а́гѡ пѣ́снь г҃-ѧ и҆ s҃-ѧ. Прокíменъ, гла́съ а҃: Ѹ҆ста̀ моѧ̑ возглаго́лютъ премꙋ́дрость, и҆ поꙋче́нiе се́рдца моегѡ̀ ра́зꙋмъ. Стíхъ: Ѹ҆слы́шите сiѧ̑, всѝ ꙗ҆зы́цы, внꙋши́те, всѝ живꙋ́щiи по вселе́ннѣй. А҆пⷭ҇лъ къ корíнѳѧнѡмъ, зача́ло рн҃а. А҆ллилꙋ́iа, гла́съ в҃: Внемли́те, лю́дiе моѝ, зако́нꙋ моемꙋ̀, приклони́те ѹ҆́хо ва́ше во глаго́лы ѹ҆́стъ мои́хъ. Е҆ѵⷢ҇лiе i҆ѡа́нна, зача́ло л҃s. Прича́стенъ: Въ па́мѧть вѣ́чнꙋю:

На трапе́зѣ ѹ҆тѣше́нiе бра́тiи. И҆ чте́мъ житiѐ ст҃а́гѡ.


