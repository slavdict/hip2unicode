    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ к҃и-й де́нь.

Прпⷣбнагѡ ѻ҆ц҃а̀ на́шегѡ є҆фре́ма сѵ́рiна.

Въ то́йже де́нь па́мѧть прпⷣбнагѡ ѻ҆ц҃а̀ на́шегѡ ѳеодо́сiа то́темскагѡ, сп҃сосꙋмо́рина монастырѧ̀ нача́льника и҆ ѡ҆снова́телѧ, новоѧвле́ннагѡ чꙋдотво́рца.

На Гдⷭ҇и, воззва́хъ, стiхи̑ры на s҃, гла́съ а҃: Поⷣ: Нбⷭ҇ныхъ чинѡ́въ:

Ра́йскiѧ добро́ты смотрѧ́ѧ, * и҆ бога́тнѡ наслади́всѧ нетлѣ́нныхъ цвѣтникѡ́въ, * процвѣ́лъ є҆сѝ мíрꙋ ра́зꙋмъ бж҃iй: * є҆го́же причаща́ющесѧ, прпⷣбне, дх҃о́вною любо́вiю * дꙋша́ми возраста́емъ дꙋхо́внѡ.

Сꙋдiѝ прише́ствiе написа́въ, * сле́зными стрꙋѧ́ми, * дꙋ́шъ свѣщы̀ запали́ти наꙋча́еши, * всѣ̑мъ вопiѧ̀ жениха̀ прише́ствiе, * да ѡ҆де́ждемсѧ всѝ ѻ҆де́ждею свѣ́тлою, * срѣ́сти жениха̀ хрⷭ҇та̀.

Воздержа́нiемъ тѣ́ло ѡ҆гради́въ, * страсте́й движє́нiѧ ѹ҆мертви́лъ є҆сѝ, ѻ҆́ч҃е, * моли́твами и҆ бдѣ́ньми. * тѣ́мже въ тѧ̀ дх҃а си́ла все́льшаѧсѧ, * показа̀ мы́сленна тѧ̀ свѣти́льника * и҆ всемíрнаго. 

Сла́ва, гла́съ s҃:

Смы́сленнѡ мѧте́жныхъ житiѧ̀ ѿстꙋпи́въ, є҆фре́ме приснопа́мѧтне, любомолча́нiемъ пꙋсты́ню дости́глъ є҆сѝ: и҆ тоѧ̀ ра́ди къ бг҃ꙋ дѣ́тельнѣ возводи́мь, мíрꙋ просiѧ́лъ є҆сѝ свѣти́ло, и҆ глаго́лы живѡ́тныѧ человѣ́кѡмъ и҆сточи́лъ є҆сѝ. Тѣ́мже не преста́й моли́твами твои́ми ѹ҆твержда́ѧ на́съ, ѿ вре́да чꙋжда́гѡ и҆зба́вити дꙋ́шы на́шѧ, прпⷣбне ѻ҆́ч҃е.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ:

На дре́вѣ живо́тъ на́шъ зрѧ́щи, всенепоро́чнаѧ бцⷣе, ви́сѧщъ, ма́терски рыда́ющи вопiѧ́ла є҆сѝ: сн҃е мо́й и҆ бж҃е мо́й, спасѝ любо́вiю пою́щыѧ тѧ̀.

На стiхо́внѣ ѻ҆ктѡ́иха. Сла́ва, гла́съ д҃. А҆нато́лiево:

Прⷪ҇ро́чески ѡ҆мака́ѧ посте́лю слеза́ми, и҆ поꙋче́нiемъ житiѧ̀ творѧ̀ покаѧ́нiе, сꙋда̀ стра́хъ дѣ́лы на́мъ ѿ слове́съ показа́лъ є҆сѝ: и҆ твою̀ почита́емъ всѝ соше́дшесѧ, всебл҃же́нне, па́мѧть, пресла́вныхъ дѣѧ́нiй самодѣ́телю гдⷭ҇ень, є҆фре́ме приснопа́мѧтне. Тѣ́мже и҆ ны́нѣ мо́лимъ тѧ̀, моли́сѧ хрⷭ҇тꙋ̀ бг҃ꙋ ѡ҆ дꙋша́хъ на́шихъ.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Поⷣ: Ꙗ҆́кѡ до́блѧ:

А҆́гнца и҆ па́стырѧ тѧ̀ * на дре́вѣ ꙗ҆́кѡ ви́дѣ, * а҆́гница ро́ждшаѧ рыда́ше, * и҆ ма́терски тебѣ̀ вѣща́ше: * сн҃е вожделѣ́ннѣйше, * ка́кѡ на дре́вѣ кре́стнѣмъ повѣ́шенъ є҆сѝ, долготерпѣли́ве; * ка́кѡ рꙋ́ки и҆ но́ги твоѧ̑, сло́ве, * пригвозди́шасѧ ѿ беззако́нныхъ, * и҆ кро́вь твою̀ и҆злiѧ́лъ є҆сѝ, влⷣко;

Тропа́рь, гла́съ и҃:

Сле́зъ твои́хъ тече́ньми пꙋсты́ни безпло́дное воздѣ́лалъ є҆сѝ, и҆ и҆̀же и҆зꙿ глꙋбины̀ воздыха́ньми во сто̀ трꙋдѡ́въ ѹ҆плодоноси́лъ є҆сѝ, и҆ бы́лъ є҆сѝ свѣти́льникъ вселе́ннѣй, сiѧ́ѧ чꙋдесы̀, є҆фре́ме ѻ҆́ч҃е на́шъ, молѝ хрⷭ҇та̀ бг҃а спасти́сѧ дꙋша́мъ на́шымъ. 



На ѹ҆́трени ѻ҆́ба канѡ́на ѻ҆ктѡ́иха. И҆ ст҃а́гѡ на s҃.

Е҆гѡ́же краегране́сiе: Е҆фре́ма чествꙋ́ю, ѹ҆́мнаго є҆ѵфра́та. Ѳеофа́ново.

Гла́съ s҃. Пѣ́снь а҃. I҆рмо́съ:

Ꙗ҆́кѡ по сꙋ́хꙋ пѣшеше́ствовавъ i҆и҃ль, по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь, пои́мъ, вопiѧ́ше.

Е҆ѵфра́тскимъ ѡ҆дожде́нiемъ твои́хъ моли́твъ дꙋ́шꙋ мою̀ напо́й, и҆зсо́хшꙋю зно́емъ страсте́й, и҆ сло́во мѝ вдохнѝ, тво́й восхвалѧ́ющꙋ пра́здникъ, всебл҃же́нне.

Свѣ́тъ мы́сленный ѡ҆блиста́въ, свѣ́тлое ꙗ҆ви́лсѧ є҆сѝ со́лнце, свѣтолꙋ́чными добродѣ́тельми, и҆ ѹ҆че́нiй добро́тами, є҆фре́ме, ѡ҆зарѧ́ѧ вѣ́рныхъ всѐ и҆сполне́нiе.

Стрꙋѧ́ми сле́зъ пла́мень страсте́й погаси́въ, бы́лъ є҆сѝ сосꙋ́дъ че́стенъ, є҆фре́ме, ст҃а́гѡ дх҃а, и҆сто́чники и҆сточа́ѧ ѹ҆че́нiй, бг҃облаже́нне.

Бг҃оро́диченъ:

Нетлѣ́нно сло́во во ѹ҆тро́бѣ прiи́мши, родила̀ є҆сѝ и҆збавлѧ́ющаго ѿ тлѝ томꙋ̀ слꙋжа́щыѧ при́снѡ, мт҃и дв҃о чⷭ҇таѧ, две́ре и҆́стиннѡ жи́зни.

Пѣ́снь г҃. I҆рмо́съ:

Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ѹ҆тверди́вый на́съ на ка́мени и҆сповѣ́данiѧ твоегѡ̀.

Ти́ны всѧ́кiѧ страстны́ѧ себѐ ѡ҆чи́стивъ, ꙗ҆ви́лсѧ є҆сѝ прiѧ́телище добродѣ́телей ꙗ҆́кѡ и҆́стиннѡ, и҆ сосꙋ́дъ вмѣсти́теленъ дарова́нiй ст҃а́гѡ дх҃а.

Ника́коже сна̀ ѻ҆чи́ма да́въ, хра́мъ ꙗ҆ви́лсѧ є҆сѝ ст҃ы́ѧ трⷪ҇цы, и҆ премꙋ́дрости сокро́вище, мíръ ѡ҆богаща́ѧ златоза́рными ѹ҆чє́нiи, бл҃же́нне.

Познава́етъ дрꙋга́го тѧ̀ хрⷭ҇то́ва чⷭ҇тна́ѧ цр҃ковь златото́чнаго є҆ѵфра́та, наводнѧ́юща мꙋ́дрыхъ ѹ҆че́нiй пото́ками, и҆ тва́рь всю̀ напоѧ́юща.

Бг҃оро́диченъ:

Во двою̀ є҆стєствꙋ̀ є҆ди́ный ѿ ст҃ы́ѧ трⷪ҇цы, и҆зъ  чⷭ҇тыхъ твои́хъ крове́й вопло́щсѧ бг҃олѣ́пнѡ про́йде, сꙋ́щыѧ ѿ а҆да́ма спаса́ѧ, всечⷭ҇таѧ, бл҃года́тiю.

Сѣда́ленъ, гла́съ є҃. Подо́бенъ: Собезнача́льное сло́во:

Сокро́вище премꙋ́дрости та̑инъ хрⷭ҇то́выхъ, ча́шꙋ бж҃е́ственнагѡ ѹ҆миле́нiѧ, воспои́мъ, вѣ́рнiи, въ па́мѧти є҆гѡ̀, тезоиме́ннѡ бо при́снѡ сердца̀ вѣ́рныхъ весели́тъ, словесы̀ бжⷭ҇твенными є҆фре́мъ, ꙗ҆́кѡ дѣ́латель и҆ таи́нникъ гдⷭ҇нихъ ѿкрове́нiй.

Два́жды.

Сла́ва, и҆ ны́нѣ, бг҃оро́диченъ:

Те́плаѧ предста́тельнице и҆ непобѣди́маѧ, ѹ҆пова́нiе и҆звѣ́стное и҆ непосты́дное, стѣно̀ и҆ покро́ве и҆ приста́нище притека́ющихъ къ тебѣ̀, приснодв҃о чⷭ҇таѧ, сн҃а твоего̀ и҆ бг҃а молѝ со а҆́гг҃лы, ми́ръ да́ти мíрꙋ, и҆ спасе́нiе, и҆ ве́лiю ми́лость.

Крⷭ҇тобг҃оро́диченъ:

Кресто́мъ сн҃а твоегѡ̀, бг҃облагода́тнаѧ, i҆́дѡльскаѧ пре́лесть всѧ̀ ѹ҆праздни́сѧ, и҆ де́мѡнскаѧ крѣ́пость попра́сѧ: сегѡ̀ ра́ди вѣ́рнiи по до́лгꙋ тѧ̀ при́снѡ пое́мъ и҆ бл҃гослови́мъ, и҆ бцⷣꙋ вои́стиннꙋ и҆сповѣ́дающе тѧ̀ велича́емъ.

Пѣ́снь д҃. I҆рмо́съ:

Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ, взыва́ющи, ѿ смы́сла чи́ста, ѡ҆ гдⷭ҇ѣ пра́зднꙋющи.

Глаго́лѡвъ си́ла твои́хъ протечѐ ве́сь мíръ, высокотво́рнымъ сiѧ́нiемъ смире́нiѧ, слѣпотꙋ̀ дꙋ́шъ ѿгонѧ́щи, блаже́нне.

Непоро́чно соверши́лъ є҆сѝ житiѐ, слеза́ми себѐ ѡ҆мыва́ѧ, и҆ сꙋдiѝ всѣ̑мъ прише́ствiе написꙋ́ѧ словесы̀ мꙋ́дрыми, бг҃оѧвле́нне досточꙋ́дне.

Ви́дѣвъ твоегѡ̀ гдⷭ҇ь смире́нiѧ пресла́внꙋю высотꙋ̀, высокотво́рное сло́во тебѣ̀ да́рꙋетъ, и҆́мже є҆ресе́й лю̑таѧ смири́шасѧ возношє́нiѧ.

Ѹ҆крѣпи́всѧ благода́тiю вседержи́телѧ, къ нача́лѡмъ  ѡ҆полчи́лсѧ є҆сѝ дє́мѡнскимъ, ѻ҆́ч҃е, и҆ побѣди́лъ є҆сѝ, ѡ҆ на́съ молѧ́сѧ те́плѣ, восхвалѧ́ющихъ тѧ̀.

Бг҃оро́диченъ:

Ꙗ҆́кѡ бж҃е́ственный хра́мъ, ꙗ҆́кѡ го́рꙋ ст҃ꙋ́ю, ꙗ҆́кѡ и҆сто́чникъ нетлѣ́нiѧ, ꙗ҆́кѡ и҆збра́ннꙋ є҆ди́нꙋ бы́вшꙋю зижди́телю на́шемꙋ бг҃ꙋ, дв҃ꙋ ѹ҆блажи́мъ.

Пѣ́снь є҃. I҆рмо́съ:

Бж҃iимъ свѣ́томъ твои́мъ, бл҃же, ѹ҆́тренюющихъ тѝ дꙋ́шы любо́вiю ѡ҆зарѝ, молю́сѧ, тѧ̀ вѣ́дѣти, сло́ве бж҃iй, и҆́стиннаго бг҃а, ѿ мра́ка грѣхо́внагѡ взыва́юща.

Сле́зъ пото́ками, сласте́й до конца̀, ѻ҆́ч҃е, и҆зсꙋши́лъ є҆сѝ пꙋчи́нꙋ: и҆ и҆сточє́нiи твои́хъ ѹ҆че́нiй, є҆ресе́й пото́ки, блаже́нне, потопи́лъ є҆сѝ.

Ѹ҆́мъ тво́й манове́нiемъ є҆́же къ бг҃ꙋ, ѻ҆́ч҃е, просвѣща́емь, є҆фре́ме, бг҃ови́дѣнъ ве́сь бы́сть, ꙗ҆́коже зерца́ло бжⷭ҇твеннагѡ дх҃а, невеще́ственнѡ ꙗ҆влє́нiѧ прiе́млѧ.

Хра́мъ бы́лъ є҆сѝ вмѣсти́теленъ, ѻ҆́ч҃е, трⷪ҇цы вои́стиннꙋ, и҆ и҆спещре́нъ, благода́тiю, и҆ ѡ҆заре́нiемъ чи́стыхъ добродѣ́телей, и҆ ѹ҆че́нiй цѣ́лостiю.

Бг҃оро́диченъ:

Ме́ртва мѧ̀ показа̀ во є҆де́мѣ вкꙋше́нiе дре́ва, лꙋка́вымъ навѣ́томъ sмíѧ: ты́ же жизнода́телѧ хрⷭ҇та̀ ро́ждши, ѡ҆живи́ла мѧ̀ є҆сѝ, є҆ди́на бг҃ора́дованнаѧ.

Пѣ́снь s҃. I҆рмо́съ:

Жите́йское мо́ре, воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ, вопiю́ ти: возведѝ ѿ тлѝ живо́тъ мо́й, многоми́лостиве.

Не песо́къ ѡ҆снова́нiе, но вѣ́рꙋ нерасте́рзнꙋ, бг҃оно́се, положи́въ, ѿ вра́жiихъ всѧ́ческихъ навѣ́тѡвъ непрекло́ненъ пребы́лъ є҆сѝ, непобѣди́мою дла́нiю ѡ҆кормлѧ́емь.

Ѧ҆зы́къ тво́й ꙗ҆́кѡ тро́сть пи́сменника скоропи́сца вои́стиннꙋ бы́сть, повѣствꙋ́ющъ ра́зꙋмъ всеблагочести́въ, на скрижа́лѣхъ начерта́ющь серде́чныхъ, ѻ҆́ч҃е, зако́нъ дх҃а. 

Твою̀ пла́вающiи догма́тѡвъ тишинꙋ̀, є҆фре́ме бг҃омꙋ́дре, пꙋчи́ны треволне́нiй и҆збавлѧ́ютсѧ дꙋшевре́дныхъ и҆ бꙋ́ри є҆ресе́й возни́чꙋще вѣ́рою спаса́ютсѧ.

Бг҃оро́диченъ:

Всѧ́кiѧ вы́шши разꙋмѣва́емыѧ, ꙗ҆́кѡ бг҃ъ, и҆ ви́димыѧ тва́ри, вопло́щсѧ про́йде и҆зъ твоегѡ̀ чре́ва, соблю́дъ тѧ̀ нетлѣ́ннꙋ ꙗ҆́коже бѣ̀ пре́жде рождества̀, мт҃и дв҃о.

Конда́къ, гла́съ в҃. Подо́бенъ: Вы́шнихъ и҆щѧ̀:

Ча́съ при́снѡ прови́дѧ сꙋда̀, рыда́лъ є҆сѝ го́рькѡ, є҆фре́ме, ꙗ҆́кѡ любобезмо́лвный, дѣ́лателенъ же бы́лъ є҆сѝ въ дѣ́лѣхъ ѹ҆чи́тель, преподо́бне. тѣ́мже, ѻ҆́ч҃е всемíрный, лѣни̑выѧ воздвиза́еши къ покаѧ́нiю.

I҆́косъ:

Ѿ во́дъ бл҃года́ти твоеѧ̀ и҆ска́пи въ дꙋ́шꙋ мою̀, ѡ҆мыва́ѧ ю҆̀ ѿ всѧ́кiѧ скве́рны нечи́стыѧ: ꙗ҆́кѡ да ѿ си́хъ ѡ҆чи́ститсѧ, и҆ ревни́тельно житiѐ по всемꙋ̀ дх҃о́внѡ, про́чее лѣ́то сконча́вши, сла́дости бжⷭ҇твенныѧ наслади́тсѧ, є҆ѧ́же наслади́лсѧ є҆сѝ, и҆ напои́лъ є҆сѝ всѧ̑ ѿ страсте́й пали̑мыѧ. се́ бо словесы̀ твои́ми лѣни̑выѧ воздвиза́еши къ покаѧ́нiю.

Пѣ́снь з҃. I҆рмо́съ:

Росода́тельнꙋ ѹ҆́бѡ пе́щь содѣ́ла а҆́гг҃лъ преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нiе бж҃iе, мꙋчи́телѧ ѹ҆вѣща̀ вопи́ти: благослове́нъ є҆сѝ, бж҃е ѻ҆тє́цъ на́шихъ.

Законоположи́тель мона́шествꙋющихъ и҆звѣ́стнѣйшiй ꙗ҆ви́лсѧ є҆сѝ, прече́стне, и҆зꙿима́тель же ѿ вра́жiихъ всѧ́ческихъ сплете́нiй. Тѣ́мже твою̀ почита́ютъ честнꙋ́ю и҆ свѧще́ннꙋю на землѝ, блаже́нне, па́мѧть.

И҆зрѧ́денъ дх҃а, приснопа́мѧтне, ѻ҆рга́нъ бы́лъ є҆сѝ, возглаша́ющiй твои́ми всегда̀ дохнове́ньми, и҆ пѣ́снь спаси́тельнꙋю на́мъ покаѧ́нiѧ пѣснопоѧ̀, воспѣва́ющымъ тѧ̀.

Бг҃оро́диченъ:

Па́че сло́ва твоѐ зача́тiе, бг҃оневѣ́сто, бг҃а бо сло́ва  родила̀ є҆сѝ и҆зба́вльшаго ѿ безслове́сiѧ всѧ̑ человѣ́ки, и҆ сло́во подаю́ща вопи́ти: бл҃гослове́нъ є҆сѝ, бж҃е ѻ҆ц҃ъ на́шихъ.

Пѣ́снь и҃. I҆рмо́съ:

И҆зъ пла́мене преподѡ́бнымъ ро́сꙋ и҆сточи́лъ є҆сѝ, и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ во всѧ̑ вѣ́ки.

Свѣтоно́сенъ ꙗ҆́кѡ и҆но́е показа́лсѧ є҆сѝ со́лнце, ѹ҆че́нiй лꙋчѝ и҆спꙋща́ѧ концє́мъ, тмꙋ̀ несвѣ́тлꙋю ѿгна́лъ є҆сѝ, блаже́нне, всѧ́кагѡ грѣха̀, свѣ́томъ покаѧ́нiѧ.

Стрꙋѧ́ми бжⷭ҇твенныхъ догма́тѡвъ ѡ҆крꙋжа́емь, ꙗ҆́коже и҆на́ѧ рѣка̀ и҆зꙿ є҆де́ма текꙋ́щи, лицѐ землѝ напаѧ́ѧ, чꙋ́дне, и҆ нече́стiѧ пле́велы подавлѧ́ѧ.

Бг҃оро́диченъ:

И҆́стиннꙋю бцⷣꙋ и҆сповѣ́дающе тѧ̀, а҆́гг҃льски є҆́же ра́дꙋйсѧ, вѣ́рою вопiе́мъ тѝ: є҆ди́на бо ра́дость на землѝ родила̀ є҆сѝ, ѡ҆бра́дованнаѧ при́снѡ бл҃гослове́ннаѧ.

Пѣ́снь ѳ҃. I҆рмо́съ:

Бг҃а человѣ́кѡмъ невозмо́жно ви́дѣти, на него́же не смѣ́ютъ чи́ни а҆́гг҃льстiи взира́ти: тобо́ю бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно, є҆го́же велича́юще, съ нбⷭ҇ными вѡ́и, тѧ̀ ѹ҆блажа́емъ.

Ѹ҆ѧзви́всѧ любо́вiю вседержи́телѧ, всѐ твоѐ житiѐ рыда́ѧ сконча́лъ є҆сѝ, вопiѧ̀ со ѹ҆́жасомъ, преподо́бне: ѡ҆сла́би во́лны твоеѧ̀, сп҃се, бл҃года́ти, се́ю мѧ̀ бога́тнѡ соблюда́ѧ въ бꙋ́дꙋщей жи́зни.

Сла́дко сло́во твоѐ, ѹ҆миле́нiѧ пода́тельно, и҆спо́лнено просвѣще́нiѧ притека́ющымъ, бг҃оно́се є҆фре́ме досточꙋ́дне: непоро́чно же житiѐ, всѣ́ми ѹ҆краша́емо бг҃осiѧ́нными добродѣ́тельми, и҆ просвѣща́емо.

Хра́мъ дх҃а бы́лъ є҆сѝ, и҆ рѣка̀ во́дъ живото́чныхъ и҆сполнѧ́ема, цр҃кве ѡ҆снова́нiе незы́блемое, ѹ҆твержде́нiе мона́шествꙋющихъ, стрꙋѧ̀ приснотекꙋ́щаѧ бж҃е́ственнагѡ ѹ҆миле́нiѧ, є҆фре́ме досточꙋ́дне. 

Бг҃оро́диченъ:

Разꙋмѣ́ти не мо́жетъ ѹ҆́мъ человѣ́ческiй, є҆́же па́че ѹ҆ма̀ ржⷭ҇тва̀ твоегѡ̀, дв҃о, та́инство: бг҃ъ бо всели́всѧ во ѹ҆тро́бꙋ твою̀, ключа̀ дѣ́вства не поколеба̀, ꙗ҆́коже вѣ́сть є҆ди́нъ са́мъ непостижи́мый.

Свѣти́ленъ. Подо́бенъ: Нб҃о sвѣзда́ми:

Ча́ша сокрове́нныхъ хрⷭ҇то́вы мꙋ́дрости сокро́вищъ, є҆фре́ме, твои́мъ ѹ҆миле́нiемъ, преподо́бне ѻ҆́ч҃е, ꙗ҆ви́лсѧ є҆сѝ, и҆ ѹ҆чє́нiи твои́ми бжⷭ҇твенными дꙋ́шы вѣ́рныхъ весели́ши.

Бг҃оро́диченъ:

Держа́внымъ твои́мъ кро́вомъ ѿ врагѡ́въ навѣ́та ны̀, чⷭ҇таѧ, твоѧ̑ рабы̑ сохранѝ всѧ̑ невреди̑мы: тѧ́ бо є҆ди́нꙋ и҆́мамы прибѣ́жище въ нꙋ́ждахъ.

На стiхо́внѣ ѻ҆ктѡ́иха. Сла́ва, гла́съ в҃. Кѷпрiа́ново:

Ꙗ҆́коже фíнiѯъ дв҃дски процвѣ́лъ є҆сѝ, преподо́бне ѻ҆́ч҃е, ѧ҆зы́ки хꙋ́лѧщихъ ѿсѣ́клъ є҆сѝ мече́мъ, є҆фре́ме, бє́здны страсте́й и҆зсꙋши́лъ є҆сѝ воздержа́нiемъ, ѻ҆рга́нъ ꙗ҆ви́лсѧ є҆сѝ ст҃а́гѡ дх҃а, крⷭ҇тное ѻ҆рꙋ́жiе прiе́мъ: хрⷭ҇та̀ непреста́ннѡ молѝ ѡ҆ на́съ, вѣ́рою соверша́ющихъ при́снѡ честнꙋ́ю па́мѧть твою̀.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Поⷣ: Е҆гда̀ ѿ дре́ва:

Доса̑ды претерпѣ́вшаго мнѡ́ги, и҆ на кре́стъ возвы́шеннаго всѧ́ческихъ творца̀ ви́дѣвши, всечⷭ҇таѧ стенѧ́ше глаго́лющи: препѣ́тый гдⷭ҇и сн҃е и҆ бж҃е мо́й, ка́кѡ почестѝ хотѧ̀ созда́нiе твоѐ, влⷣко, терпи́ши пло́тiю безче́стiе; сла́ва мно́гомꙋ бл҃гоꙋтро́бiю и҆ соше́ствiю твоемꙋ̀, человѣколю́бче.

На лiтꙋргíи, бл҃жє́нна ѻ҆ктѡ́иха, на д҃: и҆ ст҃а́гѡ, пѣ́снь г҃-ѧ на д҃. Прокíменъ, гла́съ з҃: Честна̀ предꙿ гдⷭ҇емъ сме́рть прпⷣбныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇лъ къ гала́тѡмъ, зача́ло с҃г. А҆ллилꙋ́iа, гла́съ s҃: Бл҃же́нъ  мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀. Стíхъ: Си́льно на землѝ бꙋ́детъ сѣ́мѧ є҆гѡ̀: Е҆ѵⷢ҇лiе матѳе́а, зача́ло м҃г. Прича́стенъ: Въ па́мѧть вѣ́чнꙋю бꙋ́детъ пра́ведникъ:


