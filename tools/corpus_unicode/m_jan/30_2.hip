    OCR:

    Библиотека святоотеческой литературы

    http://orthlib.ru



Возслѣ́дованiе сщ҃енномꙋ́ченика i҆пполѵ́та пое́тсѧ на повече́рiи.

Канѡ́нъ, i҆ѡа́нна мона́ха.

Гла́съ д҃. Пѣ́снь а҃. I҆рмо́съ:

Колесни̑цы фараѡ́нѡвы, и҆ си́лꙋ є҆гѡ̀ вве́рже въ мо́ре крѣ́пкiй во бранѣ́хъ: воспое́мъ пѣ́снь но́вꙋ, ꙗ҆́кѡ просла́висѧ.

Грѧди́те, мꙋ́ченическими воспое́мъ пѣ́сньми свѧщенномꙋ́ченика, бг҃оза́рною зрѧ́ще благода́тiю свѣ́тлѡ просiѧ́вша, хрⷭ҇та̀ сла́вѧще всегда̀.

Ты̀ за ста́до слове́сное, ѿ хрⷭ҇та̀ врꙋче́нное, сего̀  подража́ѧ, въ бѣдѣ̀ сꙋ́щыѧ, и҆зрѧ́днѣ, ѻ҆́ч҃е, дꙋ́шꙋ положи́лъ є҆сѝ, и҆ сꙋгꙋ́бымъ вѣнце́мъ ѹ҆краси́лсѧ є҆сѝ.

Сщ҃е́ннымъ ѿ повелѣ́нiѧ бж҃iѧ, ра́дованiѧ пома́завсѧ є҆ле́емъ мꙋ́ченическимъ, i҆пполѵ́те, назна́меналсѧ є҆сѝ кро́вiю.

Бг҃оро́диченъ:

Неѡпа́льнꙋ мѡѷсе́й въ горѣ̀ сiна́йстѣй кꙋпинꙋ̀ зрѧ́ше тѧ̀, прописа́вшꙋю, дв҃о, заре́ю неѡпа́льшꙋсѧ бжⷭ҇твеннагѡ ѻ҆гнѧ̀, и҆́бо бг҃а родила̀ є҆сѝ.

Пѣ́снь г҃. I҆рмо́съ:

Лꙋ́къ си́льныхъ и҆знемо́же, и҆ немощствꙋ́ющiи препоѧ́сашасѧ си́лою: сегѡ̀ ра́ди ѹ҆тверди́сѧ въ гдⷭ҇ѣ се́рдце моѐ.

А҆́гнцы словє́сныѧ ѹ҆па́слъ є҆сѝ, и҆ ꙗ҆́коже а҆́гнѧ ѻ҆ве́цъ предпоже́рлсѧ є҆сѝ, всѣ́хъ первопа́стырѧ и҆ бж҃iѧ а҆́гнца подража́ѧ.

Млеко́мъ слове́снымъ, i҆пполѵ́те, пасѡ́мыѧ бг҃одохнове́ннѡ напои́лъ є҆сѝ: хрⷭ҇то́ва же свидѣ́тельства ра́дꙋѧсѧ и҆спи́лъ є҆сѝ ча́шꙋ.

Собо́ры страда́льцєвъ водѧ́й, за благоче́стiе прiѧ́лъ є҆сѝ мꙋче́нiе, є҆ди́наго сла́вѧ бг҃а ѻ҆ц҃а̀ съ сн҃омъ и҆ бж҃е́ственнымъ дх҃омъ.

Бг҃оро́диченъ:

Ра́дꙋйсѧ, мт҃и неискꙋсобра́чнаѧ, ꙗ҆́же бг҃а сло́ва во ѹ҆тро́бѣ твое́й вмѣсти́вшаѧ, и҆ ро́ждшаѧ воплоще́ннаго, ꙗ҆́кѡ бг҃а кꙋ́пнѡ и҆ чл҃вѣ́ка.

Пѣ́снь д҃. I҆рмо́съ:

Твоегѡ̀ на землѝ ꙗ҆вле́нiѧ, хрⷭ҇тѐ бж҃е, проповѣ́даѧ прⷪ҇ро́къ прише́ствiе, съ весе́лiемъ вопiѧ́ше: сла́ва си́лѣ твое́й, гдⷭ҇и.

Добродѣ́телей твои́хъ, ꙗ҆́кѡ многоплете́ннаѧ бжⷭ҇твеннаѧ плени́ца: ꙗ҆́кѡ па́стырь бо свидѣ́тель, i҆пполѵ́те, ѿ бг҃а почествова́лсѧ є҆сѝ, sѣлѡ̀ ѡ҆ не́мъ веселѧ́сѧ.

Приноше́нiе а҆́велево превозше́лъ є҆сѝ, словє́сныѧ бо а҆́гнцы приве́лъ є҆сѝ бг҃ꙋ, и҆ твое́ю кро́вiю ра́дꙋѧсѧ влⷣцѣ предста́лъ є҆сѝ.

Е҆ретíчествꙋющихъ пакиглаго́льное sломы́слiе дх҃омъ  побѣди́въ, блаже́нне, свѧщенномꙋ́ченикъ и҆зрѧ́денъ любо́вiю влⷣки бы́лъ є҆сѝ.

Бг҃оро́диченъ:

Ꙗ҆́кѡ ви́дѣша а҆́гг҃ли, дв҃о чⷭ҇таѧ, ѿ ѹ҆тро́бы твоеѧ̀ произше́дшаго сн҃а бж҃iѧ, съ весе́лiемъ глаго́лахꙋ: сла́ва рождествꙋ̀ твоемꙋ̀, влⷣчце.

Пѣ́снь є҃. I҆рмо́съ:

Ты̀, гдⷭ҇и мо́й, свѣ́тъ въ мíръ прише́лъ є҆сѝ, свѣ́тъ ст҃ы́й ѡ҆браща́ѧй и҆зꙿ мра́чна невѣ́дѣнiѧ вѣ́рою воспѣва́ющыѧ тѧ̀.

Ты̀ мꙋ́ченикъ и҆́стиненъ свѧще́нникѡмъ бы́лъ є҆сѝ, и҆ мꙋ́ченикѡмъ ст҃и́тель, и҆ сꙋгꙋ́быми блиста́еши дарова́ньми, i҆пполѵ́те.

Ка́менiе ѹ҆́бѡ златоза́рное, и҆ лѣ́потное, i҆пполѵ́те, заре́ю же твоегѡ̀ сщ҃еннонача́льства ѹ҆краси́сѧ твоѐ страда́нiе.

Ба̑сни є҆́ллинскiѧ благоче́стнѡ ты̀ и҆зꙿѡбличи́лъ є҆сѝ, ѽ и҆зрѧ́дне въ мꙋ́ченицѣхъ! и҆ пребеззако́ннꙋю ле́сть є҆вре́євъ бжⷭ҇твенною благода́тiю.

Бг҃оро́диченъ:

Тѧ̀ ѻ҆рꙋ́жiе непобѣди́мое на врагѝ предлага́емъ, тѧ̀ ѹ҆пова́нiе и҆ наде́ждꙋ на́шегѡ спасе́нiѧ, бг҃оневѣ́сто, стѧжа́хомъ.

Пѣ́снь s҃. I҆рмо́съ:

Пожрꙋ́ ти гла́сомъ хвале́нiѧ, гдⷭ҇и, цр҃ковь вопiе́тъ тѝ, ѿ бѣсо́вскiѧ кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вiю.

Поже́рлъ є҆сѝ сп҃сꙋ же́ртвꙋ хвале́нiѧ въ це́ркви преподо́бныхъ, ꙗ҆́кѡ бг҃ꙋ хода́тай же и҆ человѣ́кѡмъ, и҆ ѹ҆се́рднѡ дꙋ́шꙋ твою̀ приве́лъ є҆сѝ кро́вiю.

Прiѧ́лъ є҆сѝ дарова́нiй мно́жество дх҃омъ, сщ҃енномꙋ́чениче, ѿ бг҃а, во ѿверзе́нiи бжⷭ҇твенныхъ ѹ҆сте́нъ твои́хъ, и҆ приво́диши благода́рнѡ тебѐ ѹ҆мерщвлѧ́ѧ.

Ꙗ҆́кѡ бжⷭ҇твенно страда́льцєвъ твои́хъ, хрⷭ҇тѐ, собра́нiе, ѡ҆ наде́жди лежа́щихъ, ꙗ҆́кѡ настоѧ́щими ѹ҆жѐ пита́ющесѧ, и҆ сладча́е жи́зни вмѣнѧ́ющымъ сме́рть. 

Бг҃оро́диченъ:

Ѽ чꙋ́до, всѣ́хъ чꙋде́съ новѣ́йшее! ꙗ҆́кѡ дв҃а во ѹ҆тро́бѣ всѧ́чєскаѧ содержа́щаго неискꙋсомꙋ́жнѡ заче́нши, не тѣсновмѣстѝ.

Сѣда́ленъ, гла́съ а҃. Подо́бенъ: Гро́бъ тво́й, сп҃се:

Свѣти́льникъ присносiѧ́ненъ ꙗ҆ви́лсѧ є҆сѝ мíрꙋ, просвѣща́ѧ мо́лнiѧми бжⷭ҇твенныхъ твои́хъ слове́съ вѣ́рныхъ промышлє́нiѧ, ст҃и́телю i҆пполѵ́те. тѣ́мже всѝ свѧще́ннꙋю твою̀ и҆ бжⷭ҇твеннꙋю па́мѧть дне́сь ра́достнѡ соверша́емъ, и҆ вѣ́рнѡ почита́емъ.

Пѣ́снь з҃. I҆рмо́съ:

Спасы́й во ѻ҆гнѝ а҆враа̑мскiѧ твоѧ̑ ѻ҆́троки, и҆ халдє́и ѹ҆би́въ, ꙗ҆̀же пра́вда пра́веднѡ ѹ҆ловлѧ́ше, препѣ́тый гдⷭ҇и, бж҃е ѻ҆тє́цъ на́шихъ, благослове́нъ є҆сѝ.

Мꙋ́ченическими свѣ́тлостьми и҆ свѧще́нническими, просвѣща́еши, свѧщенномꙋ́чениче ꙗ҆вле́нне, вопiю́щыѧ хрⷭ҇тꙋ̀ въ па́мѧти твое́й: препѣ́тый гдⷭ҇и, бж҃е ѻ҆тє́цъ на́шихъ, благослове́нъ є҆сѝ.

Предвѣ́дѧщаго и҆здале́че страда́нiе свѧще́ннѣйшее, ѻ҆́ч҃е, мꙋчє́нiѧ зрѧ̀, предстоѧ̑ща тебѣ̀, ра́дꙋѧсѧ взыва́лъ є҆сѝ: препѣ́тый гдⷭ҇и, бж҃е ѻ҆тє́цъ на́шихъ, благослове́нъ є҆сѝ.

Ра̑ны претерпѣ́въ ѿ разжже́нныѧ любвѐ мꙋче́нiѧ, терпѣли́внѡ со дерзнове́нiемъ вопiѧ́ше i҆пполѵ́тъ: препѣ́тый гдⷭ҇и, бж҃е ѻ҆тє́цъ на́шихъ, благослове́нъ є҆сѝ.

Бг҃оро́диченъ:

Безсѣ́меннѡ во ѹ҆тро́бѣ, и҆ преесте́ственнѡ прiе́мшꙋю непремѣ́ннаго бг҃а, за милосе́рдiе къ человѣ́кѡмъ прише́дша: препѣ́тый гдⷭ҇и, бж҃е ѻ҆тє́цъ на́шихъ благослове́нъ є҆сѝ.

Пѣ́снь и҃. I҆рмо́съ:

Во ѻ҆́бразѣ а҆́гг҃ла ꙗ҆́вльшагосѧ въ пещѝ ѻ҆́гненнѣй пѣсносло́вцємъ, хрⷭ҇та̀ бг҃а по́йте, ѻ҆́троцы, свѧще́нницы, благослови́те, лю́дiе, превозноси́те во всѧ̑ вѣ́ки.

Ꙗ҆́кѡ мѧгка̀ и҆ тꙋчна̀ же́ртва, до́брый бо па́стырь  ꙗ҆́кѡ ѻ҆вча̀ приво́дитсѧ хрⷭ҇тꙋ̀, взыва́ѧ: свѧще́нницы, благослови́те, лю́дiе, превозноси́те во всѧ̑ вѣ́ки.

Мꙋ́ченическимъ вѣнце́мъ блиста́ѧ, цр҃кви твое́й, хрⷭ҇тѐ, i҆ера́рхъ возсiѧ̀, по́йте, ѻ҆́троцы, ра́дꙋѧсѧ взыва́ѧ: лю́дiе, превозноси́те во всѧ̑ вѣ́ки.

По преще́ннѣмъ ѿвѣ́тѣ сме́ртнѣмъ, хрⷭ҇то́въ страда́лецъ ра́дꙋѧсѧ i҆пполѵ́тъ вопiѧ́ше: ѻ҆́троцы, хрⷭ҇та̀ благослови́те, лю́дiе, превозноси́те во всѧ̑ вѣ́ки.

Бг҃оро́диченъ:

Неизглаго́ланнѡ и҆ безсѣ́меннѡ заче́ншꙋю, и҆ ро́ждшꙋю ра́дость вселе́ннѣй хрⷭ҇та̀ бг҃а, по́йте, ѻ҆́троцы, свѧще́нницы, благослови́те, и҆ превозноси́те въ всѧ̑ вѣ́ки.

Пѣ́снь ѳ҃. I҆рмо́съ:

Рождество̀ твоѐ нетлѣ́нно ꙗ҆ви́сѧ: бг҃ъ и҆зъ бокꙋ̀ твоє́ю про́йде, ꙗ҆́кѡ плотоно́сецъ ꙗ҆ви́сѧ на землѝ, и҆ съ человѣ́ки поживѐ. тѧ̀, бцⷣе, тѣ́мъ всѝ велича́емъ.

Ꙗ҆́кѡ всесла́венъ свѧщенномꙋ́ченикъ, сꙋгꙋ́бою ѹ҆ѧсни́лъ є҆сѝ заре́ю хрⷭ҇то́вꙋ цр҃ковь, и҆ весели́ши сердца́ тѧ пою́щихъ. тѣ́мже тѧ̀ всѝ досто́йнѡ блажи́мъ.

И҆сто́чникъ и҆сточи́въ ѹ҆че́нiй, всеблаже́нне, хрⷭ҇то́вѣ цр҃кви, и҆зъ мꙋ́ченическихъ крове́й пото́ки рѣ́чнѡ бг҃ꙋ прино́сиши: тѣ́мже тѧ̀ всѝ блажи́мъ, i҆пполѵ́те.

Наꙋчи́лъ є҆сѝ є҆ди́номꙋ, бг҃оглаго́ливе, бг҃ꙋ покланѧ́тисѧ въ трⷪ҇цѣ, зижди́телю всѣ́хъ ви́димыхъ же тва́рей и҆ неви́димыхъ, мꙋ́ченическимъ же ѹ҆краси́лсѧ є҆сѝ вѣнце́мъ.

Бг҃оро́диченъ:

Блиста́ѧй тебѣ̀ а҆́гг҃лъ предста̀, и҆ лꙋча́ми дѣ́вства твоегѡ̀ вельмѝ просвѣти́сѧ, себѐ сама́гѡ ꙗ҆́кѡ сво́йственныѧ, забы̀ сла́вы, є҆́же ра́дꙋйсѧ, со стра́хомъ тебѣ̀ вѣща́ше.

Стiхи̑ры, гла́съ а҃. Подо́бенъ: Нбⷭ҇ныхъ чинѡ́въ:

Свѧще́нства благода́ть, ѻ҆́ч҃е, прiе́мъ, * бжⷭ҇твенными ѹ҆чє́нiи просвѣти́лъ є҆сѝ всѧ̑, * i҆пполѵ́те бг҃омꙋ́дре, * и҆  свѧще́нными списа́ньми и҆столкова́лъ є҆сѝ * прⷪ҇ро́кѡвъ бжⷭ҇твєннаѧ словеса̀, ѹ҆ѧснѧ́ѧ на́мъ ꙗ҆̀же ѿтꙋ́дꙋ быва̑ющаѧ.

И҆сповѣ́данiѧ бжⷭ҇твеннымъ вѣнце́мъ ѹ҆краша́емь, * ка́плѧми твои́хъ крове́й * свѧще́нства ѻ҆де́ждꙋ ѹ҆краси́лъ є҆сѝ, * ве́сь свѣ́телъ и҆ красе́нъ предста́лъ є҆сѝ, * цр҃ю̀ и҆ влⷣцѣ, и҆ творцꙋ̀, * всеблаже́нне i҆пполѵ́те.

Ꙗ҆́кѡ дерзнове́нiе, всеблаже́нне, * ко сп҃сꙋ хрⷭ҇тꙋ̀ ны́нѣ стѧжа́въ, * всѧ̑ вѣ́рнѡ тѧ̀ чтꙋ́щыѧ спаса́й ѿ бѣ́дъ и҆ напа́стей, * и҆ лю́тыхъ ѡ҆бстоѧ́нiй, и҆ ѿ страсте́й, и҆ паде́нiй, и҆ нꙋ́ждъ, * благопрiѧ́тными моли́твами твои́ми.

Сла́ва, и҆ ны́нѣ, бг҃оро́диченъ:

Жезло́мъ твоегѡ̀ застꙋпле́нiѧ, бцⷣе чⷭ҇таѧ, * sвѣ̑рскiѧ стра̑сти ѻ҆каѧ́нныѧ дꙋшѝ моеѧ̀ ѿженѝ, * ѿсю́дꙋ ми́рнѡ * къ жи́зни мѧ̀ наставлѧ́ющи, * и҆ ст҃о́мꙋ мѧ̀ ста́дꙋ * и҆збра́нныхъ твои́хъ ѻ҆ве́цъ сопричтѝ.