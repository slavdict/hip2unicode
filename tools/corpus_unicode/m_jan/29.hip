    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ к҃ѳ-й де́нь.

Пренесе́нiе моще́й ст҃а́гѡ сщ҃енномꙋ́ченика i҆гна́тiа бг҃оно́сца.

На Гдⷭ҇и, воззва́хъ, стiхи̑ры на s҃, гла́съ д҃. Подо́бенъ: Ꙗ҆́кѡ до́блѧ:

Бг҃осло́вѡвъ кра́йнiй бы́въ прее́мникъ, * ѻ҆́ныхъ стопа́мъ послѣ́довалъ є҆сѝ, * ѿ восто́ка ѹ҆стреми́всѧ, * и҆ на за́падѣ ꙗ҆влѧ́ѧсѧ, * и҆ просвѣща́ѧ мо́лнiѧми * бжⷭ҇твеннагѡ проповѣ́данiѧ: * и҆дѣ́же, всемꙋ́дре, ѿ мíра ѹ҆́бѡ заше́дъ, * къ бг҃ꙋ же возсiѧ́лъ є҆сѝ, * сiѧ́нiемъ вѣнча́емь благода́ти.

Свѧще́ннѣ ѿда́шасѧ твоѧ̑ гра́дꙋ твоемꙋ̀ мо́щи, * бг҃оно́се всемꙋ́дре, * страда́нiѧ ра́ди ѡ҆свѧщє́ны свѣтлѣ́е, * и҆ благода́тiю сiѧ́ющыѧ, * возвраще́нiемъ на́мъ, * торжества̀ хода́таѧ содѣ́лавша, * весе́лiѧ наполнѧ́юще бг҃одохнове́ннагѡ, * и҆ ѡ҆бонѧ́нiемъ насыща́юще * благоче́стнѡ тѧ̀ почита́ющыѧ.

Ѿ восто́ка ѹ҆́бѡ * пе́рвѣе денни́ца, i҆гна́тiе, * на за́падѣхъ просiѧ́лъ є҆сѝ свѣтлѣ́йше: * ны́нѣ же бжⷭ҇твенныхъ моще́й твои́хъ возвраще́нiемъ * зарѝ на землѝ ѿ ве́чера просте́рлъ є҆сѝ, * и҆ мо́лишисѧ хрⷭ҇тꙋ̀, * ѿ тлѝ и҆ бѣ́дъ и҆зба́вити * вѣ́рою соверша́ющихъ * всечестнꙋ́ю па́мѧть твою̀.

Сла́ва, гла́съ и҃. А҆нато́лiево:

Бг҃оно́се i҆гна́тiе, твоего̀ жела́емаго хрⷭ҇та̀ впери́въ, мздꙋ̀ воспрiѧ́лъ є҆сѝ свѧщеннодѣ́йства є҆ѵⷢ҇лiа хрⷭ҇то́ва, є҆́же  сконча́тисѧ кро́вiю. Тѣ́мъ пшени́ца бы́въ безсме́ртнагѡ дѣ́лателѧ, зꙋбы̀ sвѣре́й сомлѣ́лсѧ є҆сѝ, и҆ хлѣ́бъ сла́докъ томꙋ̀ показа́лсѧ є҆сѝ: молѝ ѡ҆ на́съ, страда́льче бл҃же́нне.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.

Подо́бенъ: Ѽ пресла́внагѡ чꙋдесѐ!

Что̀ зри́мое видѣ́нiе, * є҆́же мои́ми ѻ҆чесы̀ ви́дитсѧ, ѽ влⷣко! * содержа́й всю̀ тва́рь * на дре́во воздви́женъ бы́въ, * и҆ ѹ҆мира́еши всѣ̑мъ даѧ́й жи́знь, * бцⷣа пла́чꙋщи глаго́лаше, * є҆гда̀ ѹ҆зрѣ̀ на крⷭ҇тѣ̀ возноси́ма, * и҆зъ неѧ̀ неизрече́ннѡ возсiѧ́вшаго * бг҃а и҆ чл҃вѣ́ка.

На стiхо́внѣ ѻ҆ктѡ́иха. Сла́ва, гла́съ а҃. Стꙋдíтово:

Ѽ тве́рдыѧ и҆ а҆дама́нтскiѧ твоеѧ̀ дꙋшѝ, достоблаже́нне i҆гна́тiе! ты́ бо къ сꙋ́щемꙋ твоемꙋ̀ рачи́телю неѡсла́бно и҆мѣ́ѧ жела́нiе, глаго́лалъ є҆сѝ: нѣ́сть во мнѣ̀ ѻ҆́гнь любовеще́ственъ, вода́ же па́че жива́ѧ, и҆ глаго́лющаѧ во мнѣ̀, внꙋ́трь мѝ глаго́лющи: грѧдѝ ко ѻ҆ц҃ꙋ̀. Тѣ́мже бж҃е́ственнымъ дх҃омъ распалѧ́емь, sвѣ́ри и҆зво́лилъ є҆сѝ, мíра тѧ̀ скорѣ́е разлꙋчи́ти, и҆ къ жела́емомꙋ препосла́ти хрⷭ҇тꙋ̀. є҆го́же молѝ, спастѝ дꙋ́шы на́шѧ.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Подо́бенъ: Всехва́льнiи мꙋ́чєницы:

Ѹ҆ крⷭ҇та̀ предстоѧ́щи * сн҃а и҆ бг҃а твоегѡ̀, * и҆ долготерпѣ́нiе тогѡ̀ смотрѧ́ющи, * глаго́лала є҆сѝ пла́чꙋщи, * мт҃и чⷭ҇таѧ: * ѹ҆вы̀ мнѣ̀, ча́до сладча́йшее, * что̀ сiѧ̑ стра́ждеши непра́веднѡ, * сло́ве бж҃iй, * да спасе́ши человѣ́чество;

Тропа́рь, гла́съ д҃:

И҆ нра́вѡмъ прича́стникъ, и҆ прⷭ҇то́лѡмъ намѣ́стникъ а҆пⷭ҇лѡмъ бы́въ, дѣѧ́нiе ѡ҆брѣ́лъ є҆сѝ, бг҃одохнове́нне, въ видѣ́нiѧ восхо́дъ: сегѡ̀ ра́ди сло́во и҆́стины и҆справлѧ́ѧ, и҆ вѣ́ры ра́ди пострада́лъ є҆сѝ да́же до кро́ве, сщ҃енномꙋ́чениче i҆гна́тiе, молѝ хрⷭ҇та̀ бг҃а спасти́сѧ дꙋша́мъ на́шымъ. 



На ѹ҆́трени ѻ҆́ба канѡ́на ѻ҆ктѡ́иха: И҆ ст҃а́гѡ на s҃, є҆гѡ́же краегране́сiе:

I҆гна́тiа восто́чнꙋю въ пѣ́снехъ sвѣздꙋ̀ пою̀. Ѳеофа́ново.

Гла́съ д҃. Пѣ́снь а҃. I҆рмо́съ:

Мо́рѧ чермнꙋ́ю пꙋчи́нꙋ невла́жными стопа́ми дре́внiй пѣшеше́ствовавъ i҆и҃ль, крестоѻбра́зными мѡѷсе́овыма рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть.

Напра́вивъ къ добродѣ́тели житiѐ моѐ, свѣ́томъ ѡ҆зарѝ всели́вшiѧсѧ бл҃года́ти въ тебѣ̀, бг҃оно́се i҆гна́тiе, страсте́й смꙋще́нiе твои́ми моли́твами разорѝ.

Ꙗ҆́коже землѧ̀ ро́днѣйшаѧ бы́лъ є҆сѝ, стори́чествꙋющи плодоносѧ́й сѣ́мѧ хрⷭ҇тꙋ̀, бг҃оно́се i҆гна́тiе, дꙋ́шы напоѧ́ющемꙋ ѡ҆дожде́нiемъ дх҃а.

Разꙋмѣ́въ прозна́тельною си́лою твоеѧ̀ бл҃горо́дiе дꙋшѝ всѣ́хъ влⷣка и҆ бг҃ъ, бг҃оно́се i҆гна́тiе, сiѧ́ньми бл҃года́ти бг҃освѣ́тлыми просвѣтѝ.

Лꙋча́ми ѹ҆́мнагѡ ѡ҆сiѧ́емь сл҃нца, всемꙋ́дре, ѿ восто́ка ѹ҆стреми́всѧ свѣ́тлѡ, ꙗ҆́коже чꙋ́вственное со́лнце, мра́къ за́падный ѡ҆зарѧ́ѧ проповѣ́данiемъ.

Бг҃оро́диченъ:

Трⷪ҇цы пребжⷭ҇твенныѧ, всечⷭ҇таѧ, є҆ди́наго родила̀ є҆сѝ, и҆зъ тебє̀ пло́тiю ꙗ҆́вльшагосѧ по на́мъ, благоволе́нiемъ роди́телѧ и҆ содѣ́йствомъ дх҃а всест҃а́гѡ, бг҃оневѣ́сто.

Пѣ́снь г҃. I҆рмо́съ:

Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆ ѹ҆твержде́нiе.

И҆сцѣлѝ ѹ҆́мъ мо́й, ѡ҆sло́бленный лю́тыми страстьмѝ плотски́ми, i҆гна́тiе мч҃ниче хрⷭ҇то́въ всеприснопа́мѧтне.

Е҆диномꙋ́дренна тѧ̀ хрⷭ҇то́съ а҆пⷭ҇лѡвъ до́брѣ вѣ́дый, поста́ви бж҃е́ственнымъ свѣ́томъ сiѧ́юща всѣ̑мъ цр҃квамъ ѹ҆чи́телѧ. 

Ѹ҆мерщвлѧ́ема тебє̀ ра́ди жизнода́вца зрѧ̀, поте́клъ є҆сѝ тогѡ̀ ра́ди сме́рть любо́вiю претерпѣ́ти, i҆гна́тiе.

Бг҃оро́диченъ:

Сло́во ѻ҆́ч҃ее, предꙿѡчи́стившисѧ, ѽ чⷭ҇таѧ! дх҃омъ, слове́снагѡ є҆стества̀ на благодѣѧ́нiе родила̀ є҆сѝ.

Сѣда́ленъ, гла́съ г҃. Подо́бенъ: Бж҃е́ственныѧ вѣ́ры:

Бж҃е́ственнымъ дх҃омъ просвѣще́нъ, свирѣ́пство мꙋчи́телей дерзнове́нiемъ па́стырскимъ велемꙋ́дреннѡ посрами́лъ є҆сѝ, и҆ преве́зсѧ пре́лести пꙋчи́нꙋ, ко приста́нищꙋ бжⷭ҇твенномꙋ дости́глъ є҆сѝ, ѻ҆́ч҃е преподо́бне, хрⷭ҇та̀ бг҃а молѝ дарова́ти на́мъ ве́лiю ми́лость.

Два́жды.

Сла́ва, и҆ ны́нѣ, бг҃оро́диченъ:

Бж҃е́ственнагѡ є҆стества̀ не ѿлꙋ́чсѧ, пло́ть бы́въ во чре́вѣ твое́мъ, но бг҃ъ вочеловѣ́чсѧ пребы́сть, и҆́же по рождествѣ̀ мт҃рь тѧ̀ дв҃ꙋ, ꙗ҆́кѡ пре́жде ржⷭ҇тва̀ сохрани́въ всенепоро́чнꙋ, є҆ди́нъ гдⷭ҇ь: того̀ прилѣ́жнѡ молѝ, дарова́ти на́мъ ве́лiю ми́лость.

Крⷭ҇тобг҃оро́диченъ:

Нескве́рнаѧ а҆́гница сло́ва, нетлѣ́ннаѧ дв҃ома́ти, на крⷭ҇тѣ̀ зрѧ́щи повѣ́шена, и҆́же и҆зъ неѧ̀ безболѣ́зненнѡ прозѧ́бшаго, матеролѣ́пнѡ рыда́ющи, вопiѧ́ше: ѹ҆вы̀ мнѣ̀, ча́до моѐ, ка́кѡ стра́ждеши во́лею, хотѧ̀ и҆зба́вити ѿ страсте́й безче́стiѧ человѣ́ка.

Пѣ́снь д҃. I҆рмо́съ:

Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й, гдⷭ҇и.

Бг҃оно́сецъ нарица́емь тезоиме́ннѡ, во хрⷭ҇та́ бо ѡ҆дѣ́ѧсѧ житiе́мъ, всѧ̑ помазꙋ́еши свѣ́тлѡ, мч҃никѡвъ ѹ҆твержде́нiе, жела́нiемъ вѣнцы̀ воспрiѧ́ти.

Вжилѧ́емь, i҆гна́тiе, си́лою на крⷭ҇тѣ̀ пригво́ждшагѡсѧ тебє̀ ра́ди, бг҃оно́се: sвѣ́ри бо и҆зво́лилъ є҆сѝ мíра ѿлꙋчи́ти тѧ̀ къ твоемꙋ̀ жела́емомꙋ рачи́телю. 

Возжела́въ красоты̀ влⷣчни, и҆ къ немꙋ̀ раче́нiе неѡсла́бно и҆мѣ́ѧ, сегѡ̀ страда́нiємъ ѹ҆се́рднѡ поревнова́лъ є҆сѝ, мч҃ниче бг҃оно́се i҆гна́тiе.

Ѹ҆кра́шенъ багрѧни́цею твои́хъ крове́й, ст҃и́телю, и҆ ма́стiю свѧще́нства, таи́нниче, сiѧ́еши, хрⷭ҇тꙋ̀ зовы́й ра́дꙋѧсѧ: сла́ва си́лѣ твое́й, гдⷭ҇и.

Бг҃оро́диченъ:

И҆зъ не сꙋ́щихъ всѧ́чєскаѧ бжⷭ҇твенною си́лою содѣва́ѧ, роди́сѧ и҆зъ тебє̀, бг҃ома́ти, мíръ просвѣща́ѧ свѣ́тлыми лꙋча́ми бжⷭ҇тва̀, и҆ бг҃оразꙋ́мiѧ свѣ́тлостiю.

Пѣ́снь є҃. I҆рмо́съ:

Ты̀, гдⷭ҇и мо́й, свѣ́тъ въ мíръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зꙿ мра́чна невѣ́дѣнiѧ вѣ́рою воспѣва́ющыѧ тѧ̀.

Ны́нѣ ты̀ лице́мъ къ лицꙋ̀ хрⷭ҇та̀ зрѧ̀, i҆гна́тiе, зерца́лѡмъ вои́стиннꙋ разрѣ́шшымсѧ, соедини́лсѧ є҆сѝ твоемꙋ̀ рачи́телю.

Привле́клъ є҆сѝ просвѣще́нiе, ѿ и҆сто́чника свѣтода́тельнагѡ, i҆гна́тiе, пречⷭ҇тыми бо тѧ̀ хрⷭ҇то́съ дла́ньми держа́въ ѡ҆свѧтѝ.

Ѹ҆́мъ дх҃омъ бж҃iимъ стѧжа́въ просвѣще́нъ, i҆гна́тiе, бг҃опи̑санныѧ посыла́еши ꙗ҆́кѡ скрижа̑ли зако́ны бл҃года́ти.

Бг҃оро́диченъ:

Свы́ше тебѣ̀ гла́съ ра́достнѡ возопѝ а҆́гг҃лъ, бцⷣе, влⷣки неизрече́нно возвѣща́ѧ тебѣ̀ зача́тiе.

Пѣ́снь s҃. I҆рмо́съ:

Пожрꙋ́ ти со гла́сомъ хвале́нiѧ, гдⷭ҇и, цр҃ковь вопiе́тъ тѝ, ѿ бѣсо́вскiѧ кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вiю.

Мꙋ́дрости є҆́ллинскiѧ разори́лъ є҆сѝ догма́ты, ѵ҆поста́снꙋю и҆мѣ́ѧ бж҃iю мꙋ́дрость, сщ҃еннотаи́нниче, и҆ съ шꙋ́момъ пре́лести па́мѧть погꙋби́лъ є҆сѝ.

Не преста́й ѡ҆ соверша́ющихъ па́мѧть твою̀ молѧ́сѧ, всебл҃же́нне, напа́стей и҆зба́витисѧ лютѣ́йшихъ и҆ бѣ́дъ, свѧще́нникъ ꙗ҆ви́всѧ благопрiѧ́тенъ. 

Мꙋ́жествомъ и҆ мꙋ́дростiю преизѧ́ществовавъ, прпⷣбне, пра́вды же добро́тою, бг҃оно́се мч҃ниче, и҆ цѣломꙋ́дрiѧ, и҆ ѡ҆крꙋже́нiемъ добродѣ́телей ꙗ҆ви́лсѧ є҆сѝ ѹ҆краша́емь.

Бг҃оро́диченъ:

Тѧ̀ є҆ди́нꙋ посредѣ̀ те́рнiѧ ѡ҆брѣ́тъ, ꙗ҆́кѡ пречи́стый крíнъ, и҆ ѹ҆до́льный цвѣ́тъ, ѽ бг҃ома́ти! жени́хъ и҆зъ ѹ҆тро́бы твоеѧ̀ сло́во происхо́дитъ.

Конда́къ, гла́съ д҃. Подо́бенъ: Ꙗ҆ви́лсѧ є҆сѝ дне́сь.

Ѿ восто́ка дне́сь возсiѧ́лъ є҆сѝ, и҆ тва́рь всю̀ просвѣти́вый ѹ҆че́ньми, мꙋ́ченичествомъ ѹ҆краси́сѧ, бг҃оно́сный и҆ бж҃е́ственный i҆гна́тiй.

I҆́косъ:

I҆еремíю бг҃ъ и҆зъ ѹ҆тро́бы ѡ҆свѧти́въ, и҆ пре́жде є҆́же роди́тисѧ вѣ́дый, ꙗ҆́кѡ провѣ́децъ, прiѧ́телище бы́ти того̀ дх҃а ст҃а́гѡ, наполнѧ́етъ сего̀ а҆́бiе ѿ ю҆́ностна житiѧ̀, и҆ прⷪ҇ро́ка же сего̀ и҆ проповѣ́дника, всѣ̑мъ предвозвѣща́ти посыла́етъ ст҃о́е на зе́млю своѐ прише́ствiе: ро́ждсѧ ѹ҆́бѡ и҆ са́мъ бг҃ъ ѿ дв҃ы, къ про́повѣди прише́дъ, ѡ҆брѣ́те ѿ младе́нства досто́йна своеѧ̀ бл҃года́ти ѹ҆ченика̀, бг҃оно́снаго и҆ бж҃е́ственнаго i҆гна́тiа.

Пѣ́снь з҃. I҆рмо́съ:

Въ пе́щи а҆враа́мстiи ѻ҆́троцы персíдстѣй, любо́вiю благоче́стiѧ па́че, не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.

Сщ҃е́нства ѹ҆кра́шенъ мѵ́ромъ, преподо́бне, бж҃е́ственнымъ, и҆ мꙋ́ченическою кро́вiю ѹ҆добре́нъ, во ѻ҆бои́хъ просiѧ́лъ є҆сѝ, благослове́нъ є҆сѝ въ хра́мѣ, зовы́й, сла́вы твоеѧ̀, гдⷭ҇и.

Законоположе́нiемъ просвѣти́въ мíръ ве́сь, хлѣ́бомъ нбⷭ҇нымъ напита́лъ є҆сѝ вѣ̑рныѧ, влⷣцѣ твоемꙋ̀ зовꙋ́щыѧ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и. 

Свѣтолꙋ́чными зарѧ́ми, всебл҃же́нне, просвѣща́емь, заре́ю свѣтонача́льнагѡ ли́тiѧ ѡ҆сiѧ́всѧ, нбⷭ҇ное прiѧ́лъ є҆сѝ ра́дꙋѧсѧ наслажде́нiе, бг҃оно́се, мꙋ́ченикѡвъ похвало̀.

Пшени́ца сы́й бж҃iѧ, ꙗ҆́коже ре́клъ є҆сѝ, всеприснопа́мѧтне, челюстьмѝ сомле́нъ бы́лъ є҆сѝ, мꙋ́чениче, sвѣре́й, и҆ пита́ющемꙋ всѧ́чєскаѧ бж҃е́ственною бл҃гостiю, чистѣ́йшiй хлѣ́бъ бы́лъ є҆сѝ.

Бг҃оро́диченъ:

Вы́шнѧгѡ ѡ҆свѧще́нное бж҃е́ственное селе́нiе, ра́дꙋйсѧ, тобо́ю бо даде́сѧ ра́дость, бцⷣе, зовꙋ́щымъ: бл҃гослове́на ты̀ въ жена́хъ є҆сѝ, всенепоро́чнаѧ влⷣчце.

Пѣ́снь и҃. I҆рмо́съ:

Рꙋ́цѣ распросте́ръ данiи́лъ, львѡ́въ зiѧ̑нiѧ въ ро́вѣ затчѐ: ѻ҆́гненнꙋю же си́лꙋ ѹ҆гаси́ша, добродѣ́телiю препоѧ́савшесѧ, благоче́стiѧ рачи́тели ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ, гдⷭ҇а.

Стоѧ̀ на сꙋди́щи, мꙋ́дре, трⷪ҇цꙋ несозда́ннꙋю бг҃осло́вилъ є҆сѝ ѹ҆ма̀ чистото́ю, ст҃е: мы́сленною же свѣ́тлостiю не ѹ҆страши́всѧ мꙋчи́тельскихъ престо́лѡвъ сꙋровства̀, но вопiѧ́лъ є҆сѝ: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Ѹ҆пра́вивъ разꙋ́мнѣ тво́й ѹ҆́мъ бж҃е́ственными догма́ты, бл҃же́нне i҆гна́тiе, sлоде́мѡна томи́телѧ, пре́лести предста́телѧ, мꙋ́дрости то́ки весьма̀ потопи́лъ є҆сѝ, вопiѧ̀: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Безмѣ́рнымъ сiѧ́ѧ свѣ́томъ бж҃ества̀, мꙋ́чениче непобѣди́ме, безбо́жiѧ непостоѧ́ннꙋю прогна́лъ є҆сѝ тмꙋ̀, посла̑нiѧ свѣтови̑днаѧ посыла́ѧ пою́щымъ: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Неи́стовства и҆ зiѧ́нiѧ sвѣре́й не ѹ҆страши́лсѧ є҆сѝ, бжⷭ҇твенный i҆гна́тiе: высоча́йшагѡ бо си́ла и҆зъ дв҃ы возсiѧ́вши, всеѻрꙋ́жiемъ крⷭ҇та́ тѧ ѡ҆бложѝ, пою́ща: бл҃гослови́те, всѧ̑ дѣла̀ гдⷭ҇нѧ, гдⷭ҇а. 

Бг҃оро́диченъ:

Ты̀ є҆ди́на во всѣ́хъ ро́дѣхъ, дв҃а пречⷭ҇таѧ, мт҃и ꙗ҆ви́ласѧ є҆сѝ бж҃iѧ, ты̀ бжⷭ҇тва̀ была̀ є҆сѝ жили́ще, всенепоро́чнаѧ, не ѡ҆пали́вшисѧ ѻ҆гне́мъ непристꙋ́пнагѡ свѣ́та. Тѣ́мже вси́ тѧ бл҃гослови́мъ, мр҃íе бг҃оневѣ́стнаѧ.

Пѣ́снь ѳ҃. I҆рмо́съ:

Ка́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀. Тѣ́мъ веселѧ́щесѧ, тѧ̀, бцⷣе, велича́емъ.

Раче́нiе бжⷭ҇твеннѣйшее, бл҃же́нне, ѹ҆держа́въ дꙋшѝ твоеѧ̀, мíра веще́ствєнныѧ печа̑ли ѻ҆гне́мъ невеще́ственнымъ всѧ̑ попалѝ: и҆ жела́нiй кра́ю вѣнцено́сца тѧ̀ предста́ви.

Въ приста́нище свѣ́тло ѹ҆стреми́лсѧ є҆сѝ тиша́йшее, бг҃оно́се, бꙋ́ри волне́нiй и҆збѣ́гъ, стремле́нiѧ свирѣ́пыхъ и҆ слове́сныхъ sвѣре́й, и҆ ны́нѣ наслажда́ешисѧ, прiи́мъ вѣ́чное наслажде́нiе.

И҆спещре́ннымъ ѹ҆краша́емь вѣнце́мъ, свѧщеннотаи́нниче преизѧ́ществꙋеши: сщ҃е́нства бо въ тебѣ̀ въ є҆ди́но сни́десѧ, и҆ свидѣ́тельства сла́ва, и҆ ѻ҆бои́ми ꙗ҆́кѡ прича́стникъ твоемꙋ̀ влⷣцѣ спросла́вилсѧ є҆сѝ.

Ꙗ҆́кѡ свѧщенноѧвле́нъ сы́й, дерзнове́нiе и҆мѣ́ѧ къ твоемꙋ̀ влⷣцѣ и҆ бг҃ꙋ, соверша́ющымъ вѣ́рою па́мѧть твою̀, ѿ напа́стей, i҆гна́тiе, ны́нѣ и҆зба́витисѧ, моли́сѧ.

Бг҃оро́диченъ:

Ѹ҆гасѝ страсте́й мои́хъ пла́мень росолꙋ́чною твое́ю моли́твою, ꙗ҆́же во ѹ҆тро́бѣ прiе́мши ѻ҆́гнь бж҃е́ственный неѡпа́льнѡ, всечⷭ҇таѧ: тѧ́ бо наде́ждꙋ и҆́мамъ спасе́нiѧ моегѡ̀, бг҃оневѣ́сто.

Свѣти́ленъ. Подо́бенъ: Свѣ́те неизмѣ́нный:

И҆́мать свѣ́тлый пра́здникъ тво́й хрⷭ҇то́ва цр҃ковь, ꙗ҆́кѡ неѿе́млемое бога́тство, твоѧ̑ прiе́мши  бж҃е́ствєнныѧ мо́щи, и҆дѣ́же и҆ мѵ́ро и҆сточа́ютъ всѣ̑мъ, i҆гна́тiе бг҃оно́се.

Сла́ва, и҆ ны́нѣ, бг҃оро́диченъ:

Свѣ́тъ возсiѧ́вый безлѣ́тнѣ ѿ ѻ҆ц҃а̀ пре́жде вѣ̑къ, въ лѣ̑та ны́нѣ напослѣ́докъ и҆зъ тебє̀, дв҃о, и҆зы́де на спасе́нiе мíра: къ немꙋ́же не преста́й ѡ҆ лю́дехъ твои́хъ моли́ти.

На стiхо́внѣ ѻ҆ктѡ́иха. Сла́ва, гла́съ а҃. Стꙋдíтово:

Сто́лпъ ѡ҆дꙋшевле́нъ и҆ вдохнове́нный ѻ҆́бразъ, лѣ́тнiй тво́й наста̀ пра́здникъ, бг҃оно́се i҆гна́тiе, та̑инства твоѧ̑ и҆ до́блєсти твоѧ̑ проповѣ́дающiй, є҆́же за вѣ́рꙋ да́же до кро́ве противостоѧ́нiе: блаже́нный ѻ҆́нъ и҆ приснопа́мѧтный гла́съ, и҆́же ꙗ҆́кѡ пшени́ца є҆́смь бж҃iѧ, глаго́лющiй, и҆ зꙋбы̀ sвѣре́й мелю́сѧ. тѣ́мже подража́тель стра́сти хрⷭ҇та̀ твоегѡ̀ бы́въ, молѝ спасти́сѧ дꙋша́мъ на́шымъ.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Подо́бенъ: Всехва́льнiи мч҃ницы:

Заколе́нiе твоѐ непра́ведное, хрⷭ҇тѐ, * дв҃а зрѧ́щи, пла́чꙋщи вопiѧ́ше тѝ: ча́до сладча́йшее, * ка́кѡ безъ пра́вды ѹ҆мира́еши; * ка́кѡ на дре́вѣ ви́сиши, * всю̀ зе́млю повѣ́сивый на вода́хъ; * не ѡ҆ста́ви менє̀ є҆ди́нꙋ, * бл҃годѣ́телю многоми́лостиве, * мт҃рь и҆ рабꙋ̀ твою̀, молю́сѧ.

На лiтꙋргíи, Бл҃жє́нна ѻ҆ктѡ́иха, на д҃: и҆ ст҃а́гѡ пѣ́снь г҃-ѧ, на д҃. Прокíменъ, гла́съ з҃: Возвесели́тсѧ пра́ведникъ ѡ҆ гдⷭ҇ѣ, и҆ ѹ҆пова́етъ на него̀. Стíхъ: Ѹ҆слы́ши, бж҃е, гла́съ мо́й, внегда̀ моли́тимисѧ къ тебѣ̀. А҆пⷭ҇лъ къ є҆вре́ємъ, зача́ло та҃_i. А҆ллилꙋ́iа, гла́съ д҃: Пра́ведникъ, ꙗ҆́кѡ фíнiѯъ процвѣте́тъ, ꙗ҆́кѡ ке́дръ, и҆́же въ лiва́нѣ, ѹ҆мно́житсѧ. Е҆ѵⷢ҇лiе ма́рка, зача́ло м҃а. Прича́стенъ: Въ па́мѧть вѣ́чнꙋю бꙋ́детъ пра́ведникъ:


