    OCR:

    Библиотека святоотеческой литературы

    http://orthlib.ru



МИНÍА МѢ́СѦЦЪ I҆АННꙊА́РIЙ

КÍЕВЪ. Въ тѷпогра́фiи кiево-пече́рской ла́ѵры.

#аѿч҃г го́да



Во сла́вꙋ ст҃ы́ѧ, є҆диносꙋ́щныѧ, животворѧ́щiѧ и҆ нераздѣли́мыѧ трⷪ҇цы, ѻ҆ц҃а̀, и҆ сн҃а, и҆ ст҃а́гѡ дх҃а: бл҃гослове́нiемъ ст҃ѣ́йшагѡ патрiа́рха моско́вскагѡ и҆ всеѧ̀ рꙋсѝ а҆леѯíѧ моско́вскагѡ срѣ́тенскагѡ монастырѧ̀ свѧще́нно-а҆рхiмандрíта напеча́тасѧ кни́га сiѧ̀, минíа мѣ́сѧцъ i҆аннꙋа́рiй во гра́дѣ москвѣ̀, въ лѣ́то ѿ ржⷭ҇тва̀ по пло́ти бг҃а сло́ва #ацч҃s

Московский Сретенский монастырь, издательство <((>Правило веры<))>, 1996





МѢ́СѦЦЪ I҆АННꙊА́РIЙ,

и҆мѣ́ѧй дне́й л҃а.

Въ пе́рвый де́нь, є҆́же по пло́ти ѡ҆брѣ́занiе гдⷭ҇а на́шегѡ i҆и҃са хрⷭ҇та̀:

И҆ па́мѧть и҆́же во ст҃ы́хъ ѻ҆ц҃а̀ на́шегѡ васíлiа вели́кагѡ, а҆рхiепⷭ҇копа кесарíи каппадокíйскiѧ.

А҆́ще хра́мъ ст҃а́гѡ васíлiа, твори́мъ бдѣ́нiе.

На ма́лѣй вече́рни, на Гдⷭ҇и, воззва́хъ, стiхи̑ры на д҃, гла́съ г҃, самогла́сны:

Хрⷭ҇та̀ всели́въ въ дꙋ́шꙋ твою̀ чи́стымъ твои́мъ житiе́мъ, и҆сто́чника жи́зни, сщ҃енноѧвле́нне васíлiе, рѣ́ки и҆сточи́лъ є҆сѝ ѹ҆че́нiй бл҃гочести́выхъ вселе́ннѣй: ѿ ни́хже напоѧ́еми вѣ́рнiи цр҃ко́внiи лю́дiе, плоды̀ ѹ҆сте́нъ и҆сповѣ́дающихъ, бл҃года́ть прино́сѧтъ просла́вльшемꙋ па́мѧть твою̀ во вѣ́къ вѣ́ка.

Два́жды.

Мѵ́ро и҆злiѧ́нное на тебѣ̀ бл҃года́ти пома́за тѧ̀ сщ҃еннодѣ́йствовати є҆ѵⷢ҇лiе црⷭ҇твiѧ нбⷭ҇нагѡ, васíлiе бг҃оѧвле́нне, хрⷭ҇то́во бл҃гоꙋха́нiе бы́въ, воне́ю зна́нiѧ є҆гѡ̀ вселе́ннꙋю и҆спо́лнилъ є҆сѝ. Тѣ́мже, гла́сы ра̑бъ твои́хъ бл҃гопрiѧ́тнѣ прiе́млѧй, и҆спросѝ на́мъ, чтꙋ́щымъ тѧ̀, вє́лiѧ ми́лѡсти.

Вѷзантíево:

Ст҃и́тельскою ѻ҆де́ждею ѡ҆дѣ́ѧнъ, трⷪ҇цы побо́рниче васíлiе, прⷭ҇то́лꙋ предста́лъ є҆сѝ сꙋди́щномꙋ, бѣдꙋ̀ прiе́млѧй ѡ҆ вѣ́рѣ, и҆ страда́льческое противостоѧ́нiе показа́въ, ꙗ҆́рость є҆па́рховꙋ посрами́лъ є҆сѝ, ꙗ҆рѧ́щасѧ держа́вою нече́стiѧ, и҆  неми́лостивнымъ разсѣче́нiемъ претѧ́ща, ѹ҆се́рднѡ, ѻ҆́ч҃е, проразсꙋди́въ, и҆ мꙋ́ченикъ бы́въ произволе́нiемъ, вѣне́цъ прiѧ́лъ є҆сѝ побѣ́ды ѿ хрⷭ҇та̀, и҆мꙋ́щагѡ ве́лiю млⷭ҇ть.

Сла́ва, гла́съ в҃:

Сꙋ́щихъ и҆звы́къ є҆стество̀, и҆ всѣ́хъ ѹ҆смотри́въ нестоѧ́тельное, є҆ди́наго ѡ҆брѣ́лъ є҆сѝ непоколе́блема, пресꙋ́щнаго сꙋ́ща содѣ́телѧ всѣ́хъ: є҆мꙋ́же и҆ па́че приложи́всѧ, не сꙋ́щихъ жела́нiе ѿве́рглъ є҆сѝ, молѝ и҆ на́мъ бжⷭ҇твеннагѡ жела́нiѧ полꙋчи́ти, сщ҃енноѧвле́нне васíлiе.

И҆ ны́нѣ, пра́здника.

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

Хра́мъ всесвѣ́телъ * трисо́лнечныѧ зарѝ сы́й, * ѡ҆зарѧ́еши дꙋ́шы пита́ющихсѧ * словесы̀ твои́ми, васíлiе.

Стíхъ: Ѹ҆ста̀ моѧ̑ возглаго́лютъ премꙋ́дрость, и҆ поꙋче́нiе срⷣца моегѡ̀ ра́зꙋмъ.

Трꙋба̀ съ небесѐ * шꙋ́мъ гла́са твоегѡ̀ є҆́сть, * и҆ ѻ҆́гнь, и҆́мже попалѧ́ютсѧ * є҆ретíчєскаѧ всѧ̑, * васíлiе, ѹ҆чє́нiѧ.

Стíхъ: Ѹ҆ста̀ пра́веднагѡ поꙋча́тсѧ премꙋ́дрости, и҆ ѧ҆зы́къ є҆гѡ̀ возглаго́летъ сꙋ́дъ.

Свѣ́тъ є҆ди́нъ трисiѧ́нный, * раздѣлѧ́ѧй ли́цы, * є҆динѧ́ѧй же сꙋщество́мъ, * а҆́рiа низложи́лъ є҆сѝ * и҆ саве́ллiа, васíлiе.

Сла́ва, и҆ ны́нѣ:

Плотско́е ѡ҆брѣ́занiе * бг҃овочеловѣ́чнагѡ сло́ва * и҆ па́мѧть васíлiа * почита́юще вели́кагѡ, * бцⷣꙋ почита́емъ.

По Ѻ҆́ч҃е на́шъ, тропа́рь ст҃а́гѡ: Сла́ва, и҆ ны́нѣ, ѡ҆брѣ́занiѧ.Е҆ктенiа̀, и҆ ѿпꙋ́стъ. На вели́цѣй же вече́рни, и҆ на ѹ҆́трени, и҆ на лiтꙋргíи, пое́мъ всѐ послѣ́дованiе, ꙗ҆́коже и҆зꙿѧви́сѧ на рѧдꙋ̀.



На вели́цѣй вече́рни пое́мъ, Бл҃же́нъ мꙋ́жъ, а҃-й а҆нтiфѡ́нъ.

На Гдⷭ҇и, воззва́хъ, стiхи̑ры на и҃. Пра́здника д҃, гла́съ и҃. Самогла́сны:

Сходѧ́й сп҃съ къ ро́дꙋ человѣ́ческомꙋ прiѧ́тъ пелена́ми пови́тiе, не возгнꙋша́сѧ плотска́гѡ ѡ҆брѣ́занiѧ  ѻ҆смодне́венъ по мт҃ри, безнача́льный по ѻ҆ц҃ꙋ̀. Томꙋ̀ вѣ́рнiи возопiи́мъ: ты̀ є҆сѝ бг҃ъ на́шъ, поми́лꙋй на́съ.

Не ѹ҆стыдѣ́сѧ всебл҃гíй бг҃ъ плотски́мъ ѡ҆брѣ́занiемъ ѡ҆брѣ́затисѧ: но дадѐ самаго̀ себѐ ѻ҆́бразъ и҆ начерта́нiе всѣ̑мъ ко спасе́нiю: и҆́бо зако́на творе́цъ закѡ́ннаѧ и҆сполнѧ́етъ, и҆ прⷪ҇ро́кѡвъ проречє́нiѧ, ꙗ҆̀же ѡ҆ не́мъ. И҆́же всѧ̑ содержа́й го́рстiю и҆ пелена́ми пови́выйсѧ гдⷭ҇и, сла́ва тебѣ̀.

Два́жды.

И҆́ны стiхи̑ры ст҃а́гѡ васíлiа, на д҃, гла́съ д҃. Подо́бенъ: Зва́нный свы́ше:

И҆́же тезоимени́тнѣ * нарече́нъ бы́въ црⷭ҇твiѧ, є҆гда̀ црⷭ҇кое ты̀ свѧще́нiе, * хрⷭ҇то́въ ꙗ҆зы́къ свѧ́тъ, любомꙋ́дрiемъ и҆ хꙋдо́жествомъ, * ѻ҆́ч҃е, ѹ҆па́слъ є҆сѝ: тогда̀ вѣнце́мъ тѧ̀ ѹ҆красѝ црⷭ҇твiѧ, васíлiе, * црⷭ҇твꙋющими црⷭ҇твꙋѧй и҆ всѣ́хъ гдⷭ҇ь, * и҆́же ро́ждшемꙋ соедине́нный, присносꙋ́щный сн҃ъ и҆ собезнача́льный. * Е҆го́же молѝ, * спастѝ и҆ просвѣти́ти дꙋ́шы на́шѧ.

Два́жды.

Ст҃и́тельства ѻ҆де́ждами ѹ҆кра́шенъ, * ра́дꙋѧсѧ проповѣ́далъ є҆сѝ * є҆ѵⷢ҇лiе црⷭ҇твiѧ, васíлiе, * правосла́вiѧ цр҃кви и҆сточи́въ ѹ҆че́нiе. * И҆́мже ны́нѣ просвѣща́еми, * є҆ди́но бжⷭ҇тво̀, є҆́же во ѻ҆ц҃ѣ̀ вседержи́тели, * и҆ во є҆диноро́днѣмъ бж҃iи сло́вѣ * и҆ бжⷭ҇твеннѣмъ дс҃ѣ, * бг҃осло́вимъ и҆ сла́вимъ * въ трiе́хъ ли́цѣхъ нераздѣ́льнѡ. * Е҆го́же молѝ, * спастѝ и҆ просвѣти́ти дꙋ́шы на́шѧ.

Небє́снымъ спребыва́ѧ ликостоѧ́нiємъ, * и҆ соводворѧ́ѧсѧ, ѻ҆́ч҃е васíлiе, * и҆́хже и҆ житiю̀ поревнова́лъ є҆сѝ * свѣ́тлостiю чи́стою житiѧ̀ твоегѡ̀, * є҆щѐ съ пло́тiю живы́й съ сꙋ́щими  на землѝ, * ꙗ҆́кѡ безпло́тенъ: * наслажда́ющыѧсѧ бг҃одохнове́ннымъ ѹ҆че́нiемъ твои́мъ * ѿ бѣ́дъ и҆ тмы̀ невѣ́дѣнiѧ, * хрⷭ҇та̀ бг҃а на́шего молѝ, * спастѝ, и҆ просвѣти́ти дꙋ́шы на́шѧ.

Сла́ва, гла́съ и҃. А҆нато́лiа:

Премꙋ́дрости рачи́тель бы́въ, прпⷣбне, и҆ всѣ́хъ сꙋ́щихъ, є҆́же къ бг҃ꙋ, предсꙋди́въ сожи́тельницꙋ поꙋче́нiе сме́ртное, лѣ́потно житiѐ препроводи́лъ є҆сѝ. И҆́бо плотскíѧ стра́сти воздержа́нiѧ крѣ́постьми себѐ ѡ҆бложи́въ, и҆ бжⷭ҇твеннагѡ поꙋче́нiѧ зако́номъ, нерабо́тенъ дꙋше́вный соблю́лъ є҆сѝ са́нъ, добродѣ́тели бога́тствомъ всѐ плотско́е мꙋдрова́нiе повинꙋ́лъ є҆сѝ дꙋ́хꙋ. Тѣ́мже, пло́ть и҆ мíръ возненави́дѣвъ и҆ мiроде́ржца, предстоѧ̀ хрⷭ҇тꙋ̀, просѝ дꙋша́мъ на́шымъ ве́лiѧ ми́лости.

И҆ ны́нѣ, гла́съ то́йже, пе́рвꙋю стiхи́рꙋ: Сходѧ́й сп҃съ къ ро́дꙋ человѣ́ческомꙋ:

Вхо́дъ. Прокíменъ днѐ. Бытiѧ̀ чте́нiе:

[Глава̀ з҃_i] Ꙗ҆ви́сѧ гдⷭ҇ь а҆вра́мꙋ, и҆ речѐ є҆мꙋ̀: а҆́зъ є҆́смь бг҃ъ тво́й, бл҃гоꙋгожда́й предо мно́ю, и҆ бꙋ́ди непоро́ченъ. И҆ положꙋ̀ завѣ́тъ мо́й междꙋ̀ мно́ю и҆ междꙋ̀ тобо́ю, и҆ ѹ҆мно́жꙋ тѧ̀ sѣлѡ̀. И҆ бꙋ́деши ѻ҆ц҃ъ мно́гихъ ꙗ҆зы́кѡвъ. И҆ не нарече́тсѧ ктомꙋ̀ и҆́мѧ твоѐ, а҆вра́мъ, но бꙋ́детъ и҆́мѧ твоѐ, а҆враа́мъ, ꙗ҆́кѡ ѻ҆ц҃а̀ мно́гихъ ꙗ҆зы́кѡвъ положи́хъ тѧ̀. И҆ возращꙋ́ тѧ sѣлѡ̀ sѣлѡ̀, и҆ положꙋ́ тѧ въ ꙗ҆зы́ки, и҆ ца́рiе и҆зъ тебє̀ и҆зы́дꙋтъ. И҆ положꙋ̀ завѣ́тъ мо́й междꙋ̀ мно́ю и҆ тобо́ю, и҆ междꙋ̀ сѣ́менемъ твои́мъ по тебѣ̀, въ ро́ды и҆́хъ, въ завѣ́тъ вѣ́чный, и҆ бꙋ́дꙋ и҆̀мъ бг҃ъ. И҆ падѐ а҆враа́мъ на лицѣ̀ свое́мъ, и҆ поклони́сѧ гдⷭ҇еви. И҆ речѐ бг҃ъ ко а҆враа́мꙋ: ты́ же завѣ́тъ мо́й да соблюде́ши, ты̀ и҆ сѣ́мѧ твоѐ по тебѣ̀ въ ро́ды и҆́хъ. И҆ се́й завѣ́тъ, и҆́же соблюде́ши междꙋ̀ мно́ю и҆ ва́ми, и҆ междꙋ̀ сѣ́менемъ твои́мъ по тебѣ̀ въ ро́ды и҆́хъ: ѡ҆брѣ́жите пло́ть ва́шꙋ кра́йнюю,  и҆ бꙋ́детъ въ зна́менiе завѣ́та междꙋ̀ мно́ю и҆ ва́ми, и҆ междꙋ̀ сѣ́менемъ твои́мъ по тебѣ̀ въ ро́ды и҆́хъ. И҆ ѻ҆троча̀ ѻ҆смодне́внѡ ѡ҆брѣ́жетсѧ ва́мъ, всѧ́къ мꙋ́жескъ по́лъ въ ро́дѣхъ ва́шихъ. И҆ мꙋ́жескiй по́лъ, и҆́же не ѡ҆брѣ́жетъ пло́ть кра́йнюю свою̀ во ѻ҆смы́й де́нь, потреби́тсѧ дꙋша̀ ѻ҆́на ѿ ро́да своегѡ̀, ꙗ҆́кѡ завѣ́тъ мо́й разори́ла є҆́сть.

При́тчей чте́нiе:

[Глава̀ и҃] Гдⷭ҇ь созда́ мѧ нача́ло пꙋте́й свои́хъ, въ дѣла̀ своѧ̑. Пре́жде вѣ́ка ѡ҆снова́ мѧ въ нача́лѣ, пре́жде зе́млю сотвори́ти, и҆ пре́жде бє́здны содѣ́лати, пре́жде проитѝ и҆сто́чникѡмъ водны̑мъ: пре́жде гора́мъ водрꙋзи́тисѧ, пре́жде же всѣ́хъ холмѡ́въ ражда́етъ мѧ̀. Гдⷭ҇ь сотворѝ страны̑ и҆ пꙋсты̑ни и҆ концы̀ населе́ны подъ нб҃се́мъ. Е҆гда̀ гото́вѧше нб҃о, съ ни́мъ бѣ́хъ, и҆ є҆гда̀ ѿлꙋча́ше себѣ̀ прⷭ҇то́лъ на вѣ́трѣхъ. Е҆гда̀ крѣ́пки творѧ́ше вы̑шнiѧ ѻ҆́блаки, и҆ ꙗ҆́кѡ тве́рды полага́ше и҆сто́чники поднбⷭ҇ныѧ. Внегда̀ полага́ти мо́рю предѣ́лъ є҆гѡ̀, и҆ во́ды не мимои́дꙋтъ ѹ҆́стъ є҆гѡ̀, и҆ крѣ́пки творѧ́ше ѡ҆снова̑нiѧ землѝ: бѣ́хъ къ немꙋ̀ подо́бна. А҆́зъ бѣ́хъ, ѡ҆ не́йже ра́довашесѧ По всѧ̑ же дни̑ веселѧ́хсѧ предъ лице́мъ є҆гѡ̀ на всѧ́ко вре́мѧ.

При́тчей чте́нiе:

[Глава̀ _i҃] Ѹ҆ста̀ првⷣнагѡ ка́плютъ премꙋ́дрость, ѧ҆зы́къ же непра́веднагѡ поги́бнетъ. Ѹ҆стнѣ̀ мꙋже́й првⷣныхъ ка́плютъ бл҃года̑ти, ѹ҆ста́ же нечести́выхъ развраща́ютсѧ. Мѣ̑рила льсти̑ваѧ ме́рзость предъ гдⷭ҇емъ: вѣ́съ же пра́ведный прiѧ́тенъ є҆мꙋ̀. И҆дѣ́же а҆́ще вни́детъ досажде́нiе, та́мѡ и҆ безче́стiе: Ѹ҆ста́ же смире́нныхъ поꙋча́ютсѧ премꙋ́дрости. Соверше́нiе пра́выхъ наста́витъ и҆̀хъ, и҆ поползнове́нiе ѿрица́ющихсѧ ѹ҆пасе́тъ и҆̀хъ. Не по́льзꙋютъ и҆мѣ̑нiѧ въ де́нь ꙗ҆́рости: пра́вда же и҆зба́витъ ѿ сме́рти. Ѹ҆́меръ првⷣный, ѡ҆ста́ви раска́ѧнiе: нарꙋ́чна же быва́етъ и҆ посмѣѧ́тельна  нечести́выхъ па́гꙋба. Пра́вда непоро́чнагѡ и҆справлѧ́етъ пꙋти̑: въ нече́стiе же па́даетъ непра́вда. Пра́вда мꙋже́й пра́выхъ и҆зба́витъ и҆̀хъ: безсовѣ́тiемъ же плѣнѧ́ютсѧ беззако́ннiи. Сконча́вшꙋсѧ мꙋ́жꙋ пра́веднꙋ, не поги́бнетъ наде́жда: похвала́ же нечести́выхъ поги́бнетъ. Пра́ведникъ ѿ ло́ва ѹ҆бѣ́гнетъ, вмѣ́стѡ же є҆гѡ̀ предае́тсѧ нечести́вый. Во ѹ҆стѣ́хъ нечести́выхъ сѣ́ть гра́жданѡмъ, чꙋ́вство же пра́ведныхъ благоспѣ́шное. Во благи́хъ пра́ведныхъ и҆спра́витсѧ гра́дъ, и҆ въ поги́бели нечести́выхъ ра́дованiе. Во бл҃гослове́нiи пра́выхъ возвы́ситсѧ гра́дъ, ѹ҆сты̑ же нечести́выхъ раскопа́етсѧ. Рꙋга́етсѧ гра́жданѡмъ лише́нный ра́зꙋма, мꙋ́жъ же мꙋ́дрый безмо́лвiе во́дитъ.

На лiтíи стiхи́ра хра́ма: та́же ст҃а́гѡ васíлiа, гла́съ г҃. Ге́рманово:

Хрⷭ҇та̀ всели́въ въ дꙋ́шꙋ твою̀ чи́стымъ твои́мъ житiе́мъ, и҆сто́чника жи́зни, сщ҃енноѧвле́нне васíлiе, рѣ́ки и҆сточи́лъ є҆сѝ ѹ҆че́нiй бл҃гочести́выхъ вселе́ннѣй: ѿ ни́хже напаѧ́еми вѣ́рнiи цр҃ко́внiи лю́дiе, плоды̀ ѹ҆сте́нъ и҆сповѣ́дающихъ, бл҃года́ть прино́сѧтъ просла́вльшемꙋ па́мѧть твою̀ во вѣ́къ вѣ́ка.

Мѵ́ро и҆злiѧ́нное на тебѣ̀ благода́ти пома́за тѧ̀ свѧщеннодѣ́йствовати є҆ѵⷢ҇лiе црⷭ҇твiѧ нбⷭ҇нагѡ, васíлiе бг҃оѧвле́нне, хрⷭ҇то́во благоꙋха́нiе бы́въ, воне́ю ра́зꙋма є҆гѡ̀ вселе́ннꙋю и҆спо́лнилъ є҆сѝ. Тѣ́мже, гла́сы ра̑бъ твои́хъ благопрiѧ́тнѣ прiе́млѧй, и҆спросѝ на́мъ, чтꙋ́щымъ тѧ̀, вє́лiѧ ми́лѡсти.

Вѷзантíево:

Свѧти́тельскою ѻ҆де́ждею ѡ҆дѣ́ѧнъ, трⷪ҇цы побо́рниче васíлiе, прⷭ҇то́лꙋ предста́лъ є҆сѝ сꙋди́щномꙋ, бѣдꙋ̀ прiе́млѧй ѡ҆ вѣ́рѣ, и҆ страда́льческое противостоѧ́нiе показа́въ, ꙗ҆́рость є҆па́рховꙋ посрами́лъ є҆сѝ, ꙗ҆рѧ́щасѧ держа́вою нече́стiѧ, и҆ неми́лостивнымъ разсѣче́нiемъ претѧ́ща, ѹ҆се́рднѡ, ѻ҆́ч҃е, проразсꙋди́въ, и҆ мꙋ́ченикъ бы́въ произволе́нiемъ, вѣне́цъ прiѧ́лъ є҆сѝ побѣ́ды ѿ хрⷭ҇та̀, и҆мꙋ́щагѡ ве́лiю ми́лость. 

Сла́ва, гла́съ s҃:

И҆злiѧ́сѧ благода́ть во ѹ҆стна́хъ твои́хъ, прпⷣбне ѻ҆́ч҃е, и҆ бы́лъ є҆сѝ па́стырь хрⷭ҇то́вы цр҃кве, ѹ҆чѧ̀ словє́сныѧ ѻ҆́вцы вѣ́ровати въ трⷪ҇цꙋ є҆диносꙋ́щнꙋю, во є҆ди́номъ бжⷭ҇твѣ̀.

И҆ ны́нѣ, гла́съ и҃: Сходѧ́й сп҃съ:

На стiхо́внѣ стiхи̑ры ст҃а́гѡ, самогла́сны: гла́съ а҃. Вѷзантíево:

Ѽ бж҃е́ственнаѧ и҆ сщ҃е́ннаѧ хрⷭ҇то́вы цр҃кве пчело̀, васíлiе всебл҃же́нне! ты́ бо бж҃е́ственнагѡ жела́нiѧ жа́ломъ тебѐ воѡрꙋжи́въ, богоме́рзскихъ є҆ресе́й хꙋлы̑ ѹ҆ѧзви́лъ є҆сѝ, и҆ дꙋша́мъ вѣ́рныхъ бл҃гоче́стiѧ сла́дость сокро́виществовалъ є҆сѝ. И҆ ны́нѣ бж҃е́ственнагѡ раѧ̀ нетлѣ̑нныѧ проходѧ̀ па̑жити, помина́й и҆ на́съ, предстоѧ̀ трⷪ҇цѣ є҆диносꙋ́щнѣй.

Стíхъ: Ѹ҆ста̀ моѧ̑ возглаго́лютъ премꙋ́дрость, и҆ поꙋче́нiе се́рдца моегѡ̀ ра́зꙋмъ.

Васíлiа мона́ха:

Всѣ́хъ ст҃ы́хъ собра́лъ є҆сѝ добродѣ́тєли, ѻ҆́ч҃е на́шъ васíлiе: мѡѷсе́евꙋ кро́тость и҆ и҆лiинꙋ̀ ре́вность, петро́во и҆сповѣ́данiе, i҆ѡа́нново бг҃осло́вiе. Ꙗ҆́кѡ па́ѵелъ вопiѧ̀ не преста́лъ є҆сѝ: кто̀ и҆знемога́етъ, и҆ а҆́зъ не и҆знемога́ю; кто̀ соблажнѧ́етсѧ, и҆ а҆́зъ не разжиза́юсѧ; Тѣ́мже, съ ни́ми водворѧ́ѧсѧ, молѝ спасти́сѧ дꙋша́мъ на́шымъ.

Стíхъ, гла́съ в҃: Ѹ҆ста̀ првⷣнагѡ поꙋча́тсѧ премꙋ́дрости, и҆ ѧ҆зы́къ є҆гѡ̀ возглаго́летъ сꙋ́дъ.

I҆ѡа́нна мона́ха:

Сꙋ́щихъ и҆звы́къ є҆стество̀, и҆ всѣ́хъ ѹ҆смотри́въ нестоѧ́тельное, є҆ди́наго ѡ҆брѣ́лъ є҆сѝ непоколе́блема, пресꙋ́щнаго сꙋ́ща содѣ́телѧ всѣ́хъ, є҆мꙋ́же и҆ па́че приложи́всѧ, не сꙋ́щихъ жела́нiе ѿве́рглъ є҆сѝ. Молѝ и҆ на́мъ бжⷭ҇твеннагѡ жела́нiѧ полꙋчи́ти, сщ҃енноѧвле́нне васíлiе.

Сла́ва, гла́съ s҃:

Бл҃года́ть чꙋде́съ съ нб҃сѐ прiе́мъ, и҆ ле́сть i҆́дѡльскꙋю ѡ҆бличи́въ ѹ҆че́ньми, ст҃и́телей є҆сѝ сла́ва и҆ ѹ҆твержде́нiе, всебл҃же́нне васíлiе, и҆ всѣ́хъ прпⷣбныхъ ѹ҆че́нiѧ ѻ҆́бразъ,  дерзнове́нiе и҆мѣ́ѧ къ бг҃ꙋ. Того̀ молѝ спасти́сѧ дꙋша́мъ на́шымъ.

И҆ ны́нѣ, гла́съ и҃:

Не ѹ҆стыдѣ́сѧ всебл҃гíй бг҃ъ плотски́мъ ѡ҆брѣ́занiемъ ѡ҆брѣ́затисѧ, но дадѐ самаго̀ себѐ ѻ҆́бразъ и҆ начерта́нiе всѣ̑мъ ко спасе́нiю: и҆́бо зако́на творе́цъ закѡ́ннаѧ и҆сполнѧ́етъ, и҆ прⷪ҇ро́кѡвъ проречє́нiѧ, ꙗ҆̀же ѡ҆ не́мъ. И҆́же всѧ̑ содержа́й го́рстiю и҆ пелена́ми пови́выйсѧ гдⷭ҇и, сла́ва тебѣ̀.

Тропа́рь ст҃а́гѡ, гла́съ а҃:

Во всю̀ зе́млю и҆зы́де вѣща́нiе твоѐ, ꙗ҆́кѡ прiе́мшꙋю сло́во твоѐ, и҆́мже бг҃олѣ́пнѡ наꙋчи́лъ є҆сѝ, є҆стество̀ сꙋ́щихъ ѹ҆ѧсни́лъ є҆сѝ, человѣ́чєскiѧ ѻ҆бы́чаи ѹ҆краси́лъ є҆сѝ, црⷭ҇кое свѧще́нiе, ѻ҆́ч҃е прпⷣбне: молѝ хрⷭ҇та̀ бг҃а спасти́сѧ дꙋша́мъ на́шымъ.

Сла́ва, и҆ ны́нѣ, пра́здника, гла́съ то́йже:

На прⷭ҇то́лѣ ѻ҆гнезра́чнѣмъ въ вы́шнихъ сѣдѧ́й со ѻ҆ц҃е́мъ безнача́льнымъ и҆ бжⷭ҇твеннымъ твои́мъ дх҃омъ, благоволи́лъ є҆сѝ роди́тисѧ на землѝ, ѿ ѻ҆трокови́цы, неискꙋсомꙋ́жныѧ твоеѧ̀ мт҃ре, i҆и҃се: сегѡ̀ ра́ди и҆ ѡ҆брѣ́занъ бы́лъ є҆сѝ, ꙗ҆́кѡ чл҃вѣ́къ ѻ҆смодне́вный. Сла́ва всеблаго́мꙋ твоемꙋ̀ совѣ́тꙋ, сла́ва смотре́нiю твоемꙋ̀, сла́ва снизхожде́нiю твоемꙋ̀, є҆ди́не чл҃вѣколю́бче.

И҆ ѿпꙋ́стъ.

На повече́рiи конда́къ ст҃а́гѡ: Сла́ва, и҆ ны́нѣ, пра́здника. Полꙋ́нощницꙋ же пое́мъ по ѻ҆бы́чаю, съ каѳíсмою. По а҃-мъ трист҃о́мъ тропа́рь пра́здника. По в҃-мъ трист҃о́мъ конда́къ пра́здника же. Моли́твы же, Помѧнѝ, гдⷭ҇и, въ наде́жди воскрⷭ҇нiѧ: не глаго́лемъ, то́чiю Гдⷭ҇и, поми́лꙋй, в҃_i. И҆ ѿпꙋ́стъ.



На ѹ҆́трени, на Бг҃ъ гдⷭ҇ь, тропа́рь пра́здника два́жды. Сла́ва, ст҃а́гѡ: И҆ ны́нѣ, пра́здника.

По а҃-й каѳíсмѣ, сѣда́ленъ, гла́съ є҃. Подо́бенъ: Собезнача́льное:

Ꙗ҆́кѡ црⷭ҇кое ѹ҆краше́нiе цр҃кве, васíлiа всѝ да восхва́лимъ, ѹ҆че́нiй сокро́вище неѡскꙋ́дное: си́ми бо то́й наказа̀ на́съ  трⷪ҇цꙋ почита́ти ст҃ꙋ́ю, соедине́нꙋ ѹ҆́бѡ сꙋщество́мъ, раздѣле́нꙋ же ѵ҆поста́сьми.

Сла́ва, гла́съ а҃. Подо́бенъ: Гро́бъ тво́й, сп҃се:

Васíлiе премꙋ́дре, предстоѧ́й трⷪ҇цѣ, моли́сѧ полꙋчи́ти въ де́нь сꙋда̀, на́мъ, пою́щымъ тѧ̀ и҆ чтꙋ́щымъ па́мѧть твою̀, благода́ть, ми́лость и҆ ѡ҆чище́нiе прегрѣше́нiй: ꙗ҆́кѡ да ѹ҆сты̑ прославлѧ́емъ и҆ се́рдцемъ є҆ди́наго человѣколю́бца.

И҆ ны́нѣ:

Всѣ́хъ творе́цъ и҆ влⷣка мíра, сы́й со ѻ҆ц҃е́мъ и҆ дх҃омъ горѣ̀, ꙗ҆́кѡ млⷣнцъ ѡ҆брѣ́зꙋетсѧ на землѝ ѻ҆смодне́венъ. И҆́стиннѡ бжⷭ҇твенна же и҆ чꙋ́дна дѣла̀ твоѧ̑: ты́ бо, влⷣко, на́съ ра́ди ѡ҆брѣ́залсѧ є҆сѝ, ꙗ҆́кѡ сы́й зако́на и҆сполне́нiе.

И҆ чте́мъ во є҆ѵⷢ҇лiи толково́мъ поꙋче́нiе вели́кагѡ васíлiа мона́хѡмъ.

По в҃-й каѳíсмѣ, сѣда́ленъ, гла́съ и҃. Подо́бенъ: Премꙋ́дрости:

Неизрече́нныѧ премꙋ́дрости бг҃ови́днѣ поче́рплъ є҆сѝ бога́тство та́йное, всѣ̑мъ и҆сточи́лъ є҆сѝ правосла́вiѧ во́ды, вѣ́рныхъ ѹ҆́бѡ срⷣца̀ бжⷭ҇твеннѣ веселѧ́щыѧ, невѣ́рныхъ же велѣ̑нiѧ досто́йнѣ потоплѧ́ющыѧ. Ѿню́дꙋже ѻ҆бою́дꙋ благоче́стiѧ пѡ́ты, показа́лсѧ є҆сѝ непобѣди́мь трⷪ҇цы побо́рникъ, ст҃и́телю васíлiе. Моли́сѧ хрⷭ҇тꙋ̀ бг҃ꙋ, прегрѣше́нiй ѡ҆ставле́нiе дарова́ти пра́зднꙋющымъ любо́вiю ст҃ꙋ́ю па́мѧть твою̀.

Сла́ва, гла́съ г҃. Подо́бенъ: Бжⷭ҇твенныѧ вѣ́ры:

Всю̀ напои́лъ є҆сѝ вселе́ннꙋю, ꙗ҆́коже вода́ми, ѹ҆чє́нiи твои́ми, бл҃гоче́стiѧ собра́нными догма̑ты: жи́зни бо и҆сто́чникъ въ тебѣ̀ препочива́ше вои́стиннꙋ, васíлiе. Е҆го́же молѝ, ꙗ҆́кѡ дерзнове́нiе стѧжа́вый, бг҃одохнове́нне, дарова́ти на́мъ ве́лiю ми́лость.

И҆ ны́нѣ, гла́съ д҃:

И҆́же є҆стество́мъ неви́димый ны́нѣ ви́димь є҆́сть пло́тiю: сло́во несозда́нное ны́нѣ, и҆зъ дв҃ы чи́стыѧ ражда́емо, зи́ждетсѧ. Тѣ́мже и҆ по зако́нꙋ, на́съ ра́ди человѣ́кѡвъ,  ꙗ҆́коже ѻ҆смодне́венъ ѡ҆брѣ́зꙋетсѧ младе́нецъ. Томꙋ̀ ѹ҆̀бо поклони́мсѧ, ꙗ҆́кѡ сп҃сꙋ на́шемꙋ.

По полѷеле́и сѣда́ленъ, гла́съ и҃. Подо́бенъ: Премꙋ́дрости:

Си́лою слове́съ бж҃е́ственныхъ є҆́рєси низложи́лъ є҆сѝ мра̑чныѧ: всѧ̑ шата̑нiѧ є҆ѵно́мiєва погрꙋзи́лъ є҆сѝ: человѣ́кѡмъ бо дх҃а бг҃а бы́ти проповѣ́далъ є҆сѝ, и҆ рꙋ́къ воздѣ́нiемъ врагѝ ѹ҆мертви́лъ є҆сѝ. Всѐ прогна́лъ є҆сѝ саве́ллiево слꙋже́нiе, всѧ̑ же мꙋдрова̑нiѧ нестѡ́рiєва ѹ҆праздни́лъ є҆сѝ, ст҃и́телю васíлiе: моли́сѧ хрⷭ҇тꙋ̀ бг҃ꙋ, прегрѣше́нiй ѡ҆ставле́нiе дарова́ти пра́зднꙋющымъ любо́вiю ст҃ꙋ́ю па́мѧть твою̀.

Сла́ва:

Благода́ть слове́съ твои́хъ бжⷭ҇твенныхъ и҆ догма̑тъ высота̀ та́инственнаѧ бжⷭ҇твеннагѡ на́мъ бы́сть восхожде́нiѧ лѣ́ствица: дх҃а бо, ѻ҆́ч҃е, стѧжа́вый трꙋбꙋ̀, то́ю проповѣ́далъ є҆сѝ бжⷭ҇твєннаѧ ѹ҆чє́нiѧ. Тѣ́мже и҆ на мѣ́стѣ всели́лсѧ є҆сѝ sла́чнѣ, мзды̑ подвигѡ́въ твои́хъ прiе́мъ, прпⷣбне i҆ера́рше васíлiе: моли́сѧ хрⷭ҇тꙋ̀ бг҃ꙋ, прегрѣше́нiй ѡ҆ставле́нiе дарова́ти пра́зднꙋющымъ любо́вiю ст҃ꙋ́ю па́мѧть твою̀.

И҆ ны́нѣ:

Всѧ́ческихъ влⷣка и҆ творе́цъ, и҆зъ пречⷭ҇тыѧ ѹ҆тро́бы твоеѧ̀ пло́ть прiе́мый, предста́тельницꙋ тѧ̀ показа̀ человѣ́кѡмъ, всенепоро́чнаѧ: сегѡ̀ ра́ди всѝ къ тебѣ̀ прибѣга́емъ, ѡ҆чище́нiѧ прегрѣше́нiй просѧ́ще, влⷣчце, и҆ вѣ́чнꙋющiѧ и҆зба́витисѧ мꙋ́ки, и҆ всѧ́кагѡ ѡ҆sлобле́нiѧ лю́тагѡ мiроде́ржца. Сегѡ̀ ра́ди вопiе́мъ тѝ: моли́сѧ твоемꙋ̀ сн҃ꙋ и҆ бг҃ꙋ, прегрѣше́нiй ѡ҆ставле́нiе дарова́ти покланѧ́ющымсѧ вѣ́рою всест҃о́мꙋ рождествꙋ̀ твоемꙋ̀.

И҆ чте́мъ надгро́бное сло́во григо́рiа бг҃осло́ва, є҆́же ѡ҆ вели́цѣмъ васíлiи, на четы́ре ча̑сти.

Степє́нна, а҃-й а҆нтiфѡ́нъ д҃-гѡ гла́са. Прокíменъ, гла́съ д҃: Ѹ҆ста̀ моѧ̑ возглаго́лютъ премꙋ́дрость, и҆ поꙋче́нiе се́рдца моегѡ̀ ра́зꙋмъ. Стíхъ: Ѹ҆слы́шите сiѧ̑ всѝ ꙗ҆зы́цы, внꙋши́те всѝ живꙋ́щiи по вселе́ннѣй. Всѧ́кое дыха́нiе: Е҆ѵⷢ҇лiе i҆ѡа́нна, зача́ло л҃s.

По н҃-мъ ѱалмѣ̀ стiхи́ра самогла́сна, гла́съ s҃:

И҆злiѧ́сѧ благода́ть во ѹ҆стна́хъ твои́хъ, прпⷣбне ѻ҆́ч҃е, и҆ бы́лъ є҆сѝ па́стырь хрⷭ҇то́вы цр҃кве, ѹ҆ча̀ словє́сныѧ ѻ҆́вцы вѣ́ровати въ трⷪ҇цꙋ є҆диносꙋ́щнꙋю, во є҆ди́номъ бжⷭ҇твѣ̀.

Канѡ́нъ пра́здника. Творе́нiе стефа́ново:

I҆рмо́съ по два́жды, тропари́ же на д҃.

Гла́съ в҃. Пѣ́снь а҃. I҆рмо́съ:

Грѧди́те лю́дiе, пои́мъ пѣ́снь хрⷭ҇тꙋ̀ бг҃ꙋ, раздѣ́льшемꙋ мо́ре и҆ наста́вльшемꙋ лю́ди, ꙗ҆̀же и҆зведѐ и҆зꙿ рабо́ты є҆гѵ́петскiѧ, ꙗ҆́кѡ просла́висѧ.

Ѻ҆смери́ца дне́й, носѧ́щаѧ ѻ҆́бразъ бꙋ́дꙋщагѡ, твое́ю, хрⷭ҇тѐ, просвѣща́етсѧ и҆ ѡ҆сщ҃а́етсѧ во́льною нището́ю: въ се́й бо зако́ннѡ ѡ҆брѣ́залсѧ є҆сѝ пло́тiю.

Ѡ҆брѣ́занiе прiе́млетъ ѻ҆смодне́вное хрⷭ҇то́съ своегѡ̀ ржⷭ҇тва̀, и҆ сегѡ̀ дне́сь сѣ́нь спрѧ́таетъ, свѣ́тъ возсiѧва́ѧ но́выѧ бл҃года́ти.

И҆́нъ канѡ́нъ ст҃и́телѧ васíлiа, на и҃. Творе́нiе i҆ѡа́нна дамаскина̀.

Гла́съ и҆ i҆рмо́съ то́йже.

Твоемꙋ̀ гла́сꙋ подоба́ше прiитѝ, васíлiе, нача́ти хотѧ́щымъ хвалы̑ твоѧ̑: но, ѻ҆́ч҃е, мольбꙋ̀ прiе́мъ, бл҃года́ть подава́й незави́стнѡ на́мъ.

Добродѣ́телей ты̀ жесто́кiй ше́ствовалъ є҆сѝ пꙋ́ть, въ гла́дкiй дости́глъ є҆сѝ и҆ несопроти́вный нбⷭ҇ный восхо́дъ, и҆ всѣ̑мъ ꙗ҆ви́лсѧ є҆сѝ ѻ҆́бразъ, васíлiе.

Страстно́е взыгра́нiе, томѧ́щее пло́ть, любомꙋ́дрiѧ жела́нiемъ наказа́лъ є҆сѝ: тѣ́мже въ нетлѣ́нныхъ водворѧ́ешисѧ црⷭ҇твiихъ, ѻ҆́ч҃е васíлiе.

Дꙋшє́вныѧ стра̑сти, бл҃гопотре́бнѡ, васíлiе, вкꙋ́пѣ же и҆ тѣлє́сныѧ, дх҃о́внымъ посѣ́клъ є҆сѝ мече́мъ: себе́ же влⷣцѣ же́ртвꙋ прине́слъ є҆сѝ. 

Ты̀ бы́въ неизрече́нныхъ таи́нникъ, васíлiе, хрⷭ҇то́вꙋ црⷭ҇твiю тайнонаꙋчи́лъ є҆сѝ, свѧще́нне ѻ҆́ч҃е, ꙗ҆́вѣ, трⷪ҇ческiй свѣ́тъ ѡ҆блиста́лъ є҆сѝ на́мъ.

Бг҃оро́диченъ:

Кто̀ и҆зрещѝ твоѐ по досто́инствꙋ возмо́жетъ, є҆́же па́че сло́ва, зача́тiе; бг҃а бо родила̀ є҆сѝ пло́тiю, всечи́стаѧ, на́мъ ꙗ҆́вльшасѧ сп҃са и҆ гдⷭ҇а.

Катава́сiа, пе́рвый ли́къ пое́тъ i҆рмо́съ:

Глꙋбины̀ ѿкры́лъ є҆́сть дно̀, и҆ сꙋ́шею своѧ̑ влече́тъ, въ не́й покры́въ проти̑вныѧ, крѣ́пкiй во бра́нѣхъ гдⷭ҇ь, ꙗ҆́кѡ просла́висѧ.

Дрꙋгíй ли́къ, i҆рмо́съ:

Ше́ствꙋетъ морскꙋ́ю волнѧ́щꙋюсѧ бꙋ́рю, сꙋ́шꙋ а҆́бiе i҆и҃ль ꙗ҆́вльшꙋюсѧ: чермны́й же по́нтъ трiста́ты є҆гѵ́пєтскiѧ покры̀ кꙋ́пнѡ, водостла́ненъ гро́бъ, си́лою крѣ́пкою десни́цы влⷣчни.

Пѣ́снь г҃. I҆рмо́съ:

Ѹ҆твердѝ на́съ въ тебѣ̀, гдⷭ҇и, дре́вомъ ѹ҆мерщвле́й грѣ́хъ, и҆ стра́хъ тво́й всадѝ въ сердца̀ на́съ, пою́щихъ тѧ̀.

Сло́во вопло́щшеесѧ пресꙋ́щественное, въ преста́тiе зако́на ѡ҆брѣ́засѧ: нача́токъ же бжⷭ҇твенныѧ бл҃года́ти, и҆ жи́зни нетлѣ́нныѧ на́мъ подадѐ.

Зако́на и҆спо́лнитель, не ꙗ҆́кѡ сопроти́венъ бг҃ꙋ сы́й хрⷭ҇то́съ воплоти́выйсѧ показа́сѧ, и҆ сподо́бисѧ во́лею ѡ҆брѣ́затисѧ ѻ҆смодне́венъ.

Преподо́бнагѡ:

Спритечѐ хрⷭ҇то́вꙋ, и҆ спросiѧ̀ па́мѧть твоѧ̀, ѻ҆́ч҃е, ржⷭ҇твꙋ̀, є҆гѡ́же несказа́нное та́инство твои́ми ѹ҆че́ньми ꙗ҆́вѣ сотвори́лъ є҆сѝ.

Стра́хомъ гдⷭ҇нимъ ѹ҆твержда́емь, нача́ло бо мꙋ́дрости се́й є҆́сть, любо́вiю лꙋ́чшею впери́лсѧ є҆сѝ премꙋ́дрости, ѽ васíлiе.

Наказа́нiѧ бы́въ всѧ́кагѡ и҆спо́лненъ, не то́кмѡ до́льнѧгѡ и҆ попира́емагѡ, мно́гѡ же па́че лꙋ́чшагѡ, показа́лсѧ є҆сѝ мíрꙋ свѣ́тъ, васíлiе. 

Васíлiе премꙋ́дре, вше́лъ є҆сѝ дѣѧ́нiемъ, и҆ дѣѧ́нiе вше́ствiе видѣ́нiѧ бжⷭ҇твеннѣйшагѡ показа́лъ є҆сѝ, и҆ сꙋ́щихъ ра́зꙋмꙋ наꙋчи́лсѧ є҆сѝ ꙗ҆́вѣ.

Бг҃оро́диченъ:

Безсѣ́меннѡ во чре́вѣ бг҃а зачала̀ є҆сѝ, и҆ ражда́еши несказа́ннѡ воплоще́нна: на него́же зрѣ́ти не смѣ́ютъ, чⷭ҇таѧ, нбⷭ҇ныхъ си̑лы, приснодв҃о.

Катава́сiа, ли́къ пе́рвый:

Крѣ́пость даѧ́й царє́мъ на́шымъ гдⷭ҇ь и҆ ро́гъ пома́занныхъ свои́хъ возносѧ́й ѿ дв҃ы ражда́етсѧ, грѧде́тъ же ко креще́нiю. Томꙋ̀ вѣ́рнiи возопiе́мъ: нѣ́сть ст҃ъ, ꙗ҆́кѡ бг҃ъ на́шъ.

Дрꙋгíй:

Е҆ли́цы дре́внихъ и҆зрѣши́хомсѧ сѣ́тей, бра́шенъ львѡ́въ сотре́нныхъ члено́вными, ра́дꙋимсѧ и҆ разшири́мъ ѹ҆ста̀, сло́во плетꙋ́ще ѿ слове́съ сладкопѣ́нiѧ, и҆́мже къ на́мъ наслажда́етсѧ дарова́нiй.

Конда́къ пра́здника, гла́съ г҃. Подо́бенъ: Дв҃а дне́сь:

Всѣ́хъ гдⷭ҇ь ѡ҆брѣ́занiе терпи́тъ, и҆ человѣ́чєскаѧ прегрѣшє́нiѧ, ꙗ҆́кѡ бл҃гъ ѡ҆брѣ́зꙋетъ, дае́тъ спасе́нiе дне́сь мíрꙋ: ра́дꙋетсѧ же въ вы́шнихъ и҆ созда́телевъ i҆ера́рхъ и҆ свѣтоно́сный бжⷭ҇твенный таи́нникъ хрⷭ҇то́въ васíлiй.

Та́же сѣда́ленъ ст҃а́гѡ, гла́съ и҃. Подо́бенъ: Премꙋ́дрости:

Премꙋ́дрости сло́ва навы́къ, и҆ писа́нiе зако́на ѿложи́въ, всѣ̑мъ проповѣ́далъ є҆сѝ бл҃года́ти сло́во, и҆ дꙋ́шъ скрижа̑ли ѹ҆гла́дилъ є҆сѝ словесы̀ твои́ми, въ ни́хже начерта́лъ є҆сѝ бжⷭ҇твєннаѧ ѹ҆чє́нiѧ. Тѣ́мже и҆ мра́къ проше́дъ ѻ҆́блакомъ покро́ва тѣлесѐ, и҆ просiѧ́лъ є҆сѝ дх҃омъ, ст҃и́телю васíлiе: молѝ хрⷭ҇та̀ бг҃а, грѣхѡ́въ ѡ҆ставле́нiе пода́ти чтꙋ́щымъ любо́вiю ст҃ꙋ́ю па́мѧть твою̀.

Два́жды.

Сла́ва, и҆ ны́нѣ, пра́здника, гла́съ д҃. Подо́бенъ: Ꙗ҆ви́лсѧ є҆сѝ дне́сь:

Ꙗ҆́кѡ сы́й бе́здна чл҃вѣколю́бiѧ, ѡ҆дѣ́ѧлсѧ є҆сѝ, влⷣко, въ зра́къ ра́бiй, и҆ пло́тiю ѡ҆брѣ́залсѧ є҆сѝ, да́рꙋѧ всѣ̑мъ человѣ́кѡмъ вели́кꙋю твою̀ ми́лость. 

Пѣ́снь д҃. I҆рмо́съ:

Ѹ҆слы́шахъ, гдⷭ҇и, слꙋ́хъ твоегѡ̀ смотре́нiѧ, и҆ просла́вихъ тѧ̀, є҆ди́не человѣколю́бче.

Ѡ҆брѣ́занiе преста̀, ѿне́лѣже хрⷭ҇то́съ во́лею ѡ҆брѣ́засѧ, ꙗ҆зы̑къ мно́жество спаса́ѧ бл҃года́тiю.

Бꙋ́дꙋщагѡ непреста́ннꙋю ѻ҆сма́гѡ вѣ́ка жи́знь и҆зꙿѡбража́етъ, въ ню́же влⷣка ѡ҆брѣ́засѧ пло́тiю.

Преподо́бнагѡ:

Ѹ҆краша́етсѧ ꙗ҆́коже ржⷭ҇тво́мъ хрⷭ҇то́ва невѣ́ста це́рковь, та́кѡ и҆ па́мѧтiю твое́ю, всеблаже́нне.

Непребори́мь ꙗ҆ви́лсѧ є҆сѝ по бз҃ѣ борѧ̀, васíлiе, во всѣ́хъ тогѡ̀ повелѣ́нiю покарѧ́ѧсѧ.

Цр҃кви подаде́сѧ ѿ бг҃а ѡ҆гражде́нiе и҆ стѣна̀ тверда̀, васíлiе всеблаже́нне.

Сопротивобѡ́жнымъ сѣ́чиво ты̀ сѣка́тельное и҆ ѻ҆́гнь, поѧда́ѧй пре́лесть, ꙗ҆ви́лсѧ є҆сѝ, ѻ҆́ч҃е васíлiе.

Бг҃оро́диченъ:

Мо́лимъ тѧ̀, чи́стаѧ, ꙗ҆́же бг҃а безсѣ́меннѡ заче́нши, при́снѡ моли́ти за рабы̑ твоѧ̑.

Катава́сiа:

Ѹ҆слы́шахъ, гдⷭ҇и, гла́съ тво́й, є҆го́же ре́клъ є҆сѝ, гла́съ вопiю́щагѡ въ пꙋсты́ни, ꙗ҆́кѡ возгремѣ́лъ є҆сѝ надъ вода́ми мно́гими, твоемꙋ̀ свидѣ́тельствꙋѧй сн҃ꙋ, ве́сь, бы́лъ соше́дшагѡ дх҃а, возопѝ: ты̀ є҆сѝ хрⷭ҇то́съ, бж҃iѧ мꙋ́дрость и҆ си́ла.

Дрꙋгíй:

Ѻ҆гне́мъ ѡ҆чи́щсѧ та́йнагѡ зрѣ́нiѧ, поѧ̀ прⷪ҇ро́къ человѣ́кѡвъ новодѣ́йство, возглаша́етъ гла́съ, дх҃омъ пле́щꙋщь, воплоще́нiе ꙗ҆влѧ́ющь неизрече́нна сло́ва: и҆́мже си́льныхъ держа̑вы сотро́шасѧ.

Пѣ́снь є҃. I҆рмо́съ:

Свѣ́та пода́телю и҆ вѣкѡ́въ тво́рче, гдⷭ҇и, во свѣ́тѣ твои́хъ повелѣ́нiй наста́ви на́съ: ра́звѣ бо тебє̀, и҆но́гѡ бо́га не зна́емъ.

Ты̀ ѿ дв҃ы мт҃ре несказа́ннѡ проше́дъ, гдⷭ҇и, и҆ въ  человѣ́ческiй не не сподо́билсѧ є҆сѝ ѡ҆дѣ́ѧтисѧ ѻ҆́бразъ, ꙗ҆́кѡ младе́нецъ, зако́ннѡ зако́нъ и҆спо́лнилъ є҆сѝ.

Но́щи ѹ҆подо́бисѧ, ꙗ҆́кѡ сѣ́нь зако́ннꙋю лю́бѧщи i҆и҃лѧ, ро́ждшаѧ, и҆зъ неѧ́же ѡ҆блиста́вшiй свѣ́тъ мíра хрⷭ҇то́съ ꙗ҆ви́сѧ.

Преподо́бнагѡ:

Во́дитъ вои́стиннꙋ сꙋгꙋ́бъ цр҃ковь пра́здникъ дне́сь ѡ҆брѣ́занiѧ, ꙗ҆́кѡ млⷣнца влⷣки ꙗ҆́вльшагѡсѧ на землѝ, и҆ па́мѧть раба̀ мꙋ́дра и҆ требл҃же́нна.

Непостижи́мый свѣ́тъ почи́въ въ тебѣ̀, прпⷣбне, пресвѣ́тлꙋ свѣщꙋ̀ мíрꙋ тѧ̀ показа̀ хрⷭ҇то́съ: тѣ́мже па́мѧть твою̀ пое́мъ, васíлiе.

Всете́мно напи́санное въ сiна́и бытiѐ мѡѷсе́емъ, ты̀ сказꙋ́ѧ ѿ бжⷭ҇твенныхъ сокро́вищь, начерта́лъ є҆сѝ всѣ̑мъ, пребл҃же́нне васíлiе.

Ни законополо́жникъ мѡѷсе́й, ни пе́рвѣе зако́на i҆ѡ́сифъ бы́сть, и҆́же по тебѣ̀ пи́щи пшеницомѣ́ритель. бжⷭ҇твенныѧ бо пло́ти са́мъ раздроби́тель ꙗ҆ви́лсѧ є҆сѝ, васíлiе.

Бг҃оро́диченъ:

Тебѣ̀, ро́ждшей хрⷭ҇та̀, всѣ́хъ содѣ́телѧ, зове́мъ: ра́дꙋйсѧ, чⷭ҇таѧ, ра́дꙋйсѧ, свѣ́тъ возсiѧ́вшаѧ на́мъ: ра́дꙋйсѧ, вмѣсти́вшаѧ бг҃а невмѣсти́маго.

Катава́сiа:

I҆и҃съ, живота̀ нача́льникъ, разрѣши́ти ѡ҆сꙋжде́нiе грѧде́тъ а҆да́ма первозда́ннагѡ. Ѡ҆чище́нiй же, ꙗ҆́кѡ бг҃ъ, не тре́бꙋѧ, па́дшаго ѡ҆чища́етъ во i҆ѻрда́нѣ: въ не́мже враждꙋ̀ ѹ҆би́въ, преимꙋ́щь всѧ́къ ѹ҆́мъ ми́ръ да́рꙋетъ.

Дрꙋгíй:

Врага̀ те́мнагѡ и҆ ѡ҆скверне́ннагѡ ꙗ҆́да ѡ҆чище́нiемъ дх҃а и҆змове́ни, къ но́вой приста́хомъ небла́зненной стезѝ, водѧ́щей въ непристꙋ́пнꙋю ра́дость, є҆ди́нѣмъ пристꙋ́пнꙋ, и҆́мже бг҃ъ примири́сѧ.

Пѣ́снь s҃. I҆рмо́съ:

Бе́здна мѧ̀ мно́га грѣхо́внаѧ ѡ҆крꙋжа́етъ, и҆ вопiю́ ти, прⷪ҇ро́ка подража́ѧй: ѿ тли́ мѧ, гдⷭ҇и, возведѝ. 

Прiѧ́тъ коне́цъ зако́нъ, ѿне́лѣже хрⷭ҇то́съ младе́нствовавъ, и҆спо́лнитель зако́на сы́й, ѡ҆брѣ́занiе воспрiѧ́тъ, и҆ разрѣшѝ зако́ннꙋю клѧ́твꙋ.

Сꙋббѡ́тство, ѡ҆брѣ́занiе же шата́нiѧ є҆вре́йскагѡ ꙗ҆́вльшагѡсѧ хрⷭ҇та̀ манове́нiемъ преста̀, и҆ возсiѧ̀ бл҃года́ти весна̀.

Преподо́бнагѡ:

Напита́лъ є҆сѝ дꙋ́шы, та́ющыѧ гла́домъ, ни́щихъ ѻ҆би́льнѡ, и҆ а҆́лчꙋщихъ сердца̀ всѧ́кагѡ и҆спо́лнилъ є҆сѝ, васíлiе, бжⷭ҇твеннагѡ весе́лiѧ.

Напита́лъ є҆сѝ бога́тнѡ а҆́лчꙋщыѧ пи́щею нбⷭ҇ною: хлѣ́бъ бо а҆́гг҃льскiй є҆́сть сло́во твоѐ, васíлiе, и҆́мже и҆зрѧ́денъ пшеницода́вецъ бы́лъ є҆сѝ.

Собра́лъ є҆сѝ пче́льный, васíлiе, люботрꙋ́днѡ добродѣ́тели всѧ́кiѧ цвѣ́тъ, и҆ хꙋдо́гъ бы́въ, въ ни́хже ѹ҆блажа́ешисѧ.

Потща́лсѧ є҆сѝ мíра ѿлꙋчи́тисѧ, и҆ съ бг҃омъ пожи́ти: тѣ́мже нестоѧ́тєльнаѧ и҆ тлѣ̑ннаѧ, всебл҃же́нне васíлiе, ѡ҆ста́вль, пребыва̑ющаѧ, ꙗ҆́кѡ мꙋ́дръ, стѧжа́лъ є҆сѝ.

Бг҃оро́диченъ:

Спасѝ ѿ бѣ́дъ рабы̑ твоѧ̑, бцⷣе, ꙗ҆́кѡ всѝ по бз҃ѣ къ тебѣ̀ прибѣга́емъ, ꙗ҆́кѡ къ нерꙋши́мѣй стѣнѣ̀ и҆ предста́тельствꙋ.

Катава́сiа:

Гла́съ словесѐ, свѣти́льникъ свѣ́та, денни́ца сл҃нца, прⷣте́ча въ пꙋсты́ни, пока́йтесѧ, всѣ̑мъ вопiе́тъ лю́демъ, и҆ предꙿѡчи́ститесѧ: се́ бо предстои́тъ хрⷭ҇то́съ, ѿ тлѝ мíръ и҆збавалѧ́ѧй.

Дрꙋгíй:

Возжелѣ́ннаго ꙗ҆́вствова со всебл҃же́ннымъ гла́сомъ ѻ҆ц҃ъ, є҆го́же и҆зꙿ чре́ва ѿры́гнꙋ: є҆́й, глаго́летъ, се́й соесте́ственъ сн҃ъ, сы́й свѣтоза́ренъ, произни́че и҆зꙿ человѣ́ча ро́да: сло́во же моѐ жи́во, и҆ человѣ́къ промышле́нiемъ.

Конда́къ, гла́съ д҃. Подо́бенъ: Ꙗ҆ви́лсѧ є҆сѝ дне́сь:

Ꙗ҆ви́лсѧ є҆сѝ ѡ҆снова́нiе непоколеби́мое цр҃кве, подаѧ̀ всѣ̑мъ  некра́домое гдⷭ҇ство человѣ́кѡмъ, запечатлѣ́ѧ твои́ми велѣ́ньми, небоѧвле́нне васíлiе преподо́бне.

I҆́косъ:

Цѣломꙋ́дрiѧ ча́ша, ѹ҆ста̀ премꙋ́дрости, и҆ степе́нь ѹ҆че́нiй, васíлiй вели́кiй, всѣ̑мъ ѡ҆блиста́етъ мы́сленнѡ. Прiиди́те ѹ҆̀бо, и҆ ста́немъ въ домꙋ̀ бж҃iи, те́плѣ взира́юще, чꙋдесы̀ сегѡ̀ красѧ́щесѧ, ꙗ҆́коже лꙋче́ю ѡ҆блиста́вшесѧ житiѧ̀, чи́стымъ дх҃омъ прохла́ждшесѧ, подо́бѧщесѧ тогѡ̀ вѣ́рѣ, и҆ теплотѣ̀, и҆ смире́нiю, и҆́миже до́мъ ꙗ҆ви́сѧ є҆стества̀ бж҃iѧ, къ немꙋ́же вопiю́ще пое́мъ: небоѧвле́нне васíлiе прпⷣбне.

Пѣ́снь з҃. I҆рмо́съ:

Ѻ҆́бразꙋ злато́мꙋ, на по́лѣ деи́рѣ слꙋжи́мꙋ, трiѐ твоѝ ѻ҆́троцы небрего́ша безбо́жнагѡ велѣ́нiѧ, посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ: благослове́нъ є҆сѝ, бж҃е ѻ҆ц҃ъ на́шихъ.

Свѣ́тло и҆ пресвѣ́тло ржⷭ҇тво̀ хрⷭ҇то́во, и҆ бꙋ́дꙋщагѡ ѡ҆бновле́нiѧ подписа́вшее та́инство дне́сь: ꙗ҆́кѡ зако́ннымъ чи́номъ сп҃съ ѡ҆брѣ́зꙋетсѧ, не ꙗ҆́кѡ бг҃ъ, но ꙗ҆́кѡ человѣ́къ, и҆ зако́на и҆сполне́нiе.

Зако́нъ и҆сполнѧ́ѧ, зако́на творе́цъ пло́тiю дне́сь во́лею ѡ҆брѣ́зꙋетсѧ, ѡ҆брѣ́занiе содѣва́ѧ грѣхо́вныѧ зимы̀, и҆ зва́ти да́рꙋѧ: бл҃гослове́нъ є҆сѝ, бж҃е ѻ҆ц҃ъ на́шихъ.

Преподо́бнагѡ:

Ѻ҆́бразъ ѻ҆ц҃а̀ сн҃ъ, и҆ сн҃а дх҃ъ є҆́сть: ты́ же дх҃а, ѽ васíлiе, нескве́рнено зерца́ло, до́мъ же всеѧ̀ трⷪ҇цы. бл҃же́нна па́мѧть твоѧ̀, и҆ сла́вѧщiи ю҆̀ воспрославлѧ́ютсѧ.

Ѹ҆глꙋби́въ ѹ҆́мъ во глꙋбины̑ бж҃iѧ непостижи̑мыѧ, и҆ собра́въ многоцѣ́нный ты̀ би́серъ ра́зꙋма, напо́лнилъ є҆сѝ мíръ премꙋ́дростiю, и҆ зва́ти наꙋчи́лъ є҆сѝ: бл҃гослове́нъ є҆сѝ, бж҃е ѻ҆ц҃ъ на́шихъ.

Ѽ є҆ди́но дохнове́нiе ѹ҆ма̀ сщ҃е́нныхъ сопрꙋ́гъ, ꙗ҆́коже є҆ди́на дꙋша̀ во двою̀ тѣлесѣ́хъ нераздѣ́льнѡ, въ григо́рiи  васíлiй, жела́нiемъ бжⷭ҇твеннымъ совокꙋ́плени, въ васíлiи же григо́рiй, ны́нѣ моли́те хрⷭ҇та̀ ѡ҆ ста́дѣ ва́шемъ.

Ѻ҆ц҃ъ сиро́тъ, и҆ вдѡ́въ защи́тникъ, и҆ бога́тство ни́щихъ, болѧ́щихъ ѹ҆тѣше́нiе, и҆ сꙋ́щихъ въ бога́тствѣ ѡ҆кормле́нiе, ста́рости же́злъ ꙗ҆ви́лсѧ є҆сѝ и҆ наказа́нiе ю҆́ности, и҆ мона́шествꙋющихъ добродѣ́тели пра́вило, васíлiе.

Ѡ҆чи́стивъ ѿ всѧ́кагѡ ти́ннагѡ скверне́нiѧ ѹ҆́мъ, васíлiе, сразсмотри́лъ є҆сѝ дх҃ѡ́внаѧ жела́ннымъ твои́мъ дх҃омъ. тѣ́мже, воспѣва́ѧ трⷪ҇цꙋ, со дерзнове́нiемъ взыва́лъ є҆сѝ: бл҃гослове́нъ є҆сѝ, бж҃е ѻ҆ц҃ъ на́шихъ.

Бг҃оро́диченъ:

Тѧ̀ кꙋпинꙋ̀ мѡѷсе́й въ горѣ̀ сiна́йстѣй ѻ҆гнепали́мꙋ, чⷭ҇таѧ, прови́дѧше, прiе́мшꙋю неѡпа́льнѡ нестерпи́мꙋю зарю̀ неизглаго́ланнагѡ сꙋщества̀, соедини́вшагѡсѧ дебельствꙋ̀ пло́ти, є҆ди́ныѧ въ не́мъ ст҃ы́хъ ѵ҆поста́сей.

Катава́сiа:

Ю҆́ношы бл҃гочести̑выѧ, пе́щи ѻ҆́гненнѣй приѡбщи́вшыѧсѧ, шꙋмѧ́щъ дх҃ъ ро́сный невреди́мы сохранѝ, и҆ бж҃iѧ а҆́гг҃ла снисхожде́нiе. тѣ́мже, въ пла́мени ѡ҆роша́еми, благода́рственнѡ воспѣва́хꙋ: препѣ́тый ѻ҆тє́цъ гдⷭ҇и и҆ бж҃е, бл҃гослове́нъ є҆сѝ.

Дрꙋгíй:

Ѡ҆палѝ стрꙋе́ю sмíєвы главы̑ пе́щный высо́кiй пла́мень, ю҆́ношы носѧ́щъ благочести̑выѧ, ѹ҆ти́шивый неꙋдободержи́мꙋю мглꙋ̀ и҆зꙿ грѣха̀, всю́ же ѡ҆мыва́етъ росо́ю дх҃а.

Пѣ́снь и҃. I҆рмо́съ:

Неизрече́нною мꙋ́дростiю соста́вльшаго всѧ́чєскаѧ бг҃а сло́ва, и҆ ѿ не сꙋ́щихъ во є҆́же бы́ти приве́дшаго, бл҃гослови́те дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки.

Во ѻ҆смы́й де́нь ѡ҆брѣ́зꙋетсѧ, ꙗ҆́кѡ младе́нецъ, влⷣка: i҆и҃са же прiе́млетъ и҆менова́нiе, ꙗ҆́кѡ мíра є҆́сть сп҃съ и҆ гдⷭ҇ь.

Ко хрⷭ҇то́вꙋ ржⷭ҇твꙋ̀ досто́йнѡ ѻ҆смы́й спрѧже́сѧ,  ст҃и́телѧ всесла́внаѧ па́мѧть, ю҆́же почита́юще вѣ́рою, пое́мъ гдⷭ҇а и҆ превозно́симъ во вѣ́ки.

Преподо́бнагѡ:

Несказа́ннымъ про́мысломъ дарова́вшаго васíлiа мíрꙋ, свѣ́тъ бл҃гоче́стiѧ, трꙋбꙋ́ же бг҃осло́вiѧ, бл҃гослови́те, дѣла̀ гдⷭ҇нѧ, гдⷭ҇а.

Бога́тнымъ дѣ́йствомъ все́льшасѧ въ мꙋ́драго васíлiа, и҆ тѣ́мъ бл҃гоче́стнѡ бг҃осло́вившаго, бл҃гослови́те, дѣла̀ гдⷭ҇нѧ, гдⷭ҇а.

Бж҃е́ственныхъ твои́хъ слове́съ наслади́вшiисѧ, васíлiе, непреста́ннѡ въ твое́й па́мѧти торжествꙋ́юще, вопiе́мъ: бл҃гослови́те, дѣла̀ гдⷭ҇нѧ, гдⷭ҇а.

Лꙋчы̀ слове́съ и҆спꙋсти́лъ є҆сѝ, васíлiе, мíрꙋ, свѣ́томъ наставлѧ́ющыѧ є҆ди́но чествова́ти трⷪ҇ческое є҆стество̀: бл҃гослови́те, дѣла̀ гдⷭ҇нѧ, гдⷭ҇а.

Бг҃оро́диченъ:

И҆зꙿ ѻ҆ц҃а̀ проше́дшаго пре́жде вѣ̑къ, и҆ безлѣ́тнаго бг҃а сло́ва, и҆ въ послѣ̑днѧѧ возсiѧ́вша и҆зꙿ дв҃ы, бл҃гослови́те, дѣла̀ гдⷭ҇нѧ, гдⷭ҇а.

Катава́сiа:

Та́йнꙋ пресла́внꙋю вавѷлѡ́нскаѧ показа̀ пе́щь, и҆сточи́вшаѧ ро́сꙋ, ꙗ҆́кѡ стрꙋѧ́ми и҆мѧ́ше невеще́ственный ѻ҆́гнь воспрiѧ́ти i҆ѻрда́нъ, и҆ ѡ҆бꙿѧ́ти пло́тiю креща́ема зижди́телѧ, є҆го́же благословѧ́тъ лю́дiе, и҆ превозно́сѧтъ во всѧ̑ вѣ́ки.

Дрꙋгíй:

Свобо́дна ѹ҆́бѡ тва́рь познава́етсѧ, и҆ сы́нове свѣ́та пре́жде ѡ҆мраче́ннiи: є҆ди́нъ сте́нетъ тмы̀ предста́тель. ны́нѣ да благослови́тъ ѹ҆се́рднѡ вино́внаго, пре́жде ѻ҆каѧ́нное ꙗ҆зы́кѡвъ всенаслѣ́дiе.

На ѳ҃-й пѣ́сни Чⷭ҇тнѣ́йшꙋю не пое́мъ, но пое́мъ припѣ́вы ѡ҆брѣ́занiѧ: Велича́й, дꙋшѐ моѧ̀, по зако́нꙋ пло́тiю ѡ҆брѣ́завшагосѧ гдⷭ҇а.

Пѣ́снь ѳ҃. I҆рмо́съ:

Ꙗ҆́же пре́жде со́лнца свѣти́льника бг҃а возсiѧ́вшаго, пло́тски къ на́мъ прише́дшаго, и҆зꙿ бокꙋ̀ дв҃и́чꙋ, неизрече́ннѡ воплоти́вшаѧ, бл҃гослове́ннаѧ всечⷭ҇таѧ, тѧ̀, бцⷣе, велича́емъ. 

Та́же вторы́й ли́къ пое́тъ то́йже припѣ́въ и҆ i҆рмо́съ. Про́чыѧ же трѝ припѣва́емъ къ тропарє́мъ.

Велича́й, дꙋшѐ моѧ̀, во ѻ҆смы́й де́нь ѡ҆брѣ́занiе прiемлю́ща.

Два́жды.

Дне́сь влⷣка ѡ҆брѣ́зꙋетсѧ пло́тiю, ꙗ҆́кѡ младе́нецъ, и҆сполнѧ́ѧ зако́нъ.

Е҆ди́ножды.

Дне́сь влⷣка пло́тiю ѡ҆брѣ́засѧ, i҆и҃съ нарече́сѧ.

Е҆ди́ножды.

Преше́дъ предѣ́лы хрⷭ҇то́съ человѣ́ческагѡ всегѡ̀ є҆стества̀, преесте́ственнѡ и҆зꙿ дв҃ы ражда́етсѧ: и҆ писа́нiе зако́нное ꙗ҆́коже повелѣва́етъ, пло́тiю ѡ҆брѣ́заетсѧ, и҆ и҆спо́лнитель зако́на ꙗ҆влѧ́етсѧ.

Прiиди́те, влⷣки сла̑внаѧ хрⷭ҇тѡ́ва и҆менова̑нiѧ во свѧты́ни торжествꙋ́имъ: i҆и҃съ бо бг҃олѣ́пнѡ нарече́сѧ дне́сь. съ си́миже и҆ па́мѧть ст҃и́телѧ велича́емъ.

Та́же ст҃а́гѡ припѣ́вы къ тропарє́мъ є҆гѡ̀.

Велича́й, дꙋшѐ моѧ̀, во i҆ера́рсѣхъ васíлiа вели́каго. Два́жды.

Велича́й, дꙋшѐ моѧ̀, вселе́нныѧ пресвѣ́тлаго свѣти́льника. Два́жды.

Велича́й, дꙋшѐ моѧ̀, ѿ кесарíи васíлiа вели́каго. Два́жды.

Се́й же вмѣ́стѡ сла́вы:

Велича́й, дꙋшѐ моѧ̀, ѹ҆краси́вшаго хрⷭ҇то́вꙋ цр҃ковь.

Вмѣ́стѡ И҆ ны́нѣ:

Велича́й, дꙋшѐ моѧ̀, чⷭ҇тнѣ́йшꙋю нбⷭ҇ныхъ во́инствъ, дв҃ꙋ пречⷭ҇тꙋю бцⷣꙋ.

Пе́рвагѡ па́стырѧ, ꙗ҆́кѡ ѻ҆вча̀ вѣ́рное хрⷭ҇то́во, васíлiе, живонѡ́снымъ стопа́мъ послѣ́довалъ є҆сѝ: мꙋчи́телю бо твою̀ дꙋ́шꙋ, ѻ҆́ч҃е, преда́лъ є҆сѝ, до́блественнѣ предбѣ́дствꙋѧ ѡ҆ цр҃кви, всеблаже́нне.

Цр҃ко́вное всесщ҃е́нное хрⷭ҇то́во ви́дѣвъ совокꙋпле́нiе, твои́мъ ѹ҆кра́шено ст҃и́тельствомъ, мꙋ́дре, всегꙋби́тель, ꙗ҆́кѡ ѿ гро́ма, треснове́нъ бы́въ, паде́сѧ мꙋчи́тель: сꙋ́щiѧ бо въ тебѣ̀ дх҃а зарѝ не стерпѣ̀, васíлiе. 

А҆пⷭ҇толѡвъ сѣда́лища, ли́ка же страда́лєцъ хрⷭ҇то́выхъ, патрiа́рхѡвъ ски́нiи, и҆ пра́ведныхъ сла́дости, и҆ ра́дости прⷪ҇ро́кѡвъ сподо́билсѧ є҆сѝ, васíлiе: бцⷣы бо слꙋжи́тель и҆ трⷪ҇цы таи́нникъ бы́лъ є҆сѝ.

Превы́спрєннѧѧ вода́ми покрыва́ѧй є҆ди́нъ гдⷭ҇ь, возстѧзꙋ́ѧй мо́ре, бє́здны же и҆зсꙋша́ѧй и҆зъ тебє̀, чⷭ҇таѧ, пло́ть воспрiе́мый, ѿ виѳлее́ма тщи́тсѧ ко i҆ѻрда́нꙋ крⷭ҇ти́тисѧ пло́тiю.

Та́же ѻ҆́ба ли̑ка, соше́дшесѧ вкꙋ́пѣ, пою́тъ пе́рвый припѣ́въ пра́здника, и҆ i҆рмо́съ:

Недоꙋмѣ́етъ всѧ́къ ѧ҆зы́къ благохвали́ти по достоѧ́нiю, и҆зꙿꙋмѣва́етъ же ѹ҆́мъ и҆ премíрный пѣ́ти тѧ̀, бцⷣе. ѻ҆ба́че, бл҃га́ѧ сꙋ́щи, вѣ́рꙋ прiимѝ: и҆́бо любо́вь вѣ́си бжⷭ҇твеннꙋю на́шꙋ: ты́ бо хрⷭ҇тiа́нъ є҆сѝ предста́тельница, тѧ̀ велича́емъ.

Та́же припѣ́въ:

Велича́й, дꙋшѐ моѧ̀, чⷭ҇тнѣ́йшꙋю нбⷭ҇ныхъ во́инствъ, дв҃ꙋ пречⷭ҇тꙋю бцⷣꙋ.

И҆ i҆рмо́съ:

Ѽ па́че ѹ҆ма̀ ржⷭ҇тва̀ твоегѡ̀ чꙋде́съ! невѣ́сто всечⷭ҇таѧ, мт҃и бл҃гослове́ннаѧ, є҆́юже полꙋчи́вше всесоверше́нное спасе́нiе, досто́йнѡ хва́лимъ, ꙗ҆́кѡ благодѣ́телѧ, да́ръ носѧ́ще пѣ́снь благодаре́нiѧ.

Свѣти́ленъ. Подо́бенъ: Дх҃омъ во ст҃и́лищи:

Любомꙋ́дрiѧ жела́нiемъ ѡ҆брѣ́залъ є҆сѝ, ѻ҆́ч҃е, дꙋшѝ твоеѧ̀ покрыва́ло, и҆ мíрꙋ показа́лсѧ є҆сѝ, ꙗ҆́кѡ со́лнце, чꙋдесы̀, и҆ вѣ́рныхъ ѡ҆зари́лъ є҆сѝ мы̑сли, бг҃омꙋ́дре, трⷪ҇цы таи́нниче, ѽ васíлiе мꙋ́дре, и҆ слꙋжи́телю бцⷣы!

Два́жды.

Сла́ва, и҆ ны́нѣ: пра́здника:

Пло́тiю ѡ҆брѣ́зꙋетсѧ зако́нъ и҆спо́лнивый, ꙗ҆́кѡ младе́нецъ ѻ҆смодне́венъ, вѣкѡ́въ зижди́тель: и҆ пелена́ми повива́етсѧ, ꙗ҆́кѡ человѣ́къ: и҆ млеко́мъ пита́етсѧ, и҆́же всѧ̑ безмѣ́рною крѣ́постiю, ꙗ҆́кѡ бг҃ъ, содержа́й, и҆ манове́нiемъ возводѧ́й. 

На хвали́техъ стiхи̑ры, на s҃, гла́съ є҃. Подо́бенъ: Ра́дꙋйсѧ:

Терпи́тъ ѡ҆брѣ́занiе пло́тiю, и҆зꙿ ѻ҆ц҃а̀ кромѣ̀ сѣче́нiѧ же и҆ тлѣ́нiѧ неизрече́ннѡ ро́ждсѧ, ꙗ҆́кѡ сло́во, и҆ ꙗ҆́кѡ бг҃ъ ѿ бг҃а, въ непрело́жнѣмъ пребыва́ѧй бжⷭ҇твѣ̀: тѣ́мъ, по зако́нꙋ па́че зако́на бы́вый, клѧ́твы зако́нныѧ и҆збавлѧ́етъ всѧ̑, и҆ свы́ше бл҃гослове́нiе да́рꙋетъ. Тѣ́мже, преблаго́е є҆гѡ̀ схожде́нiе восхвалѧ́юще, пое́мъ и҆ бл҃года́рственнѡ прославлѧ́емъ, того̀ молѧ́ще, дꙋша́мъ на́шымъ дарова́ти ве́лiю ми́лость.

Два́жды.

По бл҃года́ти сн҃ъ бж҃iй бы́въ, возрожде́нiемъ бжⷭ҇твеннагѡ кр҃ще́нiѧ, є҆стество́мъ и҆ и҆́стиною, и҆ первовѣ́чна сн҃а бж҃iѧ и҆ сло́ва, є҆диносꙋ́щна ѻ҆ц҃ꙋ̀ и҆ собезнача́льна, и҆сповѣ́далъ є҆сѝ, преподо́бне: є҆ретiкѡ́въ же незатворє́ннаѧ ѹ҆ста̀ свѣ́тлостiю твои́хъ слове́съ загради́лъ є҆сѝ, тѣ́мже и҆ въ црⷭ҇тва вы̑шнѧѧ всели́лсѧ є҆сѝ, сцрⷭ҇твꙋѧй є҆ди́номꙋ и҆ є҆сте́ственнѣ црⷭ҇твꙋющемꙋ хрⷭ҇тꙋ̀, бога́тнѡ раздаю́щемꙋ мíрꙋ ве́лiю ми́лость.

Внꙋ́трь нбⷭ҇нагѡ хра́ма, ꙗ҆́кѡ ст҃и́тель свѧще́ненъ, вмѣсти́лсѧ є҆сѝ, дѣѧ́нiемъ и҆ видѣ́нiемъ, премꙋ́дрости нача́лами, ꙗ҆́кѡ ѻ҆де́ждею ст҃о́ю, ѡ҆бложе́нъ. И҆ ны́нѣ, въ вы́шнѣмъ же́ртвенницѣ, прпⷣбне, свѧще́нствꙋѧ, и҆ бг҃ꙋ предстоѧ̀, и҆ невеще́ственнꙋю слꙋ́жбꙋ соверша́ѧ, помина́й ми́лостивнѡ, всеблаже́нне васíлiе, соверша́ющыѧ па́мѧть сщ҃е́ннꙋю твою̀ и҆ всечестнꙋ́ю, хрⷭ҇та̀ молѧ̀, подаю́щаго мíрови ве́лiю ми́лость.

Ве́сь ѡ҆сщ҃е́нъ бг҃ꙋ, и҆ всеѻбра́знѡ ѿ дѣ́тства возложе́нъ, мꙋ́дрости пребжⷭ҇твенныѧ ѡ҆зари́всѧ зарѧ́ми, сꙋ́щихъ разꙋмѣ́нiе ѹ҆ѧсни́лъ є҆сѝ, свѣ́тлѡ сказꙋ́ѧ и҆ мꙋ́дрѣ повѣ́даѧ, є҆́же въ сꙋ́щихъ бл҃гочи́нiе творѧ̀, позна́нiѧ бжⷭ҇твеннѣйшагѡ дѣ́ла. Тѣ́мже тѧ̀ бг҃оглаго́лива и҆ бжⷭ҇твенна ѹ҆чт҃лѧ и҆ свѣтоно́сна свѣти́льника цр҃ко́внаго проповѣ́дꙋемъ, хрⷭ҇та̀ молѧ́ща, подаю́щаго мíрꙋ ве́лiю ми́лость. 

Стра́хомъ ѹ҆тверди́всѧ бж҃iимъ, нача́ло премꙋ́дрости разꙋмѣ́лъ є҆сѝ, васíлiе: стра́хъ премꙋ́дростiю и҆ житiѧ̀ пра́востiю превозше́лъ є҆сѝ, ѻ҆́ч҃е: любо́вiю же бг҃ꙋ сраствори́всѧ, и҆ сво́йственнѣйшiй бы́лъ є҆сѝ. Тѣ́мже, бжⷭ҇твєннымъ наказа́всѧ ѡ҆правда́нiємъ и҆ сꙋдьба́мъ, человѣ́кѡвъ и҆зꙿꙋчи́лъ є҆сѝ ѻ҆бы́чаи, и҆ ѹ҆краси́лъ є҆сѝ вѣ́рныхъ ра́зꙋмы, закопоположе́ньми дх҃о́вными ѹ҆ѧсни́въ собо́ръ. хрⷭ҇та̀ ѹ҆̀бо молѝ, дꙋша́мъ на́шымъ дарова́ти ве́лiю ми́лость.

Сла́ва, гла́съ s҃:

И҆злiѧ́сѧ бл҃года́ть во ѹ҆стна́хъ твои́хъ, прпⷣбне ѻ҆́ч҃е, и҆ бы́лъ є҆сѝ па́стырь хрⷭ҇то́вы цр҃кве, ѹ҆чѧ̀ словє́сныѧ ѻ҆́вцы вѣ́ровати въ трⷪ҇цꙋ є҆диносꙋ́щнꙋю во є҆ди́номъ бжⷭ҇твѣ̀.

И҆ ны́нѣ, гла́съ и҃:

Сходѧ́й сп҃съ къ ро́дꙋ человѣ́ческомꙋ, прiѧ́тъ пелена́ми пови́тiе, не возгнꙋша́сѧ плотска́гѡ ѡ҆брѣ́занiѧ, ѻ҆смодне́венъ по мт҃ри, безнача́льный по ѻ҆ц҃ꙋ̀. Томꙋ̀ вѣ́рнiи возопiи́мъ: ты̀ є҆сѝ бг҃ъ на́шъ, поми́лꙋй на́съ.

Славосло́вiе вели́кое. По трист҃о́мъ тропа́рь васíлiа. Сла́ва, и҆ ны́нѣ, пра́здника, є҆ктєнiѝ, и҆ ѿпꙋ́стъ.

И҆ зна́менꙋютсѧ бра́тiѧ є҆ле́емъ ѿ канди́ла ст҃а́гѡ, а҆́ще и҆зво́литъ настоѧ́тель, и҆ пое́мъ стiхи́рꙋ самогла́снꙋ. На а҃-мъ часѣ̀ тропа́рь пра́здника: Сла́ва, васíлiа: И҆ ны́нѣ, бг҃оро́диченъ часѡ́въ. По трист҃о́мъ конда́къ пра́здника. И҆ прѡ́чаѧ. И҆ соверше́нный ѿпꙋ́стъ.

На часѣ́хъ кондакѝ глаго́лемъ пра́здника и҆ ст҃а́гѡ, премѣнѧ́юще.

На лiтꙋргíи: Блажє́нна, ѿ канѡ́на пра́здника, пѣ́снь г҃: и҆ ст҃а́гѡ, пѣ́снь s҃. По вхо́дѣ тропа́рь пра́здника и҆ ст҃а́гѡ. Сла́ва, конда́къ ст҃а́гѡ: И҆ ны́нѣ, пра́здника. Прокíменъ, гла́съ s҃: Спасѝ, гдⷭ҇и, лю́ди твоѧ̑: Стíхъ: Къ тебѣ̀, гдⷭ҇и: И҆ ст҃а́гѡ, гла́съ а҃: Ѹ҆ста̀ моѧ̑ возглаго́лютъ: А҆пⷭ҇лъ къ колосса́ємъ, зача́ло сн҃д. И҆ ст҃а́гѡ ко є҆вре́ємъ, зача́ло ти҃_i. А҆ллилꙋ́iа, гла́съ и҃: Пасы́й i҆и҃лѧ: Стíхъ: Ѹ҆ста̀ пра́веднагѡ поꙋча́тсѧ премꙋ́дрости: Е҆ѵⷢ҇лiе лꙋкѝ,  зача́ло s҃. И҆ ст҃а́гѡ, зача́ло к҃д. И҆ про́чее. Соверша́етсѧ бжⷭ҇твеннаѧ лiтꙋргíа вели́кагѡ васíлiа. И҆ пое́мъ за Досто́йно, Ѡ҆ тебѣ̀ ра́дꙋетсѧ: Прича́стенъ: Хвали́те гдⷭ҇а съ нб҃съ: Дрꙋгíй: Въ па́мѧть вѣ́чнꙋю:

[Зрѝ] А҆́ще слꙋчи́тсѧ ѡ҆брѣ́занiе гдⷭ҇не, и҆ ст҃а́гѡ васíлiа вели́кагѡ въ недѣ́лю.

Твори́мъ бдѣ́нiе. На ма́лѣй вече́рни стiхи̑ры воскрⷭ҇ны по ѻ҆бы́чаю: На стiхо́внѣ стiхи́ра воскрⷭ҇на гла́са є҆ди́на. Та́же стiхѡ́вныѧ стiхи̑ры васíлiа, вели́кiѧ вече́рни, гла́съ а҃, самогла́сны, съ припѣ́вы и҆́хъ: Сла́ва, гла́съ s҃. И҆злiѧ́сѧ благода́ть: И҆ ны́нѣ: Не ѹ҆стыдѣ́сѧ всеблагíй бг҃ъ: По трист҃о́мъ, тропа́рь воскрⷭ҇нъ: Сла́ва, ст҃а́гѡ: И҆ ны́нѣ, пра́здника. И҆ ѿпꙋ́стъ.

На вели́цѣй вече́рни: на Гдⷭ҇и, воззва́хъ, пое́мъ стiхи̑ры воскрⷭ҇ны г҃, и҆ пра́здника г҃, и҆ ст҃а́гѡ, на д҃. Сла́ва, ст҃а́гѡ: Премꙋ́дрости рачи́тель: И҆ ны́нѣ: бг҃оро́диченъ а҃-й гла́са. Вхо́дъ, прокíменъ. И҆ чтє́нiѧ г҃. На лiтíи стiхи́ра хра́ма: И҆ ст҃а́гѡ васíлiа. Сла́ва, ст҃а́гѡ: И҆ ны́нѣ, пра́здника. На стiхо́внѣ стiхи̑ры ѻ҆ктѡ́иха: Сла́ва, ст҃а́гѡ: И҆ ны́нѣ, пра́здника. На бл҃гослове́нiи хлѣ́бѡвъ тропа́рь ст҃а́гѡ два́жды: и҆ Бцⷣе дв҃о, є҆ди́ножды. И҆ чте́нiе въ посла́нiихъ а҆пⷭ҇льскихъ.

На ѹ҆́трени: На Бг҃ъ гдⷭ҇ь, тропа́рь воскре́сенъ, два́жды: Сла́ва, ст҃а́гѡ: И҆ ны́нѣ, пра́здника. По каѳíсмахъ сѣда́льны воскрⷭ҇ны съ бг҃оро́дичны и҆́хъ. И҆ чте́нiе во є҆ѵⷢ҇лiи толково́мъ, недѣ́лѧ предꙿ бг҃оѧвле́нiемъ. По полѷеле́и тропарѝ: А҆́гг҃льскiй собо́ръ: и҆ ѵ҆пакоѝ гла́са, и҆ сѣда́льны ст҃а́гѡ всѝ, по є҆ди́ножды: Сла́ва, сѣда́ленъ по полѷеле́и: И҆ ны́нѣ, пра́здника. И҆ чте́нiе въ бг҃осло́вѣ, сло́во надгро́бное ѡ҆ вели́комъ васíлiи. Степє́нна, и҆ прокíменъ гла́са. Всѧ́кое дыха́нiе: Е҆ѵⷢ҇лiе воскре́сное. Воскресе́нiе хрⷭ҇то́во: и҆ ѱало́мъ н҃. Стiхи́ра воскрⷭ҇на. Канѡ́нъ воскрⷭ҇нъ со i҆рмосо́мъ на д҃: и҆ пра́здника на д҃: и҆ ст҃а́гѡ, на s҃. Катава́сiа: Глꙋбины̀ ѿкры́лъ є҆́сть дно̀: и҆ Ше́ствꙋетъ морскꙋ́ю: кíйждо ли́къ сво́й i҆рмо́съ. По г҃ пѣ́сни  конда́къ пра́здника и҆ сѣда́ленъ ст҃а́гѡ, два́жды: Сла́ва, и҆ ны́нѣ, пра́здника. По s҃ пѣ́сни конда́къ ст҃а́гѡ, и҆ i҆́косъ. И҆ чте́мъ про́логъ. На ѳ҃ пѣ́сни пое́мъ Честнѣ́йшꙋю. Припѣ́вы же пра́здника, и҆ ст҃а́гѡ не пое́мъ. Свѣти́ленъ воскре́сенъ: Сла́ва, ст҃а́гѡ: И҆ ны́нѣ, пра́здника. На хвали́техъ стiхи̑ры воскрⷭ҇ны, д҃: и҆ ст҃а́гѡ подо́бны, д҃, со ѻ҆бы́чными припѣ̑вы є҆гѡ̀. Сла́ва, стiхи́ра є҆ѵⷢ҇льскаѧ: И҆ ны́нѣ: Преблагослове́нна є҆сѝ: Славосло́вiе вели́кое, тропа́рь воскре́сенъ. Е҆ктєнiѝ, и҆ ѿпꙋ́стъ. И҆ ѡ҆глаше́нiе стꙋдíтово. Дае́тсѧ же и҆ є҆ле́й по ѻ҆бы́чаю ѿ канди́ла ст҃а́гѡ, и҆ и҆схожде́нiе въ притво́ръ, и҆ ча́съ а҃- й. И҆ коне́чный ѿпꙋ́стъ. На часѣ́хъ тропа́рь воскре́сенъ: Сла́ва, пра́здника: И҆ ны́нѣ, бг҃оро́диченъ часѡ́въ. По трист҃о́мъ, конда́къ пра́здника. На г҃- мъ часѣ̀ тропа́рь воскрⷭ҇нъ: Сла́ва, ст҃а́гѡ: И҆ ны́нѣ, бг҃оро́диченъ часѡ́въ. По трист҃о́мъ, конда́къ ст҃а́гѡ, и҆ пра́здника, премѣнѧ́юще глаго́лемъ.

На лiтꙋргíи Блажє́нна гла́са, на д҃: и҆ пра́здника пѣ́снь г҃, на д҃: и҆ ст҃а́гѡ s҃-ѧ, на д҃. По вхо́дѣ тропа́рь воскре́сенъ, и҆ пра́здника, и҆ ст҃а́гѡ: Сла́ва, конда́къ ст҃а́гѡ: И҆ ны́нѣ, пра́здника. Прокíменъ недѣ́ли предꙿ просвѣще́нiемъ, гла́съ s҃: Спасѝ, гдⷭ҇и, лю́ди твоѧ̑: Стíхъ: Къ тебѣ̀, гдⷭ҇и, воззовꙋ̀: И҆ ст҃а́гѡ, гла́съ а҃: Ѹ҆ста̀ моѧ̑ возглаго́лютъ премꙋ́дрость: А҆пⷭ҇лъ недѣ́ли предꙿ просвѣще́нiемъ, къ тiмоѳе́ю, зача́ло сч҃и. Дрꙋгíй а҆пⷭ҇лъ къ колосса́ємъ, зача́ло сн҃д. А҆ллилꙋ́iа, гла́съ и҃, недѣ́ли предꙿ просвѣще́нiемъ: Бж҃е, ѹ҆ще́дри ны̀: Стíхъ: Пасы́й i҆и҃лѧ: Е҆ѵⷢ҇лiе недѣ́ли предꙿ просвѣще́нiемъ, ма́рка, зача́ло а҃: И҆ ѡ҆брѣ́занiѧ, лꙋкѝ, зача́ло s҃. Прича́стенъ: Хвали́те гдⷭ҇а: Дрꙋгíй: Въ па́мѧть вѣ́чнꙋю: Лiтꙋргíа васíлiа вели́кагѡ. За Досто́йно, Ѡ҆ тебѣ̀ ра́дꙋетсѧ:

[Зрѝ] Сꙋббѡ́та предꙿ бг҃оѧвле́нiемъ.

На лiтꙋргíи А҆пⷭ҇лъ къ тiмоѳе́ю, зача́ло сп҃д. Е҆ѵⷢ҇лiе матѳе́а, зача́ло є҃.

[Зрѝ] Недѣ́лѧ предꙿ бг҃оѧвле́нiемъ:

Прокíменъ, гла́съ s҃: Спасѝ, гдⷭ҇и, лю́ди твоѧ̑: Стíхъ: Къ тебѣ̀, гдⷭ҇и, воззовꙋ̀, бж҃е мо́й. А҆пⷭ҇лъ въ тiмоѳе́ю, зача́ло сч҃и. А҆ллилꙋ́iа,  гла́съ и҃: Бж҃е, ѹ҆ще́дри ны̀: Е҆ѵⷢ҇лiе ма́рка, зача́ло а҃. Прича́стенъ: Хвали́те гдⷭ҇а съ небе́съ:


