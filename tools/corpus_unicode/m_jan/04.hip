    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ д҃-й де́нь.

Предпра́зднство просвѣще́нiѧ:

И҆ собо́ръ ст҃ы́хъ седми́десѧти а҆пⷭ҇тѡлъ:

И҆ прпⷣбнагѡ ѻ҆ц҃а̀ на́шегѡ ѳеоктíста и҆гꙋ́мена, и҆́же въ кꙋкꙋ́мѣ сiкелíйстѣмъ.

На Гдⷭ҇и, воззва́хъ, стiхи̑ры, гла́съ д҃. Подо́бенъ: Да́лъ є҆сѝ зна́менiе:

Клео́пꙋ, а҆ндронíка, * сiлꙋа́на же и҆ а҆га́ва, * а҆на́нiю, и҆ фiлíппа: * про́хѡра, нiканѡ́ра, * рꙋ́фа и҆ сѡсѳе́на: * лíна же и҆ стахѵ́а, стефа́на, тíмѡна: * є҆́рма, фле́гонта, ма́рка, лꙋкꙋ̀: * сѡсiпа́тра, i҆а́ссѡна и҆ га́iа, * и҆ тѷхíка, и҆ фiлимо́на * сщ҃е́нными пѣ́сньми, вѣ́рнiи, ѹ҆блажи́мъ.

Нарки́ссъ и҆ трофíмъ, * ке́сарь, зи́на и҆ а҆рiста́рхъ, * ма́ркъ, сíла и҆ га́iй, є҆рмíй и҆ а҆сѷгкрíтъ: * а҆поллѡ́съ и҆ ки́фа, кли́мъ и҆ i҆ꙋ́стъ, * кꙋа́ртъ, є҆ра́стъ, лꙋка̀, ѻ҆нисíфоръ *, ка́рпъ и҆ є҆ѵо́дъ матѳíй и҆ i҆а́кѡвъ, * ѹ҆рва́нъ и҆ а҆рiстовꙋ́лъ, * тѷхíкъ и҆ а҆рiста́рхъ, * досто́йнѡ да почтѧ́тсѧ.

Пꙋ́да, и҆рѡдiѡ́на и҆ а҆рте́мꙋ, * фiлоло́га, ѻ҆лѵ́мпа же и҆ родiѡ́на, * а҆пе́лла и҆ а҆мплíа *, патро́ва и҆ ма́рка, *  те́ртiа и҆ ѳадде́а, * є҆пене́та чꙋ́днаго, а҆ха́iка же, а҆кѵ́лꙋ, лꙋкíа, варна́вꙋ * и҆ фꙋртꙋна́та, и҆ а҆по́лла сла́внаго, и҆ крíспа * почти́мъ честны̑ѧ бг҃опроповѣ́дники.

И҆́ны стiхи̑ры преподо́бнагѡ, гла́съ в҃. Подо́бенъ: Е҆гда̀ ѿ дре́ва:

Е҆гда̀ ѹ҆ѧзви́лъ є҆сѝ дꙋ́шꙋ жела́нiемъ бжⷭ҇твеннымъ, всебл҃же́нне, ра́дꙋѧсѧ взѧ́лъ є҆сѝ тво́й крⷭ҇тъ, и҆ послѣ́довалъ є҆сѝ хрⷭ҇тꙋ̀, и҆ ѹ҆мертви́въ мꙋдрова́нiе плотско́е воздержа́нiемъ, дх҃а дѣ́йство жи́во воспрiѧ́лъ є҆сѝ, рѣши́ти недꙋ́гѡвъ зи́мꙋ теплото́ю моли́твъ твои́хъ бл҃гопрiѧ́тныхъ: тѣ́мже тѧ̀ согла́снѡ ѹ҆бл҃жа́емъ.

Е҆гда̀ прилѣ́жными моли́твами и҆ твердѣ́йшимъ поще́нiемъ, зри́тельное дꙋшѝ, ѻ҆́ч҃е, ѡ҆чи́стилъ є҆сѝ, хра́мъ бы́лъ є҆сѝ трисо́лнечнагѡ бжⷭ҇тва̀, и҆ свѧще́нства пома́занiе бжⷭ҇твенное ст҃о́е прiи́мъ, внꙋ́трь невхо́дныхъ вше́лъ є҆сѝ, закала́ѧ тебє̀ ра́ди закла́вшагосѧ, ра́ди сше́ствiѧ неизглаго́ланнагѡ.

Кро́токъ, неsло́бивъ ꙗ҆́вльсѧ, въ цѣ́лости нра́ва, ѻ҆́ч҃е ѳеоктíсте, наслѣ́довалъ є҆сѝ кро́ткихъ вои́стиннꙋ зе́млю: и҆ прича́стiемъ ѡ҆божа́емь, пи́щи наслажда́ешисѧ, и҆ ра́дости и҆ весе́лiѧ и҆́стиннагѡ. И҆дѣ́же помина́ѧ не преста́й и҆́скреннѡ тѧ̀ почита́ющихъ, и҆ твоѐ соверша́ющихъ бжⷭ҇твенное ѹ҆спе́нiе.

Сла́ва, и҆ ны́нѣ, гла́съ г҃:

Ꙗ҆́сенъ ѹ҆́бѡ мимоше́дшiй пра́здникъ, сла́внѣйшiй же настоѧ́щiй де́нь: во ѻ҆́нъ сп҃сꙋ волсвѝ поклони́шасѧ, въ се́й же влⷣкꙋ ра́бъ сла́венъ крестѝ. Та́мѡ па́стырiе свирѧ́юще ви́дѣвше и҆ чꙋдѧ́хꙋсѧ, здѣ́ же гла́съ ѻ҆́ч҃iй є҆диноро́днаго сн҃а проповѣ́да.

На стiхо́внѣ стiхи̑ры, гла́съ и҃. Подо́бенъ: Мч҃ницы твоѝ, гдⷭ҇и:

Сы́й ѻ҆́гнь нестерпи́мый, бре́нiю и҆ сѣ́нꙋ мнѣ̀ сꙋ́щꙋ, хрⷭ҇тѐ мо́й, что̀ ст҃ꙋ́ю твою̀ преклонѧ́еши главꙋ̀, є҆ѧ́же а҆́гг҃льскаѧ трепе́щꙋтъ мно́жєства; речѐ i҆ѡа́ннъ ко творцꙋ̀,  є҆гда̀ крⷭ҇ти́тисѧ прiи́де. вели́ко твоѐ є҆́сть, бл҃гоꙋтро́бне жизнода́вче, низше́ствiе.

Стíхъ: Сегѡ̀ ра́ди помѧнꙋ́хъ тѧ̀ ѿ землѝ i҆ѻрда́нски и҆ є҆рмѡнiи́мски.

Сѐ просвѣще́нiе на́ше, и҆збавле́нiе, спасе́нiе, хотѧ̀ предгрѧде́тъ на i҆ѻрда́нѣ ѡ҆бнажи́тисѧ ꙗ҆́вѣ, и҆ ѡ҆дѣ́ѧтисѧ, ꙗ҆́кѡ ри́зою, вода́ми, ѡ҆бнаже́нiе ѡ҆дѣва́ѧ всѣ́хъ ѡ҆бна́жшихсѧ sмíѧ совѣ́томъ сопроти́внымъ.

Стíхъ: Ви́дѣша тѧ̀ во́ды, бж҃е, ви́дѣша тѧ̀ во́ды, и҆ ѹ҆боѧ́шасѧ.

Ѻ҆́гнь нестерпи́мый вои́стиннꙋ, хотѧ̀ предгрѧде́тъ ко i҆ѻрда́нꙋ ѡ҆чи́стити мѧ̀ сокрꙋше́ннаго, престꙋпле́нiемъ лꙋка́вымъ. До́ждь нбⷭ҇ный прiе́млетъ, посредѝ во́дъ ѡ҆мы́ти мѧ̀ ѿ скве́рны мно́гихъ мои́хъ прегрѣше́нiй, ꙗ҆́кѡ ще́дръ и҆ многомлⷭ҇тивъ.

Сла́ва, и҆ ны́нѣ, гла́съ s҃:

Грѧде́тъ ко i҆ѻрда́нꙋ хрⷭ҇то́съ, и҆́стина, крⷭ҇ти́тисѧ ѿ i҆ѡа́нна, и҆ речѐ къ немꙋ̀: а҆́зъ тре́бꙋю ѿ тебє̀ крⷭ҇ти́тисѧ, и҆ ты́ ли грѧде́ши ко мнѣ̀; не смѣ́ю сѣ́но прикоснꙋ́тисѧ ѻ҆гню̀: ты́ мѧ ѡ҆свѧтѝ, влⷣко, бж҃е́ственнымъ ꙗ҆вле́нiемъ твои́мъ.

Тропа́рь, гла́съ г҃:

А҆пⷭ҇ли ст҃íи, моли́те млⷭ҇тиваго бг҃а, да прегрѣше́нiй ѡ҆ставле́нiе пода́стъ дꙋша́мъ на́шымъ.

Сла́ва, и҆ ны́нѣ, предпра́зднства:

Гото́висѧ, завꙋлѡ́не, и҆ красꙋ́йсѧ, нефѳали́ме, i҆ѻрда́не рѣко̀, ста́ни, подꙿимѝ взыгра́ѧ крⷭ҇ти́тисѧ грѧдꙋ́ща влⷣкꙋ, весели́сѧ, а҆да́ме, съ прама́терiю, не кры́йта себѐ, ꙗ҆́коже въ раѝ пре́жде: и҆́бо на́ги ви́дѣвъ вы̀ ꙗ҆ви́сѧ, да ѡ҆блече́тъ въ пе́рвꙋю ѻ҆де́ждꙋ, хрⷭ҇то́съ ꙗ҆ви́сѧ, всю̀ тва́рь хотѧ̀ ѡ҆бнови́ти. 



На повече́рiи канѡ́нъ, є҆гѡ́же краегране́сiе:

Вели́кагѡ четвертка̀ до́лгꙋю пѣ́снь пою̀.

Гла́съ s҃: i҆рмосы̀ по два́жды, тропарѝ на s҃. Та́же i҆рмо́съ ѻ҆́ба ли̑ка вкꙋ́пѣ.

Пѣ́снь а҃. I҆рмо́съ:

Сѣ́ченое сѣче́тсѧ мо́ре чермно́е, волнопита́емаѧ же и҆зсꙋша́етсѧ глꙋбина̀, та́ѧжде кꙋ́пнѡ безꙿѻрꙋ̑жнымъ бы́вши проходи́ма, и҆ всеѻрꙋ̑жнымъ гро́бъ. Пѣ́снь же бг҃окра́снаѧ воспѣва́шесѧ: сла́внѡ просла́висѧ хрⷭ҇то́съ бг҃ъ на́шъ.

Всевино́внаѧ и҆ пода́тельнаѧ жи́зни, безмѣ́рнаѧ мꙋ́дрость бж҃iѧ, созда̀ хра́мъ себѣ̀ и҆зъ чи́стыѧ неискꙋсомꙋ́жныѧ мт҃ре: ко i҆ѻрда̑нскимъ же ны́нѣ стрꙋѧ́мъ грѧде́тъ, ѡ҆богаща́ѧ бж҃ество́мъ земны́хъ на ѡ҆бновле́нiе.

Тайново́дствꙋющи всѧ̑ созыва́етъ сꙋ́щыѧ ѿ ꙗ҆зы̑къ бж҃iѧ мꙋ́дрость къ свѣ́тꙋ, во тмѣ̀ пре́жде невѣ́дѣнiѧ несвѣ́тлой лежа́щыѧ въ позна́нiе и҆́стины возводѧ́щи, къ свѣ́тꙋ кр҃ще́нiемъ, сердца̀ ѡ҆чища́ющимъ, и҆ созида́ющимъ дх҃омъ.

Да послꙋ́шаемъ ны́нѣ прⷪ҇ро́ческихъ, соверша́емыхъ дх҃омъ, гласѡ́въ: креща́ѧй бо въ дс҃ѣ и҆ ѻ҆гнѝ, и҆́детъ хрⷭ҇то́съ ко i҆ѻрда́нꙋ. Прiиди́те къ немꙋ̀ и҆ просвѣти́тесѧ: ва̑ша бо ли́ца не постыдѧ́тсѧ.

Пѣ́снь г҃. I҆рмо́съ:

Гдⷭ҇ь сы́й всѣ́хъ и҆ зижди́тель бг҃ъ, созда́нное безстра́стный, ѡ҆бнища́въ, себѣ̀ соедини́лъ є҆сѝ, и҆ стрꙋѧ́ми, и҆́миже хотѣ́лъ є҆сѝ прiитѝ, са́мъ сы́й лю́демъ провозглаша́лъ є҆сѝ: во́дꙋ жи́зни почерпи́те, и҆ вѣ́рою ѹ҆тверди́тесѧ.

Рѣши́тельнꙋю дꙋ́шъ и҆ тѣле́съ кꙋ́пнѡ, креще́нiѧ бл҃года́ть, сп҃се, грѧде́ши дарова́ти: сегѡ̀ ра́ди подава́еши ны́нѣ на́мъ и҆ бл҃года́ть вмѣ́стѡ бл҃года́ти, зовы́й: во́дꙋ жи́зни почерпи́те, и҆ вѣ́рою ѹ҆тверди́тесѧ. 

Безꙋ́менъ мꙋ́жъ, невѣ́дый бг҃а, растлѣва́етсѧ: и҆́бо безмѣ́стными начина́ньми лиша́етсѧ ѿ всѧ́кагѡ бла́га, и҆ всѧ́кагѡ ѿпа́даетъ спасе́нiѧ: є҆гѡ́же ча́сти всѝ хрⷭ҇та̀ вѣ́дѧщiи да и҆зба́вимсѧ.

Пѣ́снь д҃. I҆рмо́съ:

Прови́дѧ прⷪ҇ро́къ та́йны твоеѧ̀ неизрече́нное, хрⷭ҇тѐ, провозгласѝ: положи́лъ є҆сѝ крѣ́пкꙋю креще́нiѧ бл҃года́ть, вѣ́рою сiѐ прiе́млющымъ всѣ̑мъ, во и҆збавле́нiе грѣхѡ́въ на́шихъ.

На креще́нiе тща́сѧ, смє́ртнымъ и҆сточа́ющее ѡ҆ставле́нiе, ѡ҆бременє́нныѧ всѧ̑ прегрѣше́ньми зове́ши, sлѣ̀ въ нечистотѣ̀ пожи́вшыѧ, дꙋше́вный поко́й тѣ̑мъ, ꙗ҆́кѡ ще́дръ, пода́ти ѡ҆бѣщава́ѧ.

Причаща́ешисѧ пло́ти мое́й, да твоегѡ̀ бжⷭ҇тва̀ пода́си мѝ: ѻ҆́бразъ бо неизмѣ́ненъ сы́й твоегѡ̀ ѻ҆ц҃а̀, вмѣща́ешисѧ подъ рꙋ́ки твоегѡ̀, сп҃се, созда́нiѧ, кромѣ̀ грѣха̀ чл҃вѣ́къ ꙗ҆́вльсѧ, подо́бнымъ ѡ҆чища́ѧ, сло́ве, подо́бное.

Питiѐ и҆ пома́занiе, и҆ дх҃ъ твоеѧ̀ печа́ти, сп҃се, позна́нiѧ, и҆ та̑йнаѧ дарова̑нiѧ, и҆ дарѡ́въ бж҃е́ственныхъ досторачи̑тельнаѧ дѣла̀: и҆́бо є҆диноро́днаго тѧ̀ ѡ҆чище́нiе ѻ҆ц҃ъ въ мíръ посла̀.

Пѣ́снь є҃. I҆рмо́съ:

Сою́зомъ боѧ́зни содержи́мь ны́нѣ предте́ча, ѿрица́етсѧ крести́ти, бл҃гоговѣ́йнѡ хрⷭ҇та̀ ви́дѣвъ, на́га стоѧ́ща на водѣ̀, водо́ю покрыва́ющаго превы́спрєннѧѧ.

Неѡдержи́мꙋю держа́щаѧ и҆ превы́спреннюю на воздꙋ́сѣ во́дꙋ, бє́здны ѡ҆бꙋздава́ющаѧ, и҆ морѧ̀ востѧзꙋ́ющаѧ, бж҃iѧ мꙋ́дрость грѧде́тъ ко i҆ѻрда́нꙋ, креще́нiе прiе́млѧ ѿ рꙋкѝ раба̀.

Воѡбрази́въ человѣ́ческое є҆стество̀, кр҃ще́нiемъ ны́нѣ грѧде́тъ ѡ҆чи́стити хрⷭ҇то́съ, ѻ҆́блаки нб҃о ѡ҆блага́ѧ, и҆ ѡ҆дѣва́ѧйсѧ свѣ́томъ, на́гъ зри́тсѧ во i҆ѻрда́нскихъ стрꙋѧ́хъ, и҆ рꙋко́ю держи́тсѧ всѧ̑ носѧ́й. 

Пѣ́снь s҃. I҆рмо́съ:

Бе́здна послѣ́днѧѧ грѣхѡ́въ ѡ҆бы́де мѧ̀, и҆ волне́нiѧ не ктомꙋ̀ терпѧ̀, ꙗ҆́кѡ i҆ѡ́на, влⷣцѣ вопiю́ ти: ѿ тли́ мѧ возведѝ.

Гдⷭ҇а тѧ̀ вѣ́дѧще, нб҃са̀ повѣ́даютъ землѝ твою̀, сп҃се, сла́вꙋ въ твое́мъ ржⷭ҇твѣ̀: ны́нѣ же ѻ҆ц҃ъ тѧ̀ проповѣ́дꙋетъ сн҃а возлю́бленна кр҃ща́емаго.

Скве́рнꙋ всѧ́къ носѧ́й, да ѡ҆мы́етъ ю҆̀ сле́зными ка́плѧми, и҆ хрⷭ҇тꙋ̀ съ тре́петомъ да пристꙋ́питъ, ѻ҆гне́мъ и҆ дх҃омъ бж҃е́ственнымъ ѡ҆чи́стити и҆дꙋ́щемꙋ є҆стество̀ на́ше.

Пѣ́снь з҃. I҆рмо́съ:

Ѻ҆́троцы въ вавѷлѡ́нѣ пе́щнагѡ пла́мене не ѹ҆боѧ́шасѧ, но посредѣ̀ пла́мене вве́ржени ѡ҆роша́еми поѧ́хꙋ: бл҃гослове́нъ є҆сѝ, гдⷭ҇и, бж҃е ѻ҆ц҃ъ на́шихъ.

Помава́ѧ главо́ю ко враждѣ̀, никто́же ле́стнѡ да дви́жетъ, и҆́скреннемꙋ sло̀ возда́ти, sлѣ̀ вмѣ́стѡ sла̀ поꙋча́ѧсѧ: но въ любвѝ гдⷭ҇а ꙗ҆́вльшагосѧ да почестви́мъ.

Вы̀ хрⷭ҇то́вы ꙗ҆́кѡ дрꙋ́зи ма́лѡ спостражди́те воѡбра́жшемꙋсѧ, и҆ грѧдꙋ́щемꙋ креще́нiе прiѧ́ти, и҆ ꙗ҆́вльшемꙋсѧ по на́мъ ѻ҆́браза на ѡ҆чище́нiе, и҆ прегрѣше́нiй на и҆збавле́нiе.

Со мно́ю а҆́ще кто̀ сни́детъ и҆ спогребе́тсѧ креще́нiемъ, со мно́ю сла́вы наслади́тсѧ и҆ воскрⷭ҇нiѧ, хрⷭ҇то́съ ны́нѣ возвѣща́етъ, є҆го́же вѣ́рнѡ да ѹ҆срѧ́щимъ.

Пѣ́снь и҃. I҆рмо́съ:

За зако́ны ѻ҆те́чєскiѧ блаже́ннiи въ вавѷлѡ́нѣ ю҆́ношы, предбѣ́дствꙋюще, царю́ющагѡ ѡ҆плева́ша повелѣ́нiе безꙋ́мное, и҆ совокꙋ́плени, и҆́мже не свари́шасѧ, ѻ҆гне́мъ, держа́вствꙋющемꙋ досто́йнꙋю воспѣва́хꙋ пѣ́снь: гдⷭ҇а по́йте дѣла̀, и҆ превозноси́те во всѧ̑ вѣ́ки.

Гости́телiе бж҃iѧ пи́щи въ виѳлее́мѣ мꙋ́дрѣ напита́вшесѧ, со а҆́гг҃лы же просла́вльше, и҆ па́стырьми и҆ волхвы̀, вопло́щшагосѧ, ны́нѣ ко i҆ѻрда́нꙋ та́инственнѡ и҆́демъ,  ви́дѧще та́инство ве́лiе, є҆́же хрⷭ҇то́съ са́мъ соверша́етъ: є҆го́же превозно́симъ во всѧ̑ вѣ́ки.

Зако́на соблюда́юще глави́знꙋ и҆ прⷪ҇рѡ́къ, любо́вiю ѹ҆тве́рждшесѧ, подо́бницы хрⷭ҇та̀ бꙋ́демъ, за любо́вь кра́йнюю пло́ть прiи́мшагѡ, и҆ кр҃ще́нiемъ на́съ ѻ҆ц҃ꙋ̀ примири́вшагѡ и҆ наꙋчи́вшагѡ пѣ́ти: гдⷭ҇а по́йте дѣла̀, и҆ превозноси́те во всѧ̑ вѣ́ки.

Прiима́ше грѧдꙋ́щаго грѣхѝ мíра ѡ҆чи́стити водо́ю, но семꙋ̀ возбранѧ́ше, сопрѧ́тꙋемь стра́хомъ: а҆́зъ бо тре́бꙋю крести́тисѧ ѿ тебє̀, женихꙋ̀ противоречѐ дрꙋ́гъ, гла́съ же сло́вꙋ и҆ со́лнцꙋ свѣти́льникъ. Тѧ̀ превозно́симъ во всѧ̑ вѣ́ки.

Пѣ́снь ѳ҃. I҆рмо́съ:

Стра́нствiѧ влⷣчнѧ и҆ безсме́ртныѧ трапе́зы во ѹ҆бо́зѣмъ верте́пѣ пре́жде наслади́вшесѧ, ны́нѣ на i҆ѻрда́нъ теце́мъ, та́йнꙋ зрѧ́ще стра́ннꙋ, го́рнiѧ свѣ́тлости хода́тайственнꙋ.

И҆ди́те ѿ виѳлее́ма питѡ́мицы чꙋде́съ къ странѣ̀ i҆ѻрда́нстѣй, и҆ та́мѡ ви́дите дѣла̀ та́инственнѡ соверша́єма, креще́нiемъ же хрⷭ҇та̀ прише́дша а҆да́ма ѡ҆бнови́ти, и҆́бо воплоти́сѧ.

Содѣ́тель ро́ждсѧ и҆зъ ѻ҆ц҃а̀ пре́жде вѣкѡ́въ, роди́сѧ напослѣ́докъ непрело́жнѡ вопло́щсѧ и҆зъ дв҃ы чⷭ҇тыѧ, бг҃оѻтрокови́цы, сꙋгꙋ́бъ, бг҃ъ и҆ человѣ́къ пребыва́ѧ, а҆да́ма ѡ҆бнови́ти креще́нiемъ.

Ꙗ҆́кѡ человѣ́къ, прише́лъ є҆сѝ сꙋщество́мъ, не мечта́нiемъ, ꙗ҆́кѡ є҆ди́нъ посредѝ всѣ́хъ, просѧ́й креще́нiѧ, є҆ди́нъ є҆стество́мъ непови́нный: погребсти́ бо вины̑ прише́лъ є҆сѝ человѣ́чєскiѧ, въ вода́хъ креща́емь.

Та́же i҆рмо́съ: Стра́нствiѧ влⷣчнѧ: И҆ покло́нъ.



На ѹ҆́трени, на Бг҃ъ гдⷭ҇ь, тропа́рь предпра́зднства два́жды. Сла́ва, а҆пⷭ҇лѡвъ: И҆ ны́нѣ, предпра́зднства.

По а҃-й стiхоло́гiи, сѣда́ленъ, гла́съ д҃. Подо́бенъ: Ско́рѡ предварѝ:

Сѐ прихо́дитъ ко i҆ѻрда́нꙋ хрⷭ҇то́съ, приглаша́етъ же  прⷣте́чꙋ: грѧдѝ и҆ крестѝ вѣ́рнѡ ве́сь ѡ҆чища́ющаго мíра грѣ́хъ рѣ́чными стрꙋѧ́ми, прострѝ твою̀ рꙋ́кꙋ къ верхꙋ̀ моемꙋ̀ бж҃е́ственномꙋ, рꙋки́ бо прегрѣше́нiе прiидо́хъ и҆сцѣли́ти.

Сла́ва, и҆ ны́нѣ, гла́съ то́йже. Подо́бенъ: Вознесы́йсѧ:

Цр҃ѧ̀ всѣ́хъ и҆ влⷣкꙋ на креще́нiе, вѣ́рнiи, зрѧ́ще бг҃олѣ́пнѡ грѧдꙋ́ща, воспои́мъ є҆го̀, стєзѝ серде́цъ на́шихъ ѹ҆гото́вимъ любо́вiю, сквє́рны ѿмыва́юще лю́тыхъ прегрѣше́нiй: се́ бо спастѝ ро́дъ человѣ́ческiй на i҆ѻрда̑нскiѧ стрꙋи̑ прихо́дитъ.

По в҃-й стiхоло́гiи, сѣда́ленъ, гла́съ и҃. Подо́бенъ: Воскре́се:

Вели́кiй крⷭ҇ти́телю гдⷭ҇ень, ра́дꙋйсѧ: прiи́де бо хрⷭ҇то́съ ѿ тебє̀ крести́тисѧ. Трепе́щеши, ꙗ҆́кѡ слꙋжи́тель: влⷣка бо главꙋ̀ преклонѧ́етъ тебѣ̀. Прикосни́сѧ бжⷭ҇твенномꙋ верхꙋ̀ содержа́щагѡ рꙋко́ю всѧ́чєскаѧ, и҆ бл҃говоле́нiемъ спаса́ющагѡ бг҃а ро́дъ человѣ́ческiй.

Сла́ва, и҆ ны́нѣ, гла́съ то́йже:

Торжество̀ свѣ́тлое предсоверша́юще всѝ просвѣще́нiѧ хрⷭ҇то́ва, добродѣ́тельми ѡ҆блиста́емсѧ: прихо́дитъ бо и҆́же надъ всѣ́ми ѿ галiле́и ко i҆ѡа́ннꙋ, креще́нiе и҆сточи́ти спасе́нiѧ ѻ҆гне́мъ дх҃а, во i҆ѻрда́нскихъ стрꙋѧ́хъ, ꙗ҆́кѡ бг҃ъ, ро́дꙋ человѣ́ческомꙋ.

Канѡ́ны трѝ: предпра́зднства со i҆рмосо́мъ на s҃: а҆пⷭ҇лѡвъ на д҃: и҆ преподо́бнагѡ на д҃.

Канѡ́нъ предпра́зднства, є҆гѡ́же краегране́сiе по а҆лфави́тꙋ.

Гла́съ s҃. Пѣ́снь а҃. I҆рмо́съ:

Ꙗ҆́кѡ по сꙋ́хꙋ пѣшеше́ствовавъ i҆и҃ль по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь пои́мъ, вопiѧ́ше.

Да ра́дꙋетсѧ тва́рь, ѻ҆те́чєствiѧ ꙗ҆зы́кѡвъ да пою́тъ: i҆и҃съ, цр҃ь всеѧ̀ землѝ, предгрѧде́тъ стрꙋѧ́ми i҆ѻрда́нскими на́ше сотвори́ти ѡ҆чище́нiе. 

Въ ца́рскꙋю багрѧни́цꙋ и҆зъ дѣ́вственныхъ крове́й, гдⷭ҇и, ѡ҆дѣ́ѧвсѧ пло́тiю, къ рѣчны̑мъ тече́нiємъ на́гъ прихо́диши, мою̀ ѡ҆дѣва́ѧ наготꙋ̀.

Сн҃ъ ѻ҆ц҃а̀ пребезнача́льнагѡ ты̀ сы́й, къ сы́нꙋ, бл҃гоꙋтро́бне, заха́рiинꙋ смире́ннѡ прихо́диши, креще́нiѧ просѧ̀: ꙗ҆́кѡ да бл҃года́тiю сы́ны бж҃iѧ сотвори́ши ны̀.

И҆́нъ канѡ́нъ а҆пⷭ҇лѡвъ, є҆гѡ́же краегране́сiе:

Хрⷭ҇то́вы ѹ҆ченикѝ вторы̑ѧ да похвалю̀. I҆ѡ́сифъ.

Гла́съ д҃. Пѣ́снь а҃. I҆рмо́съ:

Ѿве́рзꙋ ѹ҆ста̀ моѧ̑, и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ торжествꙋ́ѧ, и҆ воспою̀, ра́дꙋѧсѧ, тоѧ̀ чꙋдеса̀.

Хрⷭ҇то́вы ѹ҆ч҃ницы̀ бы́вше, на́съ ра́ди ве́щiю тѣле́сною ꙗ҆́вльшагѡсѧ, всехва́льнiи, просвѣти́сте мíръ ве́сь заре́ю бл҃гоче́стiѧ, тмꙋ̀ разори́вше безбо́жiѧ.

Тлѣ́нныхъ ѡ҆ста́вльше ѡ҆скверне́нное и҆ нестоѧ́нное, хрⷭ҇тꙋ̀ послѣ́доваша крíспъ, и҆ про́хѡръ, и҆ а҆ндронíкъ, ѳадде́й и҆ нiкано́ръ, свѣти́льницы бы́вше бг҃ови́днѣйшiи.

Крѣ́пость гꙋби́телѧ побѣди́сте, сла́внiи крѣ́постiю дх҃а: неи́стовствомъ же безбо́жiѧ коне́чнѣ ѡ҆сла́блєнныѧ крѣ́пости и҆спо́лнисте и҆ бжⷭ҇твеннагѡ разꙋмѣ́нiѧ.

Пло́ти подо́бiемъ ꙗ҆́вльшагосѧ гдⷭ҇а а҆мплíй проповѣ́да, стахѵ́й и҆ фiлíппъ, ꙗ҆́кѡ а҆пⷭ҇ли, ꙗ҆́кѡ бж҃е́ственнiи i҆ера́рси, ꙗ҆́кѡ вои́стиннꙋ слꙋжи́телiе сꙋ́щихъ па́че ѹ҆ма̀.

Бг҃оро́диченъ:

Бжⷭ҇твеннꙋю пала́тꙋ цр҃е́вꙋ почти́мъ, въ ню́же всели́сѧ, ꙗ҆́коже восхотѣ̀, неискꙋсомꙋ́жнꙋю и҆ є҆ди́нꙋ бцⷣꙋ, є҆ѧ́же ра́ди ѡ҆божи́хомсѧ, воспѣсносло́вимъ.

И҆́нъ канѡ́нъ прпⷣбнагѡ.

Гла́съ в҃. Пѣ́снь а҃. I҆рмо́съ:

Во глꙋбинѣ̀ постла̀ и҆ногда̀, фараѡни́тское всево́инство  преѡрꙋже́ннаѧ си́ла, вопло́щшеесѧ же сло́во всеsло́бный грѣ́хъ потреби́ло є҆́сть, препросла́вленный гдⷭ҇ь, сла́внѡ бо просла́висѧ.

Сла́дости пото́къ хрⷭ҇то́съ къ вода́мъ прихо́дитъ раболѣ́пнѡ i҆ѻрда̑нскимъ ѡ҆мы́тисѧ: го́ры, взыгра́йте ра́достiю, хо́лми, препоѧ́шитесѧ, ѡ҆скверне́ннiи, ко ѡ҆чище́нiю бжⷭ҇твенномꙋ ѹ҆гото́витесѧ.

Свѣтоно́снаѧ па́мѧть твоѧ̀ на́мъ дне́сь возсiѧ̀ со́лнєчныѧ лꙋчѝ, ѳеоктíсте, и҆справле́нiй твои́хъ, страсте́й ѹ҆́бѡ на́шихъ ѿгонѧ́щи ѻ҆́блакъ: ю҆́же соверша́юще, вѣ́рою тѧ̀ и҆ любо́вiю блажи́мъ.

Впери́всѧ любо́вiю хрⷭ҇то́вою, бы́лъ є҆сѝ вы́шшiй, мiрска́гѡ ѿстꙋпи́въ смꙋще́нiѧ: тѣ́мже ѿлꙋчи́всѧ къ по́стничества болѣ́знєннымъ трꙋдѡ́мъ и҆ воздержа́нiємъ, ꙗ҆́коже а҆́гг҃лъ пожи́лъ є҆сѝ.

Бг҃оро́диченъ:

Чи́стꙋю чи́стымъ ѹ҆мо́мъ, прiиди́те, ѹ҆бл҃жи́мъ добро́тꙋ i҆а́кѡвлю, ю҆́же возлюбѝ бг҃ъ и҆збра́въ, въ ню́же всели́сѧ: ꙗ҆́кѡ ски́нiю свѧще́нiѧ, ꙗ҆́кѡ честнѣ́йшꙋю всѣ́хъ тва́рей воспои́мъ.

Пѣ́снь г҃. I҆рмо́съ:

Нѣ́сть ст҃ъ, ꙗ҆́коже ты̀, гдⷭ҇и, бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ѹ҆тверди́вый на́съ на ка́мени и҆сповѣ́данiѧ твоегѡ̀.

Влⷣчествꙋѧй всѣ́ми, ꙗ҆́кѡ бг҃ъ, раба̀ но́сиши ѻ҆́бразъ: и҆ къ рабꙋ̀, ще́дре, прихо́диши пло́тски, креще́нiемъ бг҃одѣ́льнымъ ѿ рабо́ты вра́жiѧ и҆зима́ѧ ны̀.

Прише́лъ є҆сѝ на стрꙋи̑ чесѡ̀ ра́ди; ко́е ѡ҆чище́нiе хотѧ̀; кꙋ́ю скве́рнꙋ ѿмы́ти преблагíй и҆ща́й; пою̀ твоѐ, є҆́же па́че ѹ҆ма̀ за милосе́рдiе, сло́ве, снизхожде́нiе.

И҆щѧ̀ ѻ҆вча̀, хрⷭ҇тѐ, є҆́же ди́вiй во́лкъ расто́ргне ле́стiю, на i҆ѻрда́нскихъ стрꙋѧ́хъ стои́ши, взыва́ѧ прⷣте́чи: грѧдѝ, крести́ мѧ, ты̀.

И҆́нъ. I҆рмо́съ:

Твоѧ̑ пѣсносло́вцы, бцⷣе, живы́й и҆ незави́стный и҆сто́чниче, ли́къ  себѣ̀ совокꙋ́пльшыѧ дх҃о́внѡ ѹ҆твердѝ, въ бжⷭ҇твеннѣй твое́й сла́вѣ вѣнцє́въ сла́вы сподо́би.

Ꙗ҆́коже рѣ́ки, ва́съ сло́во посла̀ во всю̀ зе́млю, наполнѧ́ющыѧ сiю̀, всемꙋ́дрiи, напоє́нiи бжⷭ҇твеннагѡ дх҃а, и҆ пла́мень ѿе́млющыѧ безбо́жiѧ бл҃года́тiю.

Воспои́мъ тíмѡна бжⷭ҇твеннаго, сíлꙋ же и҆ сiлꙋа́на, и҆ вѣ́рою восхва́лимъ є҆пене́та сла́внаго, и҆ ѹ҆рва́на и҆ а҆га́ва, и҆́стинныѧ хрⷭ҇топроповѣ́дники.

Бл҃же́ни ѹ҆жѐ бы́вше, ꙗ҆́кѡ и҆́стиннѡ бл҃же́ннаго бг҃а ѹ҆чт҃лѧ стѧжа́вше: и҆̀же пе́рвѣе ѡ҆каѧ̑нныѧ, всемꙋ́дрiи, прича̑стницы показа́сте бжⷭ҇твеннагѡ бл҃же́нства.

Бг҃оро́диченъ:

Чиста̀ пре́жде ржⷭ҇тва̀, и҆ въ ржⷭ҇твѣ̀, и҆ по ржⷭ҇твѣ̀ вои́стиннꙋ, дв҃о мт҃и, была̀ є҆сѝ: бг҃а бо породила̀ є҆сѝ, є҆го́же а҆пⷭ҇лѡвъ сосло́вiе пресвѣ́тлѡ проповѣ́да.

И҆́нъ. I҆рмо́съ:

На ка́мени мѧ̀ вѣ́ры ѹ҆тверди́въ, разшири́лъ є҆сѝ ѹ҆ста̀ моѧ̑ на врагѝ моѧ̑, возвесели́босѧ дꙋ́хъ мо́й, внегда̀ пѣ́ти: нѣ́сть ст҃ъ, ꙗ҆́коже бг҃ъ на́шъ, и҆ нѣ́сть пра́веденъ па́че тебє̀, гдⷭ҇и.

Бє́здны повелѣ́нiемъ сотвори́вый, вода́ми покрыва́ѧй превы́спрєннѧѧ, въ вода́хъ предгрѧде́тъ крести́тисѧ: дꙋшѐ, бо́дрствꙋй, ѿ страсте́й ѡ҆чи́стисѧ, добродѣ́телей приносѧ́щи прозѧбє́нiѧ.

Ꙗ҆́кѡ шипо́къ сладково́ненъ дѣ́ланiемъ дх҃а, во цвѣ́тницѣ поще́нiѧ процвѣ́лъ є҆сѝ, ѳеоктíсте, благоꙋха́нiѧ и҆сполнѧ́ѧй бжⷭ҇твеннагѡ пою́щыѧ всегда̀: ꙗ҆́кѡ нѣ́сть ст҃ъ па́че тебє̀, гдⷭ҇и.

Ꙗ҆́кѡ ма́слина плодови́та въ домꙋ̀ гдⷭ҇ни прозѧ́блъ є҆сѝ, є҆ле́емъ трꙋдѡ́въ твои́хъ, ѳеоктíсте, ѹ҆маща́ѧ на̑ша ли́ца пою́щихъ, прпⷣбне: ꙗ҆́кѡ нѣ́сть ст҃ъ па́че тебє̀, гдⷭ҇и.

Бг҃оро́диченъ:

Мно́зи борю́щiи мѧ̀ ѿ высоты̀, въ болѣ́зни ѡ҆скꙋдѣ̀  жи́знь моѧ̀, понро́хъ въ про́пасть прегрѣше́нiй: спаси́ мѧ, влⷣчце, не пре́зри менє̀, предста́тельницꙋ бо тѧ̀ непобѣ́днꙋ и҆́мамъ.

Конда́къ предпра́зднства, гла́съ д҃. Подо́бенъ: Ꙗ҆ви́лсѧ є҆сѝ:

Во стрꙋѧ́хъ дне́сь i҆ѻрда́нскихъ бы́въ гдⷭ҇ь, i҆ѡа́ннꙋ вопiе́тъ: не ѹ҆бо́йсѧ крⷭ҇ти́ти мѧ̀, спасти́ бо прiидо́хъ а҆да́ма первозда́ннаго.

I҆́косъ:

Не и҆стѧзꙋ́ю тѧ̀, крⷭ҇ти́телю, предѣ́лы преходи́ти: не глаго́лю тебѣ̀: рцы́ ми, ꙗ҆̀же глаго́леши беззакѡ́ннымъ, и҆ ѹ҆чи́ши грѣ́шники: то́чiю крести́ мѧ молчѧ̀, и҆ ча́ѧ, ꙗ҆̀же ѿ кр҃ще́нiѧ: прiи́меши бо сегѡ̀ ра́ди досто́инство, є҆́же не бы́сть а҆́гг҃лѡмъ: и҆́бо всѣ́хъ прⷪ҇ро́кѡвъ бо́льша тѧ̀ сотворю̀. ѿ ѻ҆́нѣхъ ѹ҆́бѡ ни є҆ди́нъ ꙗ҆́вѣ мѧ̀ ви́дѣ, но во ѻ҆́бразѣхъ, и҆ сѣ́нехъ, и҆ гада́нiихъ: ты́ же предꙿ тобо́ю стоѧ́ща ви́дѣлъ є҆сѝ: спасти́ бо прiидо́хъ а҆да́ма первозда́ннаго.

Та́же сѣда́ленъ а҆пⷭ҇толѡвъ, гла́съ г҃. Подо́бенъ: Бжⷭ҇твенныѧ вѣ́ры:

Столпѝ непоколеби́мiи цр҃кве, ѡ҆снова̑нiѧ благоче́стiѧ бы́вше ѹ҆ченицы̀ бг҃а на́шегѡ, соблюди́те сiю̀ невре́днꙋ, ѿгонѧ́ще льсти́вагѡ собла́зны, и҆ молѧ́ще хрⷭ҇та̀ бг҃а всегда̀ дарова́ти на́мъ ве́лiю ми́лость.

Сла́ва, прпⷣбнагѡ, гла́съ а҃. Подо́бенъ: Ка́мени запеча́танꙋ:

Ѹ҆па́съ бг҃оꙋго́днѡ гдⷭ҇ню па́ствꙋ свирѣ́лiю сло́ва, бг҃оно́сне ѳеоктíсте, на па̑жити безстра́стiѧ и҆ жи́зни приве́лъ є҆сѝ спаса́емꙋю бг҃ꙋ, и҆ къ семꙋ̀ ѿше́дъ, мздꙋ̀ трꙋдѡ́въ прiѧ́лъ є҆сѝ досто́йнꙋю. Сла́ва да́вшемꙋ тебѣ̀ крѣ́пость, сла́ва вѣнча́вшемꙋ тѧ̀, сла́ва дѣ́йствꙋющемꙋ тобо́ю всѣ̑мъ и҆сцѣлє́нiѧ.

И҆ ны́нѣ, гла́съ и҆ подо́бенъ то́йже:

I҆и҃сꙋ ро́ждшꙋсѧ ѿ дв҃ы мр҃íи, и҆ во i҆ѻрда́нѣ кре́щшꙋсѧ ѿ i҆ѡа́нна, дх҃ъ сни́де на него̀, зри́мый въ ви́дѣ голꙋби́нѣ. Сегѡ̀ ра́ди прⷪ҇ро́къ со а҆́гг҃лы глаго́лаше, зовы́й: сла́ва  прише́ствiю твоемꙋ̀, хрⷭ҇тѐ, сла́ва црⷭ҇твiю твоемꙋ̀, сла́ва смотре́нiю твоемꙋ̀, є҆ди́не чл҃вѣколю́бче.

Пѣ́снь д҃. I҆рмо́съ:

Хрⷭ҇то́съ, моѧ̀ си́ла, бг҃ъ и҆ гдⷭ҇ь, чⷭ҇тна́ѧ цр҃ковь бг҃олѣ́пнѡ пое́тъ, взыва́ющи, ѿ смы́сла чи́ста ѡ҆ гдⷭ҇ѣ пра́зднꙋющи.

Е҆гда̀ ви́дѣ тѧ̀ стрꙋѧ̀, гдⷭ҇и, i҆ѻрда́нскаѧ, возврати́сѧ: мно́гими же страстьмѝ низложе́нное є҆стество̀ на́ше къ небесє́мъ ѡ҆брати́сѧ, поклони́всѧ тебѣ̀.

Ѹ҆жаса́етсѧ со́лнце, зрѧ̀ тебѐ сл҃нца, пло́тски ѡ҆бна́жшасѧ, и҆ та́инственнѡ всѐ ѡ҆зарѧ́юща, ѡ҆бна́жшеесѧ мра́чнымъ престꙋпле́нiемъ є҆стество̀, влⷣко.

Сѐ ѡ҆чище́нiе, сѐ и҆збавле́нiе, и҆ ѡ҆бновле́нiе всѣ́хъ, просвѣще́нiе прiи́де во своѧ̑: да присво́имсѧ ѹ҆́бѡ є҆мꙋ̀ житiѧ̀ чистото́ю.

И҆́нъ. I҆рмо́съ:

Неизслѣ́дный бж҃iй совѣ́тъ, є҆́же ѿ дв҃ы, воплоще́нiѧ тебє̀ вы́шнѧгѡ прⷪ҇ро́къ а҆ввакꙋ́мъ ѹ҆смотрѧ́ѧ, зовѧ́ше: сла́ва си́лѣ твое́й, гдⷭ҇и.

Мо́ре возмꙋти́ша ꙗ҆зы́ческое, въ сiѐ вше́дше, всемꙋ́дрiи, ꙗ҆́коже ко́ни, сп҃сови ѹ҆ченицы̀, и҆ вѣ̑рныѧ спасо́ша водо́ю ст҃о́ю и҆ дх҃омъ.

Ѡ҆блиста́ша, ꙗ҆́кѡ со́лнце на землѝ, пꙋ́дъ, а҆пе́ллiй и҆ фiлоло́гъ, и҆ и҆рѡдiѡ́нъ, рꙋ́фъ же и҆ патро́въ: и҆ вѣ̑рныѧ просвѣти́ша, ѿ тмы̀ невѣ́дѣнiѧ и҆зба́вльше.

Напрѧ́гъ посла̀ стрѣ́лы вы̀, ꙗ҆́кѡ и҆зꙿѡщре́нны, бл҃гоꙋтро́бный, стрѣ́лы сокрꙋша́ющѧ вра̑жiѧ, и҆ лю́тѣ ѹ҆ѧ́звлєнныѧ, сла́внiи, благода́тiю бж҃iею и҆сцѣлѧ́ющѧ.

Хвалꙋ̀ принесе́мъ и҆зба́вителю, пѣсносло́вѧще рѡдiѡ́на бг҃оглаго́ливаго, и҆ є҆рмíа сла́внаго, и҆ мꙋ́драго а҆сѷгкрíта, лíна же бжⷭ҇твеннаго и҆ га́iа.

Бг҃оро́диченъ:

Тѧ̀, бл҃же́ннѣйшiй дре́вле ли́къ прⷪ҇ро́чествꙋющихъ дх҃омъ, бг҃оглагѡ́ланiи сщ҃е́нными, бг҃олѣ́пнѡ и҆менꙋ́етъ, всечⷭ҇таѧ, две́рь же и҆ го́рꙋ приѡсѣне́ннꙋю. 

И҆́нъ. I҆рмо́съ:

Прише́лъ є҆сѝ ѿ дв҃ы, не хода́тай, ни а҆́гг҃лъ, но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ человѣ́ка. Тѣ́мъ зовꙋ́ ти: сла́ва си́лѣ твое́й, гдⷭ҇и.

И҆ска́паша сла́дость болѣ́зней по́тове твоѝ, го́ресть ѿе́млюще де́мѡнскꙋю, сла́вне, недꙋ́ги ѿгонѧ́ще сла́ныѧ ѡ҆кропле́нiемъ, досточꙋ́дне.

Ѡ҆божа́емь непреста́нными ѡ҆чищє́нiи, прпⷣбне, свѣти́льникъ бы́лъ є҆сѝ мона́шествꙋющихъ свѣтлѣ́йшiй, ѻ҆́бразъ и҆звѣ́стнѣйшiй, и҆ наста́вникъ, и҆ сто́лпъ непоколеби́мь.

Расто́рглъ є҆сѝ страсте́й морѧ̀, ѳеоктíсте, жезло́мъ вѣ́ры, и҆ фараѡ́на неви́димаго, ѻ҆́ч҃е, потопи́въ, ко ѡ҆бѣтова́ннѣй землѝ дости́глъ є҆сѝ, прпⷣбне.

Бг҃оро́диченъ:

Воззовꙋ̀ въ нощѝ и҆ во днѝ, всенепоро́чнаѧ, къ тебѣ̀, и҆ спасꙋ́сѧ: и҆ сласте́й преидꙋ̀ стѣ́нꙋ, и҆ и҆зба́влюсѧ и҆скꙋше́нiй де́мѡнскихъ хода́тайствомъ твои́мъ.

Пѣ́снь є҃. I҆рмо́съ:

Бж҃iимъ свѣ́томъ твои́мъ, бл҃же, ѹ҆́тренюющихъ тѝ дꙋ́шы любо́вiю ѡ҆зарѝ, молю́сѧ, тѧ̀ вѣ́дѣти, сло́ве бж҃iй, и҆́стиннаго бг҃а, ѿ мра́ка грѣхо́внагѡ взыва́юща.

Плодопринесе́мъ хрⷭ҇тꙋ̀ житiѐ чи́стое: грѧде́тъ бо ѡ҆чища́ѧй вода́ми грѣхѡ́въ скве́рнꙋ бл҃года́тiю, є҆ди́нъ бл҃годѣ́тель и҆ безгрѣ́шный.

Лю́дiе во тмѣ̀ скорбе́й дре́вле сѣдѧ́щiи, свѣ́тъ ꙗ҆ви́сѧ ва́мъ незаходѧ́щiй, ви́дите, и҆ бжⷭ҇твенными зарѧ́ми просвѣти́тесѧ, и҆ ꙗ҆́вльшагѡсѧ бл҃года́ть воспо́йте.

Ве́лiе та́инство соверша́ѧ, къ вели́комꙋ прⷣте́чи твоемꙋ̀, ѽ великодарови́те гдⷭ҇и, грѧде́ши, ѹ҆ма́лившеесѧ человѣ́чество неизглаго́ланнѡ велича́ѧ креще́нiемъ.

И҆́нъ. I҆рмо́съ:

Ѹ҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во ѹ҆тро́бѣ надъ всѣ́ми бг҃а,  и҆ родила̀ є҆сѝ безлѣ́тнаго сн҃а, всѣ̑мъ воспѣва́ющымъ тѧ̀ ми́ръ подава́ющаѧ.

Вѧза́ти же, всехва́льнiи, и҆ рѣши́ти, ꙗ҆́кѡ а҆пⷭ҇толи, прiи́мше вы̀ вла́сть, свѧ̑занныѧ sловѣ́рiѧ ѹ҆́зами разрѣши́сте. тѣ́мже ва́шꙋ па́мѧть пра́зднꙋемъ, вѣ́рнѡ ликꙋ́юще.

Бж҃е́ственными а҆рiста́рхъ да почти́тсѧ пѣснопѣ́ньми, те́ртiй, i҆ассѡ́нъ и҆ сѡсѳе́нъ, ке́сарь и҆ ма́ркъ, лꙋка̀, сѡсiпа́тръ, кꙋа́ртъ и҆ бж҃е́ственный а҆пе́ллiй, кли́мъ и҆ є҆пафродíтъ и҆ всемꙋ́дрый є҆ра́стъ.

Ва́съ, ꙗ҆́кѡ двана́десѧть, посла̀ гдⷭ҇ь всѐ и҆скоренѧ́ющыѧ безбо́жiе, всѣ̑мъ человѣ́кѡмъ насажда́ющыѧ зна́нiе бж҃е́ственное свѣ́тлѡ, сла́внiи а҆пⷭ҇толи, моли́твєнницы ѡ҆ дꙋша́хъ на́шихъ.

Бг҃оро́диченъ:

Ѻ҆́чи просвѣтѝ, дв҃о, се́рдца моегѡ̀, ѡ҆сiѧ́й мѝ зарю̀ покаѧ́нiѧ: тмы́ мѧ и҆зба́ви вѣ́чнꙋющiѧ, две́ре свѣ́та, хрⷭ҇тiа́нъ всѣ́хъ прибѣ́жище, вѣ́рнѡ воспѣва́ющихъ тѧ̀.

И҆́нъ. I҆рмо́съ:

Просвѣще́нiе во тмѣ̀ лежа́щихъ, спасе́нiе ѿча́ѧнныхъ, хрⷭ҇тѐ, сп҃се мо́й, къ тебѣ̀ ѹ҆́тренюю, цр҃ю̀ ми́ра, просвѣти́ мѧ сiѧ́нiемъ твои́мъ: и҆но́гѡ бо, ра́звѣ тебє̀, бо́га не зна́ю.

Моли́твъ ра́ломъ ѡ҆бнови́въ зе́млю се́рдца, сiю̀ насѣ́ѧлъ є҆сѝ сло́ва сѣ́менемъ, ѻ҆́ч҃е бг҃омꙋ́дре, и҆ кла́съ пожа́лъ є҆сѝ бл҃гопло́дiѧ, восхвалѧ́ющихъ тѧ̀, всѣ́хъ благочести́выхъ дꙋ́шы пита́ющiй.

Бо́дръ ѹ҆́мъ всегда̀ приносѧ̀, ѻ҆́ч҃е бг҃омꙋ́дре, стра̑сти ѹ҆спи́лъ є҆сѝ дꙋшетлѣ̑нныѧ, къ бжⷭ҇твенномꙋ ѹ҆́трꙋ тща́сѧ дости́гнꙋти, къ незаходи́магѡ свѣ́та свѣ́тлости, веселѧ́щихсѧ въ не́мже є҆́сть жили́ще.

Ꙗ҆́кѡ свѣтоза́рный и҆ свѣтоно́сецъ, и҆ по́лнъ дарова́нiй дх҃а бжⷭ҇твеннагѡ сы́й, ѻ҆́ч҃е, неsло́бiѧ чи́стъ ѻ҆бы́чай  ꙗ҆влѧ́ѧ, всѣ̑мъ пока́зовалсѧ є҆сѝ, ꙗ҆́коже а҆́гг҃лъ живы́й съ тѣ́ломъ.

Бг҃оро́диченъ:

Съ высоты̀ восто́ка ꙗ҆́вльшагѡсѧ показа́ласѧ є҆сѝ две́рь, и҆ прⷭ҇то́лъ превознесе́нъ цр҃е́въ, небомѣ́рнаѧ и҆ высо́каѧ лѣ́ствица, на ню́же взы́де хрⷭ҇то́съ, пречⷭ҇таѧ, и҆ ѿриновє́ннымъ человѣ́кѡмъ приѡбщи́сѧ.

Пѣ́снь s҃. I҆рмо́съ:

Жите́йское мо́ре, воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ, вопiю́ ти: возведѝ ѿ тлѝ живо́тъ мо́й, многомлⷭ҇тиве.

Во́дъ сы́й и҆спо́лненъ та́йныхъ, ꙗ҆́кѡ рѣка̀ ми́ра, є҆ди́не гдⷭ҇и, къ рѣцѣ̀ прише́лъ є҆сѝ, ѿ ма́лыѧ ка́пли просѧ̀ крести́тисѧ, є҆ди́не безгрѣ́шне.

Диви́тсѧ свы́ше а҆́гг҃льскiй ли́къ, смотрѧ́ѧ ѡ҆бнаже́на, ѻ҆́блаки покрыва́ющаго не́бо, и҆ взыва́етъ: что̀ сiѐ твоѐ мно́гое къ человѣ́кѡмъ снизше́ствiе;

По́лный и҆стощи́сѧ, неви́димый сѐ вопло́щсѧ ꙗ҆ви́сѧ: i҆ѻрда́не, рѣко̀, возвесели́сѧ, стрꙋи̑ твоѧ̑ и҆спо́лни, ꙗ҆́кѡ да ѡ҆мы́еши всѣ́хъ возрожде́нiе.

И҆́нъ. I҆рмо́съ:

Бжⷭ҇твенное сiѐ и҆ всечⷭ҇тно́е соверша́юще пра́зднество, бг҃омꙋ́дрiи, бг҃ома́тере, прiиди́те, рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ.

Въ ве́сь мíръ кропитѐ во́дꙋ жи́зни спаси́тельнꙋю, ѻ҆́блацы ѡ҆дꙋшевле́ннiи ꙗ҆́вльшесѧ, а҆пⷭ҇толи, и҆ вѣ́рныхъ сердца̀ ѡ҆роси́сте.

Глагѡ́лъ бжⷭ҇твенныхъ си́ла ва́ша ри́торѡвъ побѣдѝ мно́гꙋю лю́тость, и҆ немꙋ̑дрыѧ ѹ҆мꙋдрѝ, ѡ҆бꙿюродѣ́вшыѧ ра́зꙋмомъ пре́лести, всемꙋ́дрiи.

Бжⷭ҇твенный пꙋ́дъ и҆ трофíмъ, фiлимѡ́нъ сла́вный, и҆ а҆рiста́рхъ, ѻ҆нисíфоръ же и҆ тѷхíкъ всеизрѧ́днѣйшiй, ꙗ҆́кѡ ѹ҆ченицы̀ сло́ва да возвели́чатсѧ.

Бг҃оро́диченъ:

Пою́ тѧ, є҆ди́на всепѣ́таѧ, сла́влю тѧ̀ при́снѡ,  бг҃осла́внаѧ, и҆ блажꙋ́ тѧ, ю҆́же ро́ди бл҃жа́тъ родѡ́въ, дв҃о бг҃облаже́ннаѧ.

И҆́нъ. I҆рмо́съ:

Въ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдiѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀ возведѝ.

Въ ра́бiй зра́къ ѡ҆дѣ́ѧвсѧ, грѧде́тъ къ рабꙋ̀ хрⷭ҇то́съ, просѧ̀ креще́нiѧ, порабощє́нныѧ страстьмѝ свобо́дны показꙋ́ѧ бл҃года́тiю.

Лꙋка́вствiѧ покори́лъ є҆сѝ дꙋ́хи, дх҃а ст҃а́гѡ ꙗ҆ви́всѧ сосꙋ́дъ, си́лꙋ тебѣ̀ вдохнꙋ́вшагѡ, бг҃оно́се всеблаже́нне ѳеоктíсте.

Слове́сною па́лицею твое́ю, преподо́бне, на па́жити по́стничества, ѻ҆́ч҃е, воспита́лъ є҆сѝ слове́снꙋю твою̀ па́ствꙋ, и҆ ко ѡ҆гра́дѣ нбⷭ҇нѣй напра́вилъ є҆сѝ.

Бг҃оро́диченъ:

Нб҃о простры́й манове́нiемъ, и҆но́е на землѝ нб҃о тѧ̀ показа̀, бг҃ороди́тельнице непоро́чнаѧ, и҆зꙿ тебє̀ сꙋ́щымъ во тмѣ̀ ꙗ҆ви́сѧ.

Конда́къ а҆пⷭ҇толѡвъ, гла́съ в҃. Подо́бенъ: Вы́шнихъ и҆щѧ̀:

Хрⷭ҇то́выхъ ѹ҆ч҃нкѡ́въ ли́къ се́дмьдесѧтъ бжⷭ҇твеннѡ, вѣ́рнiи, въ пѣ́снехъ восхва́лимъ: тѣ́ми бо всѝ навыко́хомъ трⷪ҇цꙋ почита́ти нераздѣ́льнꙋю, и҆ пребыва́ютъ свѣти́льницы бжⷭ҇твенныѧ вѣ́ры.

I҆́косъ:

Се́дмьдесѧти а҆пⷭ҇лѡвъ ли́къ согла́снѡ, вѣ́рнiи, сщ҃е́нными пѣснопѣ́ньми да восхва́лимъ: стефа́на, про́хѡра же и҆ сíлꙋ, и҆ нiкано́ра: тíмѡна, и҆ а҆мплíа, и҆ парме́на: а҆пе́ллiа же, i҆а́кѡва, фiлíппа, а҆рiста́рха, и҆ ма́рка, и҆ матѳíа, и҆ и҆рѡдiѡ́на. Криске́нта и҆ фле́гонта, варна́вꙋ, лíна и҆ ѻ҆лíмпа, а҆на́нiю, лꙋкꙋ̀ и҆ а҆сѷгкрíта, и҆ про́чыѧ: пребыва́ютъ бо свѣти́льницы бжⷭ҇твенныѧ вѣ́ры.

Пѣ́снь з҃. I҆рмо́съ:

Росода́тельнꙋ ѹ҆́бѡ пе́щь содѣ́ла а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нiе бж҃iе, мꙋчи́телѧ ѹ҆вѣща̀ вопи́ти: бл҃гослове́нъ є҆сѝ, бж҃е ѻ҆ц҃ъ на́шихъ. 

Ка́кѡ тѧ̀ стрꙋи̑ подꙿи́мꙋтъ рѣ̑чныѧ, сла́дости сꙋ́ща пото́ка, хрⷭ҇тѐ; ка́кѡ прⷣте́ча простре́тъ рꙋ́кꙋ на тѧ̀, рꙋко́ю созда́вшаго є҆го̀, и҆ ѿ рꙋкѝ льсти́вагѡ и҆зба́вльшаго ны̀;

Стрꙋѧ̀, гдⷭ҇и, сы́й бл҃гости, ко стрꙋѧ́мъ i҆ѻрда̑нскимъ ка́кѡ прихо́диши, нетлѣ́нiѧ вода́ми и҆щѧ̀ напои́ти, вкꙋше́нiемъ лꙋка́вымъ низложє́нныѧ во тлю̀ за́вистiю sмíѧ;

Да ка́плютъ го́ры ра́дованiе, и҆ хо́лми да взыгра́ютъ, веселѧ́щесѧ, рѣ́ки да воспле́щꙋтъ рꙋко́ю: ꙗ҆ви́сѧ, грѧде́тъ хрⷭ҇то́съ въ рѣцѣ̀ человѣ́чєскаѧ погрꙋзи́ти прегрѣшє́нiѧ.

И҆́нъ. I҆рмо́съ:

Не послꙋжи́ша тва́ри бг҃омꙋ́дрiи, па́че созда́вшагѡ, но ѻ҆́гненное преще́нiе мꙋ́жески попра́вше, ра́довахꙋсѧ, пою́ще: препѣ́тый ѻ҆ц҃є́въ гдⷭ҇ь и҆ бг҃ъ бл҃гослове́нъ є҆сѝ.

Ѹ҆лови́вше сло́вомъ, и҆звлеко́сте и҆зꙿ глꙋбины̀ безбо́жiѧ ꙗ҆зы́ки многоразсѣ̑ѧнныѧ, зна́меньми и҆ чꙋдесы̀ ѹ҆тверди́вше мꙋдрова̑нiѧ си́хъ, мꙋ́дрiи а҆пⷭ҇ли, пꙋтевождѝ заблꙋ́ждшихъ.

Вше́дше въ приста́нище тиша́йшее, волнꙋ́ющымсѧ въ мо́ри лю́тыхъ спаси́телiе ꙗ҆ви́стесѧ и҆ прави́телiе мꙋ́дрiи, воспѣва́юще: ѻ҆ц҃є́въ гдⷭ҇ь и҆ бг҃ъ бл҃гослове́нъ є҆сѝ.

Всѝ є҆ѵо́да и҆ ка́рпа ѹ҆блажи́мъ, и҆ тѷхíка и҆ ки́фꙋ, i҆ꙋ́ста и҆ а҆рте́мꙋ, зи́нꙋ же сла́внаго, ꙗ҆́кѡ хрⷭ҇то́вы ѹ҆ченикѝ, воспѣва́юще: ѻ҆ц҃є́въ гдⷭ҇ь и҆ бг҃ъ бл҃гослове́нъ є҆сѝ.

Молнiезра́чнiи дх҃омъ бы́вше хрⷭ҇то́вы а҆пⷭ҇толи ѡ҆держи̑мыѧ но́щiю невѣ́дѣнiѧ и҆зба́висте, и҆ къ свѣ́тꙋ жи́зни наста́висте вопiю́щыѧ всегда̀: бж҃е, бл҃гослове́нъ є҆сѝ.

Бг҃оро́диченъ:

Ѡ҆чисти́лище, всенепоро́чнаѧ, была̀ є҆сѝ грѣша́щихъ при́снѡ, ро́ждши преесте́ственнѡ мíра взе́млющаго грѣ́хъ, хрⷭ҇та̀, є҆мꙋ́же зове́мъ: ѻ҆ц҃є́въ гдⷭ҇ь и҆ бг҃ъ бл҃гослове́нъ є҆сѝ. 

И҆́нъ. I҆рмо́съ:

Бг҃опроти́вное велѣ́нiе беззако́ннꙋющагѡ мꙋчи́телѧ, высо́къ пла́мень вознесло̀ є҆́сть: хрⷭ҇то́съ же прострѐ бг҃очести̑вымъ ѻ҆трокѡ́мъ ро́сꙋ дх҃о́внꙋю, сы́й бл҃гослове́нъ и҆ препросла́вленъ.

Пꙋсты́нѧ дне́сь i҆ѻрда́нова да процвѣте́тъ: грѧде́тъ бо всѣ́хъ и҆збавле́нiе, ѻ҆гне́мъ бжⷭ҇тва̀, погрꙋзи́ти на́съ водо́ю и҆ дх҃омъ, лю́тѣ сокрꙋше́нныхъ грѣхопаде́ньми.

Сле́зъ пролiѧ́ньми погаси́лъ є҆сѝ страсте́й разжжє́нiѧ, ѳеоктíсте блаже́нне, чꙋде́съ и҆сточи́лъ є҆сѝ стрꙋи̑ присноживѡ́тныѧ, и҆́миже ѿмыва́ютсѧ дꙋ́шъ же и҆ тѣле́съ недꙋ́ги, пресла́вне.

Дв҃довѣ кро́тости, ѻ҆́ч҃е, поревнова́лъ є҆сѝ, стѧжа́въ непоро́чно i҆́ѡвлево безстра́стiе, i҆а́кѡвлю простотꙋ̀, и҆ вѣ́рꙋ а҆враа́мовꙋ, петро́вꙋ теплотꙋ̀. съ ни́миже всели́всѧ, на́съ помина́й.

Бг҃оро́диченъ:

Жи́знь ѵ҆поста́снꙋю на́мъ ро́ждши, сме́ртiю сме́рть, дв҃о, ѹ҆праздни́вшꙋю, лю́тыми ѡ҆бꙋрева́ньми ѹ҆мерщвле́на мѧ̀ ѡ҆живѝ мольба́ми твои́ми, чи́стаѧ, благослове́ннаѧ и҆ препросла́вленнаѧ.

Пѣ́снь и҃. I҆рмо́съ:

И҆зъ пла́мене преподѡ́бнымъ ро́сꙋ и҆сточи́лъ є҆сѝ, и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ во всѧ̑ вѣ́ки.

Рѣ̑чныѧ стрꙋи̑ ми́лѡтiю разсѣка́ше є҆лiссе́й, благода́ть креще́нiѧ предсѣннопиша̀: ю҆́же хрⷭ҇то́съ содѣ́лаетъ, на сiѧ̑ восходѧ̀, є҆ди́нъ бл҃годѣ́тель.

Назна́меноваше и҆ногда̀ прⷪ҇ро́къ сла́вный кр҃ще́нiѧ бл҃года́ть, со́лiю во́ды безплѡ́дныѧ пе́рвѣе содѣ́лавъ многоплѡ́дны ꙗ҆́вльшагѡсѧ бг҃а на́шегѡ си́лою.

Де́брь всѧ́ка бж҃е́ственныхъ дарѡ́въ и҆спо́лнитсѧ, и҆ хо́лмъ проти́вный смири́тсѧ, и҆ стро́пѡтнаѧ въ пра̑ваѧ ѡ҆братѧ́тсѧ воплоще́ннагѡ бг҃а ꙗ҆вле́нiемъ. 

И҆́нъ. I҆рмо́съ:

Ѻ҆́троки бл҃гочести̑выѧ въ пещѝ ржⷭ҇тво̀ бг҃оро́дичо спасло̀ є҆́сть, тогда̀ ѹ҆́бѡ ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑ вѣ́ки.

Ѡ҆бно́вльше ра́зꙋмы ѡ҆лѧденѣ́вшыѧ, ра́ломъ сло́ва, всесла́внiи, и҆ въ ни́хъ спаси́тєльнаѧ сѣ́мена насѣ́ѧсте, и҆ благоче́стiѧ кла́съ стори́чный пожа́сте, спа́сшихсѧ мно́жество, гдⷭ҇ни а҆пⷭ҇толи всемꙋ́дрiи.

Похвала́ми i҆а́кѡва бжⷭ҇твенными, клеѡ́пꙋ, варна́вꙋ же и҆ стефа́на, наркíсса всемꙋ́драго, ма́рка, а҆рiстовꙋ́ла, и҆ а҆пе́ллiа почти́мъ а҆пⷭ҇толы хрⷭ҇то́вы, вопiю́ще: гдⷭ҇а по́йте дѣла̀, и҆ превозноси́те во всѧ̑ вѣ́ки.

Крⷭ҇тъ вмѣ́стѡ бронѧ̀ носѧ́ще, ко всѣ̑мъ мꙋ́жески ѡ҆полчи́стесѧ полкѡ́мъ sмíѧ, всемꙋ́дрiи а҆пⷭ҇ли и҆ ты́ѧ погꙋби́вше: ꙗ҆̀же плѣнѝ человѣ́ки, ѹ҆лови́сте вѣ́рою, и҆ жизнода́вцꙋ приведо́сте влⷣцѣ.

Бг҃оро́диченъ:

Ѽ чꙋ́до вы́шше чꙋде́съ! ка́кѡ ражда́еши, и҆ пребыва́еши дѣ́вствꙋющи, всечⷭ҇таѧ бг҃оневѣ́сто; сло́во бо родила̀ є҆сѝ ѻ҆ц҃ꙋ̀ собезнача́льное. Е҆мꙋ́же всѝ пое́мъ: гдⷭ҇а по́йте дѣла̀, и҆ превозноси́те во всѧ̑ вѣ́ки.

И҆́нъ. I҆рмо́съ:

Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ снизше́дшаго, и҆ пла́мень въ ро́сꙋ прело́жшаго бг҃а, по́йте дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки.

Просвѣще́нiе и҆ ѡ҆чище́нiе дꙋ́шъ ꙗ҆ви́лсѧ є҆сѝ на i҆ѻрда́нѣ, и҆сто́чникъ, сп҃се, мꙋ́дрости: воды̀ жи́вы пи́щный пото́къ подава́ѧ на́мъ, вода́ми погрꙋжа́еши на́шѧ грѣхѝ.

Въ неsло́бiи жи́знь препроводи́въ вои́стиннꙋ, бг҃омꙋ́дре ѻ҆́ч҃е, вра́жiю sло́бꙋ соверше́ннѣйшимъ ѹ҆мо́мъ низложи́лъ є҆сѝ, по́йте, вопiѧ̀, дѣла̀ всѧ̑, гдⷭ҇а, и҆ превозноси́те є҆го̀ во вѣ́ки. 

Ны́нѣ сѣки́ра дꙋша́мъ прети́тъ посѣче́нiе, дꙋшѐ моѧ̀, потщи́сѧ, и҆ страсте́й тє́рнiѧ ѿсѣ́кши, плоды̀ зрѣ́лы гдⷭ҇ꙋ принесѝ, бг҃оно́снагѡ моли́твами спаса́ющисѧ.

Бг҃оро́диченъ:

Ѿ всѣ́хъ тѧ̀ родѡ́въ и҆збра̀ хрⷭ҇то́съ въ жили́ще себѣ̀, бцⷣе, ѡ҆бновлѧ́ѧ ны̀, и҆стлѣ́вшыѧ соедине́нiемъ лꙋ́чшимъ: тѣ́мъ тѧ̀ пое́мъ во всѧ̑ вѣ́ки.

Пѣ́снь ѳ҃. I҆рмо́съ:

Бг҃а человѣ́кѡмъ невозмо́жно ви́дѣти, на него́же не смѣ́ютъ чи́ни а҆́гг҃льстiи взира́ти: тобо́ю бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно, є҆го́же велича́юще, съ небе́сными вѡ́и тѧ̀ ѹ҆блажа́емъ.

Рꙋка́ми созда́вый, хрⷭ҇тѐ, человѣ́ка, подъ рꙋкꙋ̀ прⷣте́чевꙋ подклонѧ́ешисѧ, ꙗ҆́кѡ человѣ́къ, смирѧ́ѧсѧ, ꙗ҆́кѡ да возвы́сиши мѧ̀, дре́вле смири́вшасѧ и҆ поги́бша. Сла́ва сла́вномꙋ и҆ стра́шномꙋ строе́нiю твоемꙋ̀.

Дꙋ́шъ ѡ҆чище́нiе гото́витсѧ, просвѣще́нiе, рѣше́нiе лю́тыхъ прiи́де: i҆ѻрда́не, рѣко̀, возвесели́сѧ, возликꙋ́й, всѧ̀ тва́рь: землѧ́ же и҆ мо́ре, восплещѝ, сла́вѧщи хрⷭ҇та̀ пребл҃га́го.

Ꙗ҆́кѡ сы́й всѣ́хъ до́брыхъ и҆сполне́нiе, грѧде́ши, вопiѧ̀ и҆спо́лненномꙋ ст҃ы́ни рабꙋ̀ твоемꙋ̀, ѹ҆ди́вльшꙋсѧ твоемꙋ̀ снизхожде́нiю: прибли́жисѧ, крести́ мѧ, хощꙋ́ бо и҆спо́лнити є҆стество̀ земны́хъ ѡ҆сщ҃е́нiѧ и҆ ѡ҆чище́нiѧ.

И҆́нъ. I҆рмо́съ:

Всѧ́къ земноро́дный да взыгра́етсѧ, дх҃омъ просвѣща́емь, да торжествꙋ́етъ же безпло́тныхъ ѹ҆мѡ́въ є҆стество̀, почита́ющее свѧще́нное торжество̀ бг҃ома́тере, и҆ да вопiе́тъ: ра́дꙋйсѧ, всеблаже́ннаѧ бцⷣе, чи́стаѧ приснодв҃о.

И҆сцѣлѝ на̑ша, хрⷭ҇тѐ, сокрꙋшє́нiѧ сердє́чнаѧ, моли́твами возлюби́вшихъ тѧ̀, и҆ проповѣ́давшихъ во всѣ́хъ ꙗ҆зы́цѣхъ бг҃а кꙋ́пнѡ и҆ гдⷭ҇а, содѣ́телѧ всѣ́хъ, и҆ i҆́дѡльское всѐ ѡ҆мраче́нiе ѿгна́вшихъ свѣ́томъ проповѣ́данiѧ. 

Ꙗ҆́коже мо́лнiѧ мíръ ѡ҆свѣти́ша, лꙋка̀ вкꙋ́пѣ и҆ є҆́рмъ, ма́ркъ и҆ а҆на́нiа, и҆ съ матѳíемъ свѧще́нный ѻ҆лѵ́мпъ, и҆ вѣ́рныхъ и҆сполне́нiе ꙗ҆́вѣ просвѣти́ша, ꙗ҆̀же вѣ́рою дне́сь почти́мъ сщ҃е́нными и҆ честны́ми пѣснопѣ́ньми.

Ста́немъ бл҃гоговѣ́йнѡ въ домꙋ̀ бг҃а на́шегѡ, и҆ ѹ҆блажи́мъ сщ҃еннопроповѣ́дники и҆ ѹ҆чи́тели, и҆ а҆гг҃ломꙋ̑дрыѧ, и҆ богати́тели, спаси́тели же и҆ защи́тники, и҆ предста́тели всѣ́хъ сꙋ́щыѧ, чтꙋ́щихъ и҆́хъ па̑мѧти.

Ѡ҆зари́шасѧ свѣ́томъ невеще́ственнымъ дх҃а а҆кѵ́ла, а҆ха́iкъ, лꙋкíй сла́вный и҆ фꙋртꙋна́тъ, съ шестiю́десѧть и҆ шестiю̀ хрⷭ҇то́выми ѹ҆гѡ́дники и҆ сщ҃е́нными ѹ҆ченикѝ: и҆ сердца̀ всѣ́хъ ѡ҆зарѧ́ютъ свѣтоно́сною и҆́хъ па́мѧтiю дне́сь.

Бг҃оро́диченъ:

Сiѧ́нiе блиста́нiѧ ржⷭ҇тва̀ твоегѡ̀ просiѧ̀, и҆ ѹ҆ѧснѝ всю̀ подсо́лнечнꙋю, и҆ предста́телѧ тмы̀ погꙋбѝ, бг҃ороди́тельнице всечⷭ҇таѧ, а҆́гг҃лѡвъ хвало̀, и҆ человѣ́кѡвъ всѣ́хъ спасе́нiе, непреста́нными гла́сы восхвалѧ́ющихъ тѧ̀.

И҆́нъ. I҆рмо́съ:

Безнача́льна роди́телѧ сн҃ъ, бг҃ъ и҆ гдⷭ҇ь, вопло́щсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ просвѣти́ти, собра́ти расточє́ннаѧ: тѣ́мъ всепѣ́тꙋю бцⷣꙋ велича́емъ.

Бж҃iе зда́нiе бы́лъ є҆сѝ, ѳеоктíсте, чи́стое, не ѡ҆скверни́въ дш҃ѝ твоеѧ̀ добро́ты, преподо́бне, грѣхѡ́въ ка́ломъ, по тебѐ самаго̀ всего̀ ѹ҆краси́лъ є҆сѝ до́брыми пода̑нiи: сегѡ̀ ра́ди тѧ̀ почита́емъ.

Добродѣ́тельми ѹ҆кра́шенъ, любо́вiю просвѣща́емь, до́брыхъ ви́ды ѡ҆блиста́емь, къ твои̑мъ преста́вилсѧ є҆сѝ ѻ҆ц҃є́мъ, ѻ҆́ч҃е мꙋ́дре, въ ста́рости масти́тѣй, ꙗ҆́коже пшени́ца зрѣла̀ въ сокро́вищахъ бжⷭ҇твенныхъ блюдо́мь.

Па́ства твоѧ̀ дне́сь ликꙋ́етъ, пра́зднꙋющи свѣтоно́снꙋю па́мѧть твоегѡ̀ ѹ҆спе́нiѧ, ю҆́же бл҃гословѧ̀ съ нб҃сѐ и҆ по  преставле́нiи не преста́й, требл҃же́нне, бг҃ꙋ предстоѧ̀ со а҆́гг҃лы, всебл҃же́нне.

Бг҃оро́диченъ:

Жи́знь ро́ждшаѧ земны̑мъ на и҆збавле́нiе, ѹ҆ме́ршꙋю, дв҃о, прегрѣше́ньми ѡ҆живѝ, чи́стаѧ, дꙋ́шꙋ мою̀, ꙗ҆́кѡ сострада́тельна, ꙗ҆́кѡ є҆ди́на предста́тельница прибѣга́ющихъ въ тво́й кро́въ, всенепоро́чнаѧ.

Свѣти́ленъ а҆пⷭ҇толѡвъ. Подо́бенъ: Жєны̀ ѹ҆слы́шите:

А҆пⷭ҇ли всехва́льнiи хрⷭ҇та̀ всеще́драгѡ, и҆ ѹ҆чн҃цы̀, и҆ бг҃ови́дцы, не премолчи́те, молѧ́ще ѡ҆ на́съ, любо́вiю ва́шꙋ па́мѧть соверша́ющихъ, да прегрѣше́нiй ѡ҆ставле́нiе и҆ бж҃е́ственнꙋю ѡ҆брѧ́щемъ бл҃года́ть въ де́нь сꙋда̀.

Сла́ва, и҆ ны́нѣ, предпра́зднства. Подо́бенъ: Посѣти́лъ ны̀:

Гото́висѧ, завꙋлѡ́не, нефѳали́ме, ѹ҆краси́сѧ, подꙿимѝ, i҆ѻрда́не, зижди́телѧ всѣ́хъ и҆ бг҃а, пло́тiю къ тебѣ̀ грѧдꙋ́ща, на́шѧ грѣхѝ и҆змы́ти хотѧ́щаго.

На хвали́техъ стiхи̑ры, на д҃, гла́съ s҃. Подо́бенъ: А҆́гг҃льскiѧ:

Е҆гѡ́же гла́съ вопiю́щагѡ предꙿѧвлѧ́ше, прiи́де хрⷭ҇то́съ на стрꙋи̑ i҆ѻрда̑нскiѧ, и҆ прⷣте́чи речѐ: грѧдѝ, ѡ҆мы́й мѧ̀ вода́ми, крести́ мѧ ны́нѣ снизше́дшаго: а҆да́ма бо ѡ҆мы́ти прiидо́хъ ѿ пе́рвагѡ паде́нiѧ. Бл҃гослове́нъ, ꙗ҆вле́йсѧ бж҃е на́шъ, сла́ва тебѣ̀.

Высоты̀ нбⷭ҇ныѧ ника́коже и҆зслѣ́дихъ, sвѣ́здъ число̀, нижѐ зе́млю и҆змѣ́рихъ, и҆ ка́кѡ верхꙋ̀ твоемꙋ̀, влⷣцѣ прⷣте́ча речѐ, коснꙋ́сѧ рꙋко́ю; ка́кѡ же крещꙋ̀ носѧ́щаго го́рстiю тва́рь; тѣ́мже зовꙋ̀ тѝ: бл҃гослове́нъ, ꙗ҆вле́йсѧ бж҃е на́шъ, сла́ва тебѣ̀.

Сопрⷭ҇то́ленъ ѻ҆ц҃ꙋ̀ и҆ дх҃ꙋ сы́й, а҆́гг҃льскими вѡ́инствы дорѷношꙋ́сѧ: но въ ма́лѣмъ верте́пѣ стра́нствꙋѧ, роди́хсѧ въ виѳлее́мѣ за бл҃гоꙋтро́бiе. Тѣ́мже и҆ ны́нѣ десни́цꙋ твою̀ мнѣ̀ взаи́мствꙋй, да ѿмы́ю во мнѣ̀ мíра прегрѣшє́нiѧ. 

Потопи́лъ є҆сѝ и҆ногда̀ грѣ́хъ при нѡ́и, сло́вомъ разве́рзый хлѧ́би нбⷭ҇ныѧ: и҆ ка́кѡ тѧ̀ i҆ѻрда́нъ ви́дѣвъ стерпи́тъ; ѹ҆же́ бо стрꙋю̀ ѿврати́тъ. Позна́ тѧ тва́рь всѧ̀, и҆ а҆́зъ зовꙋ̀ тебѣ̀: бл҃гослове́нъ, ꙗ҆вле́йсѧ бж҃е на́шъ, сла́ва тебѣ̀.

Сла́ва, гла́съ и҆ подо́бенъ то́йже:

Да и҆спо́лнитсѧ ѻ҆́ч҃ее бл҃говоле́нiе, прiидо́хъ на зе́млю, ѡ҆дѣ́ѧвсѧ въ нищетꙋ̀: нб҃о мнѣ̀ престо́лъ, землѧ́ же подно́жiе: тебѣ́ же вы́ю преклонѧ́ю, на сiе́ бо прiидо́хъ, менѐ крестѝ, во мнѣ̀ человѣ́кѡвъ ѡ҆чища́юща прегрѣшє́нiѧ.

И҆ ны́нѣ, гла́съ и҆ подо́бенъ то́йже:

Ты̀ i҆и҃лѧ столпо́мъ и҆ ѻ҆́блакомъ пе́рвѣе свѣтоводѧ̀, и҆ ѡ҆роша́ѧ въ пꙋсты́ни: ты̀ влады́чествꙋѧй всѣ́ми, є҆стество́мъ несказа́нный въ ра́бiй зра́къ ка́кѡ ѡ҆дѣ́ѧлсѧ є҆сѝ; не прикоснꙋ́сѧ тебѣ̀ ѻ҆гню̀ сѣ́но: са́мъ мѧ̀ крестѝ, а҆́зъ бо тре́бꙋю ѿ тебє̀ ѡ҆чище́нiе прiѧ́ти.

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

Ꙗ҆ви́сѧ * ѻ҆ч҃еское ѡ҆заре́нiе сла́вы * на i҆ѻрда́нскихъ стрꙋѧ́хъ, * креще́нiемъ ѡ҆чища́ѧ * скве́рнꙋ дꙋ́шъ на́шихъ.

Стíхъ: Сегѡ̀ ра́ди помѧнꙋ́хъ тѧ̀ ѿ землѝ i҆ѻрда́нски и҆ є҆рмѡнiи́мски.

Прiимѝ раболѣ́пнѡ, * прⷪ҇ро́че i҆ѡа́нне, * и҆зба́вителѧ мíра, * и҆ крестѝ зижди́телѧ, * земны́хъ на возрожде́нiе.

Стíхъ: Ви́дѣша тѧ̀ во́ды, бж҃е, ви́дѣша тѧ̀ во́ды, и҆ ѹ҆боѧ́шасѧ.

Прiи́де просвѣще́нiе, * и҆збавле́нiе ꙗ҆ви́сѧ: * на i҆ѻрда́нъ прiиди́те, * сни́демсѧ ѡ҆чи́ститисѧ, * и҆ пѣ́ти предпра́зднствєннаѧ.

Сла́ва, и҆ ны́нѣ, гла́съ и҆ подо́бенъ то́йже:

Дне́сь хрⷭ҇то́съ * спаси́тельное человѣ́кѡмъ * рѣше́нiе да́рꙋетъ, * дꙋ́шъ ѡ҆чища́ѧ скве́рнꙋ * ѻ҆гне́мъ креще́нiѧ.

На лiтꙋргíи, бл҃жє́нна ѿ канѡ́на предпра́зднства пѣ́снь г҃-ѧ, и҆ а҆пⷭ҇лѡвъ пѣ́снь s҃. Прокíменъ, гла́съ и҃: Во всю̀ зе́млю и҆зы́де вѣща́нiе и҆́хъ, и҆ въ концы̀ вселе́нныѧ глаго́лы и҆́хъ. Стíхъ: Нб҃са̀  повѣ́даютъ сла́вꙋ бж҃iю, творе́нiе же рꙋкꙋ̀ є҆гѡ̀ возвѣща́етъ тве́рдь. А҆пⷭ҇лъ къ ри́млѧнѡмъ, зача́ло ч҃s. А҆ллилꙋ́iа, гла́съ а҃: И҆сповѣ́дѧтъ нб҃са̀ чꙋдеса̀ твоѧ̑, гдⷭ҇и. Е҆ѵⷢ҇лiе ѿ лꙋкѝ, зача́ло н҃. Прича́стенъ: Во всю̀ зе́млю:


