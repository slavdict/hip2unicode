    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ г҃_i-й де́нь.

Ст҃ы́хъ мꙋ́чєникъ, є҆рмѵ́ла и҆ стратонíка.

Въ сíй же де́нь пое́тсѧ слꙋ́жба и҆ ст҃ы́хъ ѻ҆тє́цъ въ сiна́и и҆ раíѳѣ и҆збiе́нныхъ.

На Гдⷭ҇и, воззва́хъ, стiхи̑ры мꙋ́ченикѡвъ, гла́съ д҃.

Подо́бенъ: Да́лъ є҆сѝ зна́менiе.

Е҆рмѵ́лъ сла́вный, и҆ бг҃омꙋ́дрый стратонíкъ, * дво́ица чꙋ̑днаѧ, * трⷪ҇цꙋ несозда́ннꙋю и҆сповѣ́дающе, * многобо́жнꙋю ле́сть * по мно́гихъ ра́нахъ и҆ мꙋ́кахъ побѣди́ша, * и҆ побѣ́ды вѣнце́мъ вѣнча́вшесѧ, * мо́лѧтсѧ дарова́ти * концє́мъ ми́ръ и҆ ми́лость.

Сло́ва бы́въ, мꙋ́чениче, * слꙋжи́тель, є҆рмѵ́ле, * и҆збра́нiе  бжⷭ҇твеннагѡ дх҃а, * тече́нiемъ кро́ве * свѧще́нiѧ ѻ҆де́ждꙋ ѡ҆багри́въ, * свѧще́ннѣйшꙋ и҆́стиннѡ * и҆ свѣтлѣ́йшꙋ сiю̀ соверши́лъ є҆сѝ. * и҆ ны́нѣ въ црⷭ҇твiѧ мы́слєннаѧ преше́лъ є҆сѝ, * мл҃твенникъ чтꙋ́щихъ тѧ̀ быва́ѧ теплѣ́йшiй.

Ѻ҆ско́рды претерпѣ́вше, * повелѣ́ньми мꙋ́чащагѡ, * въ ко́шницꙋ вве́ржени бы́сте, * и҆ кончи́нꙋ блаже́ннꙋ * и҆ ѹ҆давле́нiе во́дъ ѻ҆́ба прiе́мше, * многоко́зненнаго врага̀ си́ми мꙋ́дрѣ ѹ҆дави́сте. * и҆ ны́нѣ жи́тельствꙋете прера́достнѡ на нб҃сѣ́хъ, * ѡ҆ всѣ́хъ молѧ́щесѧ, * страда́льцы до́блѣйшiи.

Стiхи̑ры прпⷣбныхъ, гла́съ и҃. Подо́бенъ: Что̀ ва́съ нарече́мъ, ст҃íи.

Вельмѝ подвиза́стесѧ, ст҃íи, * ва́рварское претерпѣ́сте наше́ствiе до́блественнѣ, * дꙋ́шы преда́вше мечє́мъ ѹ҆се́рднѡ, * мꙋ́ченическими ѹ҆вѧзо́стесѧ вѣнцы̀, * со а҆́гг҃лы водворѧ́етесѧ досто́йнѡ. * мно́го ва́ше терпѣ́нiе, и҆ бѡ́льша дарова̑нiѧ: * моли́те спасти́сѧ дꙋша́мъ на́шымъ.

Преподо́бнiи хрⷭ҇то́ви подвиза́стесѧ, * привре́мєннаѧ пренебре́гше житiѧ̀ во́лею, * плотско́е покори́сте мꙋдрова́нiе до́блественнѣ, * и҆ мєчѝ ѡ҆ хрⷭ҇тѣ̀ сконча́вшесѧ, * со а҆́гг҃лы водворѧ́етесѧ досто́йнѡ. тѣ́мже ва́шѧ па̑мѧти чествꙋ́юще, мо́лимсѧ: * моли́те спасти́сѧ дꙋша́мъ на́шымъ.

До́брѣ жи́тельствовасте, ст҃íи, * мꙋ́ченичєскимъ подвигѡ́мъ ѹ҆подо́бльшесѧ до́блественнѡ, * вѣнцы̀ съ небесѐ прiѧ́сте: * зако́ннѡ мечѝ и҆ вы̀ пренебрего́сте, * ꙗ҆́кѡ сíи мꙋ̑ки попра́ша, * да кꙋ́пнѡ ѡ҆дѣ́етесѧ * вѣнце́мъ страда́нiѧ: * моли́те спасти́сѧ дꙋша́мъ на́шымъ.

Сла́ва, гла́съ и҃. Стꙋдíтово:

Преподо́бнiи ѻ҆ц҃ы̀, поꙋчи́вшесѧ де́нь и҆ но́щь въ зако́нѣ гдⷭ҇ни, сподо́бистесѧ дре́ва живо́тнагѡ снасажде́нни бы́ти, и҆ пло́дъ ва́шегѡ страда́нiѧ вѣнцы̀ процвѣтѐ: дерзнове́нiе и҆мꙋ́ще къ подвигополо́жникꙋ бг҃ꙋ, и҆ на́мъ и҆спроси́те ѡ҆чище́нiе и҆ ве́лiю ми́лость. 

И҆ ны́нѣ, гла́съ то́йже:

Гдⷭ҇и, и҆спо́лнити хотѧ̀, ꙗ҆̀же ѹ҆ста́вилъ є҆сѝ ѿ вѣ́ка, ѿ всеѧ̀ тва́ри слꙋжи́тели та́йны твоеѧ̀ прiѧ́лъ є҆сѝ, ѿ а҆́гг҃лъ гаврiи́ла, ѿ человѣ̑къ дв҃ꙋ, ѿ нб҃съ sвѣздꙋ̀, и҆ ѿ во́дъ i҆ѻрда́нъ, въ не́мже беззако́нiе мiрско́е потреби́лъ є҆сѝ, сп҃се на́шъ, сла́ва тебѣ̀.

На стiхо́внѣ стiхи̑ры, гла́съ в҃. Подо́бенъ: До́ме є҆ѵфра́ѳовъ:

Ꙗ҆ви́сѧ ѻ҆ч҃еское * сiѧ́нiе сла́вы * во i҆ѻрда́нскихъ стрꙋѧ́хъ, * креще́нiемъ ѡ҆чища́ющее * скве́рнꙋ дꙋ́шъ на́шихъ.

Стíхъ: Мо́ре ви́дѣ и҆ побѣжѐ, i҆ѻрда́нъ возврати́сѧ вспѧ́ть.

Прiимѝ раболе́пнѡ, * прⷪ҇ро́че i҆ѡа́нне, * и҆зба́вителѧ мíра, * и҆ крестѝ зижди́телѧ, * человѣ́кѡвъ на ѡ҆бновле́нiе.

Стíхъ: Что́ ти є҆́сть, мо́ре, ꙗ҆́кѡ побѣ́гло є҆сѝ; и҆ тебѣ̀ i҆ѻрда́не, ꙗ҆́кѡ возврати́лсѧ є҆сѝ вспѧ́ть;

Прiи́де просвѣще́нiе, * и҆збавле́нiе ꙗ҆ви́сѧ * во i҆ѻрда́нскихъ стрꙋѧ́хъ: * сни́демсѧ ѡ҆чи́ститисѧ * и҆ воспѣ́ти чл҃вѣколю́бца.

Сла́ва, гла́съ и҃:

Равноа́гг҃льное житiѐ жи́тельствовавше болѣ́зньми по́стническими, ѻ҆ц҃ы̀ преподо́бнiи, воздержа́нiемъ тѣ́ло порабо́тивше, повинꙋ́сте дꙋ́хꙋ, дѣ́лателе бы́вше за́повѣдей гдⷭ҇нихъ. началоѻбра́знꙋю добро́тꙋ зра́ка сохрани́сте, и҆ страда́льчєскiѧ по́двиги ѿ по́стническихъ по́тѡвъ соверши́сте, и҆ сꙋгꙋ́быми вѣнцы̀ ѹ҆краси́вшесѧ, прилѣ́жнѡ сп҃са моли́те спасти́сѧ на́мъ.

И҆ ны́нѣ, гла́съ то́йже:

А҆́гг҃льскаѧ вѡ́инства ѹ҆жасо́шасѧ ѡ҆ ви́димѣмъ дне́сь во i҆ѻрда́нѣ, на́гꙋ стоѧ́щꙋ тѝ, сп҃се, въ вода́хъ, и҆ пречи́стый ве́рхъ тво́й прекло́ншꙋ крести́тисѧ ѿ i҆ѡа́нна. тебѣ́ бо ѡ҆бнища́вшꙋ во́лею, мíръ ѡ҆богати́сѧ: гдⷭ҇и, сла́ва тебѣ̀.

Тропа́рь мꙋ́ченикѡвъ, гла́съ д҃:

Мꙋ́чєницы твоѝ, гдⷭ҇и, во страда́нiихъ свои́хъ вѣнцы̀  нетлѣ̑нныѧ ѿ тебє̀ бг҃а на́шегѡ: и҆мꙋ́ще бо крѣ́пость твою̀, мꙋчи́телей низложи́ша, сокрꙋши́ша и҆ де́мѡнѡвъ немѡщны́ѧ де́рзѡсти. тѣ́хъ моли́твами спасѝ дꙋ́шы на́шѧ.

Сла́ва, ѻ҆ц҃є́въ, гла́съ то́йже:

Бж҃е ѻ҆тє́цъ на́шихъ, творѧ́й при́снѡ съ на́ми по твое́й кро́тости, не ѿста́ви ми́лость твою̀ ѿ на́съ: но моли́твами и҆́хъ въ ми́рѣ ѹ҆пра́ви живо́тъ на́шъ.

И҆ ны́нѣ, пра́здника. Тропа́рь, гла́съ а҃:

Во i҆ѻрда́нѣ креща́ющꙋсѧ тебѣ̀, гдⷭ҇и, трⷪ҇ческое ꙗ҆ви́сѧ поклоне́нiе: роди́телевъ бо гла́съ свидѣ́тельствоваше тебѣ̀, возлю́бленнаго тѧ̀ сн҃а и҆менꙋ́ѧ: и҆ дх҃ъ въ ви́дѣ голꙋби́нѣ, и҆звѣ́ствоваше словесѐ ѹ҆твержде́нiе. ꙗ҆вле́йсѧ хрⷭ҇тѐ бж҃е, и҆ мíръ просвѣще́й, сла́ва тебѣ̀.



На ѹ҆́трени.

По а҃-й стiхоло́гiи сѣда́ленъ, гла́съ г҃. Подо́бенъ: Дв҃а дне́сь:

Влⷣка дне́сь на i҆ѻрда́нъ прiи́де, крести́всѧ въ вода́хъ ѿ бж҃е́ственнагѡ прⷣте́чи, свы́ше же ѻ҆ц҃ъ свидѣ́тельствоваше: се́й є҆́сть сн҃ъ мо́й, ѡ҆ не́мже благоизво́лихъ, и҆ дх҃ъ ꙗ҆ви́сѧ стра́ннымъ ви́домъ голꙋби́нымъ надъ ни́мъ.

Сла́ва, и҆ ны́нѣ, то́йже.

По в҃-й стiхоло́гiи сѣда́ленъ, гла́съ и҃. Подо́бенъ: Премꙋ́дрости:

I҆ѻрда́нъ стрꙋѧ́ми слꙋ́житъ, и҆ i҆ѡа́ннъ простира́етъ рꙋ́кꙋ тлѣ́ннꙋю, ꙗ҆́вльшꙋсѧ тебѣ̀, неви́диме, пло́тiю ко креще́нiю: но ѻ҆́въ ѹ҆́бѡ возвраща́шесѧ вспѧ́ть со стра́хомъ, ѻ҆́въ же а҆́бiе держа́ше съ тре́петомъ тѧ̀ нетлѣ́ннаго. Вои́стиннꙋ а҆́гнецъ бж҃iй, и҆сто́чникъ присноживо́тный, и҆сто́чники же и҆ морѧ̀ и҆ человѣ́ки ѡ҆свѧти́въ: трⷪ҇ца бо просiѧ̀, свы́ше сн҃а тѧ̀ и҆менꙋ́етъ роди́тель, и҆ ст҃ы́й дх҃ъ схо́дитъ.

Сла́ва, и҆ ны́нѣ, то́йже. 

Канѡ́нъ пра́здника, на s҃.

Гла́съ в҃. Пѣ́снь а҃. I҆рмо́съ:

Ше́ствꙋетъ морскꙋ́ю волнѧ́щꙋюсѧ бꙋ́рю, сꙋ́шꙋ а҆́бiе i҆и҃ль ꙗ҆́вльшꙋюсѧ: чермны́й же по́нтъ трiста́ты є҆гѵ́пєтскiѧ покры̀ кꙋ́пнѡ, водостла́ненъ гро́бъ, си́лою крѣ́пкою десни́цы влⷣчни.

Ѹ҆́трꙋ ꙗ҆́вльшꙋсѧ человѣ́кѡмъ свѣтоно́снꙋ, ны́нѣ ѿ пꙋсты́ни къ вода́мъ i҆ѻрда̑нскимъ, цр҃ю̀, преклони́лъ є҆сѝ сл҃нца твою̀ вы́ю, ли́ка мра́чна родонача́льника и҆схи́тити, скве́рны же всѧ́кiѧ ѡ҆чи́стити тва́рь.

Безнача́льне, стрꙋѧ́мъ спогре́бшасѧ тебѣ̀, сло́ве, но́ваго прево́диши и҆стлѣ́вшаго ле́стiю: сегѡ̀ несказа́ннѡ ѿ ѻ҆ц҃а̀ прiе́мъ гла́съ держа́венъ: се́й возлю́бленный, ра́венъ же мѝ є҆́сть ѻ҆́трокъ є҆стество́мъ.

И҆́нъ канѡ́нъ мꙋ́ченикѡвъ, є҆гѡ́же краегране́сiе:

Твои́хъ чествꙋ́ю мꙋ́чєникъ, сп҃се, сла́вꙋ. I҆ѡ́сифъ.

Гла́съ и҃. Пѣ́снь а҃. I҆рмо́съ:

Пои́мъ гдⷭ҇еви всѝ лю́дiе, въ мо́ри чермнѣ́мъ фараѡ́на погрꙋзи́вшемꙋ, побѣ́днꙋю пѣ́снь пою́ще, ꙗ҆́кѡ просла́висѧ.

Честны̑ѧ ꙗ҆́коже sвѣ́зды бг҃осiѧ̑нныѧ, тве́рди мꙋ́дрiи цр҃кве ꙗ҆ви́стесѧ, ѡ҆зарѧ́юще ны̀ бжⷭ҇твенными свѣтлостьмѝ, мꙋ́чєницы.

Ꙗ҆ви́стесѧ ꙗ҆́коже ѹ҆́глiе мы́сленное, возжже́ни ѻ҆гне́мъ дх҃а, сла́внiи, и҆ i҆́дѡльское ѻ҆гни́ще стрꙋѧ́ми крове́й ѹ҆гаси́сте.

Вода́ми потоплѧ́еми хрⷭ҇та̀ ра́ди, въ вода́хъ на́ше нече́стiе погрꙋзи́вшагѡ, безбо́жiѧ рѣ́ки, мꙋ́чєницы, и҆зсꙋши́сте.

Бг҃оро́диченъ:

Ѹ҆ста́ви моѧ̑ грѣхѡ́вныѧ пото́ки, ꙗ҆́же сме́ртнꙋю тлю̀ ржⷭ҇тво́мъ твои́мъ ѹ҆вѧди́вши, и҆ ѹ҆миле́нiе мѝ да́ждь, бг҃ороди́тельнице всенепоро́чнаѧ.

И҆́нъ канѡ́нъ преподо́бныхъ, є҆гѡ́же краегране́сiе:

Страда́нiе воспѣ́ти ѻ҆ц҃є́въ сла́вꙋ вели́кꙋю. I҆ѡ́сифъ. 

Гла́съ д҃. Пѣ́снь а҃. I҆рмо́съ:

Мо́рѧ чермнꙋ́ю пꙋчи́нꙋ невла́жными стопа́ми дре́внiй пѣшеше́ствовавъ i҆и҃ль, крестоѻбра́зными мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни побѣди́лъ є҆́сть.

Воздержа́нiемъ свѣтови́дни бы́вше, бл҃же́ннѣйшiи, бг҃ови́дни ꙗ҆ви́стесѧ ꙗ҆́вѣ и҆стоще́нiемъ кро́ве. тѣ́мже сра́дꙋетесѧ по́стникѡмъ хрⷭ҇тѡ́вымъ и҆ мꙋ́ченикѡмъ.

Мо́ремъ сле́зъ пе́рвѣе ѹ҆дави́сте фараѡ́на, мꙋ́дрiи, мы́сленнаго, кро́вными по́слѣжде тече́ньми погꙋби́сте, и҆ безвѣ́стiю препосла́сте.

Просвѣща́ѧ свѣтода́вецъ гдⷭ҇ь ва́ше поще́нiе терпѣ́нiемъ, ѹ҆гѡ́дницы хрⷭ҇тѡ́вы, свѣтоза́рно содѣ́ла и҆ ꙗ҆́вственно страда́нiе, па́че зарѝ со́лнечныѧ сiѧ́ющее.

Бг҃оро́диченъ:

Сы́й по є҆стествꙋ̀ гдⷭ҇ь, всѣ̑мъ невмѣсти́мь, въ тебѣ̀ вмѣща́етсѧ, влⷣчце, чл҃вѣ́къ благоꙋтро́бiемъ бы́въ, да человѣ́ки за неизрече́нное чл҃вѣколю́бiе спасе́тъ.

Пѣ́снь г҃. I҆рмо́съ:

Е҆ли́цы дре́внихъ и҆зрѣши́хомсѧ сѣ́тей, бра́шенъ львѡ́въ сотре́нныхъ члено́вными, ра́дꙋимсѧ и҆ разшири́мъ ѹ҆ста̀, сло́во плетꙋ́ще ѿ слове́съ сладкопѣ́нiѧ, и҆́мже къ на́мъ наслажда́етсѧ дарова́нiй.

Ѹ҆мерщвле́нiе пе́рвѣе насади́вый тва́ри, sвѣ́рѧ sлодѣ́йственнагѡ воѡбра́жсѧ въ є҆стество̀, ѡ҆мрача́етсѧ плотски́мъ прише́ствiемъ, ѹ҆́трꙋ ꙗ҆́вльшꙋсѧ, прирази́всѧ влⷣцѣ, сокрꙋши́ти свою̀ вражде́бнꙋю главꙋ̀.

Влече́тъ къ себѣ̀ бг҃озда́нное є҆стество̀, ѹ҆тро́бы мꙋчи́телѧ, погребе́нное предѣ́лы: ражда́етсѧ па́ки земноро́дныхъ ѡ҆бновле́нiе, дѣ́ло держа́вно соверша́ѧ влⷣка, прiи́де бо то́е ѡ҆чи́стити хотѧ̀.

И҆́нъ. I҆рмо́съ:

Стра́хъ тво́й, гдⷭ҇и, всадѝ въ сердца̀ ра̑бъ твои́хъ, и҆ бꙋ́ди на́мъ ѹ҆твержде́нiе, тѧ̀ во и҆́стинѣ призыва́ющихъ. 

Текꙋ́щихъ непостоѧ́тельное возненави́дѣвше, бꙋ́дꙋщихъ возжела́сте нетлѣ́нное наслажде́нiе, до́блiи страда́льцы хрⷭ҇та̀ всецр҃ѧ̀.

Мꙋ́жески проти́вистесѧ, бг҃омꙋ́дрiи, пребеззако́ннѡ повелѣва́ющемꙋ нече́стiю покори́тисѧ, и҆ побѣ́ды съ нб҃сѐ прiѧ́сте вѣнцы̀.

Трє́бища пре́лести низложи́сте, нелє́стны же хрⷭ҇тѡ́вы мч҃ницы себѐ воздвиго́сте хра́мы чє́стны и҆ столпы̀ бг҃оразꙋ́мiѧ.

Бг҃оро́диченъ:

Ѻ҆рꙋ́жiе пре́жде ѡ҆браща́емо вхо́ды мнѣ̀ дае́тъ, стыдѧ́щисѧ пробо́дшагѡ, дв҃о мт҃и, копiѧ̀, и҆зꙿ тебє̀ рожде́ннагѡ.

И҆́нъ. I҆рмо́съ:

Не мꙋ́дростiю, и҆ си́лою, и҆ бога́тствомъ хва́лимсѧ, но тобо́ю ѻ҆́ч҃ею ѵ҆поста́сною мꙋ́дростiю, хрⷭ҇тѐ: нѣ́сть бо ст҃ъ, па́че тебє̀, чл҃вѣколю́бче.

Сокрꙋше́нною мы́слiю бг҃ꙋ ѹ҆годи́вше, сокрꙋши́сте вра́жiе велехвале́нiе, бл҃же́ннiи, мече́мъ сокрꙋша́еми и҆ ѹ҆мерщвлѧ́еми.

Смотрѧ́юще пребыва́ющихъ мꙋ́дрiи, присносꙋ́щное, нестоѧ́нныхъ и҆ тлѣ́нныхъ до́лꙋ влекꙋ́що ѿри́нꙋсте: тѣ́мже ѹ҆блажа́етесѧ, прпⷣбномꙋ́чєницы.

Зако́нꙋ бжⷭ҇твенномꙋ бл҃гопоко́рною мы́слiю повинꙋ́вшесѧ, плотскȋѧ сла̑сти воздержа́нiемъ погꙋби́сте, и҆ ны́нѣ пострада́вше, сла́вꙋ ѹ҆лꙋчи́сте.

Бг҃оро́диченъ:

Прест҃а́ѧ, прест҃о́е сло́во ро́ждшаѧ, ѡ҆свѧтѝ на́шѧ и҆ дꙋ́шы и҆ тѣлеса̀ блажа́щихъ тѧ̀ всенепоро́чнꙋю.

Конда́къ, гла́съ в҃. Подо́бенъ: Вы́шнихъ и҆щѧ̀:

Ѿ мiрскíѧ молвы̀ и҆збѣго́сте, и҆ къ ти́хомꙋ приста́нищꙋ преста́вистесѧ, мч҃ничества кровьмѝ и҆ по́стничества трꙋда́ми вѣнча́еми. тѣ́мже и҆ показа́стесѧ мч҃никѡвъ и҆ преподо́бныхъ є҆диновсє́льницы.

I҆́косъ:

Ꙗ҆̀же на землѝ ѹ҆мертви́вше ѹ҆́ды, жизноно́сною  ме́ртвостiю хрⷭ҇та̀ и҆ бг҃а стрⷭ҇ть и҆зꙿѡбрази́сте, пе́рвѣе въ до́брѣмъ поще́нiи, и҆ второ́е па́ки во страда́нiи. тѣ́мже и҆ са́мъ сꙋгꙋ̑бы вѣнцы̀ низпосла̀ глава́мъ ва́шымъ, ѻ҆ц҃ы̀, ѹ҆гото́вивъ жили́ще нбⷭ҇ное и҆ мѣ́сто вѣ́чное: и҆дѣ́же ны́нѣ ра́дꙋющесѧ ꙗ҆ви́стесѧ мꙋ́ченикѡвъ и҆ преподо́бныхъ є҆диновсє́льницы.

Сѣда́ленъ, гла́съ а҃. Подо́бенъ: Гро́бъ тво́й:

Въ вода́хъ кꙋ́пнѡ блаже́нный коне́цъ прiѧ́сте, мꙋ́дрiи, и҆ въ ни́хъ велiа́ра погрꙋзи́вше бл҃года́тiю бг҃а на́шегѡ, мч҃ницы: тѣ́мже вѣнцы̀ ꙗ҆́кѡ побѣдоно́сцы прiе́мше, ра́дꙋетесѧ со а҆́гг҃льскими ли́ки, съ ни́миже на́съ помина́йте.

Сла́ва, прпⷣбныхъ, гла́съ д҃. Подо́бенъ: Ско́рѡ предварѝ:

Ꙗ҆́кѡ пресє́льницы ꙗ҆влѧ́еми и҆ прише́льцы на землѝ, кꙋ́щы водрꙋзи́вше въ пꙋсты́нѧхъ, ꙗ҆́вѣ пости́стесѧ, прпⷣбнiи, нагото́ю ѹ҆краси́вшесѧ добродѣ́телей ѻ҆де́ждею, соѻбра́зни бы́вше хрⷭ҇то́выхъ стрⷭ҇те́й. тѣ́мже и҆ претерпѣ́сте ва́рварское заколе́нiе.

И҆ ны́нѣ, то́йже подо́бенъ:

Стрꙋи̑ ѡ҆свѧти́лъ є҆сѝ i҆ѻрда̑нскiѧ, держа́вꙋ сокрꙋши́лъ є҆сѝ грѣхо́внꙋю, хрⷭ҇тѐ бж҃е на́шъ, преклони́лъ є҆сѝ дла́ни себѐ предте́чевѣ, и҆ спа́слъ є҆сѝ ѿ ле́сти человѣ́ческiй ро́дъ. тѣ́мже тѧ̀ мо́лимъ: спасѝ дꙋ́шы на́шѧ.

Пѣ́снь д҃. I҆рмо́съ:

Ѻ҆гне́мъ ѡ҆чи́щсѧ та́йнагѡ зрѣ́нiѧ, поѧ̀ прⷪ҇ро́къ человѣ́кѡвъ новодѣ́йство, возглаша́етъ гла́съ, дх҃омъ пле́щꙋщъ, воплоще́нiе ꙗ҆влѧ́ющь неизрече́нна сло́ва, и҆́мже си́льныхъ держа̑вы сотро́шасѧ.

По́сланъ ѿ ѻ҆ц҃а̀ пресвѣ́тлое сло́во, но́щи ѿгна́ти sломра́чное стремле́нiе, и҆ и҆скорени́ти грѧде́ши человѣ́кѡвъ грѣхѝ, сы́ны же привлещѝ твои́мъ креще́нiемъ, бл҃же, свѣ̑тлы, ѿ стрꙋ́й i҆ѻрда́нскихъ.

Са́мое прови́дѣвъ нарече́нное сло́во, ꙗ҆́снѡ проповѣ́дникъ вопiе́тъ тва́ри: се́й пре́жде менє̀, вторы́й пло́тiю,  соѻбра́зенъ просiѧ̀ бжⷭ҇твенною си́лою, вражде́бный на́шъ ѿѧ́ти грѣ́хъ.

Па́жить ѹ҆ себє̀ животво́рнꙋ носѧ̀, ѹ҆ловлѧ́етъ sмiє́въ, гнѣ́здамъ натека́ѧ, мно́гими сѣтьмѝ, низлага́ѧ бг҃ъ сло́во: запина́етъ же ѹ҆ѧзви́вшаго всемíрный ро́дъ, сего̀ потре́бль и҆збавлѧ́етъ тва́рь.

И҆́нъ. I҆рмо́съ:

Ѹ҆слы́шахъ, гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀.

Ꙗ҆́кѡ сло́ва слꙋжи́тель, словесы̀ твои́ми безслове́сное ѡ҆бличи́лъ є҆сѝ, мꙋ́чениче є҆рмѵ́ле, неразꙋ́мiе беззако́ннꙋющихъ, ѹ҆се́рднѣйше.

Е҆ди́но є҆стество̀ бжⷭ҇тва̀, є҆ди́нꙋ вла́сть и҆ гдⷭ҇ство, бг҃омꙋ́дрiи, проповѣ́давше, многобо́жнꙋю ле́сть преѡби́дѣсте.

Повѣ́шенъ и҆ стро́ганъ, и҆ ра́нами ѡ҆sлоблѧ́емь, непрекло́ненъ пребы́лъ є҆сѝ, страстоте́рпче, бг҃омꙋ́дре мꙋ́чениче є҆рмѵ́ле.

Бг҃оро́диченъ:

Ѹ҆ны́нiемъ дре́млюща, и҆ грѣхо́мъ спокрыва́ема, къ покаѧ́нiю мѧ̀, пречⷭ҇таѧ, ꙗ҆́кѡ сло́ва мт҃и, воззовѝ.

И҆́нъ. I҆рмо́съ:

Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й, гдⷭ҇и.

Не страстьмѝ тѣле́сными побѣди́вшесѧ, врага̀ побѣди́ли є҆стѐ: и҆ ѹ҆мертви́вшесѧ мече́мъ, всеблаже́ннiи, къ жи́зни небе́снѣй ра́дꙋющесѧ кꙋ́пнѡ преста́вистесѧ.

Ѹ҆тꙋчни́стесѧ ꙗ҆́кѡ а҆́гнцы воздержа́нiемъ, и҆ ꙗ҆́кѡ ѻ҆внѝ назнамени́тiи, рꙋка́ми кровопíйцъ волкѡ́въ ѹ҆бiе́ни бы́сте, и҆ совершє́нна заколє́нiѧ, преподо́бнiи, хрⷭ҇тꙋ̀ приведо́стесѧ.

Свѧще́нницы же и҆ ста́рцы и҆ ю҆́ноши, и҆̀же въ раíѳѣ и҆ сiна́и горѣ̀ живꙋ́щiи, мꙋ́чєницы бы́ша, прпⷣбнѡ жи́вше, и҆ нꙋ́жднѡ ѹ҆ме́рше.

Бг҃оро́диченъ:

Новодѣ́лаетъ человѣ́чество, но́въ млⷣнецъ превѣ́чный  гдⷭ҇ь ꙗ҆ви́всѧ ѿ дв҃ы, и҆ чл҃вѣ́къ бы́въ, томꙋ̀ воспои́мъ: сла́ва си́лѣ твое́й, гдⷭ҇и.

Пѣ́снь є҃. I҆рмо́съ:

Врага̀ те́мнагѡ и҆ ѡ҆скверне́ннагѡ ꙗ҆́да ѡ҆чище́нiемъ дх҃а и҆змове́ни, къ но́вой приста́хомъ небла́зненной стезѝ, вводѧ́щей въ непристꙋ́пнꙋю ра́дость, є҆ди́нѣмъ пристꙋ́пнꙋ, и҆̀мже бг҃ъ примири́сѧ.

Ви́дѣвъ зижди́тель, во мра́цѣ прегрѣше́нiй плени́цами неизбѣ́жными, є҆го́же воѡбразѝ пє́рсты, поставлѧ́етъ на ѻ҆бою̀ ра̑мꙋ воздви́гъ горѣ̀, ны́нѣ во многотекꙋ́щихъ вода́хъ ѡ҆мыва́ѧ стꙋда̀ дре́внѧгѡ, а҆да́мова sла́гѡ нра́ва.

Со благоче́стiемъ притеце́мъ прилѣ́жнѡ ко и҆сто́чникѡмъ пречи̑стымъ тече́нiѧ спаси́тельнагѡ, сло́во ѹ҆смотрѧ́юще ѿ нетлѣ́нныѧ, почерпа̑ла приносѧ́ще жа́жди бж҃е́ственныѧ, мíрꙋ сла́достнѣ и҆сцѣлѧ́ѧ недꙋ́гъ.

И҆́нъ. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.

Мꙋ́къ ѻ҆́блацы, мꙋ́чєницы всехва́льнiи, не покры́ша ва́шегѡ мꙋ́жества: па́че со́лнца бо ꙗ҆ви́сѧ бл҃гоче́стiѧ сiѧ́нiемъ, бл҃гочести̑выѧ свѣтоводѧ́щее, и҆ де́мѡнскiй мра́къ ѿе́млющее.

Преше́дше предѣ́лы человѣ́чества, бг҃облаже́ннiи, и҆ па́че є҆сте́ственномꙋ соедини́вшесѧ соверше́нными чище́ньми, гѡ́рькiѧ мꙋ̑ки и҆ строга̑нiѧ и҆ ра̑ны претерпѣ́сте ѹ҆ма̀ тве́рдостiю.

Крѣ́пкѡ сопроти́вилсѧ є҆сѝ, мꙋ́чениче, сꙋдѧ́щемꙋ, сла́вне є҆рмѵ́ле, и҆ гла́съ слы́шати съ нб҃сѐ, преблаже́нне, сподо́билсѧ є҆сѝ, зовꙋ́щемꙋ любо́вiю прибли́житисѧ ꙗ҆́кѡ подвигополо́жникꙋ, и҆ сегѡ̀ ѹ҆крѣплѧ́ющемꙋ мꙋ́ченики.

Бг҃оро́диченъ:

Ꙗ҆́кѡ добра̀, ꙗ҆́кѡ красна̀, ꙗ҆́кѡ чистото́ю ѡ҆блиста́ющи,  кра́снаго добро́тою воплоти́ла є҆сѝ сло́ва и҆ родила̀ є҆сѝ, є҆́же бы́ти всѣ̑мъ бг҃одѣ́льнѡ, дв҃о мт҃и, подаю́щаго бога́тствомъ бла́гости.

И҆́нъ. I҆рмо́съ:

Ты̀, гдⷭ҇и, мо́й свѣ́тъ, въ мíръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнiѧ вѣ́рою воспѣва́ющыѧ тѧ̀.

Ра́й сла́дости, жи́зни дре́во гдⷭ҇а, ꙗ҆ви́стесѧ посредѝ и҆мѣ́ѧй ва́шꙋ ꙗ҆́кѡ же́ртвꙋ кро́вь прiи́мшаго.

Крове́й то́ки со сле́зными смѣси́вше стрꙋѧ́ми, бг҃оно́сцы, многоѻбра́знаго sмíѧ въ си́хъ погрꙋзи́сте.

Красотꙋ̀ бж҃iю зрѣ́ти сподо́бистесѧ, вѣ́чное весе́лiе вмѣ́стѡ трꙋдѡ́въ и҆ болѣ́зней, блаже́ннiи, прiѧ́сте.

Бг҃оро́диченъ:

Родила̀ є҆сѝ бг҃а, па́че сло́ва и҆ мы́сли, и҆ пребыла̀ є҆сѝ по рождествѣ̀, ꙗ҆́кѡ пре́жде ржⷭ҇тва̀ дв҃а, чи́стаѧ бг҃ора́дованнаѧ.

Пѣ́снь s҃. I҆рмо́съ:

Вожделѣ́ннагѡ ꙗ҆́вствова со всебл҃же́ннымъ гла́сомъ ѻ҆ц҃ъ, є҆го́же и҆зъ чре́ва ѿры́гнꙋ: є҆́й, глаго́летъ, се́й соесте́ственъ сн҃ъ сы́й свѣтоза́ренъ, произни́че и҆зъ человѣ́ча ро́да: сло́во же моѐ жи́во, и҆ чл҃вѣ́къ промышле́нiемъ.

Ѿ глꙋби́ннагѡ льва̀, тревече́рнiй стра́ннѣ прⷪ҇ро́къ во внꙋ́треннихъ валѧ́ѧсѧ, а҆́бiе произы́де, пакибытiѧ̀ спасе́нiе, ѿ sмíѧ человѣкоꙋбíйцы, всѣ̑мъ предꙿѧвлѧ́ѧ въ послѣ̑днѧѧ лѣ̑та.

Ѿве́рстꙋ нб҃ꙋ всесвѣ́тлыхъ писа́нiй, ѹ҆чени́къ зри́тъ ѿ ѻ҆ц҃а̀ посыла́емь: пребыва́ющъ же дх҃ъ на пречи́стѣмъ сло́вѣ, наше́дъ ꙗ҆́кѡ го́лꙋбь неизрече́ннымъ ѻ҆́бразомъ, лю́демъ же ꙗ҆влѧ́етсѧ, прише́дшымъ ко влⷣцѣ.

И҆́нъ. I҆рмо́съ:

Моли́твꙋ пролiю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ sѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ i҆ѡ́на: ѿ тлѝ, бж҃е, возведи́ мѧ. 

Во́дъ животво́рныхъ и҆спо́лнившесѧ, въ рѣ̑чныѧ вве́ржени бы́сте стрꙋи̑, и҆ въ ни́хъ прiе́мше кончи́нꙋ, sло́бы предста́телѧ ѹ҆дави́сте, всехва́льнiи: и҆ ны́нѣ на́мъ и҆сцѣле́нiй пото́ки и҆сточа́ете.

Въ ко́шницꙋ вве́ржени бы́вше, ѹ҆се́рднѡ преда́стесѧ глꙋбинѣ̀, страстоте́рпцы, и҆ къ жи́зни вознесо́стесѧ бжⷭ҇твеннѣй, ꙗ҆̀же ѿ вѣ́ка ва́ми надѣ́ємаѧ ѡ҆брѣ́тше ра́достнѡ, велемꙋ́дрiи ст҃íи мꙋ́чєницы.

Ꙗ҆ви́лсѧ є҆сѝ въ го́рцѣй мꙋ́цѣ мꙋ́чимь, и҆ па́лицами бiе́мь, стратонíче мч҃ниче, терпѣ́нiѧ неѡбори́мь сто́лпъ возвы́шенъ степе́немъ вѣ́ры, сопротивле́нiе гони́телей потреблѧ́ѧ и҆ словесы̀ и҆ дѣѧ́ньми.

Бг҃оро́диченъ:

Стра̑сти немощны́ѧ дꙋшѝ моеѧ̀, и҆ болѣ́знь се́рдца, дв҃о, и҆ ѹ҆ма̀ преложє́нiѧ многоѻбра̑знаѧ, ꙗ҆́кѡ ми́лостива, прест҃а́ѧ, и҆сцѣлѝ, и҆ ѹ҆ти́ши лю́тое sѡ́лъ мои́хъ волне́нiе, молю́сѧ.

И҆́нъ. I҆рмо́съ:

Пожрꙋ́ ти со гла́сомъ хвале́нiѧ, гдⷭ҇и, цр҃ковь вопiе́тъ тѝ, ѿ бѣсо́вскiѧ кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вiю.

Ѿве́ргше пристра́стiѧ ѹ҆́зы по́стничествомъ, нꙋ́жнѣйшею сме́ртiю ѹ҆́зъ тѣле́сныхъ разрѣши́стесѧ, и҆ нерѣши́мою любо́вiю свѧза́стесѧ зижди́телѧ.

Ꙗ҆́кѡ го́ры высѡ́кiѧ жи́тельствомъ ꙗ҆́вльшесѧ, ѡ҆бꙿѧ́ти го́ры, и҆ созда́нiе всѐ претѧ́щаго си́лою хрⷭ҇то́вою подъ но́ги покори́сте.

Вода́ми напои́вшесѧ сле́зъ, бл҃же́ннiи, ꙗ҆́кѡ землѧ̀ добра́ же и҆ тꙋ́чна, мꙋче́нiѧ кла́съ плодоноси́сте, въ жи́тницахъ вѣ́чныхъ хрⷭ҇тꙋ̀ соблюда́емый.

Бг҃оро́диченъ:

Ѹ҆спѝ страсте́й пло́ти моеѧ̀ во́лны, неꙋсы́пною твое́ю, дв҃о, моли́твою, молю́сѧ, и҆ не да́ждь грѣхо́внымъ ѹ҆снꙋ́ти мнѣ̀ сно́мъ тѧжча́йшимъ. 

Конда́къ, гла́съ д҃:

Ꙗ҆ви́лсѧ є҆сѝ дне́сь вселе́ннѣй, и҆ свѣ́тъ тво́й, гдⷭ҇и, зна́менасѧ на на́съ, въ ра́зꙋмѣ пою́щихъ тѧ̀: прише́лъ є҆сѝ и҆ ꙗ҆ви́лсѧ є҆сѝ свѣ́тъ непристꙋ́пный.

I҆́косъ:

Галiле́и ꙗ҆зы́честѣй, завꙋлѡ́нстѣй странѣ̀ и҆ нефѳали́мстѣй землѝ, ꙗ҆́коже речѐ прⷪ҇ро́къ, свѣ́тъ вели́къ возсiѧ̀ хрⷭ҇то́съ. Ѡ҆мрачє́ннымъ свѣтла̀ ꙗ҆ви́сѧ зарѧ̀, и҆зꙿ виѳлее́ма ѡ҆блиста́ющаѧ, па́че же и҆зъ мр҃íи гдⷭ҇ь, все́й вселе́ннѣй возсiѧва́етъ лꙋчы̀ сл҃нце пра́вды. Тѣ́мже, и҆̀же ѿ а҆да́ма, назíи, прiиди́те, всѝ, ѡ҆блече́мсѧ въ него̀, да согрѣ́емсѧ: покрыва́етъ бо нагȋѧ и҆ просвѣща́етъ тє́мныѧ. Прише́лъ є҆сѝ и҆ ꙗ҆ви́лсѧ є҆сѝ свѣ́тъ непристꙋ́пный.

Пѣ́снь з҃. I҆рмо́съ:

Ѡ҆палѝ стрꙋе́ю sмíєвы главы̑ пе́щный высо́кiй пла́мень, ю҆́ношы носѧ́щъ благочести̑выѧ, ѹ҆ти́шивый неꙋдободержи́мꙋю мглꙋ̀ и҆зꙿ грѣха̀, всю́ же ѡ҆мыва́етъ росо́ю дх҃а.

Тебѐ живописꙋ́ющiй а҆ссѷрíйскiй пла́мень ѹ҆жа́сенъ поставлѧ́еши, въ ро́сꙋ преведе́нъ. тѣ́мже вода̀ ны́нѣ, ꙗ҆́коже пла́мень, ѡ҆дѣва́ѧй вре́днꙋю sло́бꙋ, хрⷭ҇тѐ, прикрове́ннꙋю ѡ҆палѧ́етъ, ѿ поползнове́нныѧ стезѝ призыва́ющи.

Раздѣ́льшꙋсѧ i҆ѻрда́нꙋ дре́вле, по сꙋ́хꙋ прехо́дѧтъ лю́дiе i҆и҃льстiи, тебѐ держа́внѣйшаго, содержа́ща тва́рь некосни́тельнѣ, ны́нѣ въ вода́хъ написꙋ́ющiи, къ нетлѣ́ннѣй и҆ поле́знѣй стезѝ.

Вѣ́мы пе́рвѣе всепа́гꙋбный пото́пъ, ми́лостивнѡ тѧ̀ всѣ́хъ во тлю̀ привестѝ, ѽ тревели̑каѧ сотворѧ́ѧ, и҆ стра̑ннаѧ! ны́нѣ же пото́пльша, хрⷭ҇тѐ, грѣ́хъ за бл҃госе́рдiе и҆ человѣ́ческое спасе́нiе.

И҆́нъ. I҆рмо́съ:

Ѻ҆́троцы є҆вре́йстiи въ пещѝ попра́ша пла́мень дерзнове́ннѡ, и҆ на ро́сꙋ ѻ҆́гнь преложи́ша вопiю́ще: бл҃гослове́нъ є҆сѝ, гдⷭ҇и бж҃е, во вѣ́ки. 

Теча́ше медото́чное ѿ ѹ҆́стъ твои́хъ сло́во, го́ресть ѹ҆ны́нiѧ стратонíка, твоегѡ̀ сострада́льца, ѹ҆кроща́ющее, вопiю́щагѡ, є҆рмѵ́ле: бж҃е, бл҃гослове́нъ є҆сѝ во вѣ́ки.

Же́злъ си́лы держѧ̀, спаси́тельный кре́стъ, до́блiй мꙋ́чениче, жезло́мъ бiє́нiѧ терпи́ши ѹ҆се́рднѡ, воспѣва́ѧ творцꙋ̀ твоемꙋ̀, є҆рмѵ́ле: бж҃е, бл҃гослове́нъ є҆сѝ.

Спасы́й ѿ чре́ва ки́това содержи́маго прⷪ҇ро́ка пресла́внѡ, ѿ рѣ́чныхъ во́дъ ва́шѧ спаса́етъ побѣдонѡ́сныѧ мѡ́щи, по кончи́нѣ, страда́льцы.

Бг҃оро́диченъ:

Разрѣша́ѧ є҆́ѵинꙋ клѧ́твꙋ, во всенепоро́чнꙋю всели́лсѧ є҆сѝ дв҃ꙋ, бл҃гослове́нiѧ и҆сто́чники и҆сточа́ѧ вопiю́щымъ: бл҃гослове́нъ є҆сѝ, гдⷭ҇и бж҃е, во вѣ́ки.

И҆́нъ. I҆рмо́съ:

Въ пещѝ а҆враа́мстiи ѻ҆́троцы персíдстѣй, любо́вiю благоче́стiѧ па́че, не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.

Просвѣще́ни воздержа́нiѧ свѣтлостьмѝ и҆ страда́ньми свѧще́нными, мꙋ́чєницы, ꙗ҆вле́ннѡ ѡ҆свѧща́еми, преидо́сте къ свѣ́тꙋ незаходи́момꙋ, и҆ днѐ сы́нове бы́сте.

Во́лею сꙋ́щихъ въ мíрѣ сла́дкихъ ѹ҆странѧ́ющесѧ, стра́ннѡ человѣ́кѡмъ ꙗ҆́вльшемꙋсѧ пло́тiю, присво́истесѧ, пребыва̑ющаѧ и҆ неистлѣва̑ющаѧ блага̑ѧ наслѣ́довавше, преподо́бнiи.

Бжⷭ҇твенный па́ѵелъ и҆ i҆ѡа́ннъ, и҆ ѳеодꙋ́лъ, нíлъ, и҆ вкꙋ́пѣ всѝ всесла́внѡ и҆ ѹ҆ме́рше и҆ пожи́вше, да ѹ҆блажа́тсѧ пѡ́стницы и҆ сла́внiи мч҃ницы.

Бг҃оро́диченъ:

Тѧ̀ ма́ннꙋ жи́зни во чре́вѣ твое́мъ носѧ́щꙋю, дре́вле маннопрiе́мнаѧ ста́мна, ꙗ҆́кѡ вои́стиннꙋ проѡбража́ше ꙗ҆вле́ннѡ: бл҃гослове́нна ты̀ въ жена́хъ є҆сѝ, всенепоро́чнаѧ влⷣчце.

Пѣ́снь и҃. I҆рмо́съ:

Свобо́дна ѹ҆́бѡ тва́рь познава́етсѧ, и҆ сы́нове свѣ́та пре́жде  ѡ҆мраче́ннiи: є҆ди́нъ сте́нетъ тмы̀ предста́тель. Ны́нѣ да благослови́тъ ѹ҆се́рднѡ вино́внаго, пре́жде ѻ҆каѧ́нное ꙗ҆зы́кѡвъ всенаслѣ́дiе.

Трiѐ бг҃ови́днiи во ѻ҆гнѝ ѡ҆роша́еми ѡ҆зарѧ́ющесѧ тремѝ всесвѣ́тлѣ свѧты́нѧми, ꙗ҆́вѣ пока́зовахꙋ превы́шнее є҆стество̀ смѣше́нiемъ человѣ́ческимъ, ѻ҆гнепалѧ́щее росо́ю ми́лостивнѡ всѧ́кꙋ па́гꙋбнꙋю ле́сть.

Да ѹ҆бѣли́тсѧ всѧ́кое земно́е є҆стество̀, ѿ паде́нiѧ ны́нѣ на нб҃о возводи́мо: и҆́мже бо всѧ̑ соблюда́ютсѧ сло́вомъ, текꙋ́щими стрꙋѧ́ми ѡ҆мы́вшисѧ, согрѣше́нiй пре́жнихъ ѹ҆бѣжѐ, пресвѣ́тлѡ и҆змове́но.

И҆́нъ. I҆рмо́съ:

Седмери́цею пе́щь халде́йскiй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сiѧ̑ ви́дѣвъ, творцꙋ̀ и҆ и҆зба́вителю вопiѧ́ше: ѻ҆́троцы, благослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Терпи́ши, бiе́мь и҆ лю́тѣ стрꙋ́жемь, слота́ми болѣ́зней ѡ҆крꙋжа́емь, сла́вный є҆рмѵ́ле: стратонíка же наста́вникъ бо бл҃гоче́стiѧ подвигѡ́мъ бы́лъ є҆сѝ, съ ни́мже и҆ вопiѧ́лъ є҆сѝ: свѧще́нницы, благослови́те, лю́дiе, превозноси́те гдⷭ҇а во вѣ́ки.

Непрекло́ннiи мꙋдрова́нiемъ, и҆ до́блiи страда́нiемъ, и҆ нбⷭ҇ныхъ дарѡ́въ досто́йни, ка́менiе честно́е и҆ вѣ́рныхъ предстѡ́лпiѧ, ка́менiю, повелѣ́ни бы́вше, не принесо́ша че́сти, бг҃ꙋ же всѣ́хъ вопiѧ́хꙋ влⷣцѣ: лю́дiе, превозноси́те є҆го̀ во вѣ́ки.

Твоѧ̑ ре́бра ноготьмѝ стрꙋжѧ̀ мꙋчи́тель, и҆ мєчѝ неми́лостивнѡ ссѣка́ѧ тѧ̀, ѹ҆ма̀ не ѹ҆кра́де, ѹ҆крѣпле́на бжⷭ҇твенною любо́вiю, и҆ и҆зба́вителѧ насмотрѧ́юща добро́тꙋ: є҆мꙋ́же ны́нѣ со дерзнове́нiемъ предстоѧ̀, взыва́еши: лю́дiе, превозноси́те гдⷭ҇а во вѣ́ки.

Бг҃оро́диченъ:

Сы́й по всемꙋ̀ соверше́нъ и҆ є҆стество́мъ непристꙋ́пный ꙗ҆ви́сѧ пристꙋ́пенъ мнѣ̀, пло́тiю ѡ҆бложе́нъ и҆зъ тебє̀,  неискꙋсобра́чнаѧ, є҆го́же прилѣ́жнѡ молѝ, беззако́нiй мои́хъ бре́мѧ росточи́ти и҆ спастѝ пѣснопою́ща: сщ҃е́нницы, бл҃гослови́те, лю́дiе, превозноси́те гдⷭ҇а во вѣ́ки.

И҆́нъ. I҆рмо́съ:

Рꙋ́цѣ распросте́ръ данiи́лъ, львѡ́въ зiѧ̑нiѧ въ ро́вѣ затчѐ: ѻ҆́гненнꙋю же си́лꙋ ѹ҆гаси́ша, добродѣ́телiю препоѧ́савшесѧ, благоче́стiѧ рачи́тели ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ, гдⷭ҇а.

Велича́йшiй ли́къ по́стническими доблестьмѝ ѹ҆кра́шенъ, преподо́бныхъ дне́сь всѧ̑ лико́вники бжⷭ҇твєнныѧ показꙋ́етъ, восхвалѧ́ющыѧ ѹ҆́бѡ того̀, хрⷭ҇тꙋ́ же пою́щыѧ: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Закла́ни бы́сте, ꙗ҆́коже а҆́гнцы, ва́рварскими мечи̑ ссѣка́еми: и҆ приведо́стесѧ совершє́нна закла́вшемꙋсѧ сло́вꙋ заколє́нiѧ, и҆ въ ски́нiихъ перворо́дныхъ всели́стесѧ, пѣснопою́ще: бл҃гослови́те, всѧ̑ дѣла̀ гдⷭ҇нѧ, гдⷭ҇а.

На́зи всѧ́кiѧ сꙋ́ще сла́дости, пра́ѻц҃ы ѡ҆бнажи́вшаго, ѻ҆ц҃ы̀ преподо́бнiи, sлѣ́йшаго врага̀ ѡ҆бнажи́сте: ѻ҆де́ждꙋ же свѧще́ннꙋ ꙗ҆́кѡ пострада́вше прiи́мше, сего̀ въ стꙋ́дъ, мꙋ́дрiи, ѡ҆блеко́сте.

Бг҃оро́диченъ:

Ѿверза́етсѧ па́ки тебє̀ ра́ди дре́внiй ра́й, и҆ въ ѻ҆́нь вво́дитсѧ пре́жде ѡ҆сꙋжде́нный человѣ́къ, и҆ ѡ҆божа́етсѧ и҆́стиннѣйше, бг҃облагода́тнаѧ чⷭ҇таѧ, человѣ́кѡвъ на ѡ҆бновле́нiе вопiю́щихъ: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Пѣ́снь ѳ҃. I҆рмо́съ:

Ѽ па́че ѹ҆ма̀ ржⷭ҇тва̀ твоегѡ̀ чꙋде́съ, невѣ́сто всечⷭ҇таѧ, мт҃и бл҃гослове́ннаѧ! є҆́юже полꙋчи́вше всесоверше́нное спасе́нiе, досто́йнѡ хва́лимъ, ꙗ҆́кѡ бл҃годѣ́телѧ, да́ръ носѧ́ще пѣ́снь благодаре́нiѧ.

Ѹ҆вѣ́дѣхомъ мѡѷсе́ю кꙋпино́ю ꙗ҆влє́ннаѧ, грѧдѝ стра́нными ѹ҆ста́вы содѣ́ланнаѧ: ꙗ҆́кѡ бо спасе́сѧ ѻ҆́гнь носѧ́щи  дв҃а, свѣтоно́сна ро́ждши бл҃годѣ́телѧ, во i҆ѻрда́нскихъ же стрꙋѧ́хъ ꙗ҆вле́нна.

Помазꙋ́еши соверша́ѧ человѣ́ческое сꙋщество̀, цр҃ю̀ безнача́льне, дх҃а ѻ҆бще́нiемъ, стрꙋѧ́ми чⷭ҇тыми ѿмы́въ: и҆ тмы̀ крѣ́пость же посра́мль возвы́шеннꙋю, ны́нѣ въ безпреста́ннѣмъ возда́ти житiѝ.

И҆́нъ. I҆рмо́съ:

Ѹ҆страши́сѧ всѧ́къ слꙋ́хъ неизрече́нна бж҃iѧ снизхожде́нiѧ, ꙗ҆́кѡ вы́шнiй во́лею сни́де да́же и҆ до пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже пречⷭ҇тꙋю бцⷣꙋ, вѣ́рнiи, велича́емъ.

Вѣ́триломъ мч҃ницы хрⷭ҇тѡ́вы мꙋ́къ преплы́вше пꙋчи́нꙋ, ѹ҆стреми́стесѧ ко приста́нищємъ поко́ѧ, и҆дѣ́же мч҃никѡвъ ли́ки, пра́ведныхъ собо́ри: и҆дѣ́же незаходи́мый свѣ́тъ, и҆ ра́дость пра́зднꙋющихъ въ дс҃ѣ.

Дне́сь па́мѧть свѧще́ннꙋю страда́нiѧ ва́шегѡ, всеблаже́ннiи, цр҃ковь хрⷭ҇то́ва соверша́ющи, пра́зднꙋетъ ра́достный и҆ свѣтоно́сный пра́здникъ, бг҃а велича́ющи, вѣнцеда́вца ва́шего, велича́ющаго ва́съ, ꙗ҆́кѡ ѹ҆го́дники.

Взѧ́стесѧ къ пресвѣ́тлѣй свидѣ́тельства и҆́стиннѡ высотѣ̀, ст҃íи, и҆ воспрiѧ́сте жела́нiѧ кра́й, и҆́стиннѡ бл҃же́ннiи црⷭ҇твiе бж҃iе прiе́мше недви́жимое, мч҃ниче стратонíче съ є҆рмѵ́ломъ мꙋ́дрымъ и҆ бг҃оразꙋ́мнымъ.

Бг҃оро́диченъ:

Пощади́ мѧ, сп҃се, рожде́йсѧ и҆ сохрани́вый ро́ждшꙋю тѧ̀ нетлѣ́ннꙋ по рождествѣ̀, є҆гда̀ сѧ́деши сꙋди́ти дѣла̀ моѧ̑, беззакѡ́нiѧ презира́ѧ и҆ грѣхѝ моѧ̑, ꙗ҆́кѡ безгрѣ́шенъ, ꙗ҆́кѡ бг҃ъ ми́лостивъ и҆ чл҃вѣколю́бецъ.

И҆́нъ. I҆рмо́съ:

Ка́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стества̑. тѣ́мъ веселѧ́щесѧ, тѧ̀, бцⷣе, велича́емъ.

Свѧщеннослѡ́вiи преподо́бными свѧщє́нныѧ, прiиди́те,  ѻ҆ц҃ы̀, въ раíѳѣ и҆ въ сiна́и пожи́вшыѧ въ преподо́бiи, благоче́стнѡ пострада́вшыѧ велегла́снѡ велича́емъ.

Тѣ́ло и҆ дꙋ́шꙋ гдⷭ҇ꙋ ѡ҆свѧти́сте преподо́бнѡ, воздержа́нiѧ пѡ́ты ѡ҆свѧти́вшесѧ, и҆ кро́вными течє́нiи и҆зсꙋши́вше ва́рварскiѧ sло́бы мо́ре.

Бг҃осiѧ́ннаѧ ва́ша па́мѧть, восто́ками просвѣща́ема, за хрⷭ҇та̀ ва́шихъ болѣ́зней, помышлє́нiѧ всѣ́хъ, блаже́ннiи, ѡ҆зарѧ́етъ бл҃года́тiю вседѣ́телѧ и҆ бжⷭ҇твеннагѡ дх҃а.

Бг҃оро́диченъ:

Трепе́щꙋтъ херꙋвíми, зрѧ́ще на ни́хъ неизглаго́ланнымъ сло́вомъ сѣдѧ́щаго сло́ва, ма́терними рꙋка́ми млⷣнца держи́ма твои́ми, прест҃а́ѧ влⷣчце, вы́шши всѧ́кiѧ тва́ри.

Свѣти́ленъ. Подо́бенъ: Дх҃омъ во свѧти́лищи:

Болѣ́зньми по́стничества sлонача́льнаго sмíѧ до конца̀ ѹ҆би́сте, при кончи́нѣ же вѣне́цъ мꙋче́нiѧ прiѧ́сте, ѻ҆ц҃є́въ похвало̀ и҆ мꙋ́ченикѡвъ сла́ва, и҆̀же въ раíѳѣ и҆ сiна́и всесвѧще́нное мно́жество чꙋ́дныхъ ѻ҆ц҃є́въ.

Сла́ва, и҆ ны́нѣ, пра́здника:

Свѣ́та незаходи́магѡ бы́сть настоѧ́щiй де́нь: хрⷭ҇то́съ бо и҆́стина прiи́де ны́нѣ и҆ ꙗ҆ви́сѧ, ѱалмы̀ того̀ досто́йнѡ и҆ пѣ́сньми воспои́мъ, ꙗ҆́кѡ содѣ́телѧ же и҆ влⷣкꙋ. ѽ но́вагѡ та́инства! а҆да́мовъ творе́цъ во́лею чл҃вѣ́къ ꙗ҆ви́сѧ.

На стiхо́внѣ стiхи̑ры, гла́съ s҃. Подо́бенъ: А҆́гг҃льскiѧ:

Прiиди́те, и҆ мы̀ въ чꙋ́вствѣ се́рдца притеце́мъ, вѣ́рнiи, къ стрꙋѧ́мъ i҆ѻрда̑нскимъ, и҆ хрⷭ҇та̀ ви́дѣвше пло́тiю креща́ема ѿ i҆ѡа́нна предте́чи, ны́нѣ съ ни́мъ славосло́вѧще, томꙋ̀ возопiи́мъ: бл҃гослове́нъ, ꙗ҆вле́йсѧ бж҃е на́шъ, сла́ва тебѣ̀.

Стíхъ: Мо́ре ви́дѣ и҆ побѣжѐ, i҆ѻрда́нъ возврати́сѧ вспѧ́ть.

I҆ессе́евъ ны́нѣ прозѧбѐ же́злъ, бжⷭ҇твенный кiвѡ́тъ и҆ ма́нны прiѧ́телище, и҆зꙿ негѡ́же произы́де цвѣ́тъ жи́зни  нетлѣ́нный: є҆гѡ́же i҆ѻрда́нъ ѹ҆боѧ́всѧ, и҆ i҆ѡа́ннъ рꙋко́ю прикоснꙋ́всѧ хрⷭ҇тꙋ̀ зовѧ́ше: бл҃гослове́нъ, ꙗ҆вле́йсѧ бж҃е на́шъ, сла́ва тебѣ̀.

Стíхъ: Что́ ти є҆́сть, мо́ре, ꙗ҆́кѡ побѣ́гло є҆сѝ; и҆ тебѣ̀ i҆ѻрда́не, ꙗ҆́кѡ возврати́лсѧ є҆сѝ вспѧ́ть.

Воспо́йте пѣ̑сни, нбⷭ҇ныѧ си̑лы, по́йте, человѣ́цы, и҆ ра́дꙋйтесѧ согла́снѡ: се́ бо влⷣка, ѻ҆́ч҃ее сiѧ́нiе, грѧде́тъ къ стрꙋѧ́мъ i҆ѻрда̑нскимъ, да крести́тсѧ ѿ раба̀. Лю́дiе, воззове́мъ: бл҃гослове́нъ, ꙗ҆вле́йсѧ бж҃е на́шъ, сла́ва тебѣ̀.

Сла́ва, гла́съ и҃:

Бл҃же́нни є҆стѐ, преподо́бнiи и҆ мꙋ́чєницы хрⷭ҇та̀ бг҃а: преподо́бнiи ѹ҆́бѡ, ꙗ҆́кѡ пра́вды ра́ди и҆згна́стесѧ: мч҃ницы же, ꙗ҆́кѡ ме́чь ва́съ не разлꙋчѝ ѿ любвѐ хрⷭ҇то́вы: и҆ сегѡ̀ ра́ди ра́дꙋетесѧ, ꙗ҆́кѡ мно́га мзда̀ ва́ша на нб҃сѣ́хъ.

И҆ ны́нѣ, гла́съ то́йже:

Дне́сь тва́рь просвѣща́етсѧ, дне́сь всѧ́чєскаѧ веселѧ́тсѧ, нбⷭ҇наѧ вкꙋ́пѣ и҆ земна̑ѧ, а҆́гг҃ли и҆ человѣ́цы смѣша́ютсѧ: и҆дѣ́же бо цр҃е́во прише́ствiе, и҆ чи́нъ прихо́дитъ. Теце́мъ ѹ҆́бѡ на i҆ѻрда́нъ, и҆ ви́димъ всѝ i҆ѡа́нна, ка́кѡ креща́етъ ве́рхъ нерꙋкотворе́нный и҆ безгрѣ́шный. Тѣ́мже а҆пⷭ҇льскiй гла́съ припѣва́юще, согла́снѡ возопiи́мъ: ꙗ҆ви́сѧ бл҃года́ть бж҃iѧ, спаси́тельнаѧ всѣ̑мъ человѣ́кѡмъ, ѡ҆зарѧ́ющаѧ и҆ подаю́щаѧ вѣ̑рнымъ ве́лiю ми́лость.

На лiтꙋргíи бл҃жє́нна, пра́здника пѣ́снь и҃ на д҃: и҆ ѻ҆ц҃є́въ пѣ́снь s҃, на д҃ Прокíменъ, гла́съ з҃: Честна̀ предъ гдⷭ҇емъ сме́рть преподо́бныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇толъ къ ри́млѧнѡмъ, зача́ло ч҃ѳ. А҆ллилꙋ́iа, гла́съ д҃. Воззва́ша првⷣнiи, и҆ гдⷭ҇ь ѹ҆слы́ша и҆̀хъ. Е҆ѵⷢ҇лiе лꙋкѝ, зача́ло к҃д. Прича́стенъ: Ра́дꙋйтесѧ, пра́веднiи, ѡ҆ гдⷭ҇ѣ:


