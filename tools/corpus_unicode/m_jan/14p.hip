    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же д҃_i-й де́нь.

Слꙋ́жба на па́мѧть ѹ҆спе́нiѧ ст҃ы́ѧ равноапⷭ҇льныѧ нíны, просвѣти́тельницы грꙋ́зiи.

На вече́рни, стiхосло́вимъ: Бл҃же́нъ мꙋ́жъ: пе́рвый а҆нтiфѡ́нъ.

На Гдⷭ҇и воззва́хъ, стiхи̑ры на и҃: пра́здника д҃ и҆ ст҃ы́ѧ д҃.

А҆́ще же нѣ́сть ѿда́нiѧ бг҃оѧвле́нiи, ст҃ы́ѧ на и҃, гла́съ д҃. (с. 72О)

Подо́бенъ: Ꙗ҆́кѡ до́блѧ:

Непоро́чнѡ возра́стшаѧ, въ вѣ́рѣ крѣ́пкаѧ наста́внице i҆ве́рiи, бл҃же́ннаѧ нíно, рабо̀ всѣ́хъ и҆скꙋпи́телѧ хрⷭ҇та̀ бг҃а, съ весе́лiемъ вослѣ́дъ тогѡ̀ текла̀ є҆сѝ, и҆ лю́демъ проповѣ́дала є҆сѝ и҆́стиннаго бг҃а, и҆ наꙋчи́ла є҆сѝ ѧ҆̀ ѿрещи́сѧ ѿ i҆́дѡлъ бездꙋ́шныхъ, показꙋ́ющи пꙋ́ть и҆́стины.

Два́жды.

Въ рꙋцѣ̀ держа́щи чꙋде́съ зна́менiе, и҆зꙿ ло́зъ вiногра́дныхъ кре́стъ честны́й, бл҃же́ннаѧ ст҃а́ѧ нíна, си́лою є҆гѡ̀ во гра́дѣ мцхе́тѣ сотворѝ мнѡ́га чꙋдеса̀. тѣ́мже є҆ли́цы про́повѣдь є҆ѧ̀ прiѧ́ша, и҆сцѣли́шасѧ ѿ не́мощи, и҆ бг҃а просла́виша.

Ѿ за́пада къ восто́кꙋ прише́дшꙋю, и҆ лю́ди во тьмѣ̀ сѣдѧ́щыѧ ѹ҆че́нiемъ хрⷭ҇то́вымъ просвѣти́вшꙋю, и҆ всѧ̑ i҆́вєрскаѧ племена̀ ко хрⷭ҇тꙋ̀ бг҃ꙋ приве́дшꙋю, цари̑ же и҆ кнѧ̑зи и҆стꙋка́нѡмъ порабощє́нныѧ и҆зба́вльшꙋю си́лою бж҃iею, сла́вимъ ст҃ꙋ́ю равноапⷭ҇льнꙋю нíнꙋ, ꙗ҆́кѡ свободѝ ѧ҆̀ ѿ ле́сти i҆́дѡльскiѧ.

И҆́ны стiхи̑ры, гла́съ и҃.

Подо́бенъ: Ѽ пресла́внагѡ чꙋдесѐ!

Прiиди́те дне́сь, всѝ вѣ́рнiи, согла́снѡ ѹ҆бл҃жи́мъ сосꙋ́дъ бл҃года́ти, нíнꙋ ст҃ꙋ́ю, ꙗ҆́кѡ а҆пⷭ҇лѡмъ ѹ҆подо́бисѧ, и҆ прiи́де во страны̀ i҆́вєрскiѧ, и҆ ѡ҆блиста́сѧ бл҃года́тiю бж҃iею: ѽ бл҃же́ннаѧ, въ по́двизѣхъ твои́хъ, за ны̀ тобо́ю содѣ́ѧнныхъ, бꙋ́ди на́мъ застꙋ́пница предꙿ гдⷭ҇емъ.

Два́жды. 

Ѽ чꙋдесѐ ди́внагѡ, ꙗ҆́кѡ сто́лпъ животво́рный и҆ сла́вный мл҃твами жены̀ воздвиза́етсѧ. дне́сь хрⷭ҇та̀ бг҃а славосло́вѧтъ лю́дiе i҆́верстiи: си̑лы же а҆рма́за и҆ за́дена вспѧ́ть ѹ҆стремлѧ́ютсѧ. ѽ хрⷭ҇тѐ, толи́кꙋю млⷭ҇ть дарова́лъ є҆сѝ на́мъ рабо́ю твое́ю нíною, и҆ то́ю спа́слъ є҆сѝ дꙋ́шы на́шѧ, ꙗ҆́кѡ многомлⷭ҇тивъ.

Ѽ чꙋдесѐ чꙋде́съ, ꙗ҆́кѡ немощно́е є҆стество̀ жены̀ ѿ хрⷭ҇та̀ гдⷭ҇а бж҃е́ственнѣ ѹ҆крѣплѧ́етсѧ, и҆ се́ю страна̀ i҆́верскаѧ просвѣща́етсѧ: вѣ́ра бо разсѣ́ѧ мра́къ i҆́дѡльскiй и҆ ꙗ҆вѝ на́мъ сл҃нце пра́вды хрⷭ҇та̀ бг҃а.

Сла́ва, гла́съ в҃:

Прiиди́те, всѝ вѣ́рнiи, восхва́лимъ цѣвни́цꙋ дх҃а ст҃а́гѡ, ѹ҆бл҃жи́мъ наста́вницꙋ бл҃гоче́стiѧ, врачева́нiе дꙋ́шъ и҆ тѣле́съ на́шихъ, цвѣ́ты слове́съ ѹ҆вѧзе́мъ равноапⷭ҇льнꙋю проповѣ́дницꙋ и҆ бл҃говѣ́стницꙋ, свѣтоза́рное свѣти́ло i҆ве́рiи, трꙋбꙋ̀ бг҃огла́снꙋю, нíнꙋ бг҃омꙋ́дрꙋю, пречⷭ҇тыѧ бг҃ома́тере прехва́льнꙋю ѹ҆чени́цꙋ, и҆ та́кѡ є҆́й возопiи́мъ: ра́дꙋйсѧ, голꙋби́це непоро́чнаѧ и҆ го́рлице чи́стаѧ: ра́дꙋйсѧ, наста́внице бг҃овѣ́дѣнiѧ: ра́дꙋйсѧ, сподви́жнице ст҃ы́хъ а҆пⷭ҇лъ па́ѵла и҆ а҆ндре́а: ра́дꙋйсѧ, i҆ве́рiйцєвъ просвѣще́нiе и҆ сла́во всегѡ̀ мíра.

И҆ ны́нѣ, пра́здника: Приклони́лъ є҆сѝ главꙋ̀ прⷣте́чи:

Вхо́дъ. Прокíменъ днѐ. Чтє́нiѧ трѝ. 

Собо́рнагѡ посла́нiѧ i҆ѡа́ннова чте́нiе, главы̑ г҃ и҆ д҃.

Возлю́бленнiи, а҆́ще се́рдце на́ше не за́зритъ на́мъ, дерзнове́нiе и҆́мамы къ бг҃ꙋ. И҆ є҆гѡ́же а҆́ще про́симъ, прiе́млемъ ѿ негѡ̀: ꙗ҆́кѡ за́пѡвѣди є҆гѡ̀ соблюда́емъ, и҆ ѹ҆гѡ́днаѧ предꙿ ни́мъ твори́мъ. И҆ сiѧ̀ є҆́сть за́повѣдь є҆гѡ̀, да вѣ́рꙋемъ во и҆́мѧ сн҃а є҆гѡ̀ i҆и҃са хрⷭ҇та̀, и҆ лю́бимъ дрꙋ́гъ дрꙋ́га, ꙗ҆́коже да́лъ є҆́сть за́повѣдь на́мъ. И҆ соблюда́ѧй за́пѡвѣди є҆гѡ̀, въ не́мъ пребыва́етъ, и҆ то́й въ не́мъ: и҆ ѡ҆ се́мъ разꙋмѣ́емъ, ꙗ҆́кѡ пребыва́етъ въ на́съ, ѿ дх҃а, є҆го́же да́лъ є҆́сть на́мъ. Возлю́бленнiи, не всѧ́комꙋ дꙋ́хꙋ вѣ́рꙋйте, но и҆скꙋша́йте, дꙋ́хи, а҆́ще ѿ бг҃а сꙋ́ть: ꙗ҆́кѡ мно́зи лжепроро́цы и҆зыдо́ша въ мíръ. Ѡ҆ се́мъ познава́йте дх҃а бж҃iѧ и҆ дꙋ́ха ле́стча. Всѧ́къ дх҃ъ, и҆́же и҆сповѣ́дꙋетъ i҆и҃са хрⷭ҇та̀ во пло́ти прише́дша, ѿ бг҃а є҆́сть. И҆ всѧ́къ дꙋ́хъ, и҆́же не и҆сповѣ́дꙋетъ i҆и҃са хрⷭ҇та̀ во пло́ти прише́дша, ѿ бг҃а нѣ́сть: и҆ се́й є҆́сть а҆нтíхрiстовъ, є҆го́же слы́шасте, ꙗ҆́кѡ грѧде́тъ, и҆ ны́нѣ въ мíрѣ є҆́сть ѹ҆жѐ. Вы̀ ѿ бг҃а є҆стѐ, ча̑дца, и҆ побѣди́сте тѣ́хъ, ꙗ҆́кѡ бо́лiй є҆́сть и҆́же въ ва́съ, не́жели и҆́же въ мíрѣ. Ѻ҆нѝ ѿ мíра сꙋ́ть, сегѡ̀ ра́ди ѿ мíра глаго́лютъ, и҆ мíръ тѣ́хъ послꙋ́шаетъ. Мы̀ ѿ бг҃а є҆смы̀: и҆́же зна́етъ бг҃а, послꙋ́шаетъ на́съ: и҆ и҆́же нѣ́сть ѿ бг҃а, не послꙋ́шаетъ на́съ. 

Собо́рнагѡ посла́нiѧ i҆ѡа́ннова чте́нiе, глава̀ д҃.

Возлю́бленнiи, а҆́ще си́це возлюби́лъ є҆́сть на́съ бг҃ъ, и҆ мы̀ до́лжни є҆смы̀ дрꙋ́гъ дрꙋ́га люби́ти. Бг҃а никто́же нигдѣ́же ви́дѣ. А҆́ще дрꙋ́гъ дрꙋ́га лю́бимъ, бг҃ъ въ на́съ пребыва́етъ, и҆ любы̀ є҆гѡ̀ соверше́нна є҆́сть въ на́съ. Ѡ҆ се́мъ разꙋмѣ́емъ, ꙗ҆́кѡ въ не́мъ пребыва́емъ, и҆ то́й въ на́съ, ꙗ҆́кѡ ѿ дх҃а своегѡ̀ да́лъ є҆́сть на́мъ. И҆ мы̀ ви́дѣхомъ и҆ свидѣ́тельствꙋемъ, ꙗ҆́кѡ ѻ҆ц҃ъ посла̀ сн҃а сп҃си́телѧ мíрꙋ. И҆́же а҆́ще и҆сповѣ́сть, ꙗ҆́кѡ i҆и҃съ є҆́сть сн҃ъ бж҃iй, бг҃ъ въ не́мъ пребыва́етъ, и҆ то́й въ бз҃ѣ. И҆ мы̀ позна́хомъ, и҆ вѣ́ровахомъ любо́вь, ю҆́же и҆́мать бг҃ъ въ на́съ. Бг҃ъ любы̀ є҆́сть, и҆ пребыва́ѧй въ любвѝ, въ бз҃ѣ пребыва́етъ, и҆ бг҃ъ въ не́мъ пребыва́етъ.

Собо́рнагѡ посла́нiѧ i҆ѡа́ннова чте́нiе, главы̑ д҃ и҆ є҃.

Возлю́бленнiи, а҆́ще кто̀ рече́тъ, ꙗ҆́кѡ люблю̀ бг҃а, а҆ бра́та своего̀ ненави́дитъ, ло́жь є҆́сть: и҆́бо не любѧ́й бра́та своегѡ̀, є҆го́же ви́дѣ, бг҃а, є҆гѡ́же не ви́дѣ, ка́кѡ мо́жетъ люби́ти; И҆ сiю̀ за́повѣдь и҆́мамы ѿ негѡ̀, да любѧ́й бг҃а лю́битъ и҆ бра́та своего̀. Всѧ́къ вѣ́рꙋѧй, ꙗ҆́кѡ i҆и҃съ є҆́сть хрⷭ҇то́съ, ѿ бг҃а рожде́нъ є҆́сть: и҆ всѧ́къ любѧ́й ро́ждшаго лю́битъ и҆ рожде́ннаго ѿ негѡ̀. Ѡ҆ се́мъ вѣ́мы, ꙗ҆́кѡ лю́бимъ ча̑да бж҃iѧ, є҆гда̀ бг҃а лю́бимъ и҆ за́пѡвѣди є҆гѡ̀  соблюда́емъ. Сiѧ̑ бо є҆́сть любы̀ бж҃iѧ, да за́пѡвѣди є҆гѡ̀ соблюда́емъ: и҆ за́пѡвѣди є҆гѡ̀ тѧ̑жки не сꙋ́ть. Ꙗ҆́кѡ всѧ́къ рожде́нный ѿ бг҃а побѣжда́етъ мíръ: и҆ сiѧ̀ є҆́сть побѣ́да побѣ́ждшаѧ мíръ, вѣ́ра на́ша. Кто̀ є҆́сть побѣжда́ѧй мíръ, то́кмѡ вѣ́рꙋѧй, ꙗ҆́кѡ i҆и҃съ є҆́сть сн҃ъ бж҃iй;

А҆́ще твори́мъ бдѣ́нiе, на лiтíи стiхи̑ры пра́здника.

На стiхо́внѣ стiхи̑ры, гла́съ а҃:

Рожде́ннаго ѿ дв҃ы хрⷭ҇та̀ бг҃а бл҃же́ннаѧ дѣ́ва нíна возлюбѝ, да ве́лiимъ гла́сомъ возвѣсти́тъ племенѡ́мъ i҆́вєрскимъ ст҃о́е и҆́мѧ є҆гѡ̀. сегѡ́ бо ра́ди нбⷭ҇ный жени́хъ хрⷭ҇то́съ гдⷭ҇ь дадѐ є҆́й дарова̑нiѧ ст҃а́гѡ дх҃а, и҆ содѣ́ла ю҆̀ равноапⷭ҇льнꙋ, ꙗ҆́кѡ сосꙋ́дъ бл҃года́ти дх҃о́вныѧ, и҆ є҆́ю дарова̀ на́мъ сп҃се́нiе, ꙗ҆́кѡ чл҃вѣколю́бецъ.

Стíхъ: Во всю̀ зе́млю и҆зы́де вѣща́нiе и҆́хъ, и҆ въ концы̀ вселе́нныѧ глаго́лы и҆́хъ.

И҆дѣ́же бл҃гоꙋха́ша стѡпы̀ твоѧ̑, хрⷭ҇тѐ, женишѐ свѣ́тлый, та́мѡ ше́ствова ст҃а́ѧ цѣломꙋ́дреннаѧ невѣ́ста твоѧ̀, бл҃же́ннаѧ нíна, голꙋби́ца чи́стаѧ, го́рлица бл҃голѣ́пнаѧ, ла́стовица сладкогла́снаѧ, и҆ воню̀ мѵ́ра твоегѡ̀ ѡ҆бонѧ́вши, гла́сомъ ве́лiимъ ст҃о́е твоѐ и҆́мѧ возвѣстѝ, и҆ си́лою крѣ́пкою всѧ̑ i҆́вєрскiѧ и҆ картали̑нскiѧ лю́ди вѣ́ровати въ бж҃ество̀ твоѐ наꙋчѝ.

Стíхъ: Нб҃са̀ повѣ́даютъ сла́вꙋ бж҃iю, творе́нiе же рꙋкꙋ̀ є҆гѡ̀ возвѣща́етъ тве́рдь. 

Ѹ҆страше́ннаѧ си́ла тьмы̀ сѣ́тꙋетъ: дiа́волъ побѣжде́нъ бы́сть. а҆рма́за поразѝ гро́мъ: за́дена пости́же гнѣ́въ нбⷭ҇ный. кре́стъ воздви́жесѧ, и҆ ст҃а́ѧ кꙋпѣ́ль бл҃года́тнагѡ кр҃ще́нiѧ ѿкры́сѧ на́мъ ѹ҆ столпа̀ животво́рнагѡ. тѣ́мже и҆ мы̀ ча̑да бж҃iѧ, воспрiи́мше кр҃ще́нiе твое́ю ѡ҆ хрⷭ҇тѣ̀ про́повѣдiю, нíно всехва́льнаѧ, дх҃о́внѣ весели́мсѧ, и҆ хрⷭ҇та̀ бг҃а воспѣва́емъ ѡ҆бновле́ннiи.

Сла́ва, гла́съ и҃:

Ча́шꙋ бл҃года́ти, и҆злiѧ́ньми дх҃а ст҃а́гѡ, бл҃же́ннаѧ нíно, въ цр҃кви бога́тнѡ раствори́ла є҆сѝ: сегѡ̀ ра́ди пресла́вное торжество̀ твоѐ на ве́черю призыва́етъ всѧ̑ вѣ̑рныѧ, ꙗ҆̀же бл҃года́ть дх҃а бж҃iѧ возродѝ въ кꙋпѣ́ли ст҃а́гѡ кр҃ще́нiѧ. тѣ́мже всѝ во хрⷭ҇та̀ ѡ҆бле́кшiисѧ да восхва́лѧтъ бг҃а пѣ́сньми, и҆ пра́зднꙋюще дне́сь, да велича́ютъ бг҃освѣ́тлꙋю трⷪ҇цꙋ, си́це глаго́люще: бж҃е чꙋдотво́рче вседержи́телю, сохранѝ на́съ и҆сповѣ́дающихъ тѧ̀.

И҆ ны́нѣ, пра́здника.

Тропа́рь, гла́съ д҃:

Сло́ва бж҃iѧ слꙋжи́тельнице, во а҆пⷭ҇льстѣй про́повѣди первозва́нномꙋ а҆ндре́ю и҆ про́чымъ а҆пⷭ҇лѡмъ подража́вшаѧ, просвѣти́тельнице i҆ве́рiи, и҆ дх҃а ст҃а́гѡ цѣвни́це, ст҃а́ѧ равноапⷭ҇льнаѧ нíно, молѝ хрⷭ҇та̀ бг҃а сп҃сти́сѧ дꙋша́мъ на́шымъ.

Сла́ва, и҆ ны́нѣ, пра́здника.

А҆́ще же твори́мъ бдѣ́нiе, тропа́рь ст҃ы́ѧ, два́жды, и҆ пра́здника. є҆ди́ножды. 



На ѹ҆́трени,

На Бг҃ъ гдⷭ҇ь, тропа́рь пра́здника, два́жды. Сла́ва, ст҃ы́ѧ. И҆ ны́нѣ, пра́здника.

По а҃-мъ стiхосло́вiи сѣда́ленъ, гла́съ г҃:

Всю̀ странꙋ̀ на́шꙋ сло́вомъ дх҃о́внымъ, равноапⷭ҇льнаѧ нíно, ѡ҆роси́ла є҆сѝ, и҆ та́кѡ плодоно́снꙋ сiю̀ сотвори́ла є҆сѝ, во є҆́же произрасти́ти сѣ́мѧ вѣ́ры: концы̀ вселе́нныѧ просвѣти́ла є҆сѝ, и҆ невѣ́рiѧ пле́велы и҆сто́ргла є҆сѝ, крести́вши i҆́вєрскiѧ ꙗ҆зы́ки во и҆́мѧ трⷪ҇цы безнача́льныѧ.

Сла́ва, гла́съ и҃.

Прiиди́те всѝ, воспои́мъ равноапⷭ҇льнꙋю нíнꙋ, бг҃омꙋ́дрꙋю просвѣти́тельницꙋ i҆ве́рiи: та́ бо ле́сть i҆́дѡльскꙋю, ѿгна̀, ѿ тьмы̀ ко свѣ́тꙋ на́съ приве́дши, и҆ трⷪ҇цꙋ є҆диносꙋ́щнꙋю сла́вити наꙋчѝ. тѣ́мже всѝ вѣ́рнiи пра́зднꙋимъ честнꙋ́ю па́мѧть є҆ѧ̀ съ вѣ́рою, и҆ просла́вимъ сп҃са на́шего.

И҆ ны́нѣ, пра́здника.

По в҃-мъ стiхосло́вiи сѣда́ленъ, гла́съ и҃.

Митропо́лiе ст҃а́ѧ, цр҃кве красото̀, весели́сѧ и҆ ра́дꙋйсѧ, ꙗ҆́кѡ свѣ́тлое пра́зднество ѡ҆снова́вшiѧ тѧ̀ проповѣ́дницы є҆ѵⷢ҇лiа соверша́етсѧ, ма́тере на́шеѧ нíны равноапⷭ҇льныѧ, и҆ съ на́ми возопíй: хрⷭ҇тѐ бж҃е, тоѧ̀ мл҃твами ѹ҆твердѝ вѣ́рꙋ твою̀.

Сла́ва, и҆ ны́нѣ, пра́здника. 

На полѷеле́и велича́нiе:

Велича́емъ тѧ̀, ст҃а́ѧ равноапⷭ҇льнаѧ нíно, всю̀ странꙋ̀ i҆́верскꙋю свѣ́томъ є҆ѵⷢ҇лiа просвѣти́вшꙋю и҆ ко хрⷭ҇тꙋ̀ приве́дшꙋю.

Ѱало́мъ и҆збра́нный: Нб҃са̀ повѣ́даютъ сла́вꙋ бж҃iю:

По полѷеле́и сѣда́ленъ, гла́съ и҃:

Предꙿизбра́ннаѧ ѿ бг҃а ма́ти, а҆пⷭ҇лѡвъ чи́нъ взе́мши, свѣ́томъ є҆ѵⷢ҇лiа странꙋ̀ i҆́верскꙋю просвѣти́ла є҆сѝ, со а҆́гг҃лы пѣсносло́вѧщи и҆зба́вителѧ и҆ молѧ́щисѧ непреста́ннѡ ѡ҆ на́съ, ꙗ҆́кѡ да бл҃года́ть и҆ млⷭ҇ть хрⷭ҇то́съ на́мъ да́рꙋетъ.

Сла́ва, и҆ ны́нѣ, пра́здника.

Та́же, степє́нна, а҃-й а҆нтiфѡ́нъ д҃-гѡ гла́са.

Прокíменъ: Во всю̀ зе́млю и҆зы́де вѣща́нiе и҆́хъ, и҆ въ концы̀ вселе́нныѧ глаго́лы и҆́хъ. Стíхъ: Нб҃са̀ повѣ́даютъ сла́вꙋ бж҃iю: Всѧ́кое дыха́нiе: Е҆ѵⷢ҇лiе ѿ матѳе́а, зача́ло л҃д ѿ полꙋ̀: Во вре́мѧ ѻ҆́но призва̀ i҆и҃съ ѻ҆бана́десѧть ѹ҆ч҃нкѝ своѧ̑:

По н҃-мъ ѱалмѣ̀ стiхи́ра, гла́съ s҃: Прiиди́те всѝ, воспои́мъ равноапⷭ҇льнꙋю нíнꙋ: [ꙗ҆́коже преднаписа́сѧ.]

Сп҃сѝ, бж҃е, лю́ди твоѧ̀:

Ѻ҆́ба канѡ̑на пра́здника со i҆рмосы̀ на и҃: и҆ ст҃ѣ́й нíнѣ на s҃, гла́съ а҃.

Пѣ́снь а҃.

I҆рмо́съ: Сп҃сѐ лю́ди чꙋдодѣ́йствꙋѧй влⷣка, мо́крꙋю мо́рѧ во́лнꙋ ѡ҆землени́въ дре́вле: во́лею же ро́ждьсѧ ѿ дв҃ы, стезю̀ прохо́днꙋ нб҃сѐ полага́етъ на́мъ. є҆го́же по сꙋществꙋ̀, ра́вна же ѻ҆ц҃ꙋ̀ и҆ человѣ́кѡмъ сла́вимъ. 

Ѿве́рзи ѹ҆стнѣ̀ моѝ, хрⷭ҇тѐ бж҃е, да восхвалю̀ дѣ́вꙋ равноапⷭ҇льнꙋю и҆ проповѣ́дницꙋ нíнꙋ воспою̀, и҆ просвѣтѝ ѹ҆́мъ мо́й, да досто́йнꙋю цвѣ̑ты слове́съ ѹ҆кра́шꙋ по достоѧ́нiю.

Рѣ̑чи чꙋжды́хъ тѝ племе́нъ ѹ҆разꙋмѣ́ла є҆сѝ, прехва́льнаѧ нíно, и҆ ѿ дх҃а ст҃а ѹ҆мꙋдре́на бы́вши, въ видѣ́нiи сама́го гдⷭ҇а ѹ҆зрѣ́ла є҆сѝ. тѣ́мже въ землѝ непло́днѣй, бг҃омꙋ́драѧ дѣ́во, лю́ди i҆́вєрскiѧ ко хрⷭ҇тꙋ̀ привела̀ є҆сѝ.

Жестосє́рдыѧ ва́рвары, кꙋмíрѡмъ слꙋжа́щыѧ, ꙗ҆́кѡ голꙋби́ца ѿ за́пада воспари́вшаѧ, любо́вiю твое́ю ѡ҆брати́ла є҆сѝ ко творцꙋ̀, и҆ бл҃года́тiю ѡ҆бновлє́нныѧ, невѣ́сто хрⷭ҇то́ва непоро́чнаѧ, женихꙋ̀ твоемꙋ̀ ѡ҆брꙋчи́ла є҆сѝ.

Бг҃оро́диченъ:

Сосꙋ́дъ бл҃госты́ни твоеѧ̀, пречⷭ҇таѧ дв҃о бцⷣе, бы́сть ст҃а́ѧ дѣ́ва, и҆ странꙋ̀, жре́бiемъ тебѣ̀ свидѣ́тельствованꙋ, просвѣтѝ. сегѡ̀ ра́ди мо́лимъ тѧ̀: сiю̀ прiимѝ съ тобо́ю въ мл҃твꙋ ѡ҆ вопiю́щихъ тебѣ̀: поми́лꙋй жре́бiй тво́й.

Катава́сiа: Глꙋбины̀ ѿкры́лъ є҆́сть дно̀: и҆ дрꙋга́ѧ: Ше́ствꙋетъ морскꙋ́ю:

Пѣ́снь г҃.

I҆рмо́съ: При́зри на пѣ̑нiѧ рабѡ́въ, бл҃годѣ́телю, врага̀ смирѧ́ѧ вознесе́ннꙋю горды́ню: носѧ́й же, всеви́дче, грѣха̀ превы́ше непоколе́блемѡ, ѹ҆тверждє́ныѧ, бл҃же, пѣвцы̀, ѡ҆снова́нiемъ вѣ́ры.

Милосе́рдiѧ ра́ди своегѡ̀ ми́лостивнѡ помѧнꙋ́въ на́съ, ѹ҆се́рднꙋ бл҃говѣ́стницꙋ содѣ́ла тѧ̀ бг҃ъ,  женꙋ̀ сꙋ́щꙋ, мꙋ́жескимъ смы́сломъ ѹ҆кра́шенꙋ. и҆ и҆спо́лненꙋ дх҃а ст҃а ꙗ҆вѝ на́мъ, и҆ твое́ю про́повѣдiю ѡ҆ хрⷭ҇тѣ̀, чрезꙿ вѣ́рꙋ въ него̀, на́съ ѹ҆сынови́лъ є҆́сть.

Покрыва́ло ѿ серде́цъ на́шихъ безчꙋ́вственныхъ ѿпадѐ, ѡ҆тѧгче́нный слꙋ́хъ на́шъ ѿ гла́са про́повѣди твоеѧ̀ ѿкры́сѧ, ѡ҆мраче́нiе ѹ҆ма̀ на́шегѡ разсѣ́ѧсѧ свѣ́томъ ѹ҆че́нiѧ хрⷭ҇то́ва, тобо́ю возвѣще́ннагѡ, ѽ ст҃а́ѧ равноапⷭ҇льнаѧ нíно, до́блественнаѧ ѹ҆чени́це хрⷭ҇то́ва.

Покланѧ́вшiисѧ и҆ногда̀ кꙋмíрѡмъ, и҆ пребыва́вшiи во тьмѣ̀ нече́стiѧ, ѿ ле́сти i҆́дѡльскiѧ твои́мъ прише́ствiемъ, бл҃же́ннаѧ нíно, свободи́шасѧ: а҆рма́зъ же вострепета̀, є҆гда̀ гро́мъ возгремѣ̀, и҆ неи́стѡвства за́дена преста́ша.

Бг҃оро́диченъ:

Тобо́ю, бцⷣе дв҃о, ѿ ро́ва нече́стiѧ подꙿѧ́ти бы́хомъ, є҆гда̀ тѝ ѹ҆го́дно бы́сть просвѣще́нiе на́ше жено́ю сотвори́ти: повнегда́ же и҆зы́ти на́мъ ѿ кꙋпѣ́ли ст҃ы́ѧ, позна́хомъ сн҃а твоего̀ и҆ бг҃а на́шего бл҃же́нною нíною.

Конда́къ и҆ i҆́косъ пра́здника. Сѣда́ленъ, гла́съ в҃:

Ꙗ҆́коже со́лнце незаходи́мое, сл҃нца пра́вды хрⷭ҇та̀ бг҃а проповѣ́дница, свѣтоза́рнаѧ sвѣзда̀, свѣ́тлый вселе́нныѧ свѣти́льникъ, неѡцѣне́нное сокро́вище i҆́верскiѧ страны̀, дне́сь нíна въ землѝ на́шей сiѧ́етъ и҆ бл҃гоꙋха́етъ, наста́вница на́ша, равноапⷭ҇льнаѧ раба̀ хрⷭ҇то́ва.

Два́жды. (с. 73О)

Сла́ва, и҆ ны́нѣ, пра́здника.

Пѣ́снь д҃.

I҆рмо́съ: Ро́да человѣ́ча ѡ҆бновле́нiе, дре́вле поѧ̀, прⷪ҇ро́къ а҆ввакꙋ́мъ предвозвѣща́етъ, ви́дѣти неизрече́ннѡ сподо́бивсѧ ѡ҆́бразъ: млады́й млⷣнцъ бо и҆зꙿ горы̀ дв҃ы и҆зы́де, люде́й во ѡ҆бновле́нiе, сло́во.

Ꙗ҆́коже ле́въ безстра́шна пребы́вши, крѣ́пцѣ хрⷭ҇та̀ бг҃а проповѣ́дала є҆сѝ: па́рѳѧнъ си́лою чꙋде́съ ѹ҆лови́ла є҆сѝ, гаiанíю же и҆ рiѱiмíю по́двигомъ до́блественнагѡ и҆́хъ мꙋ́ченичества въ да́ръ хрⷭ҇тꙋ̀ принесла̀ є҆сѝ. то́й же сохранѝ тебѐ самꙋ́ю, во є҆́же просвѣти́ти тобо́ю i҆́верскꙋю странꙋ̀.

Ꙗ҆́коже ѻ҆ре́лъ, во ѻ҆́чiю твоє́ю возꙿѡбрази́ла є҆сѝ i҆́верскꙋю странꙋ̀ на́шꙋ, пресла́внаѧ нíно, и҆ ст҃о́ю ре́вностiю по бз҃ѣ разже́гшисѧ, ст҃ы́мъ є҆ѵⷢ҇лiемъ сiю̀ просвѣти́ла є҆сѝ.

Вла́сть и҆мꙋ́щи разгна́ти мглꙋ̀, мꙋ́драго царѧ̀ просвѣти́ла є҆сѝ, равноапⷭ҇льномꙋ царю̀ кѡнстантíнꙋ ѹ҆подо́бльшисѧ, наста́внице на́ша и҆ врачꙋ̀ смы́сленный. сегѡ̀ ра́ди ѹ҆бл҃жа́емъ и҆́мѧ твоѐ, дѣ́во, проповѣ́днице хрⷭ҇та̀, вели́каѧ равноапⷭ҇льнаѧ нíно.

Бг҃оро́диченъ:

Ѿ ле́сти i҆́дѡльскiѧ тобо́ю, бцⷣе, и҆зба́влени бы́вше лю́дiе i҆́верстiи, и҆́хже тебѣ̀ жре́бiй показа̀, и҆ бл҃говѣ́стiемъ прпⷣбныѧ ма́тере на́шеѧ нíны ѡ҆заре́ни бы́вше, взыва́ютъ къ тебѣ̀: и҆збавле́нiе на́ше, сп҃си́ ны, мт҃и хрⷭ҇та̀ бг҃а. 

Пѣ́снь є҃.

I҆рмо́съ: И҆зꙿ но́щи дѣ́лъ ѡ҆мраче́нныѧ пре́лести, ѡ҆чище́нiе на́мъ, хрⷭ҇тѐ, бо́дреннѡ ны́нѣ соверша́ющымъ пѣ́снь, ꙗ҆́кѡ бл҃годѣ́телю, прiидѝ подава́ѧй ѹ҆до́бнꙋ стезю̀, по не́йже востека́юще ѡ҆брѧ́щемъ сла́вꙋ.

Падо́ша i҆́дѡли во странѣ̀ i҆́верстѣй и҆ созда́шасѧ хра́мы гдⷭ҇ни тобо́ю, ма́ти на́ша: мы́ же, ча̑да сiѡ́на, тобо́ю просвѣще́ни бы́вше, дне́сь прославлѧ́емъ трiѷпоста́сное бж҃ество̀, сла́вимъ честны́й крⷭ҇тъ хрⷭ҇та̀ и҆ чествꙋ́емъ цѣльбоно́сный хiтѡ́нъ є҆гѡ̀.

Сы́нове тѣ́хъ, и҆̀же ѿ дне́й столпотворе́нiѧ вавѷлѡ́нска sлоче́стiемъ плѣне́ни бы́ша, и҆ пѣ́снь гдⷭ҇ню воспѣва́ти не разꙋмѣ́ша, ны́нѣ и҆зше́дше ѿ ст҃ы́ѧ кꙋпѣ́ли глаго́лютъ: во хрⷭ҇та̀ ѡ҆блеко́хомсѧ, во хрⷭ҇та̀ крести́вшесѧ.

Е҆гда̀ ца́рствова фараѡ́нъ надꙿ є҆гѵ́птѧны, тíи, во тьмѣ̀ є҆гѵ́петстѣй сѣдѧ́ще, и҆́стинномꙋ бг҃ꙋ слꙋжи́ти не мого́ша: дне́сь же мы̀, ча̑да сiѡ́на, нíною и҆зба́влени бы́вше, ра́достнѡ пои́мъ гдⷭ҇еви.

Бг҃оро́диченъ:

Е҆гда̀ приспѣ̀ ко мнѣ̀ вра́чь, прест҃а́ѧ бцⷣе, тогда̀ воста́хъ ѿ ѻ҆дра̀ моегѡ̀ немощствꙋ́ѧй, и҆ прпⷣбною нíною и҆зба́вихсѧ ѿ ле́сти i҆́дѡлъ нечи́стыхъ: сiѧ̑ ро́дъ i҆́верскiй взыва́етъ, глаго́лѧ: воспѣва́ю тѧ̀, ѹ҆пова́нiе моѐ, мт҃и бж҃iѧ.

Пѣ́снь s҃.

I҆рмо́съ: Ѡ҆бита́ѧ i҆ѡ́на въ преиспо́днихъ морски́хъ, прiитѝ молѧ́щесѧ, и҆ бꙋ́рю ѹ҆толи́ти: ѹ҆нзе́нъ же а҆́зъ мꙋ́чащагѡ  стрѣло́ю, хрⷭ҇тꙋ̀ воспѣва́ю, sѡ́лъ гꙋби́телю, ско́рѡ прiитѝ тебѣ̀ къ мое́й лѣ́ности.

Возсiѧ́вшꙋ свѣ́тꙋ ѿ за́пада, преста́ни, сѣ́вере, и҆ повѣ́й, ю҆́же: со́лнце бо восхо́дитъ разгна́ти мглꙋ̀, и҆ бли́зъ є҆́сть дхнове́нiе теплоты̀, во є҆́же та́ѧти ле́дꙋ: сѐ грѧде́тъ проповѣ́дница хрⷭ҇та̀, нíна ст҃а́ѧ.

Ѿ тьмы̀ i҆́дѡльскiѧ и҆зба́влени бы́вше тобо́ю, равноапⷭ҇льнаѧ нíно, всѝ лю́дiе картали́нстiи воспѣва́ютъ тѧ̀ и҆ ѹ҆миле́ннѡ взыва́ютъ: ѿженѝ ѿ на́съ sло́бꙋ, дiа́вола же и҆ сꙋпоста́ты на́шѧ поразѝ.

Ѹ҆гото́ваннаѧ тобо́ю при столпѣ̀ животво́рнѣмъ и҆ мѣ́стѣ хране́нiѧ хiтѡ́на гдⷭ҇нѧ кꙋпѣ́ль ст҃а́ѧ не мертви́тъ младе́нцы, но сiѧ̑ возражда́етъ, є҆ле́емъ ст҃ы́мъ ѹ҆маща́ющи. тѣ́мже вопiе́мъ тѝ: ра́дꙋйсѧ, дѣ́во, равноапⷭ҇льнаѧ нíно.

Бг҃оро́диченъ:

Наде́ждо непосты́днаѧ надѣ́ющихсѧ на тѧ̀, є҆ди́на ро́ждшаѧ па́че є҆стества̀ пло́тiю хрⷭ҇та̀ бг҃а на́шего, того̀ со бл҃же́нною нíною молѝ пода́ти i҆́верстѣй странѣ̀ ѹ҆твержде́нiе и҆ преспѣ́ѧнiе въ вѣ́рѣ, и҆ всѣ̑мъ на́мъ пре́жде конца̀ житiѧ̀ и҆справле́нiе.

Конда́къ, гла́съ в҃:

Прiиди́те дне́сь всѝ, воспои́мъ и҆збра́ннꙋю ѿ хрⷭ҇та̀ равноапⷭ҇льнꙋю проповѣ́дницꙋ бж҃iѧ сло́ва, мꙋ́дрꙋю бл҃говѣ́стницꙋ, лю́ди картали́нiи приве́дшꙋ  на пꙋ́ть живота̀ и҆ и҆́стины, бг҃ома́тере ѹ҆чени́цꙋ, ѹ҆се́рднꙋю застꙋ́пницꙋ и҆ неꙋсыпа́ющꙋю храни́тельницꙋ на́шꙋ, нíнꙋ прехва́льнꙋю.

I҆́косъ:

Въ гꙋ́слехъ дх҃о́вныхъ да восхва́литсѧ мꙋ́драѧ проповѣ́дница, i҆ве́рiи просвѣти́тельница, въ кꙋпѣ́ли креще́нiѧ и҆збра́нными па́стырьми ѡ҆ст҃и́вшаѧ лю́ди, жре́бiемъ свидѣ́тельствѡванныѧ, равноапⷭ҇льнаѧ, возлю́бленнаѧ раба̀ хрⷭ҇то́ва, ꙗ҆́же де́сѧть за́повѣдей бж҃iихъ прiѧ́тъ, ꙗ҆́коже мѡѷсе́й бг҃ови́децъ. прiиди́те ѹ҆̀бо, дне́сь ѹ҆бл҃жи́мъ пѣ́сньми ѹ҆се́рднꙋю застꙋ́пницꙋ и҆ неꙋсыпа́ющꙋю храни́тельницꙋ на́шꙋ, нíнꙋ прехва́льнꙋю.

Пѣ́снь з҃.

I҆рмо́съ: Всецр҃ѧ̀ любо́вiю ѹ҆ловле́ннiи ѻ҆́троцы, ѹ҆кори́ша безчи́сленнѡ ꙗ҆рѧ́щасѧ мꙋчи́телѧ sлобо́жное ѧ҆зыковре́дiе. и҆̀мже повинꙋ́сѧ ѻ҆́гнь мно́гiи, влⷣцѣ глаго́лющымъ: во вѣ́ки бл҃гослове́нъ є҆сѝ.

Черто́зи царѧ̀ и҆ цари́цы ꙗ҆́кѡ плѣ́нницꙋ и҆ стра́нницꙋ тѧ̀ призрѣ́ша: ѻ҆ба́че и҆ сiѧ̑ ѿ плѣ́на преиспо́днѧгѡ бл҃года́тiю хрⷭ҇то́вою привела̀ є҆сѝ ко хрⷭ҇тꙋ̀ бг҃ꙋ, нíно равноапⷭ҇льнаѧ, бл҃говѣ́стнице сп҃се́нiѧ.

Внегда̀ воздви́гнꙋти тебѣ̀ сто́лпъ ст҃ы́й и҆ воздѣ́ѧти рꙋ́цѣ твоѝ, ѹ҆страши́шасѧ си̑лы дiа́вола и҆ со тре́петомъ бѣжа́щѧ возрыда́ша го́рькѡ. мы́ же вопiе́мъ: бл҃гослове́нъ є҆сѝ, хрⷭ҇тѐ бж҃е, во вѣ́ки. 

Возвѣща́ємымъ словесє́мъ твои̑мъ, падо́ша ни́цъ лю́дiе, ꙗ҆́кѡ ѿ гла́са трꙋ́бъ царе́выхъ, и҆ ца̑рства и҆ ца́рiе вострепета́ша, глаго́люще: ѽ плѣ́ннице и҆ плѣ́нныхъ свобожде́нiе! бꙋ́ди бл҃гослове́но прише́ствiе твоѐ.

Бг҃оро́диченъ:

Ꙗ҆́вѣ предрече́ннаѧ прⷪ҇рѡ́ки, мт҃и бж҃iѧ, пренепоро́чнаѧ дв҃о мр҃íе, пребыва́нiемъ твои́мъ во є҆гѵ́птѣ съ бг҃омладе́нцемъ, i҆и҃съ хрⷭ҇то́мъ, и҆стꙋка́ны є҆гѵ́пєтскiѧ сокрꙋши́ла є҆сѝ до ѡ҆снова́нiй, и҆ нíною потреби́ла є҆сѝ кꙋмíры картали́нiи: бꙋ́ди бл҃гослове́на, приснодв҃о.

Пѣ́снь и҃.

I҆рмо́съ: Ѹ҆тро́бꙋ неѡпа́льнѡ ѡ҆бразꙋ́ютъ ѻ҆трокови́цы, и҆̀же въ ве́тсѣмъ ѡ҆палѧ́емiи ю҆́нѡши, преесте́ственнѡ ражда́ющꙋю, запечатлѣ́нꙋ: ѻ҆боѧ́ же содѣва́ющи чꙋдодѣ́йство є҆ди́но, лю́ди къ пѣ́нiю возставлѧ́етъ бл҃года́ть.

Па́мѧти ст҃ы́ѧ нíны подоба́етъ пра́зднество. прiиди́те ѹ҆̀бо, вѣ́рнiи хрⷭ҇тꙋ̀: просла́вимъ и҆ возбл҃годари́мъ млⷭ҇тиваго бг҃а. ро́ди же и҆ племена̀ и҆ ча́да сiѡ́на, въ дх҃о́внѣй ра́дости торжествꙋ́йте кꙋ́пнѡ съ на́ми, глаго́люще: сла́ва проповѣ́дницѣ хрⷭ҇та̀ и҆ бг҃а на́шегѡ.

Ра́дꙋйсѧ, страно̀ картали́нскаѧ, ѿ нíны вѣнце́мъ хрⷭ҇то́вымъ вѣнча́ннаѧ, свѣти́сѧ и҆ бл҃гоꙋкраша́йсѧ: призыва́етъ бо ны̀ равноапⷭ҇льнаѧ ст҃а́ѧ нíна, свѣ́томъ гдⷭ҇нимъ всѧ̑ ѡ҆зарѧ́ющи.

Ты̀ заповѣ́дала є҆сѝ на́мъ, равноапⷭ҇льнаѧ, вѣ́рꙋ свѧ́тѡ блюстѝ, є҆́йже новоѡбращє́нныѧ  лю́ди наꙋчи́ла є҆сѝ. сегѡ̀ ра́ди вертогра́ды, ꙗ҆̀же насади́ла є҆сѝ въ дх҃о́внѣй па́ствѣ твое́й, посѣтѝ и҆ ѹ҆твердѝ.

Бг҃оро́диченъ:

Ѽ мт҃и хрⷭ҇та̀ бг҃а, творца̀ сꙋ́щихъ, сподо́бльшiйсѧ тобо́ю жи́зни вѣ́чныѧ ро́дъ картали́нскiй хранѝ, мл҃твами нíны бл҃же́нныѧ.

Пѣ́снь ѳ҃.

I҆рмо́съ: Люби́ти ѹ҆́бѡ на́мъ, ꙗ҆́кѡ безбѣ́дное стра́хомъ, ѹ҆до́бѣе молча́нiе: любо́вiю же, дв҃о, пѣ̑сни тка́ти, спротѧже́ннѡ сложє́нныѧ, неꙋдо́бно є҆́сть. но и҆, мт҃и, си́лꙋ, є҆ли́ко є҆́сть произволе́нiе, да́ждь.

Вожделѣ́нна на́мъ па́мѧть твоѧ̀, ди́вно чꙋдодѣ́йство твоѐ, ст҃о житiѐ твоѐ: всѧ̑ на́мъ быва́ютъ во бл҃го тобо́ю, нíно цѣломꙋ́дреннаѧ.

Прiѧ́телище моще́й твои́хъ, бл҃года́ть и҆сточа́ющихъ, ѹ҆твержде́нiе є҆́сть странѣ̀ i҆верíйстѣй. сегѡ̀ ра́ди и҆ взыва́етъ къ тебѣ̀: бл҃же́ннаѧ нíно, ѡ҆хранѧ́й на́съ твои́мъ застꙋпле́нiемъ.

Проповѣ́днице и҆ просвѣти́тельнице, при́зри на пѣ́нiе на́ше ѹ҆миле́нное, и҆ ѹ҆ми́лостиви къ на́мъ гдⷭ҇а: не попꙋстѝ на́мъ, хвалы̀ твоеѧ̀ ревни́телємъ, во грѣсѣ́хъ поги́бнꙋти, и҆ предстоѧ́щи прⷭ҇то́лꙋ бж҃iю, молѝ хрⷭ҇та̀ бг҃а сп҃сти́сѧ дꙋша́мъ на́шымъ.

Бг҃оро́диченъ:

Ѹ҆слы́ши молє́нiѧ на̑ша, мт҃и бж҃iѧ, и҆ прпⷣбныѧ нíны застꙋпле́нiемъ ѿженѝ ѿ на́съ  всѧ̑ и҆скꙋшє́нiѧ, да́рꙋй на́мъ млⷭ҇ть твою̀, и҆ побѣ́дꙋ на врагѝ.

Свѣти́ленъ. Подо́бенъ: Посѣти́лъ ны̀ є҆́сть восто́къ свы́ше:

Равноапⷭ҇льнаѧ проповѣ́днице и҆ бл҃говѣ́стнице хрⷭ҇то́ва, ѿ навѣ̑тъ вра́жiихъ и҆збавлѧ́ющаѧ ны̀! а҆́ще и҆ въ нѣ́дрѣхъ землѝ сокрове́на є҆сѝ ѿ ѻ҆́чiю на́шєю, ѻ҆ба́че жива̀ пребыва́еши ѹ҆ прⷭ҇то́ла хрⷭ҇та̀ бг҃а на́шегѡ: бꙋ́ди ѹ҆̀бо застꙋ́пница ѹ҆се́рднѡ чтꙋ́щымъ тѧ̀.

Два́жды.

Сла́ва, и҆ ны́нѣ, пра́здника.

На хвали́техъ стiхи̑ры на s҃: пра́здника г҃ и҆ ст҃ы́ѧ г҃, гла́съ а҃:

Ра́дꙋйсѧ, цр҃ковь бж҃iѧ, со ча́ды твои́ми, бл҃же́нныѧ нíны собо́рꙋ сла́вномꙋ: ра́дꙋйсѧ и҆ соста́ви дх҃о́вное торжество̀, въ є҆́же пѣ́ти проповѣ́дницꙋ на́шꙋ, црⷭ҇твiѧ нбⷭ҇нагѡ равноапⷭ҇льнꙋю бл҃говѣ́стницꙋ.

Два́жды.

Зна́менiе дх҃о́вное, ст҃ы́й крⷭ҇тъ хрⷭ҇то́въ запечатлѣ̀ на́съ, прiе́мшихъ про́повѣдь нíны бл҃же́нныѧ. тѣ́мже и҆ воскли́кнемъ глаго́люще: ѽ животворѧ́щiй крⷭ҇те гдⷭ҇ень! хранѝ всѧ̑ ны̀: во хрⷭ҇та́ бо крести́хомсѧ и҆ во хрⷭ҇та̀ ѡ҆блеко́хомсѧ. ты́ же, хрⷭ҇тѐ бж҃е, сп҃сѝ лю́ди твоѧ̑.

Сла́ва, гла́съ в҃:

Дне́сь си̑лы нбⷭ҇ныѧ съ земны́ми ра́дꙋютсѧ: дне́сь страна̀ картали́нскаѧ, крⷭ҇то́мъ ѡ҆гражде́ннаѧ, ѡ҆блека́етсѧ си́лою, и҆ ро́гъ цр҃кве возно́ситсѧ:  дне́сь хра́мъ прест҃ы́ѧ бцⷣы па́мѧтiю ст҃ы́ѧ нíны бл҃голѣ́пнѡ ѹ҆краша́етсѧ. мы́ же вѣ́рнiи воспои́мъ хрⷭ҇та̀, бг҃а же и҆ чл҃вѣ́ка, и҆ возопiи́мъ: сла́ва въ вы́шнихъ бг҃ꙋ.

И҆ ны́нѣ, пра́здника.

Славосло́вiе вели́кое. По трист҃ѣ́мъ тропа́рь ст҃ѣ́й. Сла́ва, и҆ ны́нѣ, пра́здника. Е҆ктєнiѝ, и҆ ѿпꙋ́стъ.

На лiтꙋргíи: Бл҃жє́нна ѿ канѡ́на бг҃оѧвле́нiй и҆ ст҃ы́ѧ, пѣ́снь г҃-ѧ и҆ s҃-ѧ. Прокíменъ, гла́съ и҃: Во всю̀ зе́млю и҆зы́де вѣща́нiе и҆́хъ, и҆ въ концы̀ вселе́нныѧ глаго́лы и҆́хъ. Стíхъ: Нб҃са̀ повѣ́даютъ сла́вꙋ бж҃iю, творе́нiе же рꙋкꙋ̀ є҆гѡ̀ возвѣща́етъ тве́рдь. А҆пⷭ҇лъ къ корíнѳѧнѡмъ, зача́ло рл҃а: Бра́тiе, бг҃ъ ны̀ посла́нники послѣ̑днiѧ ꙗ҆вѝ: А҆ллилꙋ́iа, гла́съ а҃. И҆сповѣ́дѧтъ нб҃са̀ чꙋдеса̀ твоѧ̑, гдⷭ҇и. Стíхъ: Бг҃ъ прославлѧ́емь въ совѣ́тѣ ст҃ы́хъ. Е҆ѵⷢ҇лiе ѿ матѳе́а, зача́ло р҃д. Речѐ гдⷭ҇ь при́тчꙋ сiю̀: ѹ҆подо́бисѧ црⷭ҇твiе нбⷭ҇ное десѧти́мъ дѣ́вамъ: Прича́стенъ: Во всю̀ зе́млю и҆зы́де вѣща́нiе и҆́хъ:              