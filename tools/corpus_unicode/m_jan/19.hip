    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ ѳ҃_i-й де́нь.

Преподо́бнагѡ ѻ҆ц҃а̀ на́шегѡ мака́рiа є҆гѵ́птѧнина.

На Гдⷭ҇и, воззва́хъ, стiхи̑ры на s҃. гла́съ д҃ Поⷣ: Да́лъ є҆сѝ зна́менiе:

Блаже́нства сꙋ́щагѡ па́че ѹ҆ма̀ жела́ѧ, * вмѣни́лъ є҆сѝ, чꙋ́дне, * пи́щꙋ, воздержа́нiе: * нищетꙋ̀, бога́тство: * нестѧжа́нiе, и҆мѣ́нiе и҆́стинное: * и҆ бл҃госла́вiе, смире́нiе. * тѣ́мже и҆ жела̑нiѧ, * є҆́же по ра́зꙋмꙋ, ѹ҆лꙋчи́лъ є҆сѝ, * въ жили́щахъ водворѧ́ѧсѧ ст҃ы́хъ, мака́рiе.

Тече́нiе воздержа́нiѧ * непрело́жнѡ соверши́лъ є҆сѝ, * и҆ вѣ́рꙋ соблю́лъ є҆сѝ: * ѿѻнꙋ́дꙋже и҆ вѣне́цъ прiѧ́лъ є҆сѝ, ѻ҆́ч҃е, пра́вды, * є҆го́же тебѣ̀ ѹ҆гото́ва хрⷭ҇то́съ, * по досто́инствꙋ даѧ́й воздаѧ̑нiѧ, * и҆ чє́сти да́рꙋѧй, * и҆ болѣ́зней возме́здiе: * и҆̀хже и҆ ны́нѣ на́мъ, сла́вне, пода́ти моли́сѧ.

Всѧ́кое сладостра́стiе, * ѹ҆дрꙋча́ѧ тѣ́ло твоѐ, * ѿве́рглъ є҆сѝ, бг҃омꙋ́дре, * ѡ҆горча́ѧ чꙋ̑вства воздержа̑нiи крѣ́пкими и҆ жестокожи́тiемъ, * терпѣ́нiемъ же напа́стей, * и҆ пожда́нiемъ ѡ҆бстоѧ́нiй. * и҆́хже ра́ди безконе́чное воспрiе́млеши наслажде́нiе, * и҆ пи́щꙋ непрее́мнꙋю, и҆ ра́дость неизглаго́ланнꙋю. 

Сла́ва, гла́съ и҃. А҆нато́лiево:

Весели́сѧ, є҆гѵ́пте, процвѣ́тшiй такова́го граждани́на, во бл҃же́нныхъ мака́рiа: се́й бо премꙋ́дростiю ст҃а́гѡ дх҃а ѹ҆краси́всѧ, всѧ́ко поще́нiе въ добродѣ́тельномъ житiѝ свое́мъ произꙿѡбразѝ. того̀ и҆ мы̀ хода́таѧ приводѧ́ще, про́симъ ѹ҆моли́ти хрⷭ҇та̀, спасти́сѧ дꙋша́мъ на́шымъ.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.

Подо́бенъ: Мꙋ́чєницы твоѝ, гдⷭ҇и:

Ю҆́ница нескве́рнаѧ, ю҆нца̀ ви́дѧщи на дре́вѣ пригвожда́ема во́лею, рыда́ющи жа́лостнѣ, ѹ҆вы̀ мнѣ̀, вопiѧ́ше, люби́мѣйшее ча́до! что́ ти со́нмъ воздадѐ безбл҃года́тный є҆вре́йскiй, хотѧ́ мѧ ѡ҆безча́дствовати ѿ тебє̀, вселюбе́зне;

На стiхо́внѣ ѻ҆ктѡ́иха. Сла́ва, гла́съ s҃:

Прпⷣбне ѻ҆́ч҃е, во всю̀ зе́млю и҆зы́де вѣща́нiе и҆справле́нiй твои́хъ. тѣ́мъ на нб҃сѣ́хъ ѡ҆брѣ́лъ є҆сѝ мздꙋ̀ трꙋдѡ́въ твои́хъ, дє́мѡнскiѧ погꙋби́лъ є҆сѝ полкѝ, и҆ а҆́гг҃льскiѧ дости́глъ є҆сѝ чи́ны, и҆́хже житiю̀ непоро́чнѡ поревнова́лъ є҆сѝ: дерзнове́нiе и҆мѣ́ѧ ко хрⷭ҇тꙋ̀ бг҃ꙋ, ми́ръ и҆спросѝ дꙋша́мъ на́шымъ.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Подо́бенъ: Тридне́венъ:

На дре́вѣ живо́тъ на́шъ зрѧ́щи, всенепоро́чнаѧ бцⷣе, ви́сѧщъ, мт҃рски рыда́ющи вопiѧ́ла є҆сѝ: сн҃е мо́й и҆ бж҃е мо́й, спасѝ любо́вiю пою́щыѧ тѧ̀.

Тропа́рь, гла́съ а҃:

Пꙋсты́нный жи́тель, и҆ во пло́ти а҆́гг҃лъ, и҆ чꙋдотво́рецъ ꙗ҆ви́лсѧ є҆сѝ, бг҃оно́се ѻ҆́ч҃е на́шъ мака́рiе, посто́мъ, бдѣ́нiемъ, моли́твою, нбⷭ҇наѧ дарова̑нiѧ прiи́мъ, и҆сцѣлѧ́еши недꙋ̑жныѧ, и҆ дꙋ́шы вѣ́рою приходѧ́щихъ тѝ. Сла́ва да́вшемꙋ тебѣ̀ крѣ́пость: сла́ва вѣнча́вшемꙋ тѧ̀: сла́ва дѣ́йствꙋющемꙋ тобо́ю всѣ̑мъ и҆сцѣлє́нiѧ. 



На ѹ҆́трени ѻ҆́ба канѡ́на ѻ҆ктѡ́иха: и҆ ст҃а́гѡ канѡ́нъ на s҃, є҆гѡ́же краегране́сiе: Всеизрѧ́днаго въ по́стницѣхъ мака́рiа сла́влю. Ѳеофа́ново.

Гла́съ д҃. Пѣ́снь а҃. I҆рмо́съ:

Ли́цы i҆и҃льтестiи невла́жными стопа́ми по́нтъ чермны́й, и҆ вла́жнꙋю глꙋбинꙋ̀ прогна́вше, вса́дники трiста́ты врагѝ ви́дѧще въ не́й погрꙋжє́ны, съ весе́лiемъ поѧ́хꙋ: пои́мъ бг҃ꙋ на́шемꙋ, ꙗ҆́кѡ просла́висѧ.

Бж҃е́ственнымъ свѣ́томъ сiѧ́ѧ, и҆ со а҆́гг҃лы, ѻ҆́ч҃е, ны́нѣ водворѧ́ѧсѧ, моли́твами твои́ми спаса́й соверша́ющыѧ всесвѧще́ннꙋю твою̀ па́мѧть, и҆ въ ра́дости вопiю́щыѧ: пои́мъ бг҃ꙋ на́шемꙋ, ꙗ҆́кѡ просла́висѧ.

Пꙋ́ть къ жи́зни ведꙋ́щiй, неꙋкло́ннѡ, пребл҃же́нне, ше́ствꙋѧй соверши́лъ є҆сѝ, и҆збѣ́гъ мѧте́жей, и҆ бѣсѡ́вскаѧ смꙋщє́нiѧ разори́лъ є҆сѝ, ра́достнѡ взыва́ѧ: пои́мъ бг҃ꙋ на́шемꙋ, ꙗ҆́кѡ просла́висѧ.

Ѹ҆мертви́въ плотско́е мꙋдрова́нiе, по́стническими твои́ми борє́нiи, бж҃е́ственномꙋ дх҃ꙋ покори́лъ є҆сѝ, ѻ҆́ч҃е: и҆ сегѡ̀ ѹ҆правлѧ́емь бж҃е́ственною си́лою, въ ра́дости вопiѧ́лъ є҆сѝ: пои́мъ бг҃ꙋ на́шемꙋ, ꙗ҆́кѡ просла́висѧ.

Всѧ̑ кра̑снаѧ ѡ҆ста́вилъ є҆сѝ, непреста́ннꙋю возлюби́въ, ѻ҆́ч҃е, красотꙋ̀ въ домꙋ̀ гдⷭ҇ни, и҆дѣ́же шꙋ́мъ чи́стѣ пра́зднꙋющихъ, въ ра́дости вопiю́щихъ: пои́мъ бг҃ꙋ на́шемꙋ, ꙗ҆́кѡ просла́висѧ.

Бг҃оро́диченъ:

Безлѣ́тнаго сн҃а безнача́льнагѡ ѻ҆ц҃а̀, пло́ть на́съ ра́ди человѣ́кѡвъ бы́вша, чⷭ҇таѧ, во ѹ҆тро́бѣ заче́нши, подъ лѣ́томъ сего̀ родила̀ є҆сѝ несказа́ннѡ, є҆мꙋ́же и҆ ра́дꙋющесѧ вопiе́мъ: пои́мъ бг҃ꙋ на́шемꙋ, ꙗ҆́кѡ просла́висѧ.

Пѣ́снь г҃. I҆рмо́съ:

Лꙋ́къ си́льныхъ и҆знемо́же, и҆ немощствꙋ́ющiи препоѧ́сашасѧ си́лою: сегѡ̀ ра́ди ѹ҆тверди́сѧ въ гдⷭ҇ѣ се́рдце моѐ. 

Зако́нꙋ повинꙋ́лсѧ є҆сѝ дх҃а, є҆гѡ́же всеѻрꙋ́жiемъ препоѧ́савсѧ, преподо́бне, не зако́нꙋ грѣха̀ произволе́нiе подклони́лъ є҆сѝ.

Горѣ̀ къ бг҃ꙋ мꙋдрова́нiе и҆мѣ́ѧ, бг҃оно́се, ꙗ҆̀же на землѝ ѡ҆ста́вилъ є҆сѝ, болѣ́зньми воздержа́нiѧ непреста́ннѡ ѡ҆блегча́емь.

Расто́ргъ ѹ҆́зы є҆стества̀ преесте́ственнымъ и҆ чи́стымъ твои́мъ житiе́мъ, бг҃оно́се, сꙋ́щихъ па́че є҆стества̀ прiѧ́лъ є҆сѝ дѣ́йство.

Да бг҃ꙋ, бл҃же́нне, въ безмѧте́жiи бесѣ́дꙋеши, въ пꙋсты́ни, ѻ҆́ч҃е, жи́ти и҆зво́лилъ є҆сѝ, ѿ мо́лвъ ѹ҆далѧ́ѧсѧ.

Бг҃оро́диченъ:

Спастѝ хотѧ̀ человѣ́ка на поле́зное, ꙗ҆́кѡ бл҃годѣ́тель чл҃вѣколю́бецъ, въ твою̀ ѹ҆тро́бꙋ неѡпи́саннѡ, бг҃ома́ти, всели́сѧ.

Конда́къ, гла́съ д҃. Подо́бенъ: Ꙗ҆ви́лсѧ є҆сѝ:

Въ домꙋ̀ гдⷭ҇ь воздержа́нiѧ вои́стиннꙋ тѧ̀ положѝ, ꙗ҆́коже sвѣздꙋ̀ непреле́стнꙋю, свѣтоводѧ́щꙋ концы̀, ѻ҆́ч҃е ѻ҆ц҃є́въ, мака́рiе преподо́бне.

Сѣда́ленъ, гла́съ а҃. Подо́бенъ: Гро́бъ тво́й, сп҃се:

Воздержа́нiѧ ѻ҆гне́мъ, ꙗ҆́кѡ зла́то въ пещѝ, мꙋ́дре, и҆скꙋси́всѧ, свѣтлѣ́йшiй ꙗ҆ви́лсѧ є҆сѝ: сегѡ̀ ра́ди къ нбⷭ҇номꙋ преста́вилсѧ є҆сѝ црⷭ҇твiю. тѣ́мже вѣ́рою восхвалѧ́юще тѧ̀, вопiе́мъ: благода́ть, ми́лость и҆ ѡ҆чище́нiе прегрѣше́нiй на́шихъ, ѻ҆́ч҃е, и҆спросѝ.

Два́жды.

Сла́ва, и҆ ны́нѣ, бг҃оро́диченъ:

Напра́ви ны̀ на пꙋ́ть покаѧ́нiѧ, ѹ҆кло́ншыѧсѧ при́снѡ къ безпꙋ́тiємъ sѡ́лъ, и҆ пребл҃га́го прогнѣ́вавшыѧ гдⷭ҇а, неискꙋсобра́чнаѧ, бл҃гослове́ннаѧ мр҃íе, прибѣ́жище ѿча́ѧнныхъ человѣ́кѡвъ, бж҃iе жили́ще.

Крⷭ҇тобг҃оро́диченъ:

Нескве́рнаѧ а҆́гница а҆́гнца и҆ па́стырѧ повѣ́шена на дре́вѣ ме́ртва зрѧ́щи, пла́чꙋщи вѣща́ше, мт҃рски восклица́ющи:  ка́кѡ претерплю̀ твоѐ, є҆́же па́че сло́ва, сн҃е мо́й, сни́тiе, и҆ вѡ́льныѧ стрⷭ҇ти, бж҃е пребл҃гíй;

Пѣ́снь д҃. I҆рмо́съ:

Сѣдѧ́й въ сла́вѣ на прⷭ҇то́лѣ бжⷭ҇тва̀, во ѻ҆́блацѣ ле́гцѣ прiи́де i҆и҃съ пребжⷭ҇твенный, нетлѣ́нною дла́нiю, и҆ спасѐ зовꙋ́щыѧ: сла́ва, хрⷭ҇тѐ, си́лѣ твое́й.

Тлѣ́емагѡ а҆́бiе ве́тхагѡ человѣ́ка совле́клсѧ є҆сѝ, ѻ҆́ч҃е, съ грѣхо́вными страстьмѝ, воздержа́нiемъ незави́стнымъ: ѡ҆бле́клсѧ же є҆сѝ въ но́ваго по хрⷭ҇тѣ̀, всече́стне.

Свѣтлѣ́йшее твоѐ житiѐ, ꙗ҆́кѡ пра́вило и҆звѣ́стнѣйшее всѧ́кiѧ, ѻ҆́ч҃е, бж҃е́ственныѧ добродѣ́тели показа́сѧ въ моли́твахъ и҆ постѣ́хъ, бдѣ́нiихъ же и҆ мольба́хъ ко хрⷭ҇тꙋ̀ чл҃вѣколю́бцꙋ.

Дрема́нiѧ твои̑мъ вѣ́ждѡмъ, бг҃омꙋ́дре, не да́лъ є҆сѝ, до́ндеже, ѻ҆́ч҃е, до́мъ себѐ сотвори́лъ є҆сѝ краснѣ́йшiи всеви́дцꙋ влⷣцѣ, къ немꙋ́же взыва́лъ є҆сѝ: сла́ва, хрⷭ҇тѐ, си́лѣ твое́й.

Въ ю҆́ности цѣломꙋ́дрiе, въ ста́рости ра́зꙋмъ, во все́мъ же житiѝ пожда́нiе и҆ долготерпѣ́нiе, и҆ ко всѣ̑мъ любо́вь показа́лъ є҆сѝ, взыва́ющымъ: сла́ва, хрⷭ҇тѐ, си́лѣ твое́й.

Бг҃оро́диченъ:

Ѹ҆мерщвлє́нныѧ, всечⷭ҇таѧ, человѣ́ки ѡ҆живи́ла є҆сѝ, па́дшыѧ сiѧ̑ къ тлѣ́нiю возста́вила є҆сѝ, жизнода́вца ро́ждши, и҆збавлѧ́ющаго взыва́ющыѧ: сла́ва, хрⷭ҇тѐ, си́лѣ твое́й.

Пѣ́снь є҃. I҆рмо́съ:

Просвѣще́нiе твоѐ, гдⷭ҇и, низспослѝ на́мъ, и҆ ѿ мглы̀ прегрѣше́нiй разрѣши́ ны, бл҃же, тво́й ми́ръ да́рꙋѧй.

Просте́ръ, сла́вне, дꙋшѝ ѹ҆́мное, и҆ чꙋ̑вства, мꙋ́дре, ѹ҆пра́вивъ, бы́лъ є҆сѝ хра́мъ ѡ҆свѧще́нъ бг҃ꙋ и҆ всече́стенъ.

Стропти́вѣйшагѡ sмíѧ ѹ҆вѧди́въ кова̑рства, и҆ тогѡ̀ гѡ́рькiѧ кѡ́зни притꙋпи́лъ є҆сѝ, при́снѡ въ бжⷭ҇твенномъ зако́нѣ дꙋ́шꙋ ѹ҆строѧ́ѧ. 

Ѹ҆краси́лъ є҆сѝ, прпⷣбне, дꙋшѝ трича́стное, и҆ влады́кꙋ ѹ҆́мъ поста́вивъ, и҆мѣ́лъ є҆сѝ хрⷭ҇та̀, наставлѧ́ющаго къ ше́ствiю нбⷭ҇номꙋ.

Бг҃оро́диченъ:

Дв҃а родѝ пречи́стаго бг҃а, законополага́юща всѣ̑мъ чистотꙋ̀, и҆ свѧты́ню благоче́стiѧ сꙋ́щымъ на землѝ возвѣща́юща.

Пѣ́снь s҃. I҆рмо́съ:

Возопѝ проѡбразꙋ́ѧ погребе́нiе тридне́вное, прⷪ҇ро́къ i҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀, i҆и҃се, цр҃ю̀ си́лъ.

Въ пꙋсты́ни жи́ти ѹ҆се́рднѡ возлюби́лъ є҆сѝ, бг҃оно́се, въ не́й бг҃а прiе́млѧ, и҆збавлѧ́ющаго тѧ̀ и҆ соблюда́юща твоѧ̑ стѡпы̀.

Непрекло́ненъ въ поще́нiи, бг҃омꙋ́дре, пребы́лъ є҆сѝ, да́же до конца̀ хранѧ̀ сiѐ ѡ҆пасе́нiе, и҆́мже нетлѣ́ннагѡ сподо́билсѧ є҆сѝ ꙗ҆́вѣ наслажде́нiѧ.

Равноа́гг҃льно на землѝ житiѐ пожи́лъ є҆сѝ, равноа́гг҃льнꙋю и҆ че́сть досто́йнѡ полꙋчи́лъ є҆сѝ, со а҆́гг҃лы всѣ́хъ бг҃ꙋ предстоѧ̀.

Бг҃оро́диченъ:

Зачала̀ є҆сѝ во ѹ҆тро́бѣ, бг҃ома́ти, безнача́льнаго бг҃а сло́ва, на́съ ра́ди человѣ́кѡвъ бы́вша непрело́жна по на́мъ, во двою̀ зна́емаго є҆стєствꙋ̀.

Конда́къ, гла́съ а҃. Подо́бенъ: Ли́къ а҆́гг҃льскiй:

Блаже́ннꙋю жи́знь сконча́въ въ житiѝ съ мꙋ́ченическими ли́ки, въ землѝ кро́ткихъ досто́йнѡ водворѧ́ешисѧ, бг҃оно́се мака́рiе: и҆ пꙋсты́ню, ꙗ҆́коже гра́дъ, насели́въ, благода́ть прiѧ́лъ є҆сѝ ѿ бг҃а чꙋде́съ. тѣ́мже тѧ̀ почита́емъ.

I҆́косъ:

Бг҃оно́снагѡ бы́въ ѹ҆́бѡ а҆нтѡ́нiа ѹ҆ч҃ни́къ, ѻ҆́ч҃е, и҆́скреннiй, ꙗ҆́коже во́скъ и҆зꙿѡбразꙋ́емь, всѧ́кꙋю и҆зꙿѡбрази́лъ є҆сѝ тогѡ̀ пои́стиннѣ добродѣ́тель и҆ страда̑нiѧ. тѣ́мъ и҆ ꙗ҆́кѡ и҆лiа̀ сꙋгꙋ́бѡ, ꙗ҆́коже и҆но́мꙋ є҆лiссе́ю тебѣ̀ чꙋде́съ благода́ть даде́сѧ, и҆ предвѣ́дѣнiѧ ѡ҆сiѧ́нiе и҆́стины  полꙋчи́вшемꙋ. Ве́лiе положи́сѧ во все́мъ мíрѣ дѣѧ́нiе житiѧ̀ твоегѡ̀, воздвиза́ѧ спѧ́щыѧ въ поги́бельнѣй про́пасти: тѣ́мже тѧ̀ почита́емъ.

Пѣ́снь з҃. I҆рмо́съ:

Спасы́й во ѻ҆гнѝ а҆враа̑мскiѧ твоѧ̑ ѻ҆́троки, и҆ халдє́и ѹ҆би́въ, ꙗ҆̀же пра́вда пра́веднѡ ѹ҆ловлѧ́ше, препѣ́тый гдⷭ҇и, бж҃е ѻ҆тє́цъ на́шихъ, благослове́нъ є҆сѝ.

Свы́ше манове́нiемъ и҆ бж҃iею по́мощiю врагѝ низложи́въ, побѣдоно́сецъ зовы́й бы́лъ є҆сѝ: препѣ́тый гдⷭ҇и, бж҃е ѻ҆ц҃є́въ на́шихъ, благослове́нъ є҆сѝ.

Ѡ҆чи́стивъ мглꙋ̀, ѿ страсте́й бы́вшꙋю, безстра́стiѧ просвѣще́нiемъ ѡ҆зари́лсѧ є҆сѝ, зовы́й, блаже́нне: препѣ́тый гдⷭ҇и, бж҃е ѻ҆ц҃є́въ на́шихъ, благослове́нъ є҆сѝ.

Ѹ҆ѧсни́въ дꙋ́шꙋ добродѣ́тельными благолѣ́потами, красе́нъ добро́тою бг҃ꙋ бы́въ, пѣснопѣ́лъ є҆сѝ ра́дꙋѧсѧ: препѣ́тый гдⷭ҇и, бж҃е ѻ҆ц҃є́въ на́шихъ, благослове́нъ є҆сѝ.

Бг҃оро́диченъ:

Призыва́ѧ ны̀ плѣнє́нныѧ, дв҃о, во є҆́же бѣ́хомъ въ нача́лѣхъ, во чре́во твоѐ всели́всѧ, воплоти́сѧ человѣколю́бецъ гдⷭ҇и, бг҃ъ ѻ҆ц҃є́въ на́шихъ бл҃гослове́нный.

Пѣ́снь и҃. I҆рмо́съ:

Ѻ҆́троки бл҃гочести̑выѧ въ пещѝ рождество̀ бг҃оро́дичо спасло̀ є҆́сть, тогда̀ ѹ҆́бѡ ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а по́йте, дѣла̀, и҆ превозноси́те є҆го̀ во всѧ̑ вѣ́ки.

Глаго́лы жи́зни вѣ́чныѧ, всебл҃же́нне, въ се́рдцы твое́мъ прiе́мъ, пло́ть ѹ҆вѧди́лъ є҆сѝ: мíрꙋ же ѹ҆мертви́лсѧ є҆сѝ, и҆ въ живоно́снꙋю ме́ртвость ѡ҆дѣ́ѧвсѧ, гдⷭ҇а по́йте, взыва́еши, и҆ превозноси́те є҆го̀ во всѧ̑ вѣ́ки.

Ми́лостива бы́ти, бг҃оно́се, є҆ди́наго бл҃года́телѧ молѝ, твою̀ всесвѧще́ннꙋю па́мѧть пра́зднꙋющымъ, согрѣше́нiй  ѡ҆ставле́нiе си̑мъ и҆спроша́ѧ: гдⷭ҇а по́йте, дѣла̀, и҆ превозноси́те є҆го̀ во всѧ̑ вѣ́ки.

Ма́нiємъ къ бг҃ꙋ непреста̑ннымъ внима́ѧ, и҆ ѿѻнꙋ́днагѡ ѡ҆сiѧ́нiѧ зарю̀ прiе́млѧ, свѣ́тъ противосiѧ́ющiй проза́рный, ꙗ҆́кѡ зерца́ло, посыла́еши пою́щымъ: гдⷭ҇а по́йте, дѣла̀, и҆ превозноси́те є҆го̀ во всѧ̑ вѣ́ки.

На лѣ́ствицꙋ, къ небесѝ просте́ртꙋю, на не́йже ѹ҆твержде́нъ ꙗ҆ви́сѧ гдⷭ҇ь, ѻ҆́ч҃е, возше́лъ є҆сѝ, бж҃е́ственными восхожде́ньми при́снѡ предꙿꙋспѣва́ѧ, преподо́бне, до́ндеже дости́глъ є҆сѝ пою́щихъ: гдⷭ҇а по́йте, дѣла̀, и҆ превозноси́те є҆го̀ во всѧ̑ вѣ́ки.

Бг҃оро́диченъ:

Пое́мъ тѧ̀, ѡ҆бра́дованнаѧ, бг҃а бо воплоще́нна на́мъ родила̀ є҆сѝ. тѣ́мже бцⷣꙋ тѧ̀ всѝ и҆менꙋ́емъ, бг҃опрiѧ́тнꙋю трапе́зꙋ, добро́тꙋ i҆а́кѡвлю: гдⷭ҇а по́йте, дѣла̀, вопiю́ще, и҆ превозноси́те є҆го̀ во всѧ̑ вѣ́ки.

Пѣ́снь ѳ҃. I҆рмо́съ:

Е҆́ѵа ѹ҆́бѡ недꙋ́гомъ преслꙋша́нiѧ клѧ́твꙋ всели́ла є҆́сть, ты́ же, дв҃о бцⷣе, прозѧбе́нiемъ чревоноше́нiѧ мíрови бл҃гослове́нiе процвѣла̀ є҆сѝ: тѣ́мъ тѧ̀ всѝ велича́емъ.

Слеза́ми ѹ҆́бѡ по́стническими ни́вꙋ се́рдца твоегѡ̀ напои́лъ є҆сѝ: ра́дꙋѧсѧ же, ѻ҆́ч҃е бг҃оно́се, ны́нѣ въ ра́дости рꙋкоѧ̑ти собира́еши подвигѡ́въ по́чєсти: тѣ́мже тѧ̀ всѝ ѹ҆блажа́емъ.

Незаходи́мый возсiѧ̀ тебѣ̀ свѣ́тъ, и҆ присносꙋ́щное весе́лiе воспрiѧ̀: и҆дѣ́же ликꙋ́ѧ со а҆́гг҃лы ѻ҆́крестъ цр҃ѧ̀ и҆ гдⷭ҇а, вѣ́рою соверша́ющыѧ па́мѧть твою̀ помина́й, ѻ҆́ч҃е всеблаже́нне.

Возмо́глъ є҆сѝ и҆збѣжа́ти де́мѡнѡвъ стрѣлѧ́нiѧ и҆ кова́рствiй лꙋка́выхъ: спасе́сѧ, бл҃же́нне, дꙋша̀ твоѧ̀, ст҃а̀, чиста̀ и҆ нескве́рна, наслѣ́дiѧ нбⷭ҇нагѡ сподо́бисѧ: помина́й ѹ҆̀бо пою́щыѧ тѧ̀.

Зако́номъ, ѻ҆́ч҃е, страда́льческимъ подвиза́лсѧ є҆сѝ  досто́йнѣ, и҆ побѣди́лъ є҆сѝ. тѣ́мже тѧ̀ сла́вы вѣнце́мъ є҆ди́нъ бл҃годѣ́тель почтѐ, и҆ бжⷭ҇твеннагѡ свѣтоѧвле́нiѧ сподо́би, и҆ блаже́нныхъ наслажде́нiй.

Бг҃оро́диченъ:

Ꙗ҆́кѡ всѣ́хъ тва́рей творца̀ ро́ждши, бг҃ома́ти, превозшла̀ є҆сѝ всю̀ тва́рь бжⷭ҇твенною сла́вою, и҆ ст҃ы́нею, и҆ бл҃года́тiю, и҆ всѧ́кими добродѣ́тели пе́рвшествы. тѣ́мже тѧ̀ всѝ велича́емъ.

Свѣти́ленъ, подо́бенъ: Нб҃о sвѣзда́ми:

А҆́гг҃льскагѡ житiѧ̀ жела́ѧ, ѹ҆дали́лъ є҆сѝ тебѐ сама́го въ пꙋсты́нѧхъ, и҆ стра̑сти покори́въ плотскȋѧ, равноа́гг҃ленъ показа́лсѧ є҆сѝ, ѻ҆́ч҃е на́шъ бг҃оно́се.

Сла́ва, и҆ ны́нѣ, бг҃оро́диченъ:

Держа́внымъ твои́мъ покро́вомъ ѿ врагѡ́въ навѣ́та твоѧ̑ рабы̑, чⷭ҇таѧ, соблюдѝ всѧ̑ ны̀ неврє́дны: тѧ́ бо и҆́мамы є҆ди́нꙋ прибѣ́жище въ нꙋ́ждахъ.

На стiхо́внѣ ѻ҆ктѡ́иха. Сла́ва, гла́съ д҃: Просiѧ́ша дѡ́браѧ дѣла̀ твоѧ̑, ꙗ҆́кѡ со́лнце, на землѝ и҆ на нб҃сѝ, хрⷭ҇то́въ ѹ҆го́дниче мака́рiе: правосла́внѡ бо проповѣ́далъ є҆сѝ на́мъ и҆́стиннꙋю и҆ непоро́чнꙋю вѣ́рꙋ хрⷭ҇то́вꙋ. тѣ́мже моли́сѧ, преподо́бне ѻ҆́ч҃е, въ па́мѧти твое́й, бг҃оно́се, дарова́ти на́мъ ве́лiю ми́лость.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ: Подо́бенъ: Ꙗ҆́кѡ до́блѧ:

А҆́гнца и҆ па́стырѧ тѧ̀ * на дре́вѣ ꙗ҆́кѡ ви́дѣ, * а҆́гница ро́ждшаѧ рыда́ше, * и҆ мт҃рски тебѣ̀ вѣща́ше: * сн҃е вожделѣ́нне, * ка́кѡ на дре́вѣ кре́стнѣмъ * повѣ́шенъ є҆сѝ, долготерпѣли́ве; * ка́кѡ рꙋ́ки и҆ но́ги твоѧ̑, сло́ве, * пригвозди́шасѧ ѿ беззако́нныхъ, * и҆ кро́вь твою̀ и҆злiѧ́лъ є҆сѝ, влⷣко;

На лiтꙋргíи: Блажє́нна, ѻ҆ктѡ́иха, на д҃: и҆ ст҃а́гѡ пѣ́снь s҃-ѧ, на д҃: и҆ всѧ̀ слꙋ́жба сегѡ̀ мѣ́сѧца въ є҃_i де́нь.


