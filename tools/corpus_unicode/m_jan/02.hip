    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же во в҃-й де́нь.

Предпра́зднство просвѣще́нiѧ:

И҆ па́мѧть, и҆́же во ст҃ы́хъ, ѻ҆ц҃а̀ на́шегѡ сiльве́стра, па́пы ри́мскагѡ.

И҆ прпⷣбнагѡ ѻ҆ц҃а̀ на́шегѡ серафíма саро́вскагѡ, чꙋдотво́рца.

Слꙋ́жба є҆гѡ̀ пи́сана въ приложе́нiи.

На Гдⷭ҇и, воззва́хъ, стiхи̑ры, гла́съ д҃. Подо́бенъ: Ꙗ҆́кѡ до́блѧ:

Предпра́зднствєнныѧ пѣ̑сни * бл҃гоче́стнѡ предвозгласи́мъ * чⷭ҇тна́гѡ креще́нiѧ бг҃а на́шегѡ: * се́ бо хо́щетъ, ꙗ҆́кѡ человѣ́къ, * пло́тiю прiитѝ къ прⷣте́чи своемꙋ̀, * и҆ проси́ти креще́нiѧ спаси́тельнагѡ, * въ назда́нiе всѣ́хъ, * вѣ́рою свѧще́ннѡ просвѣща́емыхъ * и҆ прича́стникѡвъ дх҃а.

Хрⷭ҇то́съ показꙋ́етсѧ, * бг҃ъ ꙗ҆влѧ́етсѧ, * ꙗ҆́коже дв҃дъ преднаписа̀ ꙗ҆́вственнѣйше, * и҆ къ рабꙋ̀, кр҃ще́нiѧ просѧ̀, грѧде́тъ. * I҆ѻрда́не рѣко̀, весе́лiѧ и҆спо́лнисѧ: * землѧ̀ и҆ мо́ре, * го́ры и҆ хо́лми, * и҆ человѣ́чєскаѧ ны́нѣ и҆гра́йте сердца̀, * свѣ́тъ мы́сленный воспрiе́млюще.

Рѣкꙋ̀ мíра тѧ̀, * и҆ пото́къ, ꙗ҆́коже пи́шетъ, * пи́щи сꙋ́ща, всеси́льне, * ка́кѡ тѧ̀ рѣ̑чныѧ стрꙋи̑ * прiи́мꙋтъ, гдⷭ҇и, * восходѧ́ща на́га, * не́бо ѡ҆блага́ющаго ѻ҆́блаки, * и҆ ѡ҆бна́жша всѧ́кꙋ sло́бꙋ вра́жiю, * и҆ нетлѣ́нiемъ земнорѡ́дныѧ ѡ҆дѣва́юща;

И҆́ны стiхи̑ры ст҃а́гѡ, гла́съ и҃. Подо́бенъ: Ѽ пресла́внагѡ чꙋдесѐ!

Ѻ҆́ч҃е ст҃и́телю сiльве́стре, * сщ҃е́нства свѣ́томъ * сщ҃еннопросвѣща́емь, * вѣ̑рныѧ просвѣти́лъ є҆сѝ свѣтолꙋ́чными  ѹ҆чє́нiи, * є҆ди́ницꙋ є҆стество́мъ трiѷпоста́сное сꙋщество̀ чествова́ти, * и҆ ѿгна́лъ є҆сѝ тмꙋ̀ є҆ресе́й. Тѣ́мже свѣтоно́снꙋю дне́сь * ꙗ҆́снѡ па́мѧть твою̀ * ра́дꙋющесѧ торжествꙋ́емъ.

Ѻ҆́ч҃е бг҃оно́се сiльве́стре, * сто́лпъ ꙗ҆ви́лсѧ є҆сѝ ѻ҆́гненъ, * сщ҃е́ннѡ предводѧ̀ сщ҃е́нный собо́ръ: * и҆ ѻ҆́блакъ ѡ҆сѣнѧ́ющь, * ѿ є҆гѵ́петскiѧ ле́сти вѣ̑рныѧ и҆зꙿима́ющь, * и҆ къ бжⷭ҇твеннѣй землѝ преносѧ́щь * неле́стными твои́ми ѹ҆чє́нiи всегда̀. * Тѣ́мже бл҃госла́внꙋю и҆ всесвѧще́ннꙋю * па́мѧть твою̀ чти́мъ.

Ѻ҆́ч҃е бг҃оглаго́ливе сiльве́стре, * стрꙋѧ́ми твои́хъ моли́твъ, * многоѻбра́знаго sмíѧ тве́рдѡ затвори́лъ є҆сѝ, * свѧщенноꙋдивлѧ́емь. * Е҆́ллинѡвъ мно́жество бг҃ꙋ приве́лъ є҆сѝ, * є҆вре́євъ же сꙋровство̀ смири́лъ є҆сѝ, * чꙋдеса̀ вє́лiѧ творѧ̀ предꙿ ни́ми ꙗ҆́вѣ. * Тѣ́мже тѧ̀ чти́мъ и҆ ѹ҆блажа́емъ.

Сла́ва, и҆ ны́нѣ, гла́съ s҃:

Грѧде́тъ ко i҆ѻрда́нꙋ хрⷭ҇то́съ и҆́стина, крⷭ҇ти́тисѧ ѿ i҆ѡа́нна, и҆ гл҃го́летъ къ немꙋ̀: а҆́зъ тре́бꙋю ѿ тебє̀ крести́тисѧ, и҆ ты́ ли грѧде́ши ко мнѣ̀; не смѣ́ю сѣ́но прикоснꙋ́тисѧ ѻ҆гню̀, ты́ мѧ ѡ҆ст҃ѝ, влⷣко, бж҃е́ственнымъ ꙗ҆вле́нiемъ твои́мъ.

На стiхо́внѣ стiхи̑ры самогла́сны, гла́съ а҃. I҆ѡа́нна мона́ха:

Свѣ́телъ ѹ҆́бѡ мимоше́дшiй пра́здникъ, свѣтлѣ́йшiй же, сп҃се, приходѧ́щiй: ѻ҆́нъ а҆́гг҃ла и҆мѣ́ѧше бл҃говѣ́стника, и҆ се́й прⷣте́чꙋ ѡ҆брѣ́те предꙿꙋгото́вителѧ. Ѻ҆́нъ кро́вємъ и҆злива́ємымъ, ꙗ҆́кѡ безча́денъ, рыда́ше виѳлее́мъ: и҆ се́й, вода́мъ благословє́ннымъ, многоча́дна познава́етсѧ кꙋпѣ́ль. Тогда̀ sвѣзда̀ волхвѡ́мъ возвѣстѝ, ны́нѣ же ѻ҆ц҃ъ мíрꙋ тѧ̀ показа̀: воплоти́выйсѧ и҆ па́ки грѧды́й ꙗ҆́вѣ гдⷭ҇и, сла́ва тебѣ̀.

Гла́съ в҃:

Стíхъ: Сегѡ̀ ра́ди помѧнꙋ́хъ тѧ̀ ѿ землѝ i҆ѻрда́нски и҆ є҆рмѡнiи́мски. 

А҆ндре́а i҆еросолѵ́мскагѡ:

Па́ки i҆и҃съ мо́й ѡ҆чища́етсѧ во i҆ѻрда́нѣ, па́че же ѡ҆чища́етъ грѣхѝ на́шѧ: грѧде́тъ бо вои́стиннꙋ на креще́нiе, ѡ҆мы́ти хотѧ̀ а҆да́мово рꙋкописа́нiе. И҆ речѐ ко i҆ѡа́ннꙋ: грѧдѝ, послꙋжѝ, ѽ крⷭ҇ти́телю, та́инства стра́ннагѡ глави́знѣ. Грѧдѝ, прострѝ рꙋ́кꙋ твою̀ ско́рѡ, и҆ прикосни́сѧ верхꙋ̀ сте́ршагѡ sмíевꙋ главꙋ̀, и҆ ѿве́рзшагѡ ра́й, є҆го́же затворѝ престꙋпле́нiе ле́стiю sмíевою, вкꙋше́нiемъ дре́ва и҆ногда̀.

Гла́съ г҃:

Стíхъ: Ви́дѣша тѧ̀ во́ды, бж҃е, ви́дѣша тѧ̀ во́ды, и҆ ѹ҆боѧ́шасѧ.

Ꙗ҆́сенъ ѹ҆́бѡ мимоше́дшiй пра́здникъ, сла́внѣйшiй же настоѧ́щiй де́нь: во ѻ҆́нъ сп҃сꙋ волсвѝ поклони́шасѧ, въ се́мъ же влⷣкꙋ ра́бъ сла́венъ крⷭ҇тѝ. Та́мѡ па́стырiе свирѧ́юще ви́дѣвше, и҆ чꙋдѧ́хꙋсѧ: здѣ́ же гла́съ ѻ҆́ч҃iй є҆диноро́днаго сн҃а проповѣ́да.

Сла́ва, и҆ ны́нѣ, гла́съ то́йже:

Прiиди́те, всѝ вѣ́рнiи, i҆ꙋде́йскꙋю странꙋ̀ ѡ҆ста́вивше, пре́йдемъ пꙋсты́ню i҆ѻрда́нскꙋю, и҆ ѹ҆́зримъ дне́сь та́мѡ на́съ ра́ди ꙗ҆́вльшагосѧ пло́тiю, кр҃ще́нiѧ просѧ́ща во стрꙋѧ́хъ i҆ѻрда́нскихъ, крⷭ҇ти́телѧ ѿрица́ющасѧ и҆ вопiю́ща со стра́хомъ: не смѣ́ю рꙋкоположи́ти бре́нною дла́нiю ѻ҆гнѧ̀. I҆ѻрда́нъ и҆ мо́ре бѣжа́ша, сп҃се, и҆ возврати́шасѧ, и҆ а҆́зъ ка́кѡ положꙋ̀ на ве́рхъ тво́й рꙋ́кꙋ, є҆гѡ́же трепе́щꙋтъ серафíми; побѣжѐ i҆ѻрда́нъ, ꙗ҆́кѡ прiѧ́тъ є҆лiссе́й и҆лiинꙋ̀ ми́лѡть. Ка́кѡ не за́йде въ про́пасть и҆ глꙋбинꙋ̀, ви́дѧй на́га тѧ̀ во стрꙋѧ́хъ; ка́кѡ же не ѡ҆пали́тъ мѧ̀, всего̀ ѿ тебє̀ разгара́ема; что̀ косни́ши, крⷭ҇ти́телю, крⷭ҇ти́ти гдⷭ҇а моего̀; i҆ѻрда́нъ вопiе́тъ ко i҆ѡа́ннꙋ: что̀ мно́гихъ возбранѧ́еши ѡ҆чище́нiе; всю̀ тва́рь ѡ҆свѧтѝ, ѡ҆ста́ви ѡ҆свѧти́ти и҆ менѐ, и҆ водно́е є҆стество̀, ꙗ҆́кѡ на сiѐ ꙗ҆ви́сѧ.

Тропа́рь сiльве́стра, гла́съ д҃:

Пра́вило вѣ́ры и҆ ѻ҆́бразъ кро́тости, воздержа́нiѧ  ѹ҆чи́телѧ ꙗ҆ви́ тѧ ста́дꙋ твоемꙋ̀, ꙗ҆́же веще́й и҆́стина. Сегѡ̀ ра́ди стѧжа́лъ є҆сѝ смире́нiемъ высѡ́каѧ, нището́ю бога̑таѧ, ѻ҆́ч҃е сiльве́стре: молѝ хрⷭ҇та̀ бг҃а, спасти́сѧ дꙋша́мъ на́шымъ.

Сла́ва, и҆ ны́нѣ, предпра́зднства, гла́съ то́йже:

Гото́висѧ, завꙋлѡ́не, и҆ красꙋ́йсѧ, нефѳалíме, i҆ѻрда́не рѣко̀, ста́ни, подꙿимѝ взыгра́ѧ крⷭ҇ти́тисѧ грѧдꙋ́ща влⷣкꙋ, весели́сѧ, а҆да́ме, съ прама́терiю, не кры́йта себѐ, ꙗ҆́коже въ раѝ пре́жде: и҆́бо, на́ги ви́дѣвъ вы̀, ꙗ҆ви́сѧ, да ѡ҆блече́тъ въ пе́рвꙋю ѻ҆де́ждꙋ. хрⷭ҇то́съ ꙗ҆ви́сѧ, всю̀ тва́рь хотѧ̀ ѡ҆бнови́ти.



На повече́рiи пое́мъ трипѣ́снецъ. I҆рмосы̀ по два́жды, тропарѝ на s҃, и҆ послѣдѝ i҆рмо́съ ѻ҆́ба ли̑ка вкꙋ́пѣ. А҆́ще же двоiрмо́сенъ трипѣ́снецъ, и҆ пое́мъ а҃-гѡ творца̀ i҆рмо́съ два́жды, тропари́ же ѻ҆бои́хъ творцѡ́въ на s҃: и҆ послѣдѝ i҆рмо́съ в҃-гѡ канѡ́на ѻ҆́ба ли̑ка вкꙋ́пѣ. Си́це пое́мъ канѡ́нъ, и҆ i҆рмосы̀, и҆ на про́чiихъ повече́рiѧхъ.

Трипѣ́снецъ, є҆гѡ́же краегране́сiе: Второ́мꙋ же.

Гла́съ в҃. Пѣ́снь а҃. I҆рмо́съ:

Непроходи́мое волнѧ́щеесѧ мо́ре бж҃iимъ свои́мъ велѣ́нiемъ и҆зсꙋши́вшемꙋ, и҆ пѣшеше́ствовати сквозѣ̀ є҆̀ i҆и҃льтєскiѧ лю́ди наста́вльшемꙋ, гдⷭ҇еви пои́мъ: сла́внѡ бо просла́висѧ.

Припѣ́въ: Сла́ва тебѣ̀, бж҃е на́шъ, сла́ва тебѣ̀.

Неизрече́нное зижди́телѧ соше́ствiе, пе́рвѣе ѿ дв҃ы возсiѧ́вша, мíръ ѡ҆зари́ло є҆́сть: са́мъ же па́ки хрⷭ҇то́съ, дрꙋго́е та́инство ны́нѣ соверша́ѧ, грѧде́тъ на i҆ѻрда́нъ земны̑мъ въ стра́нное возрожде́нiе.

Слꙋжа̀ дѣ́лꙋ стра́шномꙋ, предгрѧде́тъ ко i҆ѻрда́нꙋ прⷣте́ча ны́нѣ, словесѐ гла́съ, ѡ҆бнища́вшаго а҆да́ма ѡ҆богаща́ѧй бж҃ество́мъ, дх҃омъ бо богатѧ̀, грѧде́тъ хрⷭ҇то́съ да́ромъ кр҃ще́нiѧ.

Пѣ́снь и҃. I҆рмо́съ:

Ѹ҆страши́сѧ ѻ҆трокѡ́въ бл҃гочести́выхъ соѻбра́знагѡ дꙋшѝ нескве́рнагѡ тѣ́ла, и҆ ѹ҆страни́сѧ воспита́нный въ безмѣ́рномъ  веществѣ̀ неꙋтрꙋжде́нъ ѻ҆́гнь, присноживꙋ́щꙋ же и҆зꙿꙋвѧ́дшꙋ пла́меню вѣ́чнꙋющаѧ пѣ́снь воспѣва́шесѧ: гдⷭ҇а всѧ̑ дѣла̀ по́йте, и҆ превозноси́те во всѧ̑ вѣ́ки.

Ва́съ, моѧ̑ сосꙋ́ды и҆збра̑нныѧ, тогда̀ позна́ю, а҆́ще моегѡ̀ дарова́нiѧ печа́ть воѡбрази́тсѧ въ ва́съ, трисiѧ́нный ѡ҆блиста́ющи свѣ́тъ ко креще́нiю, хрⷭ҇то́съ сло́во речѐ въ лѣ́ности ѹ҆ны́нiѧ пребыва́ющымъ: въ се́мъ бо пꙋ́ть спасе́нiѧ пода́мъ, и҆ свобожде́нiѧ жи́знь всѣ̑мъ да́рꙋю.

Чи́на проти́вна въ тебѣ̀ є҆сте́ственнагѡ є҆́сть ве́щь соверша́ема ны́нѣ: ме́ншее бо твоегѡ̀ бл҃гослове́нiѧ тре́бꙋю лꙋ́чшагѡ. Тѣ́мже ѹ҆боѧ́хсѧ верхꙋ̀ прикоснꙋ́тисѧ твоемꙋ̀, и҆зба́вителю, возопѝ прⷣте́ча: нелѣ́по бо, да прибли́житсѧ ѻ҆́гнь сѣ́нꙋ, ты́ мѧ па́че ѡ҆свѧтѝ, твоего̀ раба̀.

Дрꙋгíй двоепѣ́снецъ, є҆гѡ́же краегране́сiе: Тре́тiемꙋ же.

Гла́съ то́йже. I҆рмо́съ:

Велѣ́нiю мꙋчи́телевꙋ:

Ѹ҆ны́нiѧ со́нъ дꙋше́вный ѿтрѧ́сше серде́чною бо́дростiю, грѧдꙋ́щемꙋ ѡ҆чи́стити дꙋ́шы во стрꙋѧ́хъ возопiи́мъ: благослови́те, дѣла̀ гдⷭ҇нѧ, гдⷭ҇а.

Да ѹ҆довли́тсѧ дѣѧ́нiе въ на́съ дꙋшѝ въ высо́цѣмъ зрѣ́нiи, ꙗ҆́кѡ да сꙋгꙋ́бѡ ꙗ҆ви́вшесѧ свѣ́тли, всѧ̑ ѡ҆чища́ющемꙋ бжⷭ҇твенными стрꙋѧ́ми, влⷣцѣ ꙗ҆ви́мсѧ всѝ.

Тала́нтъ сло́вомъ дѣ́ѧтельнымъ ѹ҆краси́вше въ сꙋгꙋ́бомъ дѣ́ланiи, вѣ́рою да́вшемꙋ влⷣцѣ вѣ́рнiи, ꙗ҆́кѡ рабѝ, принесе́мъ крести́тисѧ грѧдꙋ́щемꙋ дꙋша́мъ на ѡ҆бновле́нiе.

Вмѣ́стѡ Сла́вы, глаго́лемъ:

Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.

А҆ къ послѣ́днемꙋ тропарю̀ глаго́лемъ: И҆ ны́нѣ:

Та́же, на схо́дѣ пое́мъ:

Хва́лимъ, бл҃гослови́мъ, покланѧ́емсѧ гдⷭ҇еви, пою́ще и҆ превозносѧ́ще во всѧ̑ вѣ́ки. 

И҆ пое́мъ i҆рмо́съ:

Велѣ́нiю мꙋчи́телевꙋ преподо́бнiи трiѐ ѻ҆́троцы не повинꙋ́вшесѧ, въ пе́щь вве́ржени, бг҃а и҆сповѣ́дахꙋ, пою́ще: благослови́те, дѣла̀ гдⷭ҇нѧ, гдⷭ҇а.

Пѣ́снь ѳ҃. I҆рмо́съ:

Возвели́чилъ є҆сѝ, хрⷭ҇тѐ, ро́ждшꙋю тѧ̀ бцⷣꙋ, ѿ неѧ́же, созда́телю на́шъ, въ подобостра́стное на́мъ ѡ҆бле́клсѧ є҆сѝ тѣ́ло, на́шихъ прегрѣше́нiй рѣши́тельное: сiю̀ ѹ҆блажа́юще, всѝ ро́ди тебѐ велича́емъ.

Скве́рнꙋ всѧ́кꙋ стра́стнꙋю ѿтрѧ́сше, досто́йнѡ кр҃ще́нiѧ бжⷭ҇твеннагѡ ѻ҆́бразъ прiими́те мы́сленнѡ: грѧде́тъ бо зижди́тель ѡ҆чище́нiе дарова́ти стра́нное, во стрꙋѧ́хъ креща́ѧсѧ, всѣ̑мъ же но́вое показа́ти и҆змѣне́нiе.

Взира́юще на хрⷭ҇та̀, смирѧ́ющагосѧ во́лею да́же и҆ до ра́бiѧ ѻ҆́браза, подъ крѣ́пкꙋю є҆гѡ̀ рꙋ́кꙋ ны́нѣ смири́мсѧ, дх҃омъ взе́мшесѧ: ꙗ҆́кѡ да креща́ема сего̀ чи́стыми дѣ̑лы почти́мъ.

И҆́нъ. I҆рмо́съ: Невмѣсти́маго бг҃а:

Грѣхо́внꙋю мглꙋ̀ всѝ ѿложи́вше, чи́сти, всѧ̑ ѡ҆чища́ющемꙋ стрꙋѧ́ми бжⷭ҇твенными, ꙗ҆ви́мсѧ влⷣцѣ.

Во i҆ѻрда́нѣ рѣцѣ̀ крести́тисѧ грѧдꙋ́щемꙋ хрⷭ҇тꙋ̀, прiиди́те, прибли́жимсѧ, сле́зными ѡ҆чи́щшесѧ стрꙋѧ́ми.

Вмѣ́стѡ досто́йна, пое́мъ i҆рмо́съ:

Невмѣсти́маго бг҃а во чре́вѣ вмѣсти́вшаѧ, и҆ ра́дость мíрꙋ роди́вшаѧ, тѧ̀ пое́мъ, бцⷣе дв҃о.

И҆ покло́нъ.

По трист҃о́мъ конда́къ предпра́зднства. Си́це глаго́лемъ на повече́рiѧхъ, и҆ до пра́здника.



На ѹ҆́трени, на Бг҃ъ гдⷭ҇ь, Тропа́рь предпра́зднства два́жды. Сла́ва, ст҃а́гѡ: И҆ ны́нѣ, предпра́зднства.

По а҃ стiхоло́гiи, сѣда́ленъ, гла́съ а҃. Подо́бенъ: Гро́бъ тво́й, сп҃се:

Ѡ҆дѣ́ѧвсѧ въ мою̀, i҆и҃се мо́й, нищетꙋ̀, предгрѧде́ши, тебѐ съ рабы̑ смѣша́ѧ, и҆ кр҃ще́нiѧ просѧ̀ ѿ раба̀,  чл҃вѣколю́бче. Тѣ́мже ви́дѣвъ тѧ̀ i҆ѡа́ннъ вопiѧ́ше: ка́кѡ крещꙋ́ тѧ, скве́рны весьма̀ не и҆мꙋ́ща, бж҃е преблагíй;

Сла́ва, и҆ ны́нѣ, подо́бенъ то́йже:

Предгрѧде́тъ хрⷭ҇то́съ бл҃гостiю къ стрꙋѧ́мъ рѣ́чнымъ i҆ѻрда́нскимъ, и҆ въ тѣ́хъ на́ше ѡ҆бновле́нiе содѣ́лати хо́щетъ бл҃года́тiю: бжⷭ҇твенный прⷣте́че, сего̀ прiимѝ ра́дꙋѧсѧ, и҆ въ вода́хъ того̀ восхотѣ́вша ѡ҆мы́й, є҆ди́наго человѣколю́бца.

По в҃-й стiхоло́гiи, сѣда́ленъ, гла́съ д҃. Подо́бенъ: Ско́рѡ предварѝ:

Ѡ҆бнища́въ бога́тый за милосе́рдiе мно́гое, на́съ, ѡ҆бнища́вшихъ невоздержа́нiемъ и҆ногда̀, ѡ҆богати́ти хотѧ̀, грѧде́тъ вни́ти во i҆ѻрда̑нскiѧ стрꙋи̑, и҆ ѿ i҆ѡа́нна ꙗ҆́вственнѡ крⷭ҇ти́тисѧ: воспои́мъ, вѣ́рнiи, тогѡ̀ кра́йнее смире́нiе.

Сла́ва, и҆ ны́нѣ, подо́бенъ то́йже:

Соверши́сѧ дне́сь и҆са́iи гла́съ вопiю́щагѡ: ѹ҆гото́вите пꙋ́ть гдⷭ҇ень, и҆ стєзѝ сотвори́те: возгласи́ бо, ꙗ҆́коже речѐ, пꙋстынолю́бнаѧ трꙋба̀, всѧ̑ созыва́ющи, i҆ѡа́ннъ вели́кiй. Тѣ́мже стеце́мсѧ кꙋ́пнѡ, и҆ пресла̑внаѧ ѹ҆ви́димъ.

Канѡ́нъ предпра́зднства со i҆рмосо́мъ на и҃, i҆рмо́съ по два́жды, тропари́ же на s҃: и҆ ст҃а́гѡ на д҃.

Канѡ́нъ предпра́зднства, є҆гѡ́же краегране́сiе по а҆лфави́тꙋ, i҆ѡ́сифъ.

Гла́съ в҃. Пѣ́снь а҃. I҆рмо́съ:

Непроходи́мое волнѧ́щеесѧ мо́ре, бж҃iимъ свои́мъ велѣ́нiемъ и҆зсꙋши́вшемꙋ, и҆ пѣшеше́ствовати сквозѣ̀ є҆̀ i҆и҃льтєскiѧ лю́ди наста́вльшемꙋ, гдⷭ҇еви пои́мъ: сла́внѡ бо просла́висѧ.

Вѣ́дый гдⷭ҇не прише́ствiе, и҆зъ пꙋсты́ни прихо́дитъ бжⷭ҇твенный предте́ча, вопiѧ̀ свѣ́тлѡ: прибли́жисѧ, ꙗ҆ви́сѧ и҆збавле́нiе, пока́йтесѧ и҆ водо́ю ѡ҆чи́ститесѧ.

Погрꙋже́нна мѧ̀ грѣхѡ́въ волно́ю, сло́ве, ѻ҆ц҃ꙋ̀ собезнача́льне, всего̀ ѡ҆чи́сти покаѧ́нiѧ кропле́нiемъ, и҆́же  креще́нiемъ твои́мъ вѣ̑рнымъ и҆збавле́нiе при́снѡ да́рꙋѧ, за милосе́рдiе безмѣ́рное.

Землѧ̀, ꙗ҆́коже пи́шетъ, завꙋлѡ́нѧ незаходи́мый ви́дѣвши свѣ́тъ, ѡ҆зари́сѧ: се́ бо прiи́де на i҆ѻрда̑нскiѧ стрꙋи̑, и҆ сꙋ́щаго надъ всѣ́ми бг҃а пое́тъ, зовꙋ́щи: гдⷭ҇еви воспои́мъ, сла́внѡ бо просла́висѧ.

Наро́дъ ве́сь бг҃оглаго́ливый предте́ча ви́дѧ прише́дшъ, си̑мъ вѣща́ше: кто̀ показа̀ ва́мъ ѿ грѧдꙋ́щагѡ гнѣ́ва бѣжа́ти; сотвори́те покаѧ́нiѧ плоды̀, бл҃года́тiю спаса́емiи.

И҆́нъ канѡ́нъ ст҃а́гѡ, є҆гѡ́же краегране́сiе:

Пѣ́ти тѧ̀ вѣ́рою, бл҃года́ть да́ждь, бл҃же́нне. I҆ѡ́сифъ.

Гла́съ и҃. Пѣ́снь а҃. I҆рмо́съ:

Посѣ́ченный несѣко́маго пресѣчѐ, и҆ ви́дѣ со́лнце зе́млю, ю҆́же не ви́дѣ, лю́таго врага̀ вода̀ потопѝ, и҆ непроходи́мое про́йде i҆и҃ль. Пѣ́снь же воспѣва́шесѧ: гдⷭ҇еви пои́мъ, сла́внѡ бо просла́висѧ.

Сн҃оположи́всѧ бл҃года́тiю, сiльве́стре, бг҃ꙋ ѻ҆ц҃ꙋ̀, чи́сто житiѐ ѡ҆блобыза́въ, и҆ бжⷭ҇твенными блиста̑нiи дꙋше́ю свѣтови́дѣнъ бы́въ, преше́лъ є҆сѝ къ свѣ́тꙋ, зовы́й, невече́рнемꙋ: гдⷭ҇ꙋ воспои́мъ, сла́внѡ бо просла́висѧ.

Велемꙋ́дреннѡ стра̑сти ѹ҆держа́лъ є҆сѝ, и҆ пло́ть по́стнымъ житiе́мъ повинꙋ́лъ є҆сѝ дꙋ́хꙋ, мꙋ́дре, и҆ бжⷭ҇твенное жили́ще трⷪ҇цы бы́въ свѣ́тло, лꙋка́вствiѧ дꙋ́хи, гдⷭ҇ꙋ поѧ̀, смири́лъ є҆сѝ, сла́внѡ бо просла́висѧ.

Зако́нꙋ бжⷭ҇твенномꙋ бжⷭ҇твеннѣ повинꙋ́ѧсѧ, и҆ бг҃одꙋхнове́ннагѡ писа́нiѧ ра́зꙋмомъ ѹ҆кра́шенъ, є҆́ллинскiѧ мꙋдрецы̀ и҆́стинѣ наказа́лъ є҆сѝ, хрⷭ҇та̀ и҆сповѣ́дати со ѻ҆ц҃е́мъ и҆ дх҃омъ, вопiю́щыѧ: гдⷭ҇ꙋ воспои́мъ, сла́внѡ бо просла́висѧ.

Во ѵ҆поста́си є҆ди́нѣй познава́ема, вопло́щшагосѧ хрⷭ҇та̀, блаже́нне, проповѣ́далъ є҆сѝ во двꙋ́хъ во́лѧхъ и҆ дѣ́йствiихъ, сiльве́стре, разꙋмѣва́ема, и҆ вѣ́рою томꙋ̀ ѡ҆божи́вша зовꙋ́щыѧ: гдⷭ҇ꙋ воспои́мъ, сла́внѡ бо просла́висѧ. 

Бг҃оро́диченъ:

Да ни̑жнiѧ съ вы́шними совокꙋпи́тъ, є҆ди́ный всѣ́хъ бг҃ъ, во чре́во неискꙋсобра́чныѧ вни́де, и҆ въ подо́бiи пло́тстѣмъ ꙗ҆ви́сѧ, вражды̀ средогра́дiе разо́рь, ми́ръ введѐ, и҆ жи́знь подадѐ, и҆ бжⷭ҇твенное и҆збавле́нiе.

Пѣ́снь г҃. I҆рмо́съ:

Ѹ҆твердѝ на́съ въ тебѣ̀, гдⷭ҇и, дре́вомъ ѹ҆мерщве́й грѣ́хъ, и҆ стра́хъ тво́й всадѝ въ сердца̀ на́съ, пою́щихъ тѧ̀.

Ꙗ҆ви́сѧ хрⷭ҇то́съ, вопiе́тъ прⷣте́ча, и҆ на стрꙋи̑ восхо́дитъ i҆ѻрда̑нскiѧ: срѣ́сти сего̀ потщи́мсѧ, чи́стыми помышлє́нiи просвѣща́еми.

И҆щѧ́ мѧ, безпꙋ́тiемъ заблꙋ́ждшаго, бж҃е мо́й, нището́ю бога́тною ѡ҆дѣ́ѧвсѧ, предстои́ши крⷭ҇ти́тисѧ, всѣ́хъ и҆збавле́нiе.

Землѧ̀ и҆ не́бо ны́нѣ да ликꙋ́ютъ, всѣ́хъ кр҃ща́етсѧ бл҃годѣ́тель, въ вода́хъ погрꙋжа́ѧ на́ше мно́жество безмѣ́рныхъ прегрѣше́нiй.

И҆́нъ. I҆рмо́съ:

Стра́хъ тво́й, гдⷭ҇и, всадѝ въ сердца̀ ра̑бъ твои́хъ, и҆ бꙋ́ди на́мъ ѹ҆твержде́нiе, тѧ̀ во и҆́стинѣ призыва́ющихъ.

Ѹ҆ма̀ чистотꙋ̀ стѧжа́въ, ст҃и́тель бы́лъ є҆сѝ, пома́занiе ст҃о́е воспрiе́мъ. Тѣ́мъ тѧ̀, бг҃оно́се ѻ҆́ч҃е, восхвалѧ́емъ.

На крестѣ̀ просте́ршаго дла̑ни пло́тiю бг҃а сло́ва ѹ҆ѧсни́лъ є҆сѝ слове́сными твои́ми показа́ньми, и҆ i҆ꙋде́йское сꙋровство̀ погꙋби́лъ є҆сѝ, всебл҃же́нне.

Въ чꙋдесѣ́хъ вели́къ бы́въ, ѿгонѧ́еши дꙋ́хи, и҆ ѡ҆чища́еши недꙋ́ги вѣ́рою просѧ́щымъ, сiльве́стре бг҃омꙋ́дре.

Бг҃оро́диченъ:

Дв҃а чⷭ҇таѧ по ржⷭ҇твѣ̀ всест҃а́ѧ пребыла̀ є҆сѝ, бг҃а бо сло́ва родила̀ є҆сѝ, на́мъ ѹ҆подо́бльшасѧ, кромѣ̀ грѣха̀.

Конда́къ ст҃а́гѡ, гла́съ д҃. Подо́бенъ: Вознесы́йсѧ:

Во сщ҃е́нницѣхъ сщ҃е́нникъ ꙗ҆ви́лсѧ є҆сѝ, цр҃ѧ̀ и҆ бг҃а, бг҃оно́се, по́стникѡмъ собесѣ́дникъ бы́въ: ѿѻнꙋ́дꙋже  сра́дꙋешисѧ ны́нѣ ликѡ́мъ а҆́гг҃льскимъ, ѻ҆́ч҃е, веселѧ́сѧ въ нбⷭ҇ныхъ, сiльве́стре, сла́вне па́стырю, спаса́й любо́вiю соверша́ющыѧ па́мѧть твою̀.

Сѣда́ленъ, гла́съ и҃. Подо́бенъ: Премꙋ́дрости:

Рѣка̀ бл҃гоче́стiѧ ꙗ҆ви́всѧ, ѹ҆че́нiй твои́хъ стрꙋѧ́ми всю̀ зе́млю напои́лъ є҆сѝ, сiльве́стре, ꙗ҆́кѡ ст҃и́тель бж҃е́ственный, и҆ чꙋде́съ тꙋ́чами страсте́й скве́рнꙋ ѡ҆мы́лъ є҆сѝ, и҆ пи́щный пото́къ досто́йнѡ наслѣ́довалъ є҆сѝ. Тѣ́мже соше́дшесѧ бл҃гоче́стнѡ тѧ̀ чти́мъ пѣ́сньми дне́сь, и҆ вѣ́рнѡ вопiе́мъ тѝ: молѝ хрⷭ҇та̀ бг҃а, прегрѣше́нiй ѡ҆ставле́нiе пода́ти чтꙋ́щымъ любо́вiю ст҃ꙋ́ю па́мѧть твою̀.

Сла́ва, и҆ ны́нѣ, гла́съ то́йже. Подо́бенъ: Свирѣ́лей па́стырскихъ:

Неви́димый бж҃е, непостижи́мый сло́ве, роди́лсѧ є҆сѝ ѿ ѻ҆ц҃а̀ па́че є҆стества̀ и҆ сло́ва: па́ки же въ послѣ̑днѧѧ ѿ дв҃ы, не и҆змѣни́въ є҆́же бѣ̀, грѧде́ши и҆ во стрꙋѧ́хъ i҆ѻрда́нскихъ ны́нѣ крⷭ҇ти́тисѧ пло́тiю, бл҃говоли́вый спастѝ, ꙗ҆́кѡ бг҃ъ, ро́дъ человѣ́ческiй.

Пѣ́снь д҃. I҆рмо́съ:

Прише́лъ є҆сѝ ѿ дв҃ы, не хода́тай, ни а҆́гг҃лъ, но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ человѣ́ка. Тѣ́мъ зовꙋ́ ти: сла́ва си́лѣ твое́й, гдⷭ҇и.

Чꙋди́тсѧ твоемꙋ̀, i҆и҃се бл҃годѣ́телю, прихо́дꙋ вели́кiй прⷣте́ча, и҆ ѹ҆жаса́ѧсѧ вопiе́тъ тебѣ̀: ѻ҆́гнь сы́й, влⷣко, да не ѡ҆пали́ши менѐ, сѣ́но сꙋ́ща.

Стоѧ́ща въ вода́хъ си́хъ во́лею, зрѧ́ мѧ ны́нѣ, пристꙋпѝ, ѽ i҆ѡа́нне! и҆ крестѝ, ꙗ҆́кѡ да водо́ю бл҃года́ть человѣ́ческомꙋ ро́дꙋ содѣ́лаю.

Кры́ющеесѧ ꙗ҆́кѡ во ѻ҆́блацѣхъ тѧ̀ позна́хъ со́лнце, бж҃е мо́й, пло́тiю: ка́кѡ ѹ҆́бѡ на́га тѧ̀ вода́ми ны́нѣ ѡ҆дѣ́ѧна зрю̀; i҆ѡа́ннъ вопiѧ́ше, ѹ҆дивлѧ́ѧсѧ.

Просвѣща́етсѧ человѣ́ческое є҆стество̀, и҆ и҆збавле́нiе тмы̀  прiе́млетъ грѣхо́вныѧ, и҆ свы́ше бжⷭ҇твенною ѡ҆дѣва́етсѧ нетлѣ́нiѧ ѻ҆де́ждою, ѡ҆бнажа́емꙋ мнѣ̀.

И҆́нъ. I҆рмо́съ:

Ѹ҆слы́шахъ, гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀.

Свѧти́тель бг҃опрiѧ́тенъ, помазꙋ́ѧ сщ҃е́нники бжⷭ҇твеннымъ дх҃омъ, показа́лсѧ є҆сѝ, ѻ҆́ч҃е сiльве́стре, и҆ лю́ди просвѣща́ѧй, свѧще́ннѣйше.

Содѣ́йствомъ дх҃а недꙋ́ги ѿгонѧ́ѧ, стра̑сти неисцѣ̑льныѧ и҆сцѣли́лъ є҆сѝ, пребога́те, ѡ҆браща́ѧ ѿ ле́сти заблꙋждє́нныѧ.

Е҆ресе́й, сiльве́стре, ле́сть ѿгна́лъ є҆сѝ, па́ствꙋ ѹ҆па́слъ є҆сѝ на вода́хъ бл҃гоче́стiѧ, на sла́цѣ бжⷭ҇твеннагѡ позна́нiѧ.

И҆злiѧ́сѧ во ѹ҆стна́хъ твои́хъ бл҃года́ть бжⷭ҇твеннагѡ дх҃а: сегѡ̀ ра́ди тѧ̀ свѧще́нника лю́демъ свои̑мъ бг҃ъ, всебл҃же́нне ѻ҆́ч҃е, пома́за.

Бг҃оро́диченъ:

И҆сцѣлѝ, ѻ҆трокови́це, ꙗ҆́звы се́рдца моегѡ̀, и҆ наведѝ дꙋшѝ моеѧ̀ движє́нiѧ къ бж҃iимъ, дв҃о, хотѣ́нiємъ.

Пѣ́снь є҃. I҆рмо́съ:

Свѣ́та пода́телю, и҆ вѣкѡ́въ тво́рче, гдⷭ҇и, во свѣ́тѣ твои́хъ повелѣ́нiй наста́ви на́съ: ра́звѣ бо тебє̀, и҆но́гѡ бо́га не зна́емъ.

Пока́йтесѧ, вопiѧ̀, црⷭ҇твiе бж҃iе прибли́жисѧ: свѧще́нный прⷣте́ча ꙗ҆ви́сѧ и҆зъ пꙋсты́ни, ѡ҆пꙋстѣ́вшыѧ въ sлы́хъ ѡ҆бновлѧ́ѧ.

Зако́нъ є҆го́же дре́вле речѐ и҆ прⷪ҇рѡ́къ сщ҃е́нное сосло́вiе, прiи́де хрⷭ҇то́съ, на́съ ѡ҆бновлѧ́ѧ бжⷭ҇твеннымъ кр҃ще́нiемъ, ѡ҆бветша́вшыѧ мно́гими прегрѣше́ньми.

Стра̑нна, речѐ, и҆ ѹ҆жа̑сна, i҆ѡа́ннъ, зрю̀ дне́сь: ны́нѣ бо и҆сто́чникъ безсме́ртiѧ прiи́де ѿ ма́лыѧ ка́пли бжⷭ҇твенное проси́ти креще́нiе.

И҆́нъ. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ. 

Плете́ньми твои́хъ слове́съ, ве́сь разрѣши́лъ є҆сѝ сꙋ́етенъ соꙋ́зъ, и҆ къ бж҃е́ственнѣй вѣ́рѣ, ле́стiю свѧ̑занныѧ свѧза́лъ є҆сѝ, ѿверза́ѧ, ѻ҆́ч҃е, си́хъ ѹ҆́мъ прочита́нiемъ писа́нiй, ст҃и́телю бл҃же́нне.

Се́рдце твоѐ, ѻ҆́ч҃е, непоро́чно бы́сть во ѡ҆правда́нiихъ ѻ҆́бщагѡ влⷣки, є҆гѡ́же вожделѣ́въ, пло́ть ѹ҆держа́лъ є҆сѝ, и҆ чꙋде́съ бл҃года́тiю ѡ҆бога́щсѧ, недꙋ́ги и҆сцѣлѧ́еши и҆ дꙋшє́вныѧ лю̑тыѧ ꙗ҆́звы.

Бѣсѧ̑щаѧсѧ сердца̀ недꙋ́гомъ дꙋшегꙋ́бнымъ, лю̑тыѧ є҆́рєси го́рькагѡ ма́нента, ско́рыми лѣчба́ми слове́съ твои́хъ, бг҃оно́се, ѹ҆ста́вилъ є҆сѝ, ꙗ҆́кѡ вра́чь, бл҃года́тiю бж҃е́ственною честны́мъ ѿгна́лъ є҆сѝ дх҃омъ.

Бг҃оро́диченъ:

Ра́дꙋйсѧ, є҆ди́на ро́ждшаѧ преси́льнаго, пло́тiю ѡ҆бнища́вшаго: ра́дꙋйсѧ, па́дшагѡ мíра и҆справле́нiе, всенепоро́чнаѧ: ра́дꙋйсѧ, печа́ли разрѣше́нiе: ра́дꙋйсѧ, вѣ́рныхъ спасе́нiе: ра́дꙋйсѧ, престо́ле бж҃iй превысо́кiй.

Пѣ́снь s҃. I҆рмо́съ:

Бе́здна согрѣше́нiй ѡ҆бы́де мѧ̀ послѣ́днѧѧ: но, ꙗ҆́кѡ прⷪ҇ро́ка i҆ѡ́нꙋ, гдⷭ҇и, гдⷭ҇и, возведѝ и҆зъ и҆стлѣ́нiѧ живо́тъ мо́й.

Ѡ҆дождѝ согрѣше́нiй на́шихъ, чл҃вѣколю́бче, разрѣше́нiе, и҆́же i҆ѻрда́нскими стрꙋѧ́ми погрꙋзи́вый прегрѣшє́нiѧ земноро́дныхъ, за ми́лость вели́кꙋю.

Пꙋчи́на сы́й, хрⷭ҇тѐ, пра́вды, предгрѧде́ши ны́нѣ на i҆ѻрда́нскꙋю рѣкꙋ̀ потопи́ти sмíѧ, и҆ а҆да́мово престꙋпле́нiе и҆зсꙋши́ти.

Стрꙋю́ тѧ нетлѣ́нiѧ, хрⷭ҇тѐ, сꙋ́ща вои́стиннꙋ, стрꙋи̑ ка́кѡ вмѣстѧ́тъ рѣ̑чныѧ; вопiѧ́ше прⷣте́ча, сла́вѧ твоѐ мно́гое бл҃гоꙋтро́бiе.

И҆́нъ. I҆рмо́съ:

Моли́твꙋ пролiю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ sѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ i҆ѡ́на: ѿ тлѝ, бж҃е, возведи́ мѧ. 

Неисхо́дна и҆ въ темни́цѣ вѣ́чнѣ затворе́нна содѣ́лалъ є҆сѝ моли́твами твои́ми лꙋка́ваго, погꙋблѧ́ющаго за́вистiю приходѧ́щыѧ, бл҃же́нне, sмíѧ, и҆ ꙗ҆́кѡ двє́ри же, и҆ ꙗ҆́кѡ верєѝ, крⷭ҇та̀ зна́менiе положи́въ.

Глагѡ́лъ твои́хъ медото́чныхъ вѣща́нiе, во всѧ́чєскаѧ и҆зы́де, всебл҃же́нне, и҆ ѹ҆че́нiй въ концы̀ всеѧ̀ вселе́нныѧ сiѧ́нiе ѡ҆блиста̀, чꙋде́съ же свѣ́тлость, и҆ дѣ́лъ бжⷭ҇твенное показа́нiе.

И҆сцѣлє́нiѧ и҆ дарова̑нiѧ бжⷭ҇твєннаѧ тꙋ́чами и҆сточа́ѧ бога́тнѡ вседѣ́телѧ, ст҃и́телю всебл҃же́нне, и҆ всест҃а́гѡ всегда̀ дх҃а вѣ́рою тебѣ̀ чи́стою пристꙋпа́ющыѧ цѣли́ти бл҃года́тiю.

Бг҃оро́диченъ:

Разꙋмѣ́вше бг҃оглаго́ливiи прⷪ҇ро́цы та́инства твоегѡ̀, дв҃о, глꙋбинꙋ̀, прⷪ҇ро́чески провозвѣсти́ша сiѐ, наставлѧ́еми бж҃е́ственнымъ дх҃омъ: и҆ ны́нѣ мы̀, прера́достнѡ сбытiѧ̑ зрѧ́ще вѣ́рꙋемъ.

Конда́къ, гла́съ д҃. Подо́бенъ: Ꙗ҆ви́лсѧ є҆сѝ дне́сь:

Во стрꙋѧ́хъ дне́сь i҆ѻрда́нскихъ бы́въ, гдⷭ҇ь i҆ѡа́ннꙋ вопiе́тъ: не ѹ҆бо́йсѧ крⷭ҇ти́ти мѧ̀, спасти́ бо прiидо́хъ а҆да́ма первозда́ннаго.

I҆́косъ:

Не и҆стѧзꙋ́ю тѧ̀, крⷭ҇ти́телю, предѣ́лы преходи́ти. Не гл҃го́лю тебѣ̀: рцы́ ми, ꙗ҆̀же глаго́леши беззакѡ́ннымъ, и҆ ѹ҆чи́ши грѣ́шники. То́чiю крⷭ҇ти́ мѧ молча̀, и҆ ча́ѧ ꙗ҆̀же ѿ кр҃ще́нiѧ: прiи́меши бо сегѡ̀ ра́ди досто́инство, є҆́же не бы́сть а҆́гг҃лѡмъ: и҆́бо всѣ́хъ прⷪ҇ро́кѡвъ бо́льша тѧ̀ сотворю̀. Ѡ҆ ѻ҆́ныхъ ѹ҆́бѡ ни є҆ди́нъ ꙗ҆́вѣ мѧ̀ ви́дѣ, но во ѻ҆́бразѣхъ и҆ сѣ́нехъ, и҆ гада́нiихъ, ты́ же предъ тобо́ю стоѧ́ща ви́дѣлъ є҆сѝ: спасти́ бо прiидо́хъ а҆да́ма первозда́ннаго.

Пѣ́снь з҃. I҆рмо́съ:

Ѻ҆́бразꙋ злато́мꙋ, на по́лѣ деи́рѣ слꙋжи́мꙋ, трiѐ твоѝ  ѻ҆́троцы небрего́ша безбо́жнагѡ велѣ́нiѧ: посредѣ́ же ѻ҆гнѧ̀ вве́ржени ѡ҆роша́еми поѧ́хꙋ: бл҃гослове́нъ є҆сѝ, бж҃е ѻ҆ц҃ъ на́шихъ.

Во ѻ҆де́ждꙋ свѧще́ннꙋю ѡ҆дѣва́ѧ мѧ̀, хрⷭ҇тѐ, ѡ҆бнажи́вшагосѧ совѣ́томъ льсти́вагѡ, на́гъ проитѝ сквозѣ̀ во́ды прише́лъ є҆сѝ, бла́гости бога́тствомъ. Воспѣва́ю твоѐ милосе́рдiе, и҆ покланѧ́юсѧ чꙋ́дномꙋ твоемꙋ̀ смотре́нiю.

Что̀ сiѐ, хрⷭ҇тѐ, мно́гое твоѐ, є҆́же къ на́мъ, смотре́нiе; что̀ нищета̀; что̀ неизрече́нное и҆ па́че ѹ҆ма̀ сни́тiе; речѐ, є҆гда́ тѧ ви́дѣ i҆ѡа́ннъ ѡ҆бнаже́на, и҆ крⷭ҇ти́тисѧ ѿ негѡ̀ повелѣва́юща.

Возже́глъ є҆сѝ, хрⷭ҇тѐ, ꙗ҆́коже свѣти́льникъ, чⷭ҇тнꙋ́ю пло́ть твою̀ средѝ i҆ѻрда́на, и҆ взыска́лъ є҆сѝ погребе́нный страстьмѝ и҆ грѣхо́мъ ѻ҆́бразъ, и҆ ѡ҆брѣ́тъ, ѹ҆добри́лъ є҆сѝ креще́нiемъ твои́мъ, бл҃же: тѣ́мже пое́мъ тѧ̀.

И҆́нъ. I҆рмо́съ:

Ѿ i҆ꙋде́и доше́дше ѻ҆́троцы, въ вавѷлѡ́нѣ и҆ногда̀ вѣ́рою трⷪ҇ческою пла́мень пе́щный попра́ша, пою́ще: ѻ҆ц҃є́въ бж҃е, бл҃гослове́нъ є҆сѝ.

Пра́ведникъ, ꙗ҆́коже фíнiѯъ, въ домꙋ̀ гдⷭ҇ни, ѻ҆́ч҃е, процвѣ́лъ є҆сѝ плоды̀ пра́вды, и҆́миже чтꙋ́щiи тѧ̀ пита́ютсѧ, пою́ще: ѻ҆тцє́въ на́шихъ бж҃е, бл҃гослове́нъ є҆сѝ.

Крѣ́пкими твои́хъ слове́съ ꙗ҆вле́ньми ѡ҆бличи́лъ є҆сѝ сꙋемꙋ́дренники, недꙋ́гꙋющыѧ невѣ́рiемъ, и҆ ра́дꙋѧсѧ пое́ши, пресла́вне сiльве́стре: ѻ҆ц҃є́въ на́шихъ бж҃е, бл҃гослове́нъ є҆сѝ.

Пребыва́етъ сла́ва во вѣ́ки твоѧ̀, ѻ҆́ч҃е, и҆ па́мѧть со всѣ́ми првⷣными, съ ни́миже на́съ, вѣ́рою пою́щихъ, помина́й: ѻ҆ц҃є́въ на́шихъ бж҃е, бл҃гослове́нъ є҆сѝ.

Сла́вный свѧти́тель, дх҃о́вною заре́ю просвѣща́емь, тмꙋ̀ sло́бы разорѝ, и҆ всѧ̑ пою́щыѧ просвѣтѝ: ѻ҆ц҃є́въ на́шихъ бж҃е, бл҃гослове́нъ є҆сѝ.

Бг҃оро́диченъ:

Пречꙋ́днаѧ ѻ҆трокови́це, сꙋ́щаго пре́жде всѣ́хъ вѣкѡ́въ  родила̀ є҆сѝ, на́мъ ѹ҆подо́бльшагосѧ, за кра́йнее бл҃гоꙋтро́бiе, да спасе́тъ пою́щыѧ: ѻ҆ц҃є́въ на́шихъ бж҃е, бл҃гослове́нъ є҆сѝ.

Пѣ́снь и҃. I҆рмо́съ:

Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ снизше́дшаго, и҆ пла́мень въ ро́сꙋ прело́жшаго бг҃а по́йте дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки.

Гла́съ вопiю́щагѡ въ пꙋсты́ни ꙗ҆́вственнѡ предста́въ i҆ѡа́ннъ, ѡ҆браща́ѧ сердца̀ пока́ѧвшихсѧ те́плѣ, сла́вити ꙗ҆́вльшагосѧ во i҆ѻрда́нѣ сп҃са и҆ влⷣкꙋ.

Пото́къ є҆сѝ пи́щный, и҆́же морѧ̀, и҆сто́чники содѣ́лавый, и҆ ка́кѡ на во́ды восхо́диши; что̀ ѿмы́ти и҆ща́й, и҆́же всѣ́хъ ѡ҆мове́нiе и҆ ѡ҆чище́нiе пѣсносло́вѧщихъ тѧ̀, хрⷭ҇тѐ, во вѣ́ки;

И҆зсꙋши́ти стрꙋи̑ и҆ща́й sло́бы вра́жiѧ, и҆ морѧ̀ страсте́й ѹ҆ста́вити, и҆ вѣ̑рнымъ ѡ҆чище́нiе и҆сточи́ти и҆ ѡ҆ставле́нiе, влⷣко, грѧде́ши крести́тисѧ во стрꙋѧ́хъ i҆ѻрда́нскихъ.

Часѡ́въ и҆ лѣ́тъ тво́рче, подъ лѣ́ты бы́въ за бл҃гоꙋтро́бiе, безлѣ́тнѡ возсiѧ́въ и҆зꙿ пребезнача́льнагѡ ѻ҆ц҃а̀, прише́лъ є҆сѝ лѣ̑тнѧѧ прегрѣшє́нiѧ всѣ́хъ ѿмы́ти во стрꙋѧ́хъ i҆ѻрда́нскихъ.

И҆́нъ. I҆рмо́съ:

Побѣди́тели мꙋчи́телѧ и҆ пла́мене бл҃года́тiю твое́ю бы́вше, за́повѣдемъ твои́мъ sѣлѡ̀ прилѣжа́ще, ѻ҆́троцы вопiѧ́хꙋ: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Е҆ди́но є҆стество̀, ѻ҆́ч҃е, є҆ди́нагѡ бжⷭ҇тва̀ бг҃осло́вивъ, въ тре́хъ ли́цѣхъ разꙋмѣва́емаго пѣ́лъ є҆сѝ непреста́ннѡ: бл҃гослови́те, всѧ̑ дѣла̀ гдⷭ҇нѧ, гдⷭ҇а.

И҆́стины, ѻ҆́ч҃е, и҆́стиненъ ѹ҆чи́тель наре́клсѧ є҆сѝ. тѣ́мже лжеиме́нныѧ льстѝ ѡ҆бличи́лъ є҆сѝ ле́сть, поѧ̀: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Верхо́вникъ ꙗ҆ви́лсѧ є҆сѝ свѧще́ннагѡ собо́ра,  сщ҃еннотаи́нниче, и҆ верхо́внагѡ ѹ҆ченикѡ́въ ѹ҆краси́лъ є҆сѝ престо́лъ, вопiѧ̀: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Добродѣ́тельми бжⷭ҇твенными, ѻ҆́ч҃е, се́рдце твоѐ ѹ҆добри́лъ є҆сѝ, ве́сь ѹ҆краси́всѧ, и҆ съ вы́шними чи́нми, вопiѧ̀, совокꙋпи́лсѧ є҆сѝ: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Бг҃оро́диченъ:

Глаго́лѡмъ твои̑мъ бжⷭ҇твєннымъ послѣ́дꙋюще ро́ди человѣ́честiи, ѹ҆блажа́емъ тѧ̀ приснобл҃же́ннꙋю, и҆ воспѣва́емъ: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Пѣ́снь ѳ҃. I҆рмо́съ:

Ѿ бг҃а, бг҃а сло́ва, неизрече́нною мꙋ́дростiю прише́дшаго ѡ҆бнови́ти а҆да́ма, ꙗ҆́дiю въ тлѣ́нiе па́дшаго лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ ра́ди, вѣ́рнiи є҆диномꙋ́дреннѡ пѣ́сньми велича́емъ.

Ви́дѣвъ тѧ̀ i҆ѡа́ннъ къ себѣ̀ бл҃годѣ́телѧ грѧдꙋ́ща, и҆ просѧ́ща ѿ негѡ̀ смире́нiемъ кр҃ще́нiѧ, ѹ҆ди́вльсѧ, ѹ҆жасе́сѧ, ника́коже рꙋко́ю прикоснꙋ́тисѧ смѣ́ѧ прикаса́ющагѡсѧ всѣ̑мъ гора́мъ, и҆ воздымѧ́тсѧ.

Ꙗ҆́кѡ ла́стовица пречестна́ѧ, провозвѣща́ющаѧ ве́снꙋ мы́сленнꙋю, предста̀ крⷭ҇ти́тель, въ зимѣ̀ сꙋ́щымъ безмѣ́рныхъ прегрѣше́нiй, и҆ бꙋ́рю терпѧ́щымъ при́снѡ сопроти́вныхъ дꙋхѡ́въ, лꙋка́выхъ страсте́й.

Тѧ̀, ѡ҆заре́нiе сла́вы ѻ҆́ч҃iѧ, просiѧ́вшее во тмѣ̀ сѣдѧ́щымъ лю́тыхъ, незаходи́мое сл҃нце, гдⷭ҇и, и҆ грѧдꙋ́ща всѧ̑ просвѣти́ти свѧще́ннымъ твои́мъ креще́нiемъ, ꙗ҆́кѡ бг҃а и҆ сп҃са, пѣ́сньми велича́емъ.

Сме́ртнаѧ сѣки́ра, при ко́рени лежа́щи, ꙗ҆́кѡ дре́вꙋ, прети́тъ и҆зсѣче́нiемъ, непло́дiе твоѐ ви́дѧщи. Не ѹ҆̀бо безпло́дна пребꙋ́ди, дꙋшѐ моѧ̀, но возопíй бг҃ꙋ те́плымъ покаѧ́нiемъ: согрѣши́хъ тѝ, спаси́ мѧ.

Гла́съ вопiю́щагѡ слы́шанъ бы́сть въ пꙋсты́хъ сердца́хъ:  возвесели́тесѧ, предста̀ хрⷭ҇то́съ, ѡ҆ставле́нiе всѣ̑мъ да́рꙋѧ. Ѡ҆свѧти́тесѧ всѧ̑: мо́ре, и҆сто́чницы и҆ рѣ́ки, и҆ ѹ҆дѡ́лiѧ, и҆ лꙋ̑жнаѧ мѣ̑ста и҆ всѧ̀ подсо́лнечнаѧ.

И҆́нъ. I҆рмо́съ:

Вои́стиннꙋ бцⷣꙋ тѧ̀ и҆сповѣ́дꙋемъ спасе́ннiи тобо́ю, дв҃о чⷭ҇таѧ, съ безпло́тными ли̑ки тѧ̀ велича́юще.

Свѧще́нствовавъ ѹ҆се́рднѡ самаго̀ себѐ, всеблаже́нне, сласте́й ѹ҆мерщвле́нiемъ, и҆ бы́лъ є҆сѝ на́съ ра́ди ѹ҆мертви́вшемꙋсѧ же́ртва бл҃гопрiѧ́тна.

Ꙗ҆́кѡ бжⷭ҇твенный верхо́вникъ сщ҃е́нныхъ ѻ҆тцє́въ, сщ҃е́нное ѹ҆че́нiе ѹ҆тверди́въ, є҆ретiкѡ́въ загради́лъ є҆сѝ безбѡ́жнаѧ ѹ҆ста̀.

Совокꙋпи́лсѧ є҆сѝ съ ли̑ки безпло́тныхъ, безплѡ́тныѧ врагѝ съ тѣ́ломъ свѣ́тлѡ, ст҃и́телю, побори́въ.

Па́мѧть твоѧ̀ мíрꙋ, ѻ҆́ч҃е ст҃и́телю, ꙗ҆́кѡ свѣтоза́рное возсiѧ̀ сл҃нце, свѣтоводѧ́щи вѣ́рою восхвалѧ́ющыѧ тѧ̀.

Бг҃оро́диченъ:

Бл҃голюби́ваѧ дв҃о, ѡ҆sло́бленнꙋю грѣхмѝ дꙋ́шꙋ мою̀ ѹ҆блажѝ, бл҃га́го ро́ждшаѧ бг҃а и҆ гдⷭ҇а.

Свѣти́ленъ. Подо́бенъ: Жєны̀ ѹ҆слы́шите:

Гла́съ вопiю́щагѡ возгласѝ, и҆ го́ры взыгра́йте, ликꙋ́й, ро́де человѣ́ческiй: и҆́бо пребезнача́льное сло́во пло́ть прiе́мъ, ꙗ҆́кѡ человѣ́къ, прiи́де, креща́ѧсѧ ѿ рꙋ́къ, ꙗ҆̀же созда̀, во i҆ѻрда́нѣ погрꙋжа́ѧй мíра грѣ́хъ.

Сла́ва, и҆ ны́нѣ:

Ка́кѡ стрꙋи̑ тѧ̀ рѣ̑чныѧ прiи́мꙋтъ, человѣколю́бче, рѣ́ки и҆ морѧ̀ сотво́ршаго ѿ не сꙋ́щихъ; ка́кѡ на ве́рхъ пречⷭ҇тый тво́й де́рзнетъ прⷣте́ча рꙋ́кꙋ положи́ти, влⷣко; пое́мъ трепе́щꙋще, сло́ве, твоеѧ̀ нищеты̀ высотꙋ̀.

На хвали́техъ стiхи̑ры на д҃, и҆́хже краегране́сiе:

Пѣ́сни ѳеофа́новы на свѣ́ты. Гла́съ s҃. Подо́бенъ: А҆́гг҃льскiѧ:

А҆́гг҃льскiѧ предꙿиди́те си̑лы ѿ виѳлее́ма ко стрꙋѧ́мъ i҆ѻрда̑нскимъ: предгрѧдѝ, i҆ѡа́нне, ѡ҆ста́вль пꙋсты́ню:  ра́дꙋйсѧ, рѣко̀, и҆ ѹ҆гото́висѧ, всѧ́ же землѧ̀ да ра́дꙋетсѧ: хрⷭ҇то́съ грѧде́тъ грѣ́хъ а҆да́мовъ ѡ҆чи́стити, ꙗ҆́кѡ благоꙋтро́бенъ.

Ѹ҆сты̑ чи́стыми и҆ дꙋша́ми и҆змове́нными, прiиди́те, та́йнѡ виѳлее́мъ ѡ҆ста́вльше, и҆ ко i҆ѻрда́нꙋ со хрⷭ҇то́мъ и҆дꙋ́ще, воспои́мъ є҆мꙋ̀ съ весе́лiемъ, ѻ҆ч҃єствiѧ земна̑ѧ всѧ̑, вѣ́рнѡ глаго́люще: благослове́нъ прише́дый бж҃е на́шъ, сла́ва тебѣ̀.

Ве́лiе и҆ стра́шное та́инство є҆́сть, ꙗ҆́кѡ бг҃ъ человѣ́кѡмъ ѹ҆подо́бисѧ, и҆ грѣха̀ ѿню́дъ не вѣ́дый, ꙗ҆́кѡ пови́ненъ, ѿ i҆ѡа́нна крⷭ҇ти́тисѧ въ рѣцѣ̀ i҆ѻрда́нстѣй про́ситъ дне́сь: благослове́нъ ꙗ҆вле́йсѧ, бж҃е на́шъ, сла́ва тебѣ̀.

Цвѣ́тъ дв҃довъ возсiѧ́въ и҆зъ дв҃ы, прiи́де хрⷭ҇то́съ ко стрꙋѧ́мъ i҆ѻрда̑нскимъ грѣхѝ ѡ҆мы́ти пра́ѻц҃а вода́ми. Ликꙋ́й, а҆да́ме, весели́сѧ, є҆́ѵо, нб҃о да ра́дꙋетсѧ, лю́дiе рце́мъ: бл҃гослове́нъ прише́дый, бж҃е на́шъ, сла́ва тебѣ̀.

Сла́ва, гла́съ и҆ подо́бенъ то́йже:

Трепе́щетъ рꙋко́ю, ѹ҆жаса́ѧсѧ рꙋкоположи́ти, ра́дꙋетсѧ дꙋше́ю, помышлѧ́ѧ i҆ѡа́ннъ, ꙗ҆́кѡ ве́рхъ тво́й подклони́ти благоволи́лъ є҆сѝ, въ ра́бiй зра́къ ѡ҆дѣ́ѧнъ, да человѣ́ки ѿ рабо́ты и҆зба́виши вра́жiѧ, зовꙋ́щыѧ: благослове́нъ прише́дый, бж҃е на́шъ, сла́ва тебѣ̀.

И҆ ны́нѣ:

Всѧ̀ землѧ̀ та́йнѡ да ра́дꙋетсѧ ны́нѣ проро́чески, и҆ го́ры да и҆гра́ютъ: возвратѝ стрꙋи̑, i҆ѻрда́не, ꙗ҆́коже пи́шетъ, ѹ҆жасни́сѧ ѿ лица̀ влⷣчнѧ, ꙗ҆́кѡ бг҃ъ, вочеловѣ́чивсѧ, человѣ́ки всѧ̑ ѿ грѣха̀ а҆да́млѧ ѡ҆чи́стити прiи́де.

На стiхо́внѣ стiхи̑ры самогла́сны, гла́съ s҃:

Свѣтлѣ́йшiй со́лнца бы́сть преше́дшiй пра́здникъ ржⷭ҇тва̀ хрⷭ҇то́ва, ꙗ҆́сенъ и҆ пресвѣ́телъ показа́сѧ приходѧ́й бжⷭ҇твеннагѡ ꙗ҆вле́нiѧ є҆гѡ̀. Во ѻ҆́нъ па́стырiе, со а҆́гг҃лы славосло́вѧще, поклони́шасѧ бг҃ꙋ вочл҃вѣ́чшемꙋсѧ: въ се́мъ же  влⷣцѣ i҆ѡа́ннъ прикоснꙋ́всѧ десно́ю рꙋко́ю, съ тре́петомъ глаго́лаше: ѡ҆свѧтѝ менѐ и҆ во́ды, є҆ди́ный и҆мѣ́ѧй ве́лiю млⷭ҇ть.

Стíхъ: Сегѡ̀ ра́ди помѧнꙋ́хъ тѧ̀ ѿ землѝ i҆ѻрда́нски и҆ є҆рмѡнiи́мски.

Гото́висѧ, i҆ѻрда́не рѣко̀: се́ бо прихо́дитъ хрⷭ҇то́съ бг҃ъ крⷭ҇ти́тисѧ ѿ i҆ѡа́нна, да sмiє́въ неви̑димыѧ главы̑ сокрꙋши́тъ бжⷭ҇тво́мъ въ вода́хъ твои́хъ. Ра́дꙋйсѧ, пꙋсты́не i҆ѻрда́нскаѧ: го́ры, и҆гра́йте съ весе́лiемъ, прихо́дитъ бо вѣ́чный живо́тъ воззва́ти а҆да́ма. Гла́съ вопiю́щагѡ возопíй, ѽ i҆ѡа́нне прⷣте́че: ѹ҆гото́вайте пꙋти̑ гдⷭ҇ни, и҆ стєзѝ є҆гѡ̀ пра̑вы содѣ́лайте.

Стíхъ: Ви́дѣша тѧ̀ во́ды, бж҃е, ви́дѣша тѧ̀ во́ды, и҆ ѹ҆боѧ́шасѧ.

Да возра́дꙋетсѧ пꙋсты́нѧ i҆ѻрда́нова, и҆ да процвѣте́тъ, ꙗ҆́кѡ крíнъ: гла́съ бо вопiю́щагѡ ѹ҆слы́шасѧ въ не́й: ѹ҆гото́вайте пꙋ́ть гдⷭ҇ень. Го́ры бо положи́вый мѣ́риломъ, и҆ мѣ̑ста дꙋбра̑внаѧ вѣ́сомъ, всѧ̑ и҆сполнѧ́ѧй, ꙗ҆́кѡ бг҃ъ, кр҃ща́етсѧ ѿ раба̀: ѡ҆бнищава́ти нача́тъ бога̑тныѧ да́ры да́рꙋѧй. Ѹ҆слы́ша є҆́ѵа: въ печа́лѣхъ роди́ши ча̑да, ны́нѣ же ѹ҆слы́ша дв҃а: ра́дꙋйсѧ, ѡ҆бра́дованнаѧ, гдⷭ҇ь съ тобо́ю, и҆мѣ́ѧй ве́лiю млⷭ҇ть.

Сла́ва, и҆ ны́нѣ, гла́съ и҃. А҆нато́лiево:

I҆ѡа́нне крⷭ҇ти́телю, во ѹ҆тро́бѣ позна́вый мѧ̀ а҆́гнца, на рѣцѣ̀ мнѣ̀ послꙋжѝ, со а҆́гг҃лы мнѣ̀ слꙋ́жбꙋ принесѝ: просте́ръ, косни́сѧ дла́нiю верхꙋ̀ моемꙋ̀ пречⷭ҇томꙋ, и҆ є҆гда̀ ѹ҆́зриши го́ры трепе́щꙋщыѧ, и҆ i҆ѻрда́на возвраща́ющасѧ, съ си́ми возопíй: воплоти́выйсѧ и҆зъ дв҃ы, въ на́ше спасе́нiе, гдⷭ҇и, сла́ва тебѣ̀.

На лiтꙋргíи блажє́нна предпра́зднства, пѣ́снь г҃ и҆ s҃-ѧ. По вхо́дѣ тропа́рь предпра́зднства, и҆ хра́ма бцⷣы, а҆́ще є҆́сть, и҆ хра́ма ст҃а́гѡ: та́же тропа́рь ст҃а́гѡ, и҆ конда́къ хра́ма бцⷣы, а҆́ще є҆́сть, и҆лѝ хра́ма ст҃а́гѡ. Сла́ва, конда́къ ст҃а́гѡ: И҆ ны́нѣ, конда́къ предпра́зднства. 

Си́це глаго́лемъ тропарѝ и҆ кондакѝ, въ предпра́зднствѣ бг҃оѧвле́нiѧ по всѧ̑ дни̑, кромѣ̀ недѣ́ли, и҆ полѷеле́а ст҃а́гѡ.

Прокíменъ, гла́съ а҃: Ѹ҆ста̀ моѧ̑ возглаго́лютъ премꙋ́дрость, и҆ поꙋче́нiе се́рдца моегѡ̀ ра́зꙋмъ. Стíхъ: Ѹ҆слы́шите сiѧ̑ всѝ ꙗ҆зы́цы, внꙋши́те всѝ живꙋ́щiи по вселе́ннѣй. А҆пⷭ҇лъ ко є҆вре́ємъ, зача́ло ти҃_i. А҆ллилꙋ́iа, гла́съ в҃: Ѹ҆ста̀ пра́веднагѡ поꙋча́тсѧ премꙋ́дрости, и҆ ѧ҆зы́къ є҆гѡ̀ возглаго́летъ сꙋ́дъ. Стíхъ: Зако́нъ бг҃а є҆гѡ̀ въ се́рдцѣ є҆гѡ̀, и҆ не за́пнꙋтсѧ стѡпы̀ є҆гѡ̀. Е҆ѵⷢ҇лiе i҆ѡа́нна, зача́ло н҃. Прича́стенъ: Въ па́мѧть вѣ́чнꙋю бꙋ́детъ пра́ведникъ: