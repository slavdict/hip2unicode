    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же во к҃а-й де́нь

Слꙋ́жба прпⷣбнагѡ маѯíма гре́ка

На вели́цѣй вече́рни,

На Гдⷭ҇и воззва́хъ, стiхи̑ры, гла́съ в҃: Подо́бенъ: Е҆гда̀ ѿ дре́ва:

Е҆гда̀ всѧ̑ мiрска̑ѧ мꙋдрова̑нiѧ ѿве́рглъ є҆сѝ, ѻ҆́тче маѯíме, кресто́мъ ра́зꙋмъ просвѣти́въ, ѡ҆брѣ́лъ є҆сѝ безцѣ́нный би́серъ хрⷭ҇та̀, и҆́же тѧ̀ премꙋ́дра показа̀, ѹ҆лови́въ мре́жею вѣ́ры. сегѡ̀ ра́ди мо́лимсѧ тѝ, ѻ҆́тче маѯíме: молѝ хрⷭ҇та̀ бг҃а ѹ҆мꙋдри́ти на́съ и҆ сп҃стѝ дꙋ́шы на́шѧ.

Е҆гда̀ хрⷭ҇та̀ ра́ди стра̑нствiѧ подꙿѧ́лъ є҆сѝ, премꙋ́дре маѯíме, кресто́мъ всѧ̑ стрѣ̑лы лꙋка́вагѡ разжже́нныѧ ѹ҆гаси́въ, стѧжа́лъ є҆сѝ бл҃года́ть ст҃а́гѡ дх҃а, и҆́же тѧ̀ чꙋдото́чца просла́ви, ꙗ҆влѧ́ѧ и҆сцѣлє́нiѧ и҆ цѣльбы̑. сегѡ̀ ра́ди мо́лимсѧ тѝ, ѻ҆́тче маѯíме: молѝ хрⷭ҇та̀ бг҃а бл҃года́ть пода́ти на́мъ и҆ спастѝ дꙋ́шы на́шѧ.

Е҆гда̀ мнѡ́гiѧ кни̑ги ѿ гре́ческагѡ на слове́нскiй ꙗ҆зы́къ преве́лъ є҆сѝ, прпⷣбне маѯíме, кресто́мъ вѣ́рꙋ ѹ҆ѧсни́въ, ѡ҆клеве́танъ бы́лъ є҆сѝ и҆ въ темни́цꙋ ѡ҆сꙋжде́нъ, и҆дѣ́же ст҃о́мꙋ дх҃ꙋ канѡ́нъ написа́лъ є҆сѝ, не и҆мꙋ́щꙋ тѝ черни́лъ, ѹ҆гле́мъ по стѣ́намъ. сегѡ̀  ра́ди мо́лимсѧ тѝ, многострада́льне маѯíме: молѝ хрⷭ҇та̀ бг҃а ѹ҆крѣпи́ти на́съ и҆ сп҃стѝ дꙋ́шы на́шѧ.

Е҆гда̀ ле́стный мра́къ ѹ҆ны́нiѧ просвѣти́лъ є҆сѝ, ст҃е маѯíме, кресто́мъ дꙋ́шꙋ ѹ҆тверди́въ, позна́лъ є҆сѝ бг҃а и҆́стиннаго ѻ҆тца̀, и҆́же тѧ̀, ꙗ҆́кѡ сы́на, въ црⷭ҇твiе нбⷭ҇ное призва̀, па́че снѣ́га ѹ҆бѣли́въ. сегѡ̀ ра́ди мо́лимсѧ тѝ, ѻ҆́тче маѯíме: молѝ хрⷭ҇та̀ бг҃а ѹ҆мири́ти на́съ и҆ сп҃стѝ дꙋ́шы на́шѧ.

Сла́ва, гла́съ а҃:

Въ преставле́нiи твое́мъ къ бг҃ꙋ, прпⷣбне маѯíме, жа́лостiю сердца̀ на̑ша и҆сполнѧ́ютсѧ, и҆ сле́знiи и҆сто́чницы и҆злива́ютсѧ, и҆ мона́хѡвъ мно́жество ѹ҆ми́льными словесы́ тѧ, ѻ҆тца̀, и҆ ѹ҆чи́телѧ, и҆ наста́вника вѣнчава́ютъ, всѧ́ же страна̀ рѡссíйскаѧ безпреста́ни красꙋ́етсѧ сла́дкими словесы̀ твои́ми.

И҆ ны́нѣ, бг҃оро́диченъ:

Вхо́дъ. Прокíменъ днѐ. Чтє́нiѧ трѝ прпⷣбническаѧ (зрѝ л. рн҃а).

На стiхо́внѣ стiхи̑ры, гла́съ в҃:

Подо́бенъ: До́ме є҆ѵфра́ѳовъ:

До́мъ дх҃а ст҃а́гѡ и҆ црⷭ҇твiѧ наслѣ́дникъ ты̀ є҆сѝ, маѯíме, моли́сѧ ѡ҆ на́съ, чтꙋ́щихъ ст҃ꙋ́ю па́мѧть твою̀.

Стíхъ: Честна̀ предꙿ гдⷭ҇емъ сме́рть прпⷣбныхъ є҆гѡ̀.

До́мъ бл҃года́ти ꙗ҆ви́лсѧ є҆́сть гро́бъ тво́й, маѯíме премꙋ́дре, моли́сѧ ѡ҆ на́съ, притека́ющихъ къ тебѣ̀.

Стíхъ: Бл҃же́нъ мꙋ́жъ, боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀.

До́мъ тво́й но́вый ст҃а́ѧ ла́ѵра, вкꙋ́пѣ и҆ а҆ѳѡ́нъ пѣ́сненнѡ да восхва́лѧтъ по́двиги и҆ страда̑нiѧ твоѧ̑. 

Сла́ва, гла́съ то́йже.

До́ме ст҃ы́ѧ трⷪ҇цы, красꙋ́йсѧ и҆ ликꙋ́й, и҆мѣ́ѧ свѣти́льникъ, и҆́же подъ спꙋ́домъ сiѧ́етъ па́че со́лнечныхъ лꙋ̑чъ.

И҆ ны́нѣ, гла́съ то́йже.

До́мъ бж҃iй, и҆ пала́та црⷭ҇каѧ, и҆ черто́гъ нбⷭ҇ный ты̀ є҆сѝ, прчⷭ҇таѧ, ѹ҆пова́нiе и҆ покро́въ.

Тропа́рь, гла́съ и҃:

Заре́ю дх҃а ѡ҆блиста́емь, витíйствꙋющихъ бг҃омꙋ́дреннѡ сподо́билсѧ є҆сѝ разꙋмѣ́нiѧ, невѣ́дѣнiемъ ѡ҆мрачє́ннаѧ сердца̀ человѣ́кѡвъ свѣ́томъ бл҃гоче́стiѧ просвѣща́ѧ, пресвѣ́телъ ꙗ҆ви́лсѧ є҆сѝ правосла́вiѧ свѣти́льникъ, маѯíме прпⷣбне, ѿѻнꙋ́дꙋже ре́вности ра́ди всеви́дѧщагѡ ѻ҆те́чества чꙋ́ждъ и҆ стра́ненъ, рѡссíйскiѧ страны̀ бы́лъ є҆сѝ пресе́льникъ, страда̑нiѧ темни́цъ и҆ заточе́нiѧ ѿ самодержа́внагѡ претерпѣ́въ, десни́цею вы́шнѧгѡ вѣнча́ешисѧ и҆ чꙋдодѣ́йствꙋеши пресла̑внаѧ. и҆ ѡ҆ на́съ хода́тай бꙋ́ди непрело́женъ, чтꙋ́щихъ любо́вiю ст҃ꙋ́ю па́мѧть твою̀.

И҆ ны́нѣ, бг҃оро́диченъ.



На ѹ҆́трени

По а҃-мъ стiхосло́вiи сѣда́ленъ, гла́съ и҃:

Тве́рдыѧ и҆ бг҃овѣща̑нныѧ глаго́лы со тща́нiемъ и҆зꙿѧснѧ́ѧ и҆ нечєсти́выѧ писа̑нiѧ ѡ҆блича́ѧ, ѹ҆́мъ сво́й впери́въ въ го́рнѧѧ къ бг҃ꙋ, ѹ҆́зы страда́льческiи ѿ навѣ̑тъ проти́вныхъ претерпѣ́лъ, маѯíме прпⷣбне, и҆ си́хъ ра́ди и҆́нокѡмъ ꙗ҆ви́лсѧ є҆сѝ ѻ҆́бразъ, па́че же и҆ похвала̀. 

Сла́ва, и҆ ны́нѣ, бг҃оро́диченъ:

Тѧ̀, превосходѧ́щꙋю безплѡ́тныѧ бжⷭ҇твенныѧ чи́ны несравне́нною чистото́ю, молю̀, всепѣ́таѧ: скве́рнꙋю мою̀ дꙋ́шꙋ ѡ҆чи́сти ѿ беззако́нныхъ помышле́нiй, ꙗ҆́кѡ да досто́йнѡ сла́влю тѧ̀.

По в҃-мъ стiхосло́вiи сѣда́ленъ, гла́съ и҃:

Всѐ своѐ ѹ҆́мное жела́нiе къ бг҃ꙋ впери́лъ є҆сѝ, и҆ тогѡ̀ зва́нiю невозвра́тнѡ ѿ дꙋшѝ послѣ́довалъ є҆сѝ, во ѻ҆би́тель прпⷣбнагѡ се́ргiа коне́чнѡ всели́всѧ, и҆ та́мѡ а҆́гг҃льски пожи́въ, мнѡ́гимъ пꙋ́ть бы́лъ є҆сѝ ко сп҃се́нiю, сегѡ̀ ра́ди и҆ гдⷭ҇ь тебє̀ просла́ви, чꙋдесы̀ ѡ҆богати́въ, тѣ́мже всѝ вопiе́мъ тѝ: ра́дꙋйсѧ ѻ҆би́тели трⷪ҇цкiѧ чꙋдесото́чное похвало̀, маѯíме ѻ҆́тче на́шъ.

Сла́ва, и҆ ны́нѣ, бг҃оро́диченъ:

Молю́ тѧ, пречⷭ҇таѧ, не пре́зри менѐ, потоплѧ́ема лю́тѣ въ скве́рнꙋю ти́нꙋ грѣха̀, но и҆змы́й менѐ ѿ sлосмра́дiѧ бл҃гоꙋха́ннымъ мѵ́ромъ моле́нiй твои́хъ и҆ свѣ́томъ сладча́йшимъ бжⷭ҇твенныѧ твоеѧ̀ любвѐ всю̀ тьмꙋ̀ дꙋшѝ моеѧ̀ просвѣтѝ.

По полѷеле́и сѣда́ленъ, гла́съ д҃:

Ꙗ҆́кѡ sвѣзда̀ пресвѣ́тлаѧ, ѡ҆бте́кшаѧ востѡ́чныѧ стра́ны и҆ къ сѣ́верꙋ прише́дшаѧ, ѡ҆зарѧ́етъ мглꙋ̀, те́мность мра́ка просвѣща́ѧ всѧ́ческꙋю, та́кѡ и҆ ты̀ прпⷣбне маѯíме, ѹ҆подо́билсѧ є҆сѝ се́й, держа́внагѡ и҆спроше́нiемъ стра́ненъ ꙗ҆ви́лсѧ є҆сѝ и҆ пресе́льникъ ѿ а҆ѳѡ́на въ вели́цѣй рѡссíи, въ и҆справле́нiи бжⷭ҇твенныхъ писа́нiй преди́венъ, и҆зѧ́щенъ показа́сѧ, но навѣ́тꙋющими льсти́вагѡ борца̀ наꙋще́нiи пострада́лъ  є҆сѝ, и҆ за страда̑нiѧ своѧ̑ и҆ въ темни́цѣ заточє́нiѧ ѿ бг҃а свы́ше прiѧ́тъ чꙋдодѣ́йствiѧ да́ръ, и҆ ны́нѣ мо́лимъ тѧ̀: при́снѡ просѝ хрⷭ҇та̀ ми́ръ вселе́ннѣй дарова́ти и҆ дꙋша́мъ на́шымъ ве́лiю ми́лость.

Сла́ва, и҆ ны́нѣ, бг҃оро́диченъ:

Ѹ҆ще́дри менѐ, влⷣчца, къ тебѣ̀ прибѣга́ющаго, и҆ и҆зба́ви мѧ̀ стꙋ́днагѡ наси́лiѧ sло́бныхъ предста́телей лю́тагѡ sмíѧ, и҆̀же, ꙗ҆́кѡ є҆хȋдны, ѹ҆ѧзвлѧ́ютъ дꙋ́шꙋ мою̀. а҆́ще бо а҆́зъ и҆ неключи́мый ра́бъ тво́й, влⷣчце, но ѹ҆пова́ю на тѧ̀.

Степє́нна, а҃-й а҆нтiфѡ́нъ д҃-гѡ гла́са.

Прокíменъ, гла́съ д҃: Честна̀ предꙿ гдⷭ҇емъ сме́рть прпⷣбныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; Всѧ́кое дыха́нiе: Е҆ѵⷢ҇лiе ѿ матѳе́а, зача́ло м҃г:

По н҃-мъ ѱалмѣ̀ стiхи́ра, гла́съ s҃: Подо́бенъ: Е҆гда̀ преставле́нiе:

Е҆гда̀ страда̑нiѧ претерпѣва́лъ є҆сѝ, прпⷣбне маѯíме, тогда̀, пла́ча и҆ рыда́ѧ, моли́лъ є҆сѝ ст҃и́телѧ мака́рiа: да́ждь мѝ ѹ҆зрѣ́ти ст҃ꙋ́ю го́рꙋ моли́твенницꙋ ѡ҆ вселе́ннѣй. ѻ҆́нъ же со слеза́ми вопiѧ́ше тѝ: ѽ маѯíме! ви́ждꙋ тѧ̀ невино́вна моли́твенника и҆ сокрꙋша́юсѧ, ѹ҆́зы твоѧ̑ ꙗ҆́кѡ є҆ди́нагѡ ѿ ст҃ы́хъ цѣлꙋ́ю, а҆ помощѝ не могꙋ́ ти. но, ѽ прпⷣбне ѻ҆́тче, моли́сѧ прилѣ́жно бг҃ꙋ и҆ мт҃ре є҆гѡ̀ сп҃сти́сѧ сѣ́тей вра́жiихъ на́мъ невреди̑мымъ.

Канѡ́нъ прест҃ѣ́й бцⷣѣ ра́ди є҆ѧ̀ i҆кѡ́ны, нарица́емыѧ ватопе́дскiѧ, и҆ прпⷣбномꙋ маѯíмꙋ гре́кꙋ канѡ́нъ, гла́съ а҃: 

Пѣ́снь а҃.

I҆рмо́съ: Пои́мъ, всѝ лю́дiе, ѿ го́рькiѧ рабо́ты фараѡ́ни i҆и҃лѧ и҆змѣ́ншемꙋ и҆ во глꙋбинѣ̀ морстѣ́й нога́ми немо́крыми наста́вльшемꙋ пѣ́снь побѣ́днꙋю, ꙗ҆́кѡ просла́висѧ.

Воспѣ́ти кíй ꙗ҆зы́къ возмо́жетъ по достоѧ́нiю твоѧ̑, преди́вный ѻ҆́тче, вє́лiѧ и҆справлє́нiѧ, высо́кое ѹ҆чи́тельство, въ темни́цѣ и҆ во ѹ҆́захъ мꙋ́ченическое страда́нiе и҆ долготерпѣ́нiе.

Ка́кѡ воспое́мъ и҆ что́ тѧ нарече́мъ, предо́блiй ѻ҆́тче; прⷪ҇рка ли, ꙗ҆́кѡ провѣща̀ неꙋдо́бь разꙋмѣва́ємаѧ и҆ вѣ́дѡмаѧ на́мъ, а҆пⷭ҇ла ли, ꙗ҆́кѡ зы́блемꙋю проти́вными на́мъ вѣ́тры ѹ҆твердѝ хрⷭ҇тiа́нскꙋю вѣ́рꙋ бжⷭ҇твенныхъ писа́нiй ѹ҆че́нiи, ѹ҆чи́телѧ ли, но вои́стиннꙋ ничи́мъ же хꙋ́ждши и҆ ни́жши є҆сѝ вели́кихъ ѻ҆́нѣхъ вселе́нскихъ ѹ҆чи́тель.

Воспѣ́ти ст҃а́го и҆ поклонѧ́емаго паракли́та въ темни́цѣ и҆звѣще́нiе ѿ а҆́гг҃ла прiи́мъ, сотвори́лъ є҆сѝ канѡ́нъ ст҃о́мꙋ дх҃ꙋ, и҆́мже є҆щѐ въ во́ли просвѣще́нъ, сщ҃е́нныѧ и҆ бг҃одꙋхновє́нныѧ кни́ги соста́вилъ є҆сѝ.

Бг҃оро́диченъ:

Пои́мъ, всѝ лю́дiе, ст҃ы́ню и҆ сла́вꙋ пречⷭ҇тыѧ и҆ всепѣ́тыѧ бж҃iѧ мт҃ре, вы́шшꙋю небе́съ и҆ всѣ́хъ ѹ҆́мныхъ си́лъ, поноси́вшꙋю въ пречⷭ҇той свое́й ѹ҆тро́бѣ є҆мманꙋ́ила, ꙗ҆́кѡ свѧ́та и҆ пресла́вна є҆́сть.

Пѣ́снь г҃:

I҆рмо́съ: Ѹ҆твердѝ менѐ, хрⷭ҇тѐ, на недви́жимомъ ка́мени за́повѣдей твои́хъ и҆ просвѣти́ мѧ свѣ́томъ лица̀ твоегѡ̀: нѣ́сть бо ст҃ъ, па́че тебѐ, человѣколю́бче. 

Ѹ҆тверди́лъ є҆сѝ, прпⷣбне маѯíме, въ се́рдцѣ свое́мъ бжⷭ҇твенный стра́хъ, всѧ̑ пѡ́хоти плѡтскíѧ возненави́дѣвъ, сегѡ̀ ра́ди ѹ҆мꙋдри́лсѧ є҆сѝ, ꙗ҆́коже про́стъ младе́нецъ, и҆ вслѣ́дъ гдⷭ҇еви восте́клъ є҆сѝ.

Ѹ҆твержде́нiемъ и҆мѣ́ѧ распе́ншагосѧ гдⷭ҇а i҆и҃са хрⷭ҇та̀, стра́ненъ, незна́емъ, бездо́менъ, безꙿѻте́чественъ, безꙿиме́ненъ, безсмы́сленъ бы́лъ є҆сѝ, прпⷣбне маѯíме, предꙿ свои́ми сро́дники, зна́емыми и҆ дрꙋ́ги.

Ѹ҆твержда́ѧсѧ на за́повѣдехъ гдⷭ҇нихъ, ѿ го́рести темни́чныѧ бы́лъ є҆сѝ на мно́гъ ча́съ, ꙗ҆́кѡ ме́ртвъ, но дѣ́ѧлъ є҆сѝ ѡ҆ sлонра́вныхъ моли́твꙋ, си́це глаго́лѧ: гдⷭ҇и, i҆и҃се хрⷭ҇тѐ, сн҃е бг҃а жива́гѡ, не поста́ви и҆̀мъ грѣха̀ сегѡ̀, клеве́щꙋщихъ на мѧ̀ непра́вдꙋ.

Бг҃оро́диченъ:

Ѹ҆твердѝ на́съ къ хвале́нiю твоемꙋ̀, дв҃о, и҆ сохранѝ безъ вреда̀ ѿ всѧ́кiѧ ко́зни лꙋка́вагѡ, и҆ сподо́би стоѧ́нiѧ ѡ҆деснꙋ́ю є҆диноро́днагѡ сн҃а твоегѡ̀, є҆мꙋ́же подоба́етъ всѧ́каѧ сла́ва, че́сть и҆ поклоне́нiе во вѣ́ки вѣкѡ́въ.

Сѣда́ленъ, гла́съ д҃:

Ѹ҆́мъ ѹ҆краси́въ поꙋче́нiи бг҃одохнове́нныхъ писа́нiй, тре́звенною моли́твою и҆ бдѣ̑нiи бг҃оꙋго́дными, ѹ҆тверди́лъ є҆сѝ се́рдце своѐ въ гдⷭ҇ѣ и҆сполне́нiемъ за́повѣдей сп҃си́тельныхъ є҆гѡ̀, сегѡ̀ ра́ди прославлѧ́ютъ тѧ̀ вы́нꙋ рѡссíйстiи лю́дiе и҆ а҆ѳѡ́нъ, и҆ ѻ҆би́тель ватопе́дскаѧ вкꙋ́пѣ съ на́ми вопiе́тъ: маѯíме премꙋ́дре, не ѡ҆ста́ви на́съ, молѧ́щихсѧ тебѣ̀. 

Сла́ва, и҆ ны́нѣ, бг҃оро́диченъ:

Молю́ тѧ, пречⷭ҇таѧ мт҃и бг҃а вы́шнѧгѡ, є҆ди́но дꙋшѝ моеѧ̀ ѹ҆тѣше́нiе, ѹ҆пова́нiе, сла́досте, бжⷭ҇твенный покро́ве, свѣ́те, застꙋпле́нiе и҆ сп҃се́нiе. сподо́би мѧ̀ твои́ми моли́твами ѹ҆слы́шати гла́съ, бл҃гослове́нныхъ призыва́ющiй внꙋ́трь черто́га влⷣки.

Пѣ́снь д҃.

I҆рмо́съ: Ве́лiѧ та́йна твоегѡ̀, хрⷭ҇тѐ, смотре́нiѧ: сiю́ бо свы́ше прови́дѧ бг҃озри́тельнѡ, а҆ввакꙋ́мъ, и҆зше́лъ є҆сѝ, вопiѧ́ше тебѣ̀, во сп҃се́нiе люде́й твои́хъ, человѣколю́бче.

Ѿ та́йныхъ є҆ретíческихъ лжеꙋче́нiй ничто́же ѹ҆таи́сѧ ѿ тебѐ, прпⷣбне маѯíме, но бл҃года́тiю ст҃а́гѡ и҆ поклонѧ́емагѡ дх҃а всѧ̑ тебѣ̀ ѿкрове́на сꙋ́ть.

Та́инственныхъ догма́тѡвъ правосла́вныѧ вѣ́ры не то́чiю побо́рника и҆́стинна и҆ вѣ́рна себѐ показа̀, но и҆ па́че преѻ́стра сѣки́ра на всѧ̑, ꙗ҆̀же подꙿ небесе́мъ, є҆́рєси ꙗ҆ви́лсѧ є҆сѝ.

Ꙗ҆́кѡ та́инъ ст҃а́гѡ дх҃а строи́тель, и҆ небе́снагѡ жи́тельства рачи́тель, и҆ зако́на гдⷭ҇нѧ ѹ҆чи́тель вои́стиннꙋ показа́лсѧ є҆сѝ, премꙋ́дре маѯíме.

Бг҃оро́диченъ:

Ве́лiю та́инствꙋ мѡѷсе́й бг҃ови́децъ наꙋче́нъ, зрѧ̀ кꙋпинꙋ̀ неѡпали́мꙋ: кꙋпина̀ не́мощь человѣ́ческагѡ є҆стества̀, ѻ҆́гнь же бжⷭ҇тво̀ є҆диноро́днагѡ сн҃а вы́шнѧгѡ, и҆́бо бг҃ъ на́шъ ѻ҆́гнь є҆́сть, поѧда́ѧй грѣхѝ на́шѧ, ꙗ҆́коже бжⷭ҇твенный а҆пⷭ҇лъ речѐ.

Пѣ́снь є҃.

I҆рмо́съ: Ѿ но́щи ѹ҆́тренююще, пое́мъ тѧ̀, хрⷭ҇тѐ, ѻ҆ц҃ꙋ̀ собезнача́льна и҆ сп҃са дꙋ́шъ на́шихъ, ми́ръ мíрови пода́ждь, человѣколю́бче. 

Но́щiю лꙋна̀, дне́мъ со́лнце просвѣща́ютъ и҆ веселѧ́тъ тва́рь всю̀ ви́димꙋю, житiе́ же и҆ премꙋ́дрость ст҃ы́хъ просвѣща́ютъ и҆ веселѧ́тъ дꙋ́шы всѣ́хъ человѣ́кѡвъ, хотѧ́щихъ сп҃сти́сѧ и҆ въ ра́зꙋмъ и҆́стины прiитѝ. си́це и҆ писа̑нiѧ прпⷣбнагѡ маѯíма гре́ка, ꙗ҆́кѡ бг҃одꙋхновє́нныѧ трꙋды̀, велегла́снѡ вопiю́тъ.

Въ нощѝ молѧ́щꙋсѧ тебѣ̀ въ темни́цѣ, бг҃онача́льныѧ и҆ пребл҃гíѧ трⷪ҇цы про́мысломъ вне́мъ а҆́гг҃лъ гдⷭ҇нь и҆ речѐ: ѽ ста́рче! си́ми мꙋ́ками и҆збꙋ́деши вѣ́чныхъ мꙋ́къ.

Въ нощѝ, ꙗ҆́кѡ сладкогла́сный и҆ добропѣ́снивый сла́вiй, воспѣ́лъ є҆сѝ, премꙋ́дре маѯíме: не тꙋжѝ, не скорбѝ, нижѐ тоскꙋ́й ѡ҆ ни́хже, любе́зна мѝ дꙋшѐ, стра́ждеши бе́зъ пра́вды, твоѧ́ бо мзда̀ ве́лiѧ на нб҃сѣ́хъ.

Бг҃оро́диченъ:

Ѿ но́щи ѹ҆́тренююще, пое́мъ тѧ̀, дв҃о, дще́рь цр҃е́вꙋ, рѧ̑сны златы́ми ѡ҆дѣ́ѧнꙋ и҆ преиспещре́нꙋ, лѣ́ствицꙋ, ю҆́же i҆а́кѡвъ ви́дѣ, го́рꙋ, ю҆́же благоволѝ бг҃ъ жи́ти въ не́й, и҆́бо гдⷭ҇ь всели́тсѧ до конца̀.

Пѣ́снь s҃.

I҆рмо́съ: Прⷪ҇ро́ка спа́слъ є҆сѝ ѿ ки́та, человѣколю́бче, и҆ менѐ и҆зъ глꙋбины̀ прегрѣше́нiй возведѝ, молю́сѧ.

Прⷪ҇ро́чески, прпⷣбне маѯíме, лю́ди ѡ҆блича́лъ є҆сѝ, къ покаѧ́нiю приводѧ̀: заблꙋди́хомъ, заблꙋди́хомъ ѿ пра́ваго и҆ незаблꙋ́днагѡ жи́тельства прпⷣбныхъ и҆́нѡкъ и҆ безъ ѹ҆ма̀ тече́мъ къ по́чести вы́шнѧгѡ зва́нiѧ.

Прⷪ҇ро́къ покаѧ́нiѧ ꙗ҆ви́лсѧ є҆сѝ, прпⷣбне маѯíме, дꙋшѝ трезве́нiе снабдѣ́ваѧ бжⷭ҇твенными словесы̀ и҆ и҆зъ ро́ва страсте́й возводѧ̀ ѡ҆мраче́нныхъ грѣхмѝ. 

Прⷪ҇рѡ́ческiѧ писа̑нiѧ, въ та́йнѣ глагѡ́ланныѧ, ꙗ҆́вны содѣ́лалъ є҆сѝ, премꙋ́дре маѯíме, сегѡ̀ ра́ди послꙋ́шаютъ тѧ̀ ѻ҆би́льнѡ всѝ лю́дiе.

Бг҃оро́диченъ:

Прⷪ҇ро́ки тѧ̀ провозвѣсти́ша, дв҃о чⷭ҇таѧ, а҆пⷭ҇ли проповѣ́даша, ст҃íи всѝ ѹ҆блажи́ша, мы́ же со а҆рха́гг҃ломъ вопiе́мъ: ра́дꙋйсѧ, бл҃года́тнаѧ, гдⷭ҇ь съ тобо́ю.

Конда́къ, гла́съ и҃: Подо́бенъ: Премꙋ́дрости:

Бг҃одꙋхнове́ннымъ писа́нiемъ и҆ бг҃осло́вiѧ проповѣ́данiемъ невѣ́рствꙋющихъ сꙋемꙋ́дрiе ѡ҆бличи́лъ є҆сѝ, всебога́те, па́че же, въ правосла́вiи и҆справлѧ́ѧ, на стезю̀ и҆́стиннагѡ позна́нiѧ наста́вилъ є҆сѝ, ꙗ҆́коже свирѣ́ль бг҃огла́снаѧ, ѹ҆слажда́ѧ слы́шащихъ ра́зꙋмы, непреста́ннѡ весели́ши, маѯíме досточꙋ́дне, сегѡ̀ ра́ди мо́лимъ тѧ̀: молѝ хрⷭ҇та̀ бг҃а грѣхѡ́въ ѡ҆ставле́нiе низпосла́ти вѣ́рою пою́щымъ всест҃о́е твоѐ ѹ҆спе́нiе, маѯíме, ѻ҆́тче на́шъ.

I҆́косъ:

Ка́кѡ воспое́мъ велича́йшемꙋ тезоимени́таго, маѯíма предо́блѧго, прпⷣбныхъ кра́сна вѣнца̀, страда́льцєвъ тве́рдаго пра́вила, є҆ретiкѡ́въ нело́жнаго посрамле́нiѧ, цр҃кви столпа̀ непоколеби́маго, дѣ̑вственникъ и҆звѣ́стнаго наста́вника и҆ сꙋпрꙋ́жества честна́го застꙋ́пника, фiло́софѡвъ премꙋ́дршаго мꙋдреца̀, и҆́стины и҆сто́чника приснотекꙋ́щаго, и҆́нѡкъ похвалꙋ̀ и҆ всѣ́хъ люде́й вои́стиннꙋ ѹ҆краше́нiе; сегѡ̀  ра́ди мо́лимъ тѧ̀, досточꙋ́дне маѯíме: молѝ хрⷭ҇та̀ бг҃а грѣхѡ́въ ѡ҆ставле́нiе низпосла́ти вѣ́рою пою́щымъ всест҃о́е твоѐ ѹ҆спе́нiе, маѯíме, ѻ҆́тче на́шъ.

Пѣ́снь з҃.

I҆рмо́съ: Ѻ҆́бразꙋ слꙋжи́ти, мꙋсiкíйскомꙋ согла́сiю созыва́ющꙋ лю́ди, ѿ пѣ́сней сiѡ́нскихъ пою́ще ѻ҆те́чески, ѻ҆́троцы давíдѡвы мꙋчи́телево разори́ша sлочести́вое велѣ́нiе и҆ пла́мень въ ро́сꙋ преложи́ша, пѣ́снь воспѣва́юще: превозноси́мый ѻ҆тцє́въ и҆ на́шъ бж҃е, бл҃гослове́нъ є҆сѝ.

Ѻ҆́бразꙋ промышле́нiѧ прст҃ы́ѧ трⷪ҇цы пѣ́снь бл҃года́рственнꙋ возда́въ, прпⷣбне маѯíме, всѧ̑ ны̀ призва́лъ є҆сѝ бл҃гослови́ти небла́зненнѡ ѻ҆ц҃а̀, и҆ сн҃а, и҆ ст҃а́го дх҃а, є҆ди́наго бг҃а въ трiе́хъ ѵ҆поста́сехъ.

Ѻ҆́бразъ sлострада́нiѧ, терпѣ́нiѧ и҆ моли́твы показа́лсѧ є҆сѝ, ст҃е маѯíме, па́че же и҆ ѹ҆пова́нiѧ, ꙗ҆́кѡ бг҃ъ сꙋдiѧ̀ пра́веденъ, и҆ крѣ́покъ, и҆ долготерпѣли́въ є҆́сть, и҆ то́й возда́стъ коемꙋ́ждо по дѣлѡ́мъ є҆гѡ̀.

Ѻ҆́бразъ превы́спреннѧгѡ бг҃осло́вiѧ стѧжа́лъ є҆сѝ, премꙋ́дре маѯíме, сíи є҆́сть догма́ты бжⷭ҇твенныхъ а҆пⷭ҇лъ и҆ ѻ҆тє́цъ, ѿ свѧта́гѡ паракли́та и҆злiѧ̑нныѧ, и҆́мже и҆ на́съ наꙋча́еши бг҃омꙋ́дрыми свои́ми писа́нiи.

Бг҃оро́диченъ:

Ѻ҆́бразъ пречⷭ҇тагѡ твоегѡ̀ рождества̀, дв҃о мт҃и, неизрече́ненъ и҆ невѣ́домъ є҆́сть, ты́ бо вселе́нiе превѣ́чнагѡ є҆диноро́днагѡ сн҃а ѻ҆́ч҃а была̀ є҆сѝ, не ѡ҆пали́вшисѧ ѿ негѡ̀.

Пѣ́снь и҃.

I҆рмо́съ: Въ пла́мени ѻ҆́гненнѣ горѧ́щiѧ пе́щи сохра́ншаго дѣ́ти и҆ во зра́цѣ а҆́гг҃ла снизше́дшаго къ ни́мъ, по́йте гдⷭ҇а и҆ превозноси́те є҆го̀ во вѣ́ки. 

Пла́мене бжⷭ҇твеннагѡ паракли́това ѡ҆блиста́нiѧ возжелѣ́въ, прпⷣбне маѯíме, сегѡ̀ ра́ди и҆ сладча́йшимъ свѣ́томъ ѹ҆че́нiѧ и҆ чꙋде́съ ѻ҆гне́мъ ѿгна́лъ є҆сѝ всѧ́кiй мра́къ бѣсо́вскiй.

Пла́мене гее́ннскагѡ бѣ́гати лю́ди наꙋчи́лъ є҆сѝ, прпⷣбне маѯíме, си́хъ призыва́ѧ дѣ́ломъ соверша́ти за́пѡвѣди хрⷭ҇тѡ́вы и҆ ѿстꙋпи́ти sло́бы, блꙋда̀, лжѝ, го́рдости, льстѝ и҆ хище́нiѧ непра́веднагѡ чꙋжи́хъ и҆мѣ́нiй.

Пла́меннѡ нече́стiе є҆ретíческое попали́лъ є҆сѝ, премꙋ́дре маѯíме, вѣ́ры же хрⷭ҇тiа́нскiѧ непоро́чныѧ бжⷭ҇твенное и҆сповѣ́данiе и҆зꙿѧсни́въ.

Бг҃оро́диченъ:

Въ пла́мени ѻ҆́гненнѣ горѧ́щiѧ кꙋпины̀ ви́дѣ тѧ̀ мѡѷсе́й бг҃ови́децъ, провозвѣсти́въ безсѣ́менное рождество̀ твоѐ, дв҃о прчⷭ҇таѧ, сегѡ̀ ра́ди и҆ на́съ плотски́хъ страсте́й свободѝ.

Пѣ́снь ѳ҃.

I҆рмо́съ: Тебѐ, свѣ́тлꙋю свѣщꙋ̀ и҆ мт҃рь бж҃iю, пречꙋ́днꙋю сла́вꙋ и҆ вы́шшꙋю всѣ́хъ тва́рей, пѣ́сньми велича́емъ.

Тебѐ, свѣ́тлꙋю свѣщꙋ̀, и҆ ѹ҆́мъ кра́йнѣйшiй, и҆ сто́лпъ непоколеби́мъ вѣ́мы, па́че же наста́вника мона́хѡвъ и҆ є҆ресе́й наказа́телѧ проповѣ́дꙋемъ.

Свѣ́тлѡ ѿ полꙋ́денныхъ стра́нъ возсiѧ́лъ є҆сѝ, прпⷣбне маѯíме, свѣ́тло житiѐ показа́въ, мра́къ лꙋка́вствiѧ прогонѧ́ѧ и҆ бл҃гопрiѧ́тною моли́твою просiѧ́въ.

Свѣща̀ бжⷭ҇твеннагѡ ра́зꙋма бы́въ, дости́глъ є҆сѝ въ позна́нiе сн҃а бж҃iѧ, въ мꙋ́жа соверше́нна, въ мѣ́рꙋ  во́зраста хрⷭ҇то́ва, сегѡ̀ ра́ди и҆ мы̀ вопiе́мъ тѝ: бл҃же́нъ ты̀ є҆сѝ вои́стиннꙋ по всемꙋ̀, и҆ по́двиги, и҆ сла́вою, и҆ бл҃года́тiю, ꙗ҆̀же є҆сѝ свы́ше полꙋчи́лъ.

Бг҃оро́диченъ:

Тебѐ, и҆ свѣ́тлꙋю свѣщꙋ̀ въ нощѝ страсте́й, и҆ покро́въ бл҃госты́ни, и҆ стѣ́нꙋ неѡбори́мꙋ ѿ навѣ̑тъ вра́жiихъ, пѣ́сньми велегла́снѡ велича́емъ.

Свѣти́ленъ:

Свѣ́тъ возсiѧ́лъ є҆́сть прпⷣбномꙋ маѯíмꙋ бжⷭ҇твенныхъ слове́съ и҆ повелѣ́нiй, сегѡ̀ ра́ди ꙗ҆́кѡ свѣ́тъ вторы́й и҆ ѹ҆́мъ кра́йнѣйшiй на́мъ ꙗ҆ви́сѧ.

Сла́ва, и҆ ны́нѣ, бг҃оро́диченъ:

Ѹ҆жасо́шасѧ а҆́гг҃льскiѧ си̑лы, зрѧ́ще дв҃ꙋ, свѣ́тъ ѿ свѣ́та въ рꙋка́хъ держа́щꙋ, чи́стѣ ро́ждшей вопiѧ́ше: свѣ́тъ возсiѧ́лъ є҆́сть на́мъ ѿ дв҃и́ческихъ ложе́снъ.

На хвали́техъ стiхи̑ры, гла́съ и҃:

Ѿре́клсѧ є҆сѝ себѐ, прпⷣбне маѯíме, и҆ стра́нна себѐ показа̀ всегѡ̀ житiѧ̀ сегѡ̀ сꙋ́етнагѡ, ни пи́щѣ сла́дкой, ни сла́вѣ, ни и҆мѣ́нiемъ ктомꙋ̀ ра́дꙋѧсѧ, нижѐ дрꙋ́жбамъ си́льныхъ. всѧ̑ же вкꙋ́пѣ ѿри́нꙋлъ є҆сѝ нестѧжа́тельнымъ житiе́мъ, и҆ слеза́ми, и҆ безмо́лвiемъ, моли́твами, и҆ бдѣ́нiи, и҆ кни́жными прочита́нiи, бжⷭ҇твенною добро́тою мы́сленнѡ пита́ѧсѧ, ра́дꙋешисѧ, весе́лiѧ при́снѡ наполнѧ́емь.

Маѯíмъ прпⷣбный, ꙗ҆́коже и҆ дре́вле ѻ҆тцы̀, не хꙋ́дѣ борє́нiѧ показа̀, ѻ҆́во є҆ретiкѝ словесы̀ свои́ми бiѧ̀, ѻ҆́во же вѣ̑рныѧ неподвижи́мѡ вѣ́рѣ стоѧ̑нiѧ ѹ҆крѣплѧ́ѧ, не поколеба́ша бо сегѡ̀ ѻ҆тца̀ лю́тыѧ  бꙋ́ри приражє́нiѧ, ни темни́ца, ни ѹ҆́зы, тѣ́ло держа́щiи, а҆ дꙋ́шꙋ просвѣща́ющiи.

Маѯíмъ премꙋ́дрый, вторы́й земны́й и҆ многострада́льный херꙋвíмъ, бжⷭ҇твеннꙋю трапе́зꙋ на́мъ предлага́етъ въ па́мѧти свое́й, ѹ҆се́рднѡ теце́мъ, ѽ празднолю́бцы, на пресла́дкiй се́й и҆ и҆зꙿѻби́льный и҆сто́чникъ, распали́вшꙋюсѧ жа́ждꙋ ѿ ло́жныхъ є҆ретíческихъ ѹ҆че́нiй ѹ҆гаша́юще и҆ дꙋ́шы въ гѡ́рнiѧ ѡ҆би́тели возводѧ́ще.

Сла́ва, гла́съ г҃:

Сп҃сѝ на́съ твое́ю бл҃года́тiю, прест҃а́ѧ трⷪ҇це, содѣ́телю всѣ́хъ и҆ содержа́телю, сохранѝ на́съ чи̑сты, въ настоѧ́щемъ ѹ҆̀бо житiѝ бл҃говѣ́рнѡ слꙋжа́щихъ тѝ, въ бꙋ́дꙋщемъ вѣ́цѣ сподо́би соꙋчини́тисѧ на́мъ бжⷭ҇твенномꙋ ли́кꙋ и҆збра́нныхъ твои́хъ, и҆дѣ́же шꙋ́мъ чи́стъ пра́зднꙋющихъ и҆ гла́съ неизрече́ннагѡ весе́лiѧ.

И҆ ны́нѣ, бг҃оро́диченъ:

Славосло́вiе вели́кое.

На лiтꙋргíи слꙋ́жба прпⷣбническаѧ.


