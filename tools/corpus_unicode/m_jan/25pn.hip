    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же, въ недѣ́лю, ближа́йшꙋю къ к҃є днѝ

Пра́зднованiе собо́рꙋ новомч҃никѡвъ, и҆ и҆сповѣ́дникѡвъ рѡссíйскихъ,

[Зрѝ] и҆̀мже канѡ́нъ пое́мъ и҆зъ ѻ҆́бщей мине́и {Служба сия печатается по изданию: Минея Январь. Международный издательский центр православной литературы. М., 1996. Ч. II, с. 578-590}

А҆́ще к҃є де́нь i҆аннꙋа́рiѧ прилꙋчи́тсѧ въ понедѣ́льникъ, вто́рникъ и҆лѝ сре́дꙋ, пое́мъ новомч҃никѡмъ въ недѣ́лю, ꙗ҆́же є҆́сть предꙿ си́мъ, а҆́ще ли бꙋ́детъ въ четверто́къ, пѧто́къ и҆лѝ сꙋббѡ́тꙋ, пое́мъ и҆̀мъ въ недѣ́лю послѣ́дꙋющꙋю.

А҆́ще прилꙋчи́тсѧ к҃є i҆аннꙋа́рiѧ въ де́нь недѣ́льный (воскре́сный), пое́мъ слꙋ́жбꙋ новомч҃никѡмъ въ то́йже де́нь, слꙋ́жбꙋ же ст҃о́мꙋ григо́рiю бг҃осло́вꙋ въ к҃з де́нь i҆аннꙋа́рiѧ кꙋ́пнѡ со слꙋ́жбою ст҃и́телю i҆ѡа́ннꙋ златоꙋ́стꙋ. Предварѧ́етъ тогда̀ слꙋ́жба ст҃и́телю григо́рiю. Вѣ́домо бꙋ́ди и҆ сiѐ: слꙋ́жба сiѧ̀ быва́етъ, наче́нши ѿ к҃в и҆ восходѧ́щи до к҃и i҆аннꙋа́рiѧ. И҆ а҆́ще прилꙋчи́тсѧ тогда̀ недѣ́лѧ мытарѧ̀ и҆ фарiсе́а, и҆лѝ блꙋ́днагѡ, и҆лѝ мѧсопꙋ́стнаѧ, пое́мъ новомч҃никѡмъ съ трiѡ́дiю, ꙗ҆́коже трiє́мъ ст҃и́телємъ по ма́рковой главѣ̀.

А҆́ще прилꙋчи́тсѧ въ то́йже де́нь па́мѧть вели́кагѡ ст҃а́гѡ, пое́мъ ст҃о́мꙋ вели́комꙋ, въ сꙋббѡ́тꙋ ближа́йшꙋю, и҆лѝ въ и҆ны́й де́нь.

А҆́ще же бꙋ́детъ гдѣ̀ въ то́й де́нь хра́мъ, пое́мъ слꙋ́жбꙋ хра́ма съ трiѡ́дiю непремѣ́ннѡ, ст҃ы̑мъ же новомч҃никѡмъ во грѧдꙋ́щꙋю недѣ́лю. 

На ма́лѣй вече́рни: стiхи̑ры воскрє́сны.

Сла́ва, гла́съ и҃:

Землѧ̀ рꙋ́сскаѧ и҆ нб҃о земно́е бы́сть: въ свои́хъ разсѣ́линахъ тѣлеса̀ новомч҃никѡвъ и҆ и҆сповѣ́дникѡвъ сокры́вши и҆ тѣ́хъ нбⷭ҇ною сла́вою просiѧ́вши, и҆̀же свои́ми кровьмѝ ѡ҆роси́ша ю҆̀, пострада́вше ѿ слꙋ́гъ сатани́нскихъ за вѣ́рꙋ хрⷭ҇то́вꙋ во и҆скꙋпле́нiе грѣхѡ́въ бг҃оѿстꙋпле́нiѧ.

И҆ ны́нѣ, бг҃оро́диченъ, догма́тикъ гла́са.

На стiхо́внѣ стiхи́ра воскре́сна. Та́же стiхи̑ры новомч҃никѡмъ, гла́съ а҃.

Ѽ, вели́цiи страстоте́рпцы новомч҃ницы рѡссíйстiи, съ любо́вiю припа́даемъ къ ва́мъ, и҆ прославлѧ́юще ва́шѧ по́двиги, бл҃гоговѣ́йнѡ лобыза́емъ ра̑ны ва́шѧ, моли́те, мо́лимсѧ, ѡ҆ дꙋша́хъ на́шихъ.

Стíхъ: Разже́глъ ны̀ є҆сѝ, ꙗ҆́коже разжиза́етсѧ сребро̀.

Ѽ, сла́внiи новомч҃ницы рѡссíйстiи, є҆гда̀ ѡ҆скꙋдѣва́ше вѣ́ра, ѹ҆крѣплѧ́ете ю҆̀ и҆сповѣда́нiемъ ва́шимъ, є҆гда̀ и҆зсѧка́ше любы̀, любвѐ ра́ди ко хрⷭ҇тꙋ̀ да́сте себє̀ на мꙋ̑ки и҆ сме́рть, є҆гда̀ колеба́шесѧ наде́жда, ѹ҆твержда́сте ю҆̀ ва́шимъ ѹ҆пова́нiемъ на бг҃а, є҆го́же моли́те, да ѹ҆крѣпи́тъ въ на́съ вѣ́рꙋ, наде́ждꙋ и҆ любо́вь.

Стíхъ: Воззва́ша пра́веднiи и҆ гдⷭ҇ь ѹ҆слы́ша и҆̀хъ.

Не человѣ́цы сп҃са́ютъ цр҃ковь, и҆ ничто́же по́льзꙋетъ согла́сiе со врагѝ є҆ѧ̀, но цр҃ковь сп҃са́етъ человѣ́ки си́лою хрⷭ҇то́вою, ꙗ҆́коже по́двигъ ва́шъ показа̀. ѽ непоколеби́мiи новомч҃ницы рѡссíйстiи, вои́стинꙋ є҆стѐ  сла́ва цр҃кве, ѡ҆ не́йже прилѣ́жнѡ моли́тесѧ, да непоколе́блемꙋ ѹ҆тверди́тъ ю҆̀ хрⷭ҇то́съ.

Сла́ва, гла́съ в҃:

Ѽ, ди́вное во́инство но́выхъ страда́льцєвъ рѡссíйскихъ. кто̀ возмо́жетъ досто́йнѡ просла́вити ва́съ: вои́стинꙋ бл҃же́нна землѧ̀, напи́вшаѧсѧ кровьмѝ ва́шими, гра́ды же и҆ вє́си є҆ѧ̀ та́йнѡ ѡ҆ст҃и́шасѧ, воспрiи́мше честнíи ѡ҆ста́нки ва́шѧ мно́жицею безꙿ пѣ́нiѧ цр҃ко́внагѡ, та́кожде же и҆ безꙿ погребе́нiѧ честна́гѡ. но моли́тесѧ, ст҃íи, ѡ҆ странѣ̀ ва́шей и҆ ѡ҆ всѣ́хъ чтꙋ́щихъ ва́съ.

И҆ ны́нѣ, бг҃оро́диченъ.

Тропа́рь воскре́сенъ.

Сла́ва, тропа́рь, гла́съ д҃, зрѝ на Вели́цѣй вече́рни.

И҆ ны́нѣ, бг҃оро́диченъ, Е҆́же ѿ вѣ́ка:



На вели́цѣй вече́рни

Стiхи̑ры воскре́сны д҃. Та́же стiхи̑ры новомч҃никѡмъ гла́съ а҃:

Нача́ло ны́нѣ поло́жимъ, ѽ бра́тiе, моле́нiемъ те́плымъ къ нѡ́вымъ ѹ҆го́дникѡмъ бж҃iимъ: тíи бо стра́шными мꙋче́нiи ѡ҆чища́еми, ро́ждiе плодоно́сныѧ лозы̀ хрⷭ҇то́вы ꙗ҆ви́шасѧ, сла́достiю бл҃года́ти ѡ҆би́льнѡ напоѧ́емiи, во бл҃гоꙋха́нiи свѧ́тости и҆́хъ на́мъ предлага́емiи, да со ѹ҆миле́нiемъ назида́ющесѧ по́двигомъ и҆́хъ, принесе́мъ бг҃ꙋ и҆ мы̀ пло́дъ покаѧ́нiѧ.

Нача́ло кр҃ще́нiѧ стра́шнагѡ, и҆́мже па́ки кр҃сти́сѧ землѧ̀ рꙋ́сскаѧ, восхвали́те, ѽ го́ры кíєвскiѧ, кресто́мъ а҆пⷭ҇ла а҆ндре́а бл҃гословє́нныѧ. и҆дѣ́же бо бл҃года́ть возсiѧ̀  ро́дꙋ на́шемꙋ ѿ вѣ́ры же и҆ дх҃а во ѿверзе́нiе црⷭ҇твiѧ бж҃iѧ, та́мѡ подоба́ше нача́тисѧ и҆ семꙋ̀ ѡ҆бновле́нiю кро́вiю первозакла́ннагѡ ѿ ст҃и́телей рꙋ́сскихъ, тезоиме́ннагѡ просвѣти́телю на́шемꙋ. се́й бо влади́мiръ но́вый, и҆зꙿ вiногра́дника своегѡ̀ и҆зведе́нъ за врата̀ сщ҃е́нныѧ ла́ѵры пече́рскiѧ, вѣнча́нiѧ стефа́нова сподоблѧ́етсѧ, проща́ѧ и҆ бл҃гословлѧ́ѧ ѹ҆бива́ющихъ є҆го̀, ꙗ҆́кѡ кро́ткiй мл҃твенникъ ѡ҆ дꙋша́хъ на́шихъ.

Рыда́нiе, жа́лость и҆ го́ре: сѐ сви́токъ i҆езекíилевъ, насы́тивый дꙋ́шꙋ твою̀, ст҃е тѵ́хѡне, патрiа́рше на́шъ! да ѹ҆слы́шитсѧ и҆ ны́нѣ гла́съ тво́й: бра́тiе, а҆рхiпа́стырiе и҆ па́стырiе, зови́те ча̑да ва̑ша на защи́тꙋ цр҃кве правосла́вныѧ. да ѹ҆слы́шатъ же и҆ разори́тели храмѡ́въ бж҃iихъ ѻ҆́гненное сло́во твоѐ: а҆́ще є҆щѐ то́кмѡ и҆́менемъ хрⷭ҇тiа́нскимъ нарица́етесѧ, вла́стiю на́мъ ѿ бг҃а да́нною а҆наѳема́тствꙋемъ ва́съ. ѽ стра́шнагѡ ѿлꙋче́нiѧ вѣ́чнагѡ! сѐ а҆на́ѳема ники́мже разрѣша́ема! сѐ дерзнове́нiе патрiа́ршее!

Гла́съ д҃:

Кро́токъ, но непоколеби́мъ бы́лъ є҆сѝ, петро́ва гра́да и҆збра́нниче, сщ҃енномч҃ниче венiамíне, копрони́мы но́выми ѡ҆брече́нный, лжепа́стырьми пре́данный вла́сти бг҃обо́рнѣй. тогда́ же ꙗ҆ви́ тѧ бг҃ъ ѹ҆чи́телѧ безбоѧ́зненна, и҆ сѐ завѣ́тъ тво́й, и҆зꙿ заточе́нiѧ возвѣще́нный: да не пощади́мъ мы̀ себѐ цр҃кве ра́ди и҆ не предади́мъ ст҃ꙋ́ю цр҃ковь себѐ ра́ди. на сꙋдѣ́ же беззако́ннѣмъ твоѐ сло́во бы́сть всѣ̑мъ ди́вно: жи́знь  ли и҆лѝ сме́рть ны́нѣ возвѣстите́ ми, а҆́зъ же зна́меновавъ себѐ ст҃ы́мъ кресто́мъ, рекꙋ̀: сла́ва тебѣ̀, гдⷭ҇и, бж҃е, ѡ҆ всѣ́хъ.

Же́ртва бг҃ꙋ живопогребє́нныѧ въ кладезеподо́бный ро́въ низри́нꙋтыѧ: пре́жде всѣ́хъ є҆лiсаве́та страстоте́рпица, къ гѡ́рнимъ ѹ҆стремле́ннаѧ кн҃ги́нѧ милосе́рднаѧ, би́серъ правосла́вiѧ въ но́вѣмъ ѻ҆те́чествѣ ѡ҆брѣ́тшаѧ, є҆ѵⷢ҇льски ѹ҆бíйцꙋ мꙋ́жа своегѡ̀ прости́вшаѧ, моли́твою и҆ бл҃готворе́нiемъ бг҃ꙋ ѹ҆годи́вшаѧ, безбо́жными же непощажде́ннаѧ. помоли́тесѧ за на́съ ст҃íи кн҃зiе, помоли́тесѧ за всѣ́хъ прпⷣбнiи страстоте́рпицы, є҆лiсаве́то съ варва́рою вѣ́рною. ѹ҆слы́шите на́съ, въ ве́си геѳсiманíйстѣй погребє́нныѧ, ѹ҆слы́шите на́съ и҆ тíи, и҆́хже погребе́нiе невѣ́домо, ѹ҆слы́шите на́съ па́ки вкꙋ́пѣ прiѧ̑тыѧ во ѡ҆би́тели нбⷭ҇ныѧ, ст҃а́ѧ ѻ҆смери́це, моли́те бг҃а ѡ҆ на́съ.

Гла́съ и҃:

А҆дама́нтово мꙋ́жество ва́ше сла́ва є҆́сть цр҃кве рѡссíйскiѧ, страстоте́рпцы и҆ и҆сповѣ̑дницы но́вiи, ѹ҆чєни́цы бо є҆стѐ фiлíппѡвы и҆ є҆рмогє́новы, при́снiи же многострада́льномꙋ патрiа́рхꙋ тѵ́хѡнꙋ, и҆́же и҆ дадѐ ва́мъ и҆́мѧ своѐ. пребы́сте терпѣ́нiемъ въ бѣда́хъ, гони́ми и҆ ѹ҆бива́еми. но кто̀ и҆зочте́тъ и҆ мꙋ̑ки, гѡ́ршiѧ сме́рти, ѻ҆ба́че ꙗ҆ви́стесѧ и҆ проповѣ́дателiе сꙋ́щымъ съ ва́ми во ѹ҆́захъ, просвѣти́телiе прежденевѣ́рꙋющихъ, строи́телiе ст҃ы́хъ та́инствъ. ве́лiѧ вѣ́ра ва́ша, во все́мъ ꙗ҆ви́сте себѐ, ꙗ҆́кѡ бж҃iи слꙋ́ги. 

Сла́ва, гла́съ а҃. Нача́ло ны́нѣ поло́жимъ: И҆ ны́нѣ: Догма́тикъ гла́са.

Вхо́дъ. Прокíменъ, и҆ чтє́нiѧ г҃.

Проро́чества и҆са́iина чте́нiе (глава̀ м҃г):

Та́кѡ глаго́летъ гдⷭ҇ь: всѝ ꙗ҆зы́цы собра́шасѧ вкꙋ́пѣ, и҆ соберꙋ́тсѧ кнѧ̑зи ѿ ни́хъ. Кто̀ возвѣсти́тъ сiѧ̑ въ ни́хъ; и҆лѝ ꙗ҆́же ѿ нача́ла, кто̀ слы́шана сотвори́тъ ва́мъ; Да приведꙋ́тъ свидѣ́тєли своѧ̑, и҆ ѡ҆правдѧ́тсѧ, и҆ да ѹ҆слы́шатъ, и҆ да рекꙋ́тъ и҆́стинꙋ. Бꙋ́дите мѝ свидѣ́тєли, и҆ а҆́зъ свидѣ́тель, глаго́летъ гдⷭ҇ь бг҃ъ, и҆ ѻ҆́трокъ є҆го́же и҆збра́хъ: да позна́ете и҆ вѣ́рꙋете мѝ, и҆ разꙋмѣ́ете, ꙗ҆́кѡ а҆́зъ є҆́смь: пре́жде менє̀ не бы́сть и҆́нъ бг҃ъ, и҆ по мнѣ̀ не бꙋ́детъ. А҆́зъ є҆́смь бг҃ъ, и҆ нѣ́сть ра́звѣ менѐ спаса́ѧй. А҆́зъ возвѣсти́хъ, и҆ спасо́хъ, ѹ҆ничижи́хъ, и҆ не бѣ̀ въ ва́съ чꙋ́ждiй. Вы̀ мнѣ̀ свидѣ́тєли, и҆ а҆́зъ гдⷭ҇ь бг҃ъ, и҆ є҆щѐ ѿ нача́ла а҆́зъ є҆́смь: и҆ нѣ́сть ѿ рꙋ́къ мои́хъ и҆збавлѧ́ѧй. Сотворю̀, и҆ кто̀ ѿврати́тъ то̀; си́це глаго́летъ гдⷭ҇ь бг҃ъ, и҆збавлѧ́ѧй ва́съ ст҃ы́й i҆и҃левъ.

Премꙋ́дрости соломѡ́новы чте́нiе (глава̀ г҃):

Пра́ведныхъ дꙋ́шы въ рꙋцѣ̀ бж҃iей, и҆ не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ безꙋ́мныхъ ѹ҆мре́ти, и҆ вмѣни́сѧ ѡ҆sлобле́нiе и҆схо́дъ и҆́хъ, и҆ є҆́же ѿ на́съ ше́ствiе сокрꙋше́нiе, ѻ҆ни́ же сꙋ́ть въ ми́рѣ. И҆́бо предъ лице́мъ человѣ́ческимъ а҆́ще и҆ мꙋ́кꙋ прiи́мꙋтъ, ѹ҆пова́нiе и҆́хъ безсме́ртiѧ и҆спо́лнено. И҆ вма́лѣ нака́зани бы́вше, вели́кими бл҃годѣ́тельствовани бꙋ́дꙋтъ: ꙗ҆́кѡ бг҃ъ и҆скꙋсѝ ѧ҆̀, и҆ ѡ҆брѣ́те и҆̀хъ достѡ́йны  себѣ̀. Ꙗ҆́кѡ зла́то въ горни́лѣ и҆скꙋсѝ и҆̀хъ, и҆ ꙗ҆́кѡ всепло́дiе же́ртвенное прiѧ́тъ ѧ҆̀. И҆ во вре́мѧ посѣще́нiѧ и҆́хъ возсiѧ́ютъ, и҆ ꙗ҆́кѡ и҆́скры по сте́блiю потекꙋ́тъ. Сꙋ́дѧтъ ꙗ҆зы́кѡмъ, и҆ ѡ҆блада́ютъ людьмѝ, и҆ воцари́тсѧ гдⷭ҇ь въ ни́хъ во вѣ́ки. Надѣ́ющiисѧ на́нь разꙋмѣ́ютъ и҆́стинꙋ, и҆ вѣ́рнiи въ любвѝ пребꙋ́дꙋтъ є҆мꙋ̀. Ꙗ҆́кѡ бл҃года́ть и҆ млⷭ҇ть въ прпⷣбныхъ є҆гѡ̀, и҆ посѣще́нiе во и҆збра́нныхъ є҆гѡ̀.

Премꙋ́дрости соломѡ́новы чте́нiе (глава̀ д҃):

Првⷣникъ а҆́ще пости́гнетъ сконча́тисѧ, въ поко́и бꙋ́детъ. Ста́рость бо честна̀ не многолѣ́тна, нижѐ въ числѣ̀ лѣ́тъ и҆счита́етсѧ. Сѣди́на же є҆́сть мꙋ́дрость человѣ́кѡмъ, и҆ во́зрастъ ста́рости житiѐ нескве́рное. бл҃гоꙋго́денъ бг҃ови бы́въ, возлю́бленъ бы́сть, и҆ живы́й посредѣ̀ грѣ̑шникъ преста́вленъ бы́сть: восхи́щенъ бы́сть, да не sло́ба и҆змѣни́тъ ра́зꙋма є҆гѡ̀ и҆лѝ ле́сть прельсти́тъ дꙋ́шꙋ є҆гѡ̀. Раче́нiе бо sло́бы помрача́етъ дѡ́браѧ, и҆ паре́нiе по́хоти премѣнѧ́етъ ѹ҆́мъ неsло́бивъ. Сконча́всѧ вма́лѣ, и҆спо́лни лѣ̑та дѡ́лга: ѹ҆го́дна бо бѣ̀ гдⷭ҇еви дꙋша̀ є҆гѡ̀, сегѡ̀ ра́ди потща́сѧ ѿ среды̀ лꙋка́вствiѧ. Лю́дiе же ви́дѣвше, и҆ не разꙋмѣ́вше, нижѐ поло́жше въ помышле́нiи таково́е: ꙗ҆́кѡ бл҃года́ть и҆ млⷭ҇ть въ прпⷣбныхъ є҆гѡ̀, и҆ посѣще́нiе во и҆збра́нныхъ є҆гѡ̀.

На лiтíи стiхи́ра, гла́съ и҃:

А҆́гг҃ли бж҃iи ра́достнiи призыва́ютъ, да возра́дꙋемсѧ всѝ! сíи бо ра́дꙋющесѧ и҆ ѡ҆ є҆ди́номъ грѣ́шницѣ ка́ющемсѧ, ликовствꙋ́ютъ ѡ҆ мно́жествѣ но́выхъ  ст҃ы́хъ, ѡ҆ мч҃ницѣхъ и҆ и҆сповѣ́дницѣхъ цр҃кве рѡссíйскiѧ, блиста́ющiѧсѧ страда́ньми и҆́хъ: сѐ патрiа́рхъ, i҆ера́рси, сщ҃е́нницы, мона́си и҆ мно́жество человѣ̑къ всѧ́кагѡ зва́нiѧ, ѹ҆́зами и҆ лише́ньми и҆скꙋше́ннiи, мꙋче́ньми же лю́тыми и҆ многоѻбра́зными и҆ сме́ртiю, ꙗ҆́же введѐ и҆̀хъ въ жи́знь безконе́чнꙋю. сегѡ́ же ра́ди по́двига и҆́хъ даде́сѧ и҆̀мъ бл҃года́ть моли́тисѧ за ны̀. ца́рское бо сꙋ́ть тíи сщ҃е́нiе, наде́жда ро́да на́шегѡ ѡ҆бновле́нiѧ, возвѣсти́тели ми́лости сп҃са на́шегѡ, призва́вшагѡ и҆̀хъ въ сво́й чꙋ́дный свѣ́тъ.

Сла́ва, и҆ ны́нѣ: бг҃оро́диченъ, гла́съ то́йже:

Застꙋ́пнице ѹ҆се́рднаѧ, скорбѧ́щихъ при́сное ра́дованiе, ѹ҆тѣ́шительница є҆сѝ призыва́ющихъ тѧ̀ въ ча́съ и҆спыта́нiѧ, прест҃а́ѧ влⷣчце бцⷣе, ви́ждь хра́мы сн҃а твоегѡ̀ разорє́нныѧ, воззрѝ на порꙋга́нiе безбо́жными смире́нныхъ слꙋжи́телей є҆гѡ̀, ѹ҆слы́ши стена̑нiѧ рабѡ́въ твои́хъ, и҆ сама̀ со страстоте́рпцы ст҃ы́ми застꙋпѝ и҆ поми́лꙋй на́съ.

На стiхо́внѣ стiхи̑ры воскрє́сны. Сла́ва, гла́съ s҃:

Ѽ ст҃íи смире́ннѣйшiи сщ҃е́нницы и҆сповѣ̑дницы, зри́мъ ва́съ, ка́кѡ въ стра́шнꙋю годи́нꙋ гоне́нiй дале́че ѿ домѡ́въ ва́шихъ со́слани бы́сте. зри́мъ ва́съ, гла́дныхъ, цынго́тныхъ, ви́да своегѡ̀ лише́нныхъ, стрꙋ́пiѧми кровоточа́щими покрове́нныхъ, приста́вники бiе́мыхъ и҆ сна̀ лиша́емаѧ пла́чꙋщихъ ѡ҆ ча́дѣхъ ѡ҆ста́вленныхъ и҆ ѡ҆ ма́терехъ и҆́хъ беззащи́тныхъ. и҆ кто̀ и҆спи́шетъ и҆мена̀ ва̑ша! кто̀ повѣ́даетъ мíрꙋ  всѧ̑ претерпѣ̑ннаѧ ва́ми! ѻ҆ба́че вѣ́даетъ бг҃ъ и҆збра̑нныѧ своѧ̑, сохрани́вшыѧ зало́гъ, врꙋче́нный и҆̀мъ да́же до сме́рти, и҆ сегѡ̀ ра́ди дерзнове́нiе и҆мꙋ́щыѧ моли́тисѧ ѡ҆ на́съ.

И҆ ны́нѣ, бг҃оро́диченъ, гла́съ то́йже:

Бцⷣе, безпо́мощнымъ по́моще! помозѝ и҆ ны́нѣ стра́ждꙋщымъ лю́демъ страны̀ рѡссíйскiѧ, въ заточе́нiи, въ мꙋ́кахъ, и҆лѝ въ тѧ́жкихъ ѡ҆бстоѧ́нiихъ сꙋ́щымъ. тебѣ̀ мо́лимсѧ, моли́сѧ влⷣчце со ст҃ы́ми новомч҃никами и҆ и҆сповѣ́дниками ро́да на́шегѡ, и҆зба́витисѧ ѿ бѣ́дъ мно́зѣхъ рабѡ́мъ твои̑мъ.

По Ны́нѣ ѿпꙋща́еши Бцⷣе дв҃о, два́жды и҆ тропа́рь ст҃ы̑мъ є҆ди́ножды. А҆́ще нѣ́сть бдѣ́нiѧ, тропа́рь воскре́сный.

Сла́ва, тропа́рь, гла́съ д҃:

Дне́сь ра́достнѡ ликꙋ́етъ цр҃ковь рꙋ́сскаѧ, ꙗ҆́кѡ ма́ти ча́да, прославлѧ́ющи новомч҃ники и҆ и҆сповѣ́дники своѧ̑: ст҃и́тели и҆ i҆ере́и, ца́рствєнныѧ страстоте́рпцы, бл҃говѣ́рныѧ кн҃зи и҆ кн҃ги̑ни, прпⷣбныѧ мꙋжѝ и҆ жєны̀ и҆ всѧ̑ правѡсла́вныѧ хрⷭ҇тiа́ны, во дни̑ гоне́нiѧ безбо́жнагѡ жи́знь свою̀ за вѣ́рꙋ во хрⷭ҇та̀ положи́вшыѧ и҆ кровьмѝ и҆́стинꙋ соблю́дшыѧ. тѣ́хъ предста́тельствомъ, долготерпѣли́ве гдⷭ҇и, странꙋ̀ на́шꙋ въ правосла́вiи сохранѝ до сконча́нiѧ вѣ́ка.

И҆лѝ се́й:

Цвѣ́ти рѡссíйскагѡ лꙋ́га дꙋхо́внагѡ, въ годи́нꙋ лю́тыхъ гоне́нiй ди́внѡ процвѣ́тшiи новомч҃ницы и҆ и҆сповѣ̑дницы безчи́слєннiи: ст҃и́телiе и҆ па́стырiе,  мона́си и҆ мiрстíи, мꙋ́жiе, жєны́ же и҆ дѣ́ти, до́брый пло́дъ въ терпѣ́нiи хрⷭ҇тꙋ̀ прине́сшiи, моли́тесѧ є҆мꙋ̀, ꙗ҆́кѡ насади́телю ва́шемꙋ, да и҆зба́витъ лю́ди своѧ̑ ѿ безбо́жныхъ и҆ sлы́хъ, да ѹ҆твержда́етсѧ же цр҃ковь рꙋ́сскаѧ кровьмѝ и҆ страда́нiи ва́шими во сп҃се́нiе дꙋ́шъ на́шихъ.

И҆ ны́нѣ, бг҃оро́диченъ воскре́сный: Е҆́же ѿ вѣ́ка:



На ѹ҆́трени на Бг҃ъ гдⷭ҇ь: тропа́рь воскре́сенъ, два́жды. Сла́ва, новомч҃никѡмъ. И҆ ны́нѣ: бг҃оро́диченъ воскре́сный: Е҆́же ѿ вѣ́ка:

Полѷеле́й и҆ велича́нiе:

Велича́емъ ва́съ, ст҃íи новомч҃ницы и҆ и҆сповѣ̑дницы рѡссíйстiи: и҆ чти́мъ честна̑ѧ страда̑нiѧ ва̑ша, ꙗ҆̀же за хрⷭ҇та̀ претерпѣ́ли є҆стѐ.

Ѱало́мъ и҆збра́нный: Бг҃ъ на́мъ прибѣ́жище и҆ си́ла. А҆́гг҃льскiй собо́ръ: посе́мъ є҆ктенiа̀ ма́лаѧ и҆ возгла́съ: Ꙗ҆́кѡ бл҃гослови́сѧ и҆́мѧ твоѐ:

По полѷеле́и ѵ҆пакоѝ гла́са, та́же сѣда́ленъ ст҃ы́хъ, гла́съ а҃: Подо́бенъ: Ка́мени запеча́танꙋ:

Проидо́сте сквозѣ̀ ѻ҆́гнь мꙋче́нiѧ и҆ во́дꙋ сле́зъ, и҆зведѐ вы̀ гдⷭ҇ь въ поко́й ст҃ы́хъ, новомч҃ницы и҆ и҆сповѣ̑дницы рѡссíйстiи, хода́таи воззва́нiѧ къ бг҃ꙋ разꙋмѣ́ющымъ и҆ лобыза́ющымъ по́двигъ ва́шъ. сла́ва предꙋвѣ́дѣвшемꙋ произволе́нiе ва́ше, сла́ва предꙋста́вившемꙋ ва́съ къ сла́вѣ нбⷭ҇нѣй, сла́ва подаю́щемꙋ на́мъ ва́ми ве́лiю млⷭ҇ть. 

И҆́нъ сѣда́ленъ, гла́съ то́йже:

Ꙗ҆́кѡ лю́бѧщымъ бг҃а, ва́мъ ѽ страстоте́рпцы, всѧ̑ претерпѣ̑ннаѧ на землѝ бы́ша во бл҃го́е. и҆ прешлѝ є҆стѐ, ꙗ҆́кѡ и҆збра́ннiи, къ ѡ҆бѣ́щанномꙋ наслѣ́дiю вѣ́чныхъ бла́гъ. Сла́ва да́вшемꙋ ва́мъ въ тѧ́жкихъ мꙋ́кахъ крѣ́пость, сла́ва вѣнча́вшемꙋ ва́съ, сла́ва дѣ́йствꙋющемꙋ ва́ми сп҃се́нiе на́ше.

Сла́ва, гла́съ г҃:

Возсiѧ́ли є҆стѐ на тве́рди цр҃ко́внѣй, ст҃и́телiе престо́лѡвъ рѡссíйскихъ пе́рвѣйшихъ: тѵ́хѡне ст҃ѣ́йшiй, патрiа́рше, а҆на́ѳемꙋ врагѡ́мъ креста̀ пла́меннѣ и҆зрекíй, влади́мiре ст҃и́телю кíевскiй, зрѣ́лѣйшiй нача́токъ но́выхъ плодѡ́въ са́да рꙋ́сскагѡ и҆ венiамíне, свѣти́льниче петрогра́дскiй, и҆здѣ́тска возжелѣ́вый за хрⷭ҇та̀ страда́ти, є҆́же и҆ бы́сть. сла́вѧтсѧ же съ ва́ми и҆ всѝ страстоте́рпцы но́вiи. мы́ же со ѹ҆миле́нiемъ ва́мъ си́це рце́мъ: ра́дꙋйсѧ, собо́ре крѣ́пкiй терпѣли́вый. бꙋ́дите мѡли́твенницы дерзнове́ннiи ѡ҆ всѣ́хъ молѧ́щихсѧ ва́мъ.

И҆ ны́нѣ, бг҃оро́диченъ, гла́съ то́йже:

Красотѣ̀ дв҃ства твоегѡ̀, и҆ пресвѣ́тлой чⷭ҇тотѣ̀ твое́й гаврiи́лъ ѹ҆диви́всѧ, вопiѧ́ше тѝ, бцⷣе, кꙋ́ю тѝ похвалꙋ̀ принесꙋ̀ досто́йнꙋю, что́ же возꙿименꙋ́ю тѧ̀, недоꙋмѣва́ю и҆ ѹ҆жаса́юсѧ. тѣ́мже ꙗ҆́кѡ повелѣ́нъ бы́хъ, вопiю́ ти: ра́дꙋйсѧ, бл҃года́тнаѧ.

А҆́ще хра́мъ ст҃ы̑мъ, глаго́лемъ: Прокíменъ, гла́съ д҃: Тебѐ ра́ди, гдⷭ҇и, ѹ҆мерщвлѧ́еми є҆смы̀ ве́сь де́нь. Стíхъ: Вмѣни́хомсѧ ꙗ҆́кѡ ѻ҆́вцы заколе́нiѧ.  Е҆ѵⷢ҇лiе ѿ матѳе́а, зача́ло л҃s:

По н҃-мъ ѱалмѣ̀ стiхи́ра, гла́съ s҃:

Воскресе́нiѧ хрⷭ҇то́ва и҆́стиннiи свидѣ́тели ꙗ҆ви́шасѧ но́вiи страстоте́рпцы и҆ и҆сповѣ̑дницы, и҆̀мже пра́здникъ се́й соста́вихомъ, ка́кѡ бы тíи понеслѝ кре́стъ сво́й, а҆́ще не бы зна́ли, ꙗ҆́кѡ недосто́йнiи сꙋ́ть страда̑нiѧ ны́нѣшнѧгѡ вре́мене, къ хотѧ́щей сла́вѣ ꙗ҆ви́тисѧ въ ни́хъ.

Да́же до здѣ̀ хра́ма ст҃ы̑мъ.

Канѡ́ны: Воскре́сный и҆ бцⷣѣ гла́са.

А҆́ще въ недѣ́лю мы́таревꙋ, и҆лѝ блꙋ́днагѡ, и҆лѝ мѧсопꙋ́стнꙋю зрѝ ма́рковꙋ главꙋ̀ i҆аннꙋа́рiа въ г҃-й де́нь.

Та́же новомч҃никѡвъ канѡ́нъ пое́мъ и҆зъ ѻ҆́бщей мине́и.

По г҃-й пѣ́сни конда́къ, гла́съ г҃:

Дне́сь новомч҃ницы рѡссíйстiи въ ри́захъ бѣ́лыхъ предстоѧ́тъ а҆́гнцꙋ бж҃iю и҆ со а҆́гг҃лы пѣ́снь побѣ́днꙋю воспѣва́ютъ бг҃ꙋ: бл҃гослове́нiе, и҆ сла́ва, и҆ премꙋ́дрость, и҆ хвала̀, и҆ че́сть, и҆ си́ла, и҆ крѣ́пость на́шемꙋ бг҃ꙋ во вѣ́ки вѣкѡ́въ. а҆ми́нь.

И҆́нъ конда́къ, гла́съ в҃:

Но́вiи страстоте́рпцы рѡссíйстiи, и҆сповѣ́днически по́прище зе́мное прете́кшiи, страда́ньми дерзнове́нiе прiи́мшiи, моли́тесѧ хрⷭ҇тꙋ̀, ва́съ ѹ҆крѣпи́вшемꙋ, да и҆ мы̀, є҆гда̀ на́йдетъ на ны̀ и҆спыта́нiѧ ча́съ, мꙋ́жества да́ръ бж҃iй воспрiи́мемъ. ѻ҆́бразъ бо є҆стѐ лобыза́ющымъ по́двигъ ва́шъ, ꙗ҆́кѡ ни ско́рбь, ни тѣснота̀, ни сме́рть ѿ любвѐ бж҃iѧ разлꙋчи́ти ва́съ не возмого́ша. 

I҆́косъ:

Е҆гда̀ начина́хꙋсѧ днíе ѻ҆́гненнагѡ и҆скꙋше́нiѧ цр҃кве рѡссíйскiѧ и҆ не бл҃говолѝ гдⷭ҇ь прiѧ́ти ѡ҆ на́съ всесожже́нiѧ и҆ же́ртвы, тогда̀ мно́зи а҆рхiерє́и и҆ сщ҃е́нницы не приложи́шасѧ пло́ти и҆ кро́ви, но ѹ҆разꙋмѣ́вше во́лю гдⷭ҇ню, са́ми себѐ принесо́ша, ꙗ҆́кѡ непоро́чное заколе́нiе. и҆ вслѣ́дъ первосщ҃е́нника вѣ́чнагѡ и҆ хода́таѧ но́вагѡ завѣ́та внидо́ша сíи во ст҃и́лище съ кро́вiю свое́ю, да ѡ҆чи́стѧтсѧ грѣхѝ людстíи. сла́вни сꙋ́ть и҆мена̀ ва̑ша, мꙋ́жественнiи страстоте́рпцы, ѻ҆́бразъ бо на́мъ є҆стѐ, лобыза́ющымъ по́двигъ ва́шъ, ꙗ҆́кѡ ни ско́рбь, ни тѣснота̀, ни сме́рть ѿ любвѐ бж҃iѧ разлꙋчи́ти ва́съ не возмого́ша.

Сѣда́ленъ, гла́съ и҃:

Не́мощiю пло́ти на́мъ подобостра́стнiи, дꙋ́хомъ въ мѣ́рꙋ дре́влихъ ѻ҆тцє́въ тща́лисѧ є҆стѐ, ѽ непрекло́ннiи сщ҃енноисповѣ̑дницы рѡссíйстiи, и҆̀же въ разоре́ннꙋю ѻ҆би́тель солове́цкꙋю и҆ во и҆на̑ѧ мѣста̀ заточе́нiѧ ссыла́емiи. Ѹ҆множа́ющымсѧ же страда́нiємъ ва́шымъ, и҆збы́точествоваше та́йнѡ и҆ ѹ҆тѣше́нiе ѿ гдⷭ҇а, и҆́мъ же ны́нѣ и҆́стѣе ѹ҆тѣша́етесѧ, въ невече́рнiй де́нь дости́гше црⷭ҇твiѧ хрⷭ҇то́ва, въ не́мже не преста́йте мо́лимъ ва́съ, молѧ́щесѧ ѡ҆ сп҃се́нiи дꙋ́шъ на́шихъ.

Сла́ва, и҆ ны́нѣ: грѧдꙋ́щагѡ предпра́зднства, гла́съ то́йже:

Ра́дꙋютсѧ новомч҃ницы и҆ и҆сповѣ̑дницы ро́да на́шегѡ, срѣта́юще гдⷭ҇а и҆ влⷣкꙋ своего̀, є҆го́же и҆ногда̀  срѣ́те ст҃ы́й ста́рецъ сѷмеѡ́нъ, прирекíй: ны́нѣ ѿпꙋща́еши раба̀ твоего̀ влⷣко. сподо́би, гдⷭ҇и, и҆ на́мъ въ ча́съ и҆схо́да ѿ жи́зни сеѧ̀ вре́менныѧ прощє́ннымъ бы́ти и҆ ѿпꙋщє́ннымъ съ ми́ромъ, моли́твами пречⷭ҇тыѧ влⷣчцы на́шеѧ бг҃оро́дицы и҆ ны́нѣ воспѣва́емыхъ ѹ҆го́дникѡвъ твои́хъ и҆ всѣ́хъ ст҃ы́хъ.

По s҃-й пѣ́сни конда́къ воскре́сный и҆ i҆́косъ є҆гѡ̀.

Е҆ѯапостiла́рiй воскре́сенъ:

Сла́ва, свѣти́ленъ ст҃ы̑мъ:

Вельмѝ свѣ́телъ ꙗ҆ви́сѧ на́мъ по́двигъ ва́шъ, ст҃íи новомч҃ницы и҆ и҆сповѣ̑дницы во дни̑ сiѧ̑, малодꙋ́шiемъ ѡ҆мрачє́нныѧ, ѡ҆скꙋдѣ́ бо вѣ́ра за ѹ҆множе́нiе беззако́нiй на́шихъ, ѡ҆хладѐ любы̀, поколеба́сѧ наде́жда, до́блесть же ва́ша ѡ҆зарѝ сла́вою но́вою рꙋ́сскꙋю цр҃ковь.

И҆ ны́нѣ: бг҃оро́диченъ воскре́сный.

На хвали́техъ стiхи̑ры воскре́сны ѻ҆ктѡ́иха, та́же ст҃ы́хъ новомч҃никѡвъ, гла́съ s҃:

Слы́ша стра́шнꙋ вѣ́сть ѡ҆ гоне́нiихъ, на цр҃ковь бж҃iю воздви́гнꙋтыхъ, всерѡссíйскiй на́шъ собо́ръ, сщ҃е́нный и҆ вели́кiй, во є҆ди́нꙋ мы́сль собо́рнꙋ всѧ̑ совокꙋпѝ и҆ молє́нiѧ ѹ҆ста́ви ѡ҆ гони́мыхъ и҆ ѡ҆ ѹ҆бiе́нныхъ и҆сповѣ́дницѣхъ и҆ мч҃ницѣхъ въ де́нь ст҃и́телѧ влади́мiра страда́нiѧ, и҆ сме́рти. мꙋ́дрствꙋѧй се́й де́нь со цр҃ковiю мꙋ́дрствꙋетъ: днíе преставле́нiѧ ѿше́дшихъ къ бг҃ꙋ въ мꙋ́кахъ деньмѝ рождества̀ и҆́хъ нарече́ни бы́ша. сегѡ̀ ра́ди соверша́емъ пра́здникъ се́й, ꙗ҆́кѡ рождество̀ рѡссíйскихъ но́выхъ страстоте́рпцєвъ. 

Гла́съ и҃.

Ѿреко́шасѧ проси́ти ми́лости ѡ҆сꙋжде́ннiи ѿ безбѡ́жникъ сщ҃е́нницы бж҃iи и҆́хже бл҃гословѝ ст҃ы́й патрiа́рхъ, на мꙋ̑ки и҆ на сме́рть за хрⷭ҇та̀. є҆гда́ же воꙋ́трiе ведо́ми бы́ша на ка́знь, не вѣ́дѧхꙋ стра́жiе, ка́кѡ срѣ́тшыѧ и҆̀хъ вѣ̑рныѧ ѿгони́ти. лобыза́хꙋ бо лю́дiе ѡ҆бречє́ннымъ сме́ртникѡмъ и҆ сщ҃е́нныѧ рꙋ́цѣ и҆́хъ и҆ ѡ҆де́жды кра́й, ѻ҆́нѣмъ побѣ́днѡ пою́щымъ: хрⷭ҇то́съ воскре́се и҆зъ ме́ртвыхъ, см҃ртiю сме́рть попра́въ. гдⷭ҇и мл҃твами сщ҃енномꙋ́ченикѡвъ си́хъ поми́лꙋй на́съ.

Гла́съ а҃:

Стíхъ: Разже́глъ ны̀ є҆сѝ, ꙗ҆́коже разжиза́етсѧ сребро̀. Ѽ сла́внiи новомч҃ницы.

Стíхъ: Воззва́ша првⷣнiи и҆ гдⷭ҇ь ѹ҆слы́ша и҆̀хъ. Не человѣ́цы сп҃са́ютъ цр҃ковь: (зрѝ на ма́лой вече́рни).

Сла́ва: стiхи́ра є҆ѵⷢ҇льскаѧ. И҆ ны́нѣ: Пребл҃гослове́нна є҆сѝ: Славосло́вiе вели́кое, тропа́рь воскре́сный, є҆ктєнiѝ и҆ ѿпꙋ́стъ.

На лiтꙋргíи бл҃жє́нны гла́са на s҃ и҆ ст҃ы́хъ новомч҃никѡвъ на д҃:

Помѧнѝ гдⷭ҇и, стра̑шнаѧ мꙋче́нiѧ, и҆́миже ѡ҆ тебѣ̀ пострада́ша страстоте́рпцы но́вiи, ѿ ро́да на́шегѡ ны́нѣ прозѧ́бшiи, и҆ прiимѝ молє́нiѧ и҆́хъ ѡ҆ сп҃се́нiи на́шемъ.

Ѿве́рзлъ є҆сѝ, сꙋдiѐ првⷣный, црⷭ҇тво нбⷭ҇ное и҆сповѣ́дникѡмъ цр҃кве рѡссíйскiѧ. ѹ҆слы́ши гдⷭ҇и пра́вдꙋ и҆́хъ, вонмѝ моле́нiю и҆́хъ ѡ҆ сп҃се́нiи дꙋ́шъ на́шихъ. 

Сла́ва:

Ѽ трⷪ҇це пребжⷭ҇твеннаѧ! возвратѝ плѣне́нiе на́ше. вѣ́мы ꙗ҆́кѡ ѹ҆мно́жишасѧ ꙗ҆́кѡже николи́же пре́жде грѣ́хъ въ странѣ̀ на́шей, но возсiѧ̀ и҆ бл҃года́ть въ по́двизѣ но́выхъ ст҃ы́хъ, и҆̀же и҆ мо́лѧтъ тѧ̀, трист҃ы́й бж҃е, ѡ҆ сп҃се́нiи дꙋ́шъ на́шихъ.

И҆ ны́нѣ:

Расточє́нныѧ соберѝ, малодꙋ̑шныѧ возста́ви, ѿре́кшыѧсѧ же ѿ ст҃о́й вѣ́ры призовѝ и҆ ѡ҆братѝ, ѡ҆ бл҃года́тнаѧ и҆ прчⷭ҇таѧ дв҃о марíе, со ст҃ы́ми новомч҃ники и҆ и҆сповѣ́дники хрⷭ҇та̀ сп҃са ѹ҆молѧ́ющи ѡ҆ проще́нiи и҆ сп҃се́нiи дꙋ́шъ на́шихъ.

По вхо́дѣ тропарѝ по ѹ҆ста́вꙋ ст҃ы́хъ, и҆мꙋ́щихъ бдѣ́нiе, прилꙋчи́вшихсѧ въ недѣ́лю.

А҆́ще же трiѡ́дь, зрѝ ма́рковꙋ главꙋ̀ i҆аннꙋа́рiа а҃- й де́нь.

Прокíменъ гла́са (и҆лѝ трiѡ́ди) и҆ ст҃ы́хъ гла́съ з҃: Тебѐ ра́ди гдⷭ҇и, ѹ҆мерщвлѧ́еми є҆смы̀ ве́сь де́нь. А҆пⷭ҇лъ рѧдовы́й и҆ ст҃ы́хъ къ ри́млѧнѡмъ, зача́ло ч҃ѳ. А҆ллилꙋ́iа гла́са и҆ ст҃ы́хъ гла́съ д҃: Воззва́ша првⷣнiи и҆ гдⷭ҇ь ѹ҆слы́ша и҆̀хъ и҆ ѿ всѣ́хъ скорбе́й и҆зба́ви и҆̀хъ. Е҆ѵⷢ҇лiе рѧдово́е и҆ ст҃ы́хъ ѿ лꙋкѝ зача́ло р҃s. Прича́стенъ: Хвали́те гдⷭ҇а съ небе́съ: И҆ ст҃ы́хъ: Ра́дꙋйтесѧ првⷣнiи ѡ҆ гдⷭ҇ѣ:

На моле́бномъ пѣ́нiи то́йже прокíменъ: Тебѐ ра́ди гдⷭ҇и: на гла́съ д҃ (зрѝ стíхъ на ѹ҆́трени). Е҆ѵⷢ҇лiе ѿ матѳе́а, зача́ло л҃s.


