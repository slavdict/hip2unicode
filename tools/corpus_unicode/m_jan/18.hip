    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ и҃_i-й де́нь.

И҆̀же во ст҃ы́хъ, ѻ҆тє́цъ на́шихъ и҆ а҆рхiепⷭ҇копѡвъ а҆леѯандрíйскихъ, а҆ѳана́сiа и҆ кѷрíлла.

На Гдⷭ҇и, воззва́хъ, стiхи̑ры на s҃, гла́съ д҃. Подо́бенъ: Ꙗ҆́кѡ до́блѧ:

Гонє́нiѧ претерпѣ́лъ є҆сѝ, * и҆ бѣды̑ подꙿѧ́лъ є҆сѝ, * бг҃оглаго́ливе преподо́бне а҆ѳана́сiе, * до́ндеже ле́сть прогна́лъ є҆сѝ * а҆́рiевꙋ безбо́жнꙋю, * и҆ ста́до твоѐ ѿ нече́стiѧ спа́слъ є҆сѝ, * є҆диносꙋ́щнаго ѻ҆ц҃ꙋ̀ догма́тствꙋѧ, * сн҃а же и҆ дх҃а правосла́внѡ, * сщ҃еннодѣ́йственне, всебл҃же́нне.

Блиста́ньми проповѣ́данiѧ * сꙋ́щыѧ во тмѣ̀ просвѣти́лъ є҆сѝ, * и҆ ле́сть всю̀ ѿгна́лъ є҆сѝ, * предбѣ́дствꙋѧ ѡ҆ вѣ́рѣ тве́рдѡ, а҆ѳана́сiе, * ꙗ҆́кѡ па́стырь и҆́стиненъ, * ꙗ҆́кѡ водрꙋже́нiе непоколеби́мо, * пресла́вне, хрⷭ҇то́вы цр҃кве: * сегѡ̀ ра́ди соше́дшесѧ, тѧ̀ почита́емъ, * пѣ́сненнѡ ра́дꙋющесѧ.

Добродѣ́тели всѧ́цѣй ѡ҆бꙋчи́лсѧ є҆сѝ * терпѣли́внѡ, бг҃одꙋхнове́нне, * и҆ пома́завсѧ дх҃а пома́занiемъ ст҃ы́мъ, * свѧщеннодѣ́тель свѧще́ннѣйшiй ꙗ҆́вѣ бы́лъ є҆сѝ, * и҆ па́стырь и҆́стиненъ, * и҆ вѣ́ры побо́рникъ: * тѣ́мже всѧ̀ цр҃ковь * сла́витъ твою̀ па́мѧть, свѧще́ннѡ соверша́ющи * и҆ сп҃са прославлѧ́ющи.

И҆́ны стiхи̑ры ст҃а́гѡ кѷрíлла, гла́съ и҆ подо́бенъ то́йже:

Ѿ хрⷭ҇то́вы цр҃кве * мы́слєнныѧ во́лки, кѷрíлле, ѿгна́лъ є҆сѝ * жезло́мъ ѹ҆че́нiй твои́хъ, * и҆ сiю̀ ѻ҆́крестъ ѡ҆гради́лъ є҆сѝ * слове́съ ѹ҆тверждє́нiи, * и҆ предста́вилъ є҆сѝ хрⷭ҇тꙋ̀ недви́жимꙋ и҆ непоколеби́мꙋ. * є҆го́же молѝ, ѿ тлѝ и҆ бѣ́дъ и҆зба́вити * вѣ́рою соверша́ющыѧ * всечестнꙋ́ю па́мѧть твою̀. 

Сiѧ̑нiи дх҃а * просвѣти́въ тво́й ѹ҆́мъ, * свѣтолꙋ́чное со́лнце бы́лъ є҆сѝ: * ꙗ҆́коже лꙋчы̀ повелѣ̑нiѧ * во всѧ̑ концы̀ простира́ѧ, * и҆ вѣ́рныхъ ѡ҆зарѧ́ѧ * и҆сполне́нiе всебл҃же́нне: * и҆ ѿгонѧ̀ тмꙋ̀, бг҃оно́се, є҆ресе́й * си́лою ѿ дв҃ы возсiѧ́вшагѡ.

Благосказа́нiемъ слове́съ твои́хъ, сщ҃е́ннѣйше кѷрíлле, * цр҃ковь всѧ̀ ѹ҆краша́етсѧ, * и҆ благоче́стнѡ ѹ҆добрѧ́етсѧ * кра́сными добро́тами: * и҆ почита́етъ сщ҃е́ннѡ * твою̀ ст҃ꙋ́ю и҆ бл҃гознамени́тꙋю па́мѧть, сла́вне, * правосла́вныхъ похвало̀, * ѻ҆ц҃є́въ верхо́вне, и҆̀же на собо́рѣ * всест҃ы́ѧ побо́рниче.

Сла́ва, гла́съ s҃. Ге́рманово:

Хрⷭ҇то́ва i҆ера́рха воспои́мъ всѝ а҆ѳана́сiа, ꙗ҆́кѡ а҆́рiева мнѣ̑нiѧ всѧ̑ ѹ҆празднѝ, и҆ ст҃ы́ѧ трⷪ҇цы держа́вꙋ во все́мъ мíрѣ ꙗ҆́снѡ возвѣща́етъ, є҆ди́наго бг҃а въ тре́хъ ли́цѣхъ нераздѣ́льна: є҆го́же и҆ мо́литъ ѡ҆ на́съ, вѣ́рою соверша́ющихъ па́мѧть є҆гѡ̀.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Подо́бенъ: Тридне́венъ:

На дре́вѣ живо́тъ на́шъ, зрѧ́щи всенепоро́чнаѧ бцⷣа ви́сѧщъ, мт҃рски рыда́ющи вопiѧ́ше: сн҃е мо́й и҆ бж҃е мо́й, спасѝ любо́вiю пою́щыѧ тѧ̀.

На стiхо́внѣ ѻ҆ктѡ́иха. Сла́ва, гла́съ г҃. Ге́рманово:

Па́ки на́мъ златоте́чный нíлъ, и҆ безсме́ртiѧ тезоимени́тъ, лѣ́тною па́мѧтiю прише́дъ, до́брыми восхожде́ньми наводнѧ́етъ златострꙋ̑йнаѧ безсме́ртiѧ лiѧ̑нiѧ, и҆ пи́щꙋ сла́дкꙋю плододаѧ̀ высо́кимъ бг҃овѣща́нiемъ, трⷪ҇цы нераздѣ́льнѣй держа́вѣ ѹ҆чи́тъ покланѧ́тисѧ, и҆ и҆сточа́етъ бжⷭ҇твєннаѧ ѹ҆чє́нiѧ, вѣ́рныхъ напаѧ́етъ помышлє́нiѧ, и҆ мо́литсѧ ѡ҆ дꙋша́хъ на́шихъ.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ:

Ѻ҆рꙋ́жiе се́рдце твоѐ про́йде, пречⷭ҇таѧ, є҆гда̀ сн҃а твоего̀ на крⷭ҇тѣ̀ ви́дѣла є҆сѝ, и҆ вопiѧ́ла є҆сѝ: не безча́днꙋ  мѧ̀ покажѝ, сн҃е мо́й и҆ бж҃е мо́й, соблюды́й мѧ̀ по ржⷭ҇твѣ̀ дв҃ꙋ.

Тропа́рь, гла́съ д҃:

Бж҃е ѻ҆тє́цъ на́шихъ, творѧ́й при́снѡ съ на́ми по твое́й кро́тости, не ѿста́ви млⷭ҇ть твою̀ ѿ на́съ: но мл҃твами и҆́хъ въ ми́рѣ ѹ҆пра́ви живо́тъ на́шъ.

И҆лѝ се́й тропа́рь, гла́съ г҃:

Дѣ́лы возсiѧ́вше правосла́вiѧ, всѐ погаси́вше sлосла́вiе, побѣди́телiе побѣдоно́сцы бы́сте, бл҃гоче́стiемъ всѧ̑ ѡ҆богати́вше, цр҃ковь вельмѝ ѹ҆краси́вше, досто́йнѡ ѡ҆брѣто́сте хрⷭ҇та̀ бг҃а, да́рꙋющаго на́мъ ве́лiю ми́лость.

И҆ ны́нѣ, бг҃оро́диченъ.



На ѹ҆́трени є҆ди́нъ канѡ́нъ ѻ҆ктѡ́иха: И҆ ст҃ы́хъ два̀.

Канѡ́нъ ст҃а́гѡ а҆ѳана́сiа, є҆гѡ́же краегране́сiе:

А҆ѳана́сiй хвала̀ правосла́вiѧ бы́сть. Творе́нiе ѳеофа́ново.

Гла́съ и҃. Пѣ́снь а҃. I҆рмо́съ:

Колесницегони́телѧ фараѡ́нѧ погрꙋзѝ, чꙋдотворѧ́й и҆ногда̀ мѡѷсе́йскiй же́злъ, крⷭ҇тоѡбра́знѡ порази́въ, и҆ раздѣли́въ мо́ре, i҆и҃лѧ же бѣглеца̀, пѣшехо́дца спасѐ, пѣ́снь бг҃ови воспѣва́юща.

А҆ѳана́сiю приносѧ̀ похвалꙋ̀, ꙗ҆́кѡ добродѣ́тель бл҃гохвалѧ̀ къ бг҃ꙋ приношꙋ̀ па́че похвале́нiе, ѿ негѡ́же человѣ́кѡмъ даде́сѧ достохва́льно дарова́нiе добродѣ́тели, є҆ѧ́же бы́сть ѡ҆дꙋшевле́нъ ѻ҆́бразъ и҆ печа́ть.

Бг҃омꙋ́дрiѧ бы́лъ є҆сѝ и҆спо́лненъ, и҆ па́че со́лнца а҆́гг҃льскимъ, блаже́нне, житiе́мъ ѡ҆блиста́въ ны́нѣ, преподо́бне, превозше́лъ є҆сѝ похва́лъ зако́ны, ꙗ҆̀же ѿ на́съ: но прiимѝ, ѻ҆́ч҃е, а҆́ще и҆ не по досто́инствꙋ похвалѧ́емый.

Достодо́лжнѡ ѹ҆́бѡ пѣ́снь плете́мъ, въ сла́внѣй твое́й па́мѧти, но лиша́ющесѧ велича́йшихъ, а҆ѳана́сiе, по досто́инствꙋ пѣ́сней твои́хъ, про́симъ проще́нiе на́мъ да́ти и҆ ѻ҆би́льнꙋю благода́ть тобо́ю дх҃а. 

Ю҆́ношски плотски́хъ страсте́й и҆гра́нiе ѹ҆мертви́лъ є҆сѝ, въ ю҆́ности твое́й стѧжа́въ мꙋ́дрость ста́рческꙋю и҆ и҆ бл҃гостоѧ́ннꙋю, а҆ѳана́сiе блаже́нне: премꙋ́дрости бо жела́нiемъ всѧ̑ чꙋ̑вства ѹ҆пра́вилъ є҆сѝ.

Бг҃оро́диченъ:

Пресла̑внаѧ возглаго́лашасѧ ѡ҆ тебѣ̀ въ ро́дѣхъ родѡ́въ, бг҃а сло́ва во чре́вѣ вмѣсти́вшаѧ, чиста́ же пребы́вши, бцⷣе мр҃íе. тѣ́мже тѧ̀ всѝ почита́емъ по бз҃ѣ предста́тельство на́ше.

И҆́нъ канѡ́нъ ст҃а́гѡ кѷрíлла, є҆гѡ́же краегране́сiе:

Зрѣ́нiй кѷрíллъ бжⷭ҇твенныхъ цѣвни́ца. I҆ѡа́нново.

Гла́съ д҃. Пѣ́снь а҃. I҆рмо́съ:

Мо́рѧ чермнꙋ́ю пꙋчи́нꙋ, невла́жными стопа́ми, дре́внiй пѣшеше́ствовавъ i҆и҃ль, крⷭ҇тоѻбра́зными мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни побѣди́лъ є҆́сть.

Ѿ бг҃а свѣтода́тельнꙋю благода́ть, кѷрíлле, прiе́мъ, и҆ свѣ́телъ свѣти́льникъ ꙗ҆ви́всѧ, словє́сныѧ ѡ҆блиста́лъ є҆сѝ на́мъ лꙋчы̀ па́мѧтiю твое́ю: ꙗ҆́кѡ да досто́йнѡ тѧ̀ воспои́мъ.

И҆спо́лнилсѧ є҆сѝ свѣтоѧвле́нiѧ, кѷрíлле мꙋ́дре, дх҃а, ꙗ҆́кѡ за́повѣдей хрⷭ҇то́выхъ храни́тель, страсте́й ѡ҆чище́нъ, пребжⷭ҇твенныѧ бы́лъ є҆сѝ вои́стиннꙋ трⷪ҇цы жили́ще.

Ꙗ҆́кѡ ре́вности и҆ дерзнове́нiѧ и҆спо́лненъ, кѷрíлле сла́вне, бг҃обо́рцы всѧ̑ нелжи́вѡ, ѧ҆зыкобѡ́лiѧ ѡ҆бличи́лъ є҆сѝ sлочести́выхъ є҆ресе́й, правосла́вiе защища́ѧ.

Бг҃оро́диченъ:

Трⷪ҇цы пребжⷭ҇твенныѧ, всечⷭ҇таѧ, є҆ди́наго родила̀ є҆сѝ, и҆зꙿ тебє̀ пло́тiю ꙗ҆́вльшасѧ по на́мъ, благоволе́нiемъ роди́телѧ и҆ содѣ́йствiемъ дх҃а всест҃а́гѡ, бг҃оневѣ́сто.

Пѣ́снь г҃. I҆рмо́съ:

Ѹ҆твержде́й въ нача́лѣ нб҃са̀ ра́зꙋмомъ, и҆ зе́млю на вода́хъ  ѡ҆снова́вый, на ка́мени мѧ̀, хрⷭ҇тѐ, за́повѣдей твои́хъ ѹ҆твердѝ: ꙗ҆́кѡ нѣ́сть свѧ́тъ, па́че тебє̀, є҆ди́не человѣколю́бче.

Ѡ҆чи́стивъ ѿ всѧ́кiѧ скве́рны дꙋ́шꙋ же и҆ тѣ́ло, а҆ѳана́сiе, хра́мъ показа́лсѧ є҆сѝ досто́йнѡ бжⷭ҇твенъ. тѣ́мже трⷪ҇цы и҆сполне́нiе почѝ въ тебѣ̀, свѧщеннотаи́нниче всебл҃же́нне.

Твою̀ дꙋ́шꙋ, ꙗ҆́коже жела́ше, ѹ҆тѣ́шителева бл҃года́ть, ѿ страсте́й ѡ҆чище́нꙋ ѡ҆брѣ́тши, ꙗ҆́вѣ въ не́й дѣ̑йствiѧ показꙋ́етъ, и҆ пресвѣ́тло свѣти́ло, ѻ҆́ч҃е, мíрꙋ тѧ̀ полага́етъ.

Свѧти́тельства ѹ҆́бѡ пра́вило свѧти́телємъ показа́лсѧ є҆сѝ, дѣ́тельнагѡ же подписа́нiе житiѧ̀, сло́во же твоѐ ꙗ҆́снѡ, видѣ́нiѧ ѻ҆́бразъ, премꙋ́дре, бг҃осло́вiѧ же твоегѡ̀ предѣ́лъ ѹ҆че́нiѧ ꙗ҆ви́сѧ.

Бг҃оро́диченъ:

Херꙋвíмѡвъ и҆ серафíмѡвъ превы́шши показа́ласѧ є҆сѝ, бцⷣе: ты́ бо є҆ди́на прiѧ́ла є҆сѝ невмѣсти́маго бг҃а во твое́мъ чре́вѣ, нескве́рнаѧ. тѣ́мже вѣ́рнiи тѧ̀ всѝ пѣ́сньми, чⷭ҇таѧ, ѹ҆блажа́емъ.

И҆́нъ. I҆рмо́съ:

Весели́тсѧ ѡ҆ тебѣ̀ цр҃ковь твоѧ̑, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆ ѹ҆твержде́нiе.

Ѹ҆крѣплѧ́емь ѡ҆ хрⷭ҇тѣ̀, кѡ́зни лꙋка́вагѡ sмíѧ, тве́рдымъ ѹ҆мо́мъ, кѷрíлле, ꙗ҆́кѡ тка́нiе паꙋчи́нное, расто́ргнꙋлъ є҆сѝ.

Ти́нꙋ страсте́й ѿ дꙋшѝ ѿтрѧ́слъ є҆сѝ, кѷрíлле, низложи́въ всѧ́кое помыслѡ́въ возноше́нiе, на хрⷭ҇та̀ превозносѧ́щеесѧ.

Ꙗ҆́кѡ благополꙋ́ченъ страда́лецъ, ѻ҆́ч҃е, ѹ҆клони́лсѧ є҆сѝ тве́рдѡ всѧ́кагѡ плотска́гѡ сладостра́стiѧ, ꙗ҆́кѡ тще́тнагѡ и҆ навѣ́тнагѡ.

Бг҃оро́диченъ:

Сло́во ѻ҆́ч҃ее, предꙿѡчи́стившисѧ, ѽ чⷭ҇таѧ! дх҃омъ, слове́снагѡ є҆стества̀ на бл҃годѣѧ̑нiѧ родила̀ є҆сѝ.

Конда́къ, гла́съ д҃. Подо́бенъ: Ꙗ҆ви́лсѧ є҆сѝ:

Свѧщеннонача̑льницы велича́йшiи благоче́стiѧ, и҆ до́блiи  побѡ́рницы цр҃кве хрⷭ҇то́вы, всѧ̑ соблюди́те пою́щыѧ: спасѝ, ще́дре, вѣ́рою чтꙋ́щыѧ тѧ̀.

Сѣда́ленъ, а҆ѳана́сiа, гла́съ г҃. Подо́бенъ: Красотѣ̀ дѣ́вства:

Ꙗ҆́коже предꙿѡпредѣлѝ предвоззва́вый тѧ̀, безсме́ртiѧ ты̀ предꙿѡбраже́нiе бы́лъ є҆сѝ, ꙗ҆́кѡ ѹ҆мертви́въ благоче́стнѡ а҆́рiєва мꙋдрова̑нiѧ: невреди́мь бо бы́лъ є҆сѝ и҆́стины побо́рникъ, ѻ҆́ч҃е а҆ѳана́сiе, правосла́вныхъ похвало̀. тѣ́мже тѧ̀ по до́лгꙋ пою́ще, соверша́емъ бжⷭ҇твеннꙋю па́мѧть твою̀.

Сла́ва, кѷрíлла. Подо́бенъ: то́йже:

Е҆ресе́й ле́сть ѡ҆бличи́лъ є҆сѝ, и҆ правосла́внꙋю вѣ́рꙋ ѹ҆ѧсни́лъ є҆сѝ, ꙗ҆́кѡ бг҃оглаго́ливъ и҆ благочести́въ, проповѣ́далъ є҆сѝ въ мíрѣ є҆ди́но бжⷭ҇тво̀ въ трⷪ҇цѣ сла́вити, є҆стество́мъ є҆диносꙋ́щное, и҆ ли́цы неслiѧ́нное: тѣ́мже и҆ соше́дшесѧ, всесла́вне кѷрíлле, почита́емъ па́мѧть твою̀.

И҆ ны́нѣ, бг҃оро́диченъ:

Недомы́сленно и҆ непостижи́мо є҆́сть, влⷣчце бг҃ора́дованнаѧ, є҆́же содѣ́ланное ѡ҆ тебѣ̀ стра́шное бж҃iе та́инство, и҆́бо неѡбꙿиме́ннаго заче́нши родила̀ є҆сѝ, пло́тiю ѡ҆бложе́на ѿ пречⷭ҇тыхъ крове́й твои́хъ: є҆го́же всегда̀, чⷭ҇таѧ, ꙗ҆́кѡ сн҃а твоего̀ молѝ, спасти́сѧ дꙋша́мъ на́шымъ.

Крⷭ҇тобг҃оро́диченъ:

Неискꙋсобра́чнаѧ чⷭ҇таѧ и҆ мт҃и твоѧ̀, хрⷭ҇тѐ, ви́дѧщи тѧ̀ ме́ртва ви́сѧща на крⷭ҇тѣ̀, мт҃рски пла́чꙋщи глаго́лаше: что̀ тебѣ̀ воздадѐ є҆вре́йскiй беззако́нный собо́ръ и҆ неблагода́рный, и҆́же мно́гихъ и҆ вели́кихъ твои́хъ, сн҃е мо́й, дарѡ́въ наслади́выйсѧ; пою̀ твоѐ бжⷭ҇твенное снизхожде́нiе.

Пѣ́снь д҃. I҆рмо́съ:

Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованiе, не ѡ҆ста́вль нѣ́дра ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, человѣколю́бче. 

Всѐ тебѣ̀ вдохнꙋ̀ живоно́сное дыха́нiе съ высоты̀, пе́рвѣе прише́дшее бг҃олѣ́пнѡ дх҃а хрⷭ҇то́ва въ го́рницѣ, и҆ ѹ҆ченикѝ насы́щшее, а҆пⷭ҇ла тѧ̀ показа̀ тринадесѧ́таго, ѻ҆́ч҃е, правосла́внꙋю вѣ́рꙋ проповѣ́дающаго.

Ты̀ бжⷭ҇твенною ре́вностiю sѣлѡ̀ распалѧ́емь, въ собо́рѣ спосо́бствꙋѧ, и҆ пре́жде є҆́же соверши́тисѧ тебѣ̀ предсѣда́телю, въ нiке́и проповѣ́дꙋеши є҆диносꙋ́щное: тѣ́мже цр҃кве хрⷭ҇то́съ пастыренача́льника и҆ ѹ҆чи́телѧ тѧ̀ поставлѧ́етъ.

Врꙋче́на и҆мѣ́ѧ цр҃кѡ́внаѧ корми̑ла ѿ промышле́нiѧ бж҃е́ственнагѡ, а҆ѳана́сiе, є҆ретiкѡ́въ дꙋшеврє́днаѧ всѧ̑ ѧ҆зыкобѡ́лiѧ, ꙗ҆́коже нѣ́каѧ сѣки́ра посѣ́клъ є҆сѝ, и҆скоренѧ́ѧ ꙗ҆́коже те́рнiе, и҆ сѣ́мѧ сло́ва напаѧ́ѧ, мꙋ́дрѣ воздѣ́лалъ є҆сѝ.

Ѿ твоегѡ̀ ѧ҆зы́ка ѻ҆́гненнагѡ сожже́сѧ а҆́рiево сро́дное раздѣле́нiе и҆ слiѧ́нiе саве́ллiево, ꙗ҆̀же ѿ безмѣ́рiѧ sла̀, и҆ къ нече́стiю є҆диноче́стна, и҆ всѧ́кое съ ни́ми хꙋле́нiе є҆ретíческое, ѽ а҆ѳана́сiе!

Бг҃оро́диченъ:

Ты̀ вѣ́рныхъ похвала̀ є҆сѝ, безневѣ́стнаѧ, ты̀ предста́тельница, ты̀ и҆ прибѣ́жище хрⷭ҇тiа́нъ, стѣна̀ и҆ приста́нище: къ сн҃ꙋ бо твоемꙋ̀ мольбы̑ но́сиши, всенепоро́чнаѧ, и҆ спаса́еши ѿ бѣ́дъ, вѣ́рою и҆ любо́вiю бцⷣꙋ чⷭ҇тꙋю тѧ̀ зна́ющыѧ.

И҆́нъ. I҆рмо́съ:

Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й, гдⷭ҇и.

Побѣди́вша стра̑сти дꙋшетлѣ̑нныѧ, и҆ по́мысломъ ѹ҆держа́вша плѡ́ти, бг҃оно́се кѷрíлле, ви́дѣвъ хрⷭ҇то́съ, бжⷭ҇твенныѧ тѧ̀ цр҃кве предсѣда́телѧ, ѻ҆́ч҃е, поста́вилъ є҆́сть.

Наслѣ́довавъ, ꙗ҆́кѡ сн҃ъ возлю́бленъ, ѻ҆те́ческꙋю ма́рковꙋ добродѣ́тель, и҆ престо́ла бы́лъ є҆сѝ прее́мникъ, бж҃е́ственнагѡ стопа́мъ є҆ѵⷢ҇лíста послѣ́дꙋѧ.

Ѿ хрⷭ҇та̀ ѹ҆́бѡ, ꙗ҆́кѡ ѻ҆вча̀, ѹ҆па́слсѧ є҆сѝ, ꙗ҆́коже  па́стырь, ѹ҆па́слъ є҆сѝ ста́до, ѻ҆́ч҃е, словесы̀ дꙋшепита́тельными твои́ми, ꙗ҆́кѡ трава́ми и҆ цвѣты̀, ѻ҆би́льнѡ напитава́ѧ благода́ти.

Бг҃оро́диченъ:

И҆зъ не сꙋ́щихъ всѧ̑ бжⷭ҇твенною си́лою содѣ́лавый ражда́етсѧ и҆зъ тебє̀, бг҃ома́ти, мíръ ѡ҆зарѧ́ѧ свѣ́тлыми зарѧ́ми бжⷭ҇тва̀, и҆ бг҃озна́нiѧ свѣ́тлостiю.

Пѣ́снь є҃. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.

Хрⷭ҇та̀ и҆мѣ́ѧ глаго́люща, ѻ҆́ч҃е, во ѻ҆рга́нѣ доброгла́снѣмъ ѧ҆зы́ка твоегѡ̀, посрами́лъ є҆сѝ ѹ҆́бѡ i҆́дѡлѡвъ напи́саннѡ є҆́ресь, заблꙋждє́нныѧ наставлѧ́ѧ, и҆ ѡ҆браща́ѧ ко и҆́стинномꙋ бг҃ꙋ, а҆ѳана́сiе.

Гꙋби́тєльныѧ є҆́рєси всѧ̑, ѻ҆́ч҃е, и҆зꙿѡбличи́лъ є҆сѝ словесы̀ и҆ писа́ньми, разли́чнꙋю ле́сть и҆згонѧ́ѧ мꙋ́дрыми показа́ньми и҆зъ вселе́нныѧ, ѹ҆ѧснѧ́ѧ невоспротивосло́внѣ правосла́внꙋю вѣ́рꙋ, блаже́нне.

Тѧ̀ ѹ҆чи́телѧ вои́стиннꙋ вели́ка ѹ҆чи́телей мꙋ́дрыхъ, а҆ѳана́сiе, неле́стнѡ сказꙋ́етъ, и҆ со а҆пⷭ҇лы причтѐ цр҃ковь хрⷭ҇то́ва, ѻ҆́ч҃е, и҆зꙿѧвлѧ́юща непоро́чное сло́во вѣ́ры.

Бг҃оро́диченъ:

Мт҃рнее дерзнове́нiе къ сн҃ꙋ твоемꙋ̀ стѧжа́вши, всечⷭ҇таѧ, сро́днагѡ промышле́нiѧ на́шегѡ не пре́зри, мо́лимсѧ: ꙗ҆́кѡ тѧ̀ и҆ є҆ди́но хрⷭ҇тiа́не ко влⷣцѣ ѡ҆чище́нiе ми́лостивно предлага́емъ.

И҆́нъ. I҆рмо́съ:

Ты̀, гдⷭ҇и мо́й, свѣ́тъ въ мíръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнiѧ вѣ́рою воспѣва́ющыѧ тѧ̀.

Ны́нѣ лицѐ хрⷭ҇то́во созерца́ѧй, ты̀ лице́мъ къ лицꙋ̀, ѽ кѷрíлле! зерца́лѡмъ вои́стиннꙋ разрѣ́шшымсѧ, соедини́лсѧ є҆сѝ твои́мъ жела́нiемъ. 

Тече́нiю вои́стиннꙋ sѣ́льномꙋ наводнѧ́ющемꙋ рѣ́ки, твоѐ, ѽ кѷрíлле! ѹ҆подо́бисѧ сло́во, sлосла́вныхъ ѿвраща́ѧ ѹ҆хищрє́нiѧ.

Ра́внѣ ме́рзское а҆́рiево раздѣле́нiе, ѽ кѷрíлле! скве́рное же саве́ллiево слiѧ́нiе и҆зъ глꙋбины̀ и҆зве́рглъ є҆сѝ.

Словеса̀ богатотвѡ́рнаѧ, ꙗ҆́кѡ зла́то ѡ҆ста́вилъ є҆сѝ, ѽ кѷрíлле! сокрѡ́вища же, ꙗ҆́коже ка́мєнiѧ честна̑ѧ твоѧ̑, цр҃кви хрⷭ҇то́вѣ.

Бг҃оро́диченъ:

Тѧ̀ ѻ҆рꙋ́жiе непобѣди́мое на врагѝ предлага́емъ: тѧ̀ ѹ҆твержде́нiе и҆ наде́ждꙋ на́шегѡ спасе́нiѧ, бг҃оневѣ́сто, стѧжа́хомъ.

Пѣ́снь s҃. I҆рмо́съ:

Ѡ҆чи́сти мѧ̀, сп҃се, мнѡ́га бо беззакѡ́нiѧ моѧ̑, и҆ и҆зъ глꙋбины̀ sѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нiѧ моегѡ̀.

Чꙋжда́гѡ сѣ́мене сѣ́ѧтель ꙗ҆ви́всѧ а҆поллiна́рiй, зе́мнагѡ словесѐ и҆ ѹ҆ма̀, хрⷭ҇то́во вочеловѣ́ченiе крѣ́пкѡ и҆зꙿѡбличи́сѧ ѿ тебє̀, всебл҃же́нне, ꙗ҆́коже несмы́сленъ и҆ ѹ҆мовре́денъ.

Тече́нiй слове́сныхъ, и҆злiѧ́нныхъ и҆зъ ѹ҆сте́нъ твои́хъ, ꙗ҆́кѡ и҆зъ и҆сто́чника приснотекꙋ́щагѡ благода́ти, прпⷣбне, сладча́йшыѧ ме́да, ꙗ҆́кѡ ѿ ѻ҆крíна во́ды вѣ́рнiи почерпа́емъ.

Диви́тсѧ всѧ́къ твои́мъ, ѻ҆́ч҃е, влѣ́потꙋ списа́нiємъ мꙋ̑дрымъ, любезновмѣща́ѧ, хотѧ́щыѧ прозѧба́ти є҆́рєси прови́дѧ, ѿвраща́ємыѧ ѿ тебє̀ прⷪ҇ро́чески.

Бг҃оро́диченъ:

Да и҆зба́вимсѧ ѿ лю́тыхъ прегрѣше́нiй мольба́ми твои́ми, бг҃ороди́тельнице чⷭ҇таѧ: и҆ да полꙋчи́мъ, всечⷭ҇таѧ, бж҃е́ственнагѡ ѡ҆сiѧ́нiѧ и҆зъ тебє̀ неизрече́ннѡ воплоще́ннагѡ сн҃а бж҃iѧ.

И҆́нъ. I҆рмо́съ:

Пожрꙋ́ ти со гла́сомъ хвале́нiѧ, гдⷭ҇и, цр҃ковь вопiе́тъ тѝ, ѿ бѣсо́вскiѧ кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вiю. 

Клеща́ми серафíмъ прⷪ҇ро́кꙋ ѹ҆́гль, цр҃кви же хрⷭ҇то́вѣ твои́ми рꙋка́ми подае́ши, свѧщеннотаи́нниче, є҆́же ѿ бжⷭ҇твеннагѡ ѻ҆гнѧ̀ ѹ҆́глiе ѡ҆чище́нiѧ.

Е҆динопредѣ̑льныѧ ꙗ҆́кѡ самѱѡ́нъ и҆ноплеме́нники не потреби́лъ є҆сѝ, и҆норѡ́дныѧ же всѧ̑ и҆носла́вныхъ ѹ҆чє́нiѧ низложи́лъ є҆сѝ, и҆ держа́вꙋ правосла̑внымъ да́лъ є҆сѝ, кѷрíлле.

Собо́рꙋ бг҃оизбра́нномꙋ ꙗ҆́вѣ предводи́тельствовавъ, sлоче́стiе нестѡ́рiево, хрⷭ҇тобо́рнꙋю де́рзость, ѻ҆́ч҃е, низложи́лъ є҆сѝ, ре́вностiю дыха́ѧ по и҆́стиннѣй бг҃ома́тери.

Бг҃оро́диченъ:

Ѽ чꙋ́до, всѣ́хъ чꙋде́съ новѣ́йшее! ꙗ҆́кѡ дв҃а во ѹ҆тро́бѣ, всѧ́чєскаѧ содержа́щаго неискꙋсомꙋ́жнѡ заче́нши, не тѣсновмѣстѝ.

Конда́къ, гла́съ в҃. Подо́бенъ: Крове́й твои́хъ:

Правосла́вiѧ насади́въ ѹ҆чє́нiѧ, sлосла́вiѧ те́рнiе и҆зсѣ́клъ є҆сѝ, ѹ҆мно́живъ сѣ́мѧ вѣ́ры ѡ҆дожде́нiемъ дх҃а, преподо́бне: тѣ́мже тѧ̀ пое́мъ, а҆ѳана́сiе.

I҆́косъ:

А҆ѳана́сiа же и҆ кѷрíлла всепра́зднственнꙋю па́мѧть пѣ́сньми, вѣ́рнiи, восхва́лимъ, дне́сь: сíи бо а҆́рiа льсти́ваго и҆ є҆ѵно́мiа, вкꙋ́пѣ съ саве́ллiемъ, во глꙋбинꙋ̀ тѣ́хъ поги́бели вложи́ша, ѻ҆гню̀ вѣ́чномꙋ преда́вше ты́ѧ сгорѣ́ти, ꙗ҆́кѡ похꙋ́лившыѧ непра́веднѡ на сп҃сово воплоще́нiе: тѣ́мже тѧ̀ пое́мъ, а҆ѳана́сiе.

Пѣ́снь з҃. I҆рмо́съ:

Бж҃iѧ снизхожде́нiѧ ѻ҆́гнь ѹ҆стыдѣ́сѧ въ вавѷлѡ́нѣ и҆ногда̀: сегѡ̀ ра́ди ѻ҆́троцы въ пещѝ ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ.

Е҆диноче́стное сопресто́льное ѻ҆ц҃ꙋ̀ сло́во, є҆диноро́дна же сн҃а правосла́внѡ проповѣ́давъ, безсме́ртiѧ, ѻ҆́ч҃е, тезоимени́те, а҆́бiе наꙋча́еши дх҃ꙋ сопресто́льна и҆ є҆диносꙋ́щна и҆ соприсносꙋ́щна.

Ѹ҆чи́телѧ тѧ̀ проповѣ́дника сщ҃енноѧвле́нна  трисо́лнечнагѡ свѣ́та, возвѣща́юща вѣ́рꙋ правосла́вiѧ да́же до конє́цъ землѝ, нече́стiѧ зрѧ̀ роди́тель, и҆згна̑нiѧ на тѧ̀ воздвиза́етъ.

Бѣды̑ безмѣ̑рныѧ, ꙗ҆̀же подꙿѧ́лъ є҆сѝ, блаже́нне, подвиза́ѧсѧ по благоче́стiи, вѣнцы́ же та́коже свѣ́тлiи: и҆́бо а҆дама́нтъ бы́лъ є҆сѝ бiю́щымъ: къ себѣ́ же ꙗ҆́кѡ магни́тъ привлача́лъ є҆сѝ всѧ̑.

Стра̑нныѧ догма́ты, чꙋ́ждiѧ же цр҃кве хрⷭ҇то́вы и҆згна́лъ є҆сѝ, трⷪ҇цꙋ бг҃осло́вивъ ѵ҆поста́сьми, бжⷭ҇тво́мъ же є҆ди́ницꙋ, ю҆́же пѣ́лъ є҆сѝ: бл҃гослове́нъ бг҃ъ ѻ҆тє́цъ на́шихъ.

Бг҃оро́диченъ:

Ны́нѣ всѧ̑ и҆спо́лнишасѧ свѣ́та бжⷭ҇твеннагѡ тобо́ю, пречⷭ҇таѧ: ты́ бо две́рь ꙗ҆ви́ласѧ є҆сѝ, є҆́юже мíрꙋ бг҃ъ бесѣ́дова, просвѣща́ѧ вѣ́рою зовꙋ́щыѧ: бл҃гослове́нъ бг҃ъ ѻ҆тє́цъ на́шихъ.

И҆́нъ. I҆рмо́съ:

Въ пе́щи а҆враа́мстiи ѻ҆́троцы персíдстѣй, любо́вiю благоче́стiѧ па́че, не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.

Въ сiна́йстѣй горѣ̀ во мра́къ дре́вле вше́дъ, зако́нъ прiѧ́тъ, бл҃же́нне кѷрíлле, мѡѷсе́й, ѹ҆бива́ющiй пи́сменемъ: ты́ же разгнꙋ́лъ є҆сѝ сокрове́ннꙋю добро́тꙋ дх҃а.

Законоположе́нiѧ гада́ньми, ꙗ҆́коже младе́нцємъ пе́рвѣе, ѻ҆́ч҃е, да́ннагѡ покрыва́лꙋ покрове́нiѧ, ꙗ҆́коже ши́пки разꙋмѣ́нiѧ ты̀ ѿкры́лъ є҆сѝ, сказа́въ ѻ҆́бразы ꙗ҆́вственнѣйше.

Бг҃опроповѣ́дникѡвъ и҆ бг҃опрiѧ́тныхъ неꙋдобопости̑жныѧ кни̑ги, прⷪ҇ро́кѡвъ благода́тiю вдохнове́нъ, ѻ҆́ныѧ насы́щшаго дх҃а, кѷрíлле, чи́стѣ на́мъ и҆зꙿѧви́лъ є҆сѝ.

Въ несли́тномъ соедине́нiи бжⷭ҇твенномъ, и҆ несѣко́момъ ꙗ҆́вѣ, ѻ҆́ч҃е, раздѣле́нiи, трѝ ѹ҆́бѡ бг҃осло́вствꙋѧй ѵ҆поста̑си, ре́клъ є҆сѝ, кѷрíлле, непремѣ̑нныѧ же въ сꙋществѣ̀ є҆ди́номъ и҆ бж҃ествѣ̀. 

Бг҃оро́диченъ:

Вы́шнѧгѡ ѡ҆сщ҃е́нное бжⷭ҇твенное селе́нiе, ра́дꙋйсѧ, тобо́ю бо даде́сѧ ра́дость, бцⷣе, зовꙋ́щымъ: благослове́на ты̀ въ жена́хъ є҆сѝ, всенепоро́чнаѧ влⷣчце.

Пѣ́снь и҃. I҆рмо́съ:

Седмери́цею пе́щь халде́йскiй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сiѧ̑ ви́дѣвъ, творцꙋ̀ и҆ и҆зба́вителю вопiѧ́ше: ѻ҆́троцы, благослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Свѧти́телей ѹ҆краше́нiе благосла́вное, а҆ѳана́сiе, сто́лпе свѣ́та и҆ цр҃кве ѹ҆твержде́нiе: трⷪ҇цы побо́рниче, бг҃осло́вiѧ трꙋбо̀ злата́ѧ: житiѧ́ же мона́шескагѡ и҆звѣ́стный законописа́телю, съ на́ми пра́зднꙋеши, i҆ерє́и соверша́ѧ, лю́ди вѣ̑рныѧ приводѧ̀ хрⷭ҇тꙋ̀ во вѣ́ки.

Безсме́ртiѧ бы́лъ є҆сѝ вои́стиннꙋ тезоимени́тъ, дѣ́ѧтєльныѧ бо сло́вомъ превозше́лъ є҆сѝ, и҆скꙋ̑сныѧ же въ сло́вѣ и҆звѣ́стiемъ житiѧ̀ побѣжда́ѧ, во ѻ҆бои́хъ преше́лъ є҆сѝ краѝ. тѣ́мже преизѧ́щною добродѣ́телiю просiѧ́въ, безсме́ртнꙋю стѧжа́лъ є҆сѝ па́мѧть во вѣ́ки.

Ты̀ свѣтлѣ́йшее показа́лъ є҆сѝ, тайнонебе́сниче бг҃опрiѧ́тне, свѧти́тельство, до́блими страда́ньми твои́ми, пре́лесть и҆згна́лъ є҆сѝ твои́ми и҆згна̑нiи ча́стыми за трⷪ҇цꙋ, ю҆́же проповѣ́дꙋѧ вопiѧ́лъ є҆сѝ: ѻ҆ц҃ꙋ̀ поклони́тесѧ, сн҃а бг҃осло́вите, дх҃а воспо́йте, во всѧ̑ вѣ́ки.

Бг҃оро́диченъ:

Пло́тiю ро́ждшꙋю є҆ди́наго ѿ трⷪ҇цы бг҃а, и҆ по ржⷭ҇твѣ̀ па́ки цѣ́лꙋ пребы́вшꙋю непреста́ннѡ воспои́мъ, ꙗ҆́кѡ превы́шшꙋю херꙋвíмѡвъ, и҆ серафíмѡвъ чⷭ҇тнѣ́йшꙋю, вопiю́ще: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

И҆́нъ. I҆рмо́съ:

Рꙋ́цѣ распросте́ръ данiи́лъ, львѡ́въ зiѧ̑нiѧ въ ро́вѣ затчѐ:  ѻ҆́гненнꙋю же си́лꙋ ѹ҆гаси́ша, добродѣ́телiю препоѧ́савшесѧ, благоче́стiѧ рачи́тели ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ, гдⷭ҇а.

Ꙗ҆́кѡ волна̀ морска́ѧ вои́стиннꙋ, въ тебѣ̀ и҆стечѐ премꙋ́дрости и҆сто́чникъ: и҆́бо приснотекꙋ́щыѧ потеко́ша рѣ́ки и҆зꙿ чре́ва твоегѡ̀, ѻ҆́ч҃е, ѹ҆че́нiй благочести́выхъ, ꙗ҆́коже проречѐ хрⷭ҇то́съ: прехо́дѧтъ бо песка̀ твоѧ̑ словеса̀ бг҃оглагѡ́ливаѧ.

Па́стырь и҆ ѹ҆чи́тель мꙋ́дръ цр҃кви показа́всѧ, два̀, кѷрíлле, ꙗ҆́вѣ и҆столкова́лъ є҆сѝ, преподо́бне, завѣ́ты: ꙗ҆́кѡ бо а҆гкѵ́рꙋ и҆ ѻ҆ч҃еское наслѣ́дiе твоѧ̑ и҆мꙋ́щи словеса̀, вопiе́тъ: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Сло́ва вопло́щшагѡсѧ на́съ ра́ди, всехитреца̀, ты̀ неизрече́нномꙋ наꙋча́еши соедине́нiю, кѷрíлле, нераздѣ́льномꙋ, неслiѧ́нномꙋ, по коемꙋ́ждо манове́нiю ра́внѣ ѹ҆клони́лъ є҆сѝ, вопiѧ̀: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Бг҃оро́диченъ:

Безъ мт҃ре сло́во и҆зъ ѻ҆ц҃а̀ сы́й пе́рвѣе, безъ ѻ҆ц҃а̀ бы́сть и҆зъ тебє̀ второ́е, всечⷭ҇таѧ, вопло́щсѧ пре́жде безпло́тный за бл҃гоꙋтро́бiе, восхотѣ́въ спастѝ пою́щыѧ: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Пѣ́снь ѳ҃. I҆рмо́съ:

Ѹ҆жасе́сѧ ѡ҆ се́мъ нб҃о, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее нб҃съ: тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ чинонача̑лiѧ велича́ютъ.

Просiѧ̀ житiѐ, ꙗ҆́кѡ мо́лнiѧ, и҆злiѧ́сѧ же, ѻ҆́ч҃е, всѣ̑мъ вѣща́нiе твоѐ, ꙗ҆́коже гро́мъ, ꙗ҆̀же со́лнце назира́етъ: съ нб҃се́ бо и҆мѣ́лъ є҆сѝ свы́ше вдохнове́нiе и҆́стиннѡ. тѣ́мже не ѹ҆гасѝ твоеѧ̀ па́мѧти хода́тай забве́нiѧ гро́бъ, а҆ѳана́сiе.

Свѣ́томъ трисо́лнечнымъ и҆ трисiѧ́ннымъ ꙗ҆снѣ́йше ны́нѣ ѡ҆сiѧ́емь, пѣвцє́мъ твои̑мъ ѡ҆сiѧ́нiе зареви́дное  ꙗ҆влѧ́еши, ꙗ҆́кѡ зерца́ломъ свы́ше и҆спꙋща́ѧ со́лнечнѣ, и҆ тебѣ̀ ѡ҆ставле́нiѧ, блаже́нне, а҆́ще вели́ко и҆ превосхо́дно па́че досто́инства проси́мое.

Пою́ще мо́лимъ тѧ̀ прилѣ́жнѡ, ѡ҆ цр҃кви моли́сѧ, кресто́мъ побѣ̑ды дарова́ти во́инствꙋ, правосла́внѣй же вѣ́рѣ крѣ́пость на є҆́рєси врагѡ́въ, на́мъ же спасе́нiе, ми́ръ же мíрꙋ, въ твое́й па́мѧти, а҆ѳана́сiе.

Бг҃оро́диченъ:

Зачала̀ є҆сѝ, дв҃о, безъ сѣ́мене всѧ́чєскаѧ созда́вшаго, сло́во бж҃iе, кромѣ̀ хотѣ́нiй пло́ти, кромѣ̀ тлѣ́нiѧ же родила̀ є҆сѝ, и҆ безъ болѣ́зней ма́терскихъ. тѣ́мъ тѧ̀, бцⷣꙋ и҆ ѧ҆зы́комъ и҆ се́рдцемъ и҆сповѣ́дающе, велича́емъ.

И҆́нъ. I҆рмо́съ:

Е҆́ѵа ѹ҆́бѡ недꙋ́гомъ преслꙋша́нiѧ клѧ́твꙋ всели́ла є҆́сть, ты́ же, дв҃о бцⷣе, прозѧбе́нiемъ чревоноше́нiѧ мíрови бл҃гослове́нiе процвѣла̀ є҆сѝ: тѣ́мъ тѧ̀ всѝ велича́емъ.

Возноше́нiе на хрⷭ҇то́въ взе́млющеесѧ ра́зꙋмъ: и҆ сегѡ̀ бг҃ома́терь, кѷрíлле, всѧ́кое крѣ́пцѣ низложи́лъ є҆сѝ нестѡ́рiа безбо́жное, сынѡ́въ дво́ицꙋ, та́кожде и҆ слiѧ́нiе безгла́вныхъ є҆сте́ствъ.

Си́лою ра́зꙋма и҆ просвѣще́нiемъ благода́ти, трⷪ҇цꙋ є҆диносꙋ́щнꙋю, сн҃а же воплоще́ннаго бг҃а, бг҃осло́вилъ є҆сѝ, блаже́нне: ꙗ҆ви́всѧ же бцⷣы побо́рникъ, въ вы́шнихъ ны́нѣ прославлѧ́ешисѧ.

Свы́ше на́съ пѣвцы̀, приснопа́мѧтне, назира́еши, ѻ҆́ч҃е, ми́лостивнѡ, побѣ̑ды крⷭ҇тонѡ́снымъ лю́демъ подаѧ̀, и҆ возвыша́ѧ моли́твами твои́ми ро́гъ правосла́вныхъ, ѹ҆ѧснѧ́ѧ же твою̀ па́мѧть велича́ющыѧ.

Бг҃оро́диченъ:

Непло́дствꙋющее бжⷭ҇твенныхъ добродѣ́телей, всечⷭ҇таѧ бцⷣе, се́рдце моѐ покажѝ, дв҃о, плодоно́сно, и҆зъ непло́дове ро́ждшаѧсѧ, во́лею всѧ̑ претворѧ́ющагѡ ма́нiемъ, да пою́ тѧ всепѣ́тꙋю. 

Свѣти́ленъ ѻ҆ктѡ́иха. Сла́ва, ст҃ы́хъ:

Пребж҃е́ственныѧ трⷪ҇цы ꙗ҆ви́стесѧ всемꙋ́дрiи таи̑нницы и҆ побѡ́рницы, а҆ѳана́сiе блаже́нне и҆ кѷрíлле бг҃оѧвле́нне, а҆́рiа низложи́вше, и҆ съ ни́мъ саве́ллiа и҆ нестѡ́рiа а҆́бiе sлочести́ваго, и҆ съ ни́ми всѧ́кꙋю и҆нꙋ́ю пре́лесть sлочести́выхъ є҆ресе́й, ст҃и́телiе гдⷭ҇ни.

И҆ ны́нѣ, бг҃оро́диченъ:

Со дерзнове́нiемъ глаго́лати бцⷣꙋ, и҆ покланѧ́тисѧ се́й вои́стиннꙋ ѿ вѣ́рныхъ, ты̀ наꙋча́еши, кѷрíлле всебл҃же́нне, безбо́жнꙋю нестѡ́рiа потреблѧ́ѧ пре́лесть.

На стiхо́внѣ ѻ҆ктѡ́иха. Та́же припѣ́въ: Сщ҃е́нницы твоѝ ѡ҆блекꙋ́тсѧ въ пра́вдꙋ, и҆ преподо́бнiи твоѝ возра́дꙋютсѧ.

Стiхи́ра, гла́съ г҃:

Ве́лiю похвалꙋ̀ сщ҃е́нныхъ а҆ѳана́сiа и҆ кѷрíлла, непобѣди̑мыѧ предста́тели, сщ҃еннолѣ́пнѡ да восхва́лимъ: сíи бо є҆ресе́й пѡ́лчища разсѣ́кше си́лою прест҃а́гѡ дх҃а, правосла́вiю ѡ҆долѣ̑нiѧ возста́виша во все́й вселе́ннѣй, чи́слѧще бл҃гоче́стнѡ трⷪ҇ческꙋю та́йнꙋ, сво́йствомъ ли́цъ, и҆ па́ки совокꙋплѧ́юще во є҆ди́но неслiѧ́ннѣ, сꙋщества̀ то́ждествомъ, и҆ херꙋвíмски бг҃осло́вѧще, мо́лѧтсѧ при́снѡ ѡ҆ дꙋша́хъ на́шихъ.

Сла́ва, гла́съ то́йже. Ге́рманово:

Вели́ка и҆́стины трꙋба̀, многострада́льный а҆ѳана́сiй, на трапе́зꙋ дне́сь созыва́етъ цр҃ковь, свѣ́тлѡ, вѣ́рнiи всѝ, къ торжествꙋ̀ ѹ҆срѧ́щемъ до́браго па́стырѧ, пѣ́сньми почита́юще свѧщє́нныѧ є҆гѡ̀ трꙋды̀: ꙗ҆́кѡ да моли́твами є҆гѡ̀ прiи́мемъ ѿ хрⷭ҇та̀ бг҃а ве́лiю ми́лость.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Подо́бенъ: Ве́лiѧ:

Зрѧ́щи и҆зъ тебє̀ рожде́ннаго, всенепоро́чнаѧ, ви́сѧща на дре́вѣ, восклица́ла є҆сѝ, вопiю́щи: вожделѣ́ннѣйшее моѐ ча́до, гдѣ̀ твоѧ̀ за́йде добро́та свѣтоно́снаѧ, ѹ҆добри́вшагѡ ро́дъ человѣ́ческiй;

На лiтꙋргíи: бл҃жє́нна, ѿ канѡ́на а҆ѳана́сiа пѣ́снь г҃, и҆ кѷрíлла  пѣ́снь s҃-ѧ. Прокíменъ, гла́съ и҃: Восхва́лѧтсѧ преподо́бнiи во сла́вѣ, и҆ возра́дꙋютсѧ на ло́жахъ свои́хъ. Стíхъ: Воспо́йте гдⷭ҇еви пѣ́снь но́вꙋ, хвале́нiе є҆гѡ̀ въ цр҃кви прпⷣбныхъ. А҆пⷭ҇лъ къ є҆вре́ємъ, зача́ло тл҃д. А҆ллилꙋ́iа, гла́съ в҃. Сщ҃е́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнiи твоѝ возра́дꙋютсѧ. Е҆ѵⷢ҇лiе матѳе́а, зача́ло а҃_i. Прича́стенъ: Ра́дꙋйтесѧ, пра́веднiи, ѡ҆ гдⷭ҇ѣ:


