    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же во в҃-й де́нь.

Слꙋ́жба прпⷣбномꙋ и҆ бг҃оно́сномꙋ ѻ҆тцꙋ̀ на́шемꙋ серафíмꙋ, саро́вскомꙋ чꙋдотво́рцꙋ.

На ма́лѣй вече́рни,

стiхи̑ры на д҃, самогла́сны, гла́съ д҃:

Соше́дшесѧ дне́сь, хрⷭ҇тоимени́тiи лю́дiе, похва́льными пѣ́сньми вѣнча́имъ земна́го а҆́гг҃ла и҆ нбⷭ҇наго человѣ́ка, и҆ къ немꙋ̀ те́плѣ возопiи́мъ: ѽ бл҃же́нне ѻ҆́тче серафíме, по́стникѡмъ пресла́внаѧ похвало̀, ѡ҆ на́съ моли́сѧ ко гдⷭ҇ꙋ, поми́ловатисѧ дꙋша́мъ на́шымъ.

Цѣломꙋ́дрiе и҆ кро́тость ѿ ю҆́ности возлюби́въ, ѻ҆́тче серафíме, чистото́ю ѹ҆ма̀ и҆ се́рдца любо́вь хрⷭ҇то́вꙋ стѧжа́лъ є҆сѝ, є҆́юже бг҃ови прибли́зилсѧ є҆сѝ. того̀ ѹ҆̀бо ны́нѣ молѝ, ѿ бѣ́дъ и҆зба́вити вѣ́рою творѧ́щыѧ честнꙋ́ю па́мѧть твою̀.

Дне́сь соше́дшесѧ хрⷭ҇тоимени́тыхъ люде́й мно́жєства въ прославле́нiе чⷭ҇тны́хъ моще́й твои́хъ, прпⷣбне ѻ҆́тче серафíме, ра́дости и҆ весе́лiѧ всѝ и҆спо́лнишасѧ: ꙗ҆ви́лъ бо сѧ є҆сѝ болѧ́щымъ и҆сцѣле́нiе и҆ хрѡмы́мъ хожде́нiе, съ вѣ́рою притека́ющымъ къ ра́цѣ моще́й твои́хъ. 

Сла́ва, гла́съ s҃:

Весели́сѧ и҆ ра́дꙋйсѧ ѡ҆ гдⷭ҇ѣ, ѻ҆би́тель саро́вскаѧ: въ тебѣ́ бо возсiѧ̀ свѣти́льникъ но́вый рѡссíйскiѧ землѝ. красꙋ́йсѧ и҆ ликꙋ́й цр҃ковь бж҃iѧ, и҆ и҆́нокѡвъ мно́жєства сора́дꙋйтесѧ. празднолю́бцєвъ собо́ри взыгра́йте, и҆ вѣне́цъ ѿ дх҃о́вныхъ цвѣтѡ́въ спле́тше, съ давíдомъ воспо́йте: чⷭ҇тна̀ предꙿ гдⷭ҇емъ сме́рть прпⷣбныхъ є҆гѡ̀. сiѧ́ бо прпⷣбномꙋ серафíмꙋ нача́ло сла́вы полага́етъ, є҆ѧ́же ѻ҆́бщники и҆ на́съ сотворѝ твои́ми мл҃твами, бл҃же́нне.

И҆ ны́нѣ, бг҃оро́диченъ: Никто́же притека́ѧй:

На стiхо́внѣ стiхи̑ры, гла́съ в҃:

И҆зше́дъ ѿ ѻ҆те́чествiѧ твоегѡ̀, прпⷣбне ѻ҆́тче серафíме, и҆ гра́да кíева доше́дъ, та́мѡ ѹ҆ моще́й чꙋдотво́рєцъ на пꙋ́ть сп҃си́тельнагѡ по́двига бл҃гослове́нiе прiѧ́лъ є҆сѝ: сiѐ ѹ҆̀бо и҆ на́мъ низпослѝ, творѧ́щымъ всест҃ꙋ́ю и҆ пречⷭ҇тнꙋ́ю па́мѧть твою̀.

Стíхъ: Честна̀ предꙿ гдⷭ҇емъ сме́рть прпⷣбныхъ є҆гѡ̀.

Ве́лiй и҆скꙋ́съ въ послꙋша́нiи и҆́ноческихъ по́двигѡвъ, прпⷣбне ѻ҆́тче серафíме, съ любо́вiю прiѧ́лъ є҆сѝ, и҆ бра́тiю твои́мъ терпѣ́нiемъ и҆ любо́вiю ѹ҆диви́лъ є҆сѝ: молѝ сп҃сти́сѧ дꙋша́мъ на́шымъ.

Стíхъ: Бл҃же́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀.

Наставлє́нiи и҆гꙋ́мена ѹ҆крѣплѧ́емь, въ пꙋсты́нное мѣ́сто саро́ва всели́лсѧ є҆сѝ, ѻ҆́тче, и҆ та́мѡ мл҃твенномꙋ по́двигꙋ крѣ́пкѡ прилѣжа́ти потщи́лсѧ є҆сѝ, и҆ ꙗ҆ви́лсѧ є҆сѝ до́мъ прест҃а́гѡ дх҃а: молѝ хрⷭ҇та̀ бг҃а ѡ҆ всѣ́хъ на́съ. 

Сла́ва, и҆ па́ки та́ѧжде стiхи́ра: Наставлє́нiи и҆гꙋ́мена:

И҆ ны́нѣ, бг҃оро́диченъ:

Предста́тельница и҆ покро́въ ты̀ є҆сѝ, пречⷭ҇таѧ, и҆зба́ви на́съ ѿ бѣ́дъ лю́тыхъ и҆ ѡ҆бстоѧ́нiй, и҆ дꙋ́шы на́шѧ сп҃сѝ бжⷭ҇твенными твои́ми мл҃твами.

Тропа́рь пи́санъ на вели́цѣй вече́рни.



На вели́цѣй вече́рни. Бл҃же́нъ мꙋ́жъ:

На Гдⷭ҇и воззва́хъ, стiхи̑ры на и҃. А҆́ще ѹ҆́бѡ є҆́сть предпра́зднство ст҃ы́хъ бг҃оѧвле́нiй, пе́рвѣе пое́мъ трѝ стiхи̑ры предпра́зднства: а҆́ще же нѣ́сть сiѧ̀ стiхи̑ры, повторѧ́юще пе́рвꙋю и҆ вторꙋ́ю, во гла́съ а҃: Подо́бенъ: Ѽ, ди́вное чꙋ́до:

Ѽ, пресла́вное чꙋ́до, подви́жникъ бл҃гоче́стiѧ въ саро́вѣ ꙗ҆влѧ́етсѧ, и҆ мл҃твенникъ къ бг҃ꙋ те́плый серафíмъ пречꙋ́дный на́мъ быва́етъ: весели́сѧ, ѻ҆би́тель саро́вскаѧ, и҆мꙋ́щи въ себѣ̀ мо́щи прпⷣбнагѡ: взыгра́йте, правосла́вныхъ мно́жєства, преди́внаго серафíма и҆мꙋ́ще въ бѣда́хъ застꙋ́пника и҆ вопiю́ще къ немꙋ̀: ра́дꙋйсѧ, свѣти́льниче рѡссíйскiѧ землѝ, тмы̀ сопроти́вныхъ дале́че ѿрѣва́й, и҆ гдⷭ҇еви моли́сѧ, дарова́ти дꙋша́мъ на́шымъ ми́ръ и҆ ве́лiю млⷭ҇ть.

Ѽ ди́вное чꙋ́до, се́ бо вои́стиннꙋ во ѻ҆би́тели саро́встѣй бл҃гоче́стiѧ сто́лпъ непоколеби́мый серафíмъ бл҃же́нный ꙗ҆влѧ́етсѧ на́мъ: тѣ́мже, бг҃омꙋ́дрыхъ собо́ри, на высотꙋ̀ дꙋ́хомъ возноси́тесѧ, къ прпⷣбномꙋ вопiю́ще: прпⷣбне ѻ҆́тче серафíме, гдⷭ҇еви моли́сѧ, дарова́ти дꙋша́мъ на́шымъ ми́ръ и҆ ве́лiю млⷭ҇ть. 

Ди̑вны твоѧ̑ та̑йны, хрⷭ҇тѐ бж҃е, ꙗ҆́кѡ дарова́лъ є҆сѝ на́мъ свѣти́льника прпⷣбнаго серафíма, вѣ̑рнымъ лю́демъ на сопрѡти́вныѧ крѣ́пкаго побо́рника, и҆́нокѡмъ и҆ всѣ̑мъ правѡсла́внымъ хрⷭ҇тiа́нѡмъ мл҃твенника, ст҃ѣ́й ѻ҆би́тели похвалꙋ̀ и҆ ѹ҆твержде́нiе: то́й и҆ ны́нѣ мо́литъ тѧ̀, гдⷭ҇и, дарова́ти дꙋша́мъ на́шымъ ми́ръ и҆ ве́лiю млⷭ҇ть.

Е҆гда̀ вше́лъ є҆сѝ, прпⷣбне, въ пꙋсты́ню саро́вскꙋю, тогда̀, своеѧ̀ во́ли до конца̀ совле́ксѧ, тве́рдое ко всѣ̑мъ послꙋша́нiе показа́лъ є҆сѝ: дѡса́ды бо и҆ безчє́стiѧ претерпѣ́лъ є҆сѝ ра́дꙋѧсѧ: ѹ҆дарє́нiѧ и҆ ра̑ны ѿ sлы́хъ чл҃вѣ̑къ прiѧ́лъ є҆сѝ, ѡ҆ ни́хже и҆ моли́лсѧ є҆сѝ, прпⷣбне: мы́ же, прославлѧ́юще пречⷭ҇тнꙋ́ю па́мѧть твою̀, мо́лимъ ти сѧ, прпⷣбне, гдⷭ҇еви моли́сѧ ми́ръ мíрови дарова́ти и҆ дꙋша́мъ на́шымъ ве́лiю млⷭ҇ть.

Бл҃же́нна ѻ҆би́тель саро́вскаѧ, и҆мꙋ́ще тебѐ, прпⷣбне ѻ҆́тче серафíме, добродѣ́телей сокро́вище, сосꙋ́дъ чⷭ҇тоты̀, цѣломꙋ́дрiѧ храни́телѧ, прiѧ́телище бл҃года́ти, и҆сто́чникъ и҆сцѣле́нiй, болѧ́щымъ врача̀ безме́здна, по́стника и҆́стинна, въ ско́рбехъ ѹ҆тѣ́шителѧ, жите́йскими страстьмѝ ѡ҆бꙋрева́ємымъ ти́хое приста́нище: на́мъ же, творѧ́щымъ чⷭ҇тнꙋ́ю па́мѧть твою̀, молѝ, прпⷣбне ѻ҆́тче серафíме, дарова́ти ми́ръ и҆ ве́лiю млⷭ҇ть.

Дне́сь ликꙋ́ютъ собо́ри вѣ́рныхъ въ па́мѧть твою̀, прпⷣбне серафíме, и҆ велегла́снѡ вопiю́тъ: ты̀ любвѐ ра́ди хрⷭ҇то́вы всѧ̑ кра̑снаѧ мíра ѡ҆ста́вивъ и҆ въ пꙋсты́ню саро́вскꙋю всели́всѧ, ника́коже ѹ҆страши́лсѧ є҆сѝ неви́димыхъ вра̑гъ боре́нiѧ: но сiѧ̑ мл҃твами твои́ми  ꙗ҆́кѡ пра́хъ ѿмета́лъ є҆сѝ: тѣ́мже гдⷭ҇еви моли́сѧ дарова́ти дꙋша́мъ на́шымъ ми́ръ и҆ ве́лiю млⷭ҇ть.

Сла́ва, гла́съ и҃:

Прiиди́те, вѣ́рныхъ собо́ри, похва́льными пѣ́сньми дне́сь пречꙋ́днаго ѻ҆тца̀ просла́вимъ и҆ си́це є҆мꙋ̀ возопiи́мъ: прпⷣбне ѻ҆́тче серафíме, вои́стиннꙋ сподо́билсѧ є҆сѝ бжⷭ҇твенныѧ жи́зни, прiи́мъ ѿ бг҃а вѣне́цъ нетлѣ́нныѧ сла́вы. сегѡ̀ ра́ди ѻ҆би́тель саро́вскаѧ тобо́ю хва́литсѧ, лю́дiе же, зрѧ́ще чⷭ҇тнꙋ́ю ра́кꙋ моще́й твои́хъ и҆ чꙋдеса̀ быва́ємаѧ, сла́вѧтъ прославлѧ́ющаго тѧ̀ гдⷭ҇а: є҆мꙋ́же моли́сѧ, прпⷣбне, дарова́ти дꙋша́мъ на́шымъ ми́ръ и҆ ве́лiю млⷭ҇ть.

И҆ ны́нѣ, предпра́зднства, и҆лѝ бг҃оро́диченъ, гла́съ то́йже:

Цр҃ь нбⷭ҇ный за чл҃вѣколю́бiе на землѝ ꙗ҆ви́сѧ и҆ съ человѣ́ки поживѐ: ѿ дв҃ы бо чⷭ҇тыѧ пло́ть прiе́мый и҆ и҆зꙿ неѧ̀ проше́дый съ воспрiѧ́тiемъ є҆ди́нъ є҆́сть сн҃ъ, сꙋгꙋ́бъ є҆стество́мъ, но не ѵ҆поста́сiю: тѣ́мже соверше́нна того̀ бг҃а и҆ соверше́нна чл҃вѣ́ка вои́стиннꙋ проповѣ́дающе, и҆сповѣ́дꙋемъ хрⷭ҇та̀ бг҃а на́шего: є҆го́же молѝ, мт҃и безневѣ́стнаѧ, поми́ловатисѧ дꙋша́мъ на́шымъ.

Вхо́дъ. Прокíменъ днѐ.

Чтє́нiѧ прпⷣбничєскаѧ г҃. (Зрѝ л. рн҃а)

На лiтíи стiхи́ра хра́ма: и҆ прпⷣбномꙋ стiхи̑ры, гла́съ а҃:

Кíими похва́льными вѣнцы̀ вѣнча́имъ подви́жника вели́каго, прпⷣбнаго серафíма; то́й бо ꙗ҆́кѡ наста́вникъ до́брый въ тве́рдости вѣ́ры и҆ добродѣ́тели ꙗ҆ви́сѧ, бг҃одꙋхнове́нными ѹ҆чє́нiи и҆ равноа́гг҃льнымъ житiе́мъ  приходѧ́щыѧ къ немꙋ̀ наꙋча́ѧ. тѣ́мже вопiе́мъ є҆мꙋ̀: моли́сѧ, прпⷣбне, хрⷭ҇тꙋ̀ бг҃ꙋ, правосла́внꙋю вѣ́рꙋ ѹ҆тверди́ти и҆ дꙋша́мъ на́шымъ сп҃сти́сѧ.

Прiиди́те, и҆́нѡкъ мно́жєства, дне́сь прпⷣбнаго бл҃гоче́стнѡ восхва́лимъ, и҆́стиннаго ѹ҆ченика̀ сп҃сова, мiрскꙋ́ю пре́лесть попра́вшаго, ꙗ҆ре́мъ хрⷭ҇то́въ на ра́мо взе́мшаго, и҆ полкѝ бѣсѡ́въ посрами́вшаго: къ немꙋ́же возопiи́мъ си́це: не забꙋ́ди на́съ, ѻ҆́тче серафíме, восхвалѧ́ющихъ и҆ чтꙋ́щихъ ст҃ꙋ́ю па́мѧть твою̀.

Свѣ́тлаѧ и҆ бжⷭ҇твеннаѧ па́мѧть твоѧ̀, прпⷣбне серафíме, ѹ҆дивѝ всѣ́хъ, ꙗ҆́кѡ безпло́тенъ бо, во пло́ти врагѝ неви̑димыѧ посрами́лъ є҆сѝ: всѧ́ же страна̀ тамбо́вскаѧ и҆ ст҃а́ѧ ѻ҆би́тель саро́вскаѧ, и҆мꙋ́щи твоѧ̑ ст҃ы̑ѧ мо́щи, хва́литсѧ, си́ми бо здра́вiе всѣ̑мъ съ вѣ́рою притека́ющымъ къ чⷭ҇тнѣ́й твое́й ра́цѣ подае́тсѧ. тѣ́мже, просвѣти́вшесѧ тобо́ю, вопiе́мъ тѝ, прпⷣбне: молѝ сп҃сти́сѧ дꙋша́мъ на́шымъ.

Сла́ва, гла́съ є҃:

Ра́дꙋйсѧ дне́сь, всѧ̀ рѡссíйскаѧ землѐ, и҆ ст҃а́ѧ ѻ҆би́тель саро́вскаѧ, весели́сѧ. вѣ́рныхъ же мно́жєства, сте́кшесѧ дне́сь, просла́вимъ прпⷣбнаго ѻ҆тца̀, па́стырѧ и҆ ѹ҆чи́телѧ, бг҃омꙋ́драго наста́вника заблꙋ́ждшымъ, ско́раго всѣ́хъ болѧ́щихъ цѣли́телѧ, рѡссíйскiѧ землѝ вели́кое ѹ҆краше́нiе, є҆го́же похвалѧ́юще си́це рце́мъ: прпⷣбне серафíме, сп҃сѝ на́съ мл҃твами твои́ми.

И҆ ны́нѣ, бг҃оро́диченъ, гла́съ то́йже:

Хра́мъ и҆ две́рь є҆сѝ, пала́та и҆ престо́лъ цр҃е́въ, дв҃о всечⷭ҇тна́ѧ, є҆́юже и҆зба́витель моѝ хрⷭ҇то́съ гдⷭ҇ь во тмѣ̀  спѧ́щымъ ꙗ҆ви́сѧ, сл҃нце сы́й пра́вды, просвѣти́ти хотѧ̀, ꙗ҆̀же созда̀ по ѻ҆́бразꙋ своемꙋ̀ рꙋко́ю свое́ю: тѣ́мже, всепѣ́таѧ, ꙗ҆́кѡ мт҃рне дерзнове́нiе къ немꙋ̀ стѧжа́вши, непреста́ннѡ молѝ сп҃сти́сѧ дꙋша́мъ на́шымъ.

На стiхо́внѣ стiхи̑ры, гла́съ є҃.

Подо́бенъ: Ра́дꙋйсѧ, живоно́сный крⷭ҇те:

Ра́дꙋйсѧ, а҆́гг҃лѡмъ собесѣ́дниче, прпⷣбне серафíме, бл҃гоче́стнѡ бо на землѝ пожи́въ, мнѡ́ги приходѧ́щыѧ къ тебѣ̀ стра́хꙋ гдⷭ҇ню поꙋча́лъ є҆сѝ: бл҃года́тiю прест҃а́гѡ дх҃а ѡ҆зарѧ́емь, зрѣ́лъ є҆сѝ бꙋ̑дꙋщаѧ, ꙗ҆́кѡ настѡѧ́щаѧ, и҆ ѹ҆миле́нiѧ и҆ ра́дости мнѡ́ги скорбѧ́щыѧ дꙋше́ю и҆сполнѧ́лъ є҆сѝ. тѣ́мже мо́лимъ ти сѧ, моли́сѧ гдⷭ҇еви ѡ҆ чтꙋ́щихъ тѧ̀.

Стíхъ: Честна̀ предꙿ гдⷭ҇емъ сме́рть прпⷣбныхъ є҆гѡ̀.

Ра́дꙋйсѧ, заблꙋ́ждшихъ ѹ҆чи́телю преди́вный, хрⷭ҇та̀ гдⷭ҇а во хра́мѣ со а҆рха́гг҃лы и҆ а҆́гг҃лы ви́дѣти сподо́бивыйсѧ. и҆ ны́нѣ, прпⷣбне, на нб҃сѣ́хъ тогѡ̀ зрѣ́нiѧ вы́нꙋ наслажда́ѧсѧ, моли́сѧ ѡ҆ на́съ, вѣ́рою творѧ́щихъ па́мѧть твою̀.

Стíхъ: Бл҃же́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀.

Ра́дꙋйсѧ, прпⷣбне серафíме, всѣ̑мъ бо храни́ти и҆́стиннꙋю вѣ́рꙋ хрⷭ҇то́вꙋ заповѣ́далъ є҆сѝ, и҆ вы́шнѧгѡ житiѧ̀ вожделѣ́въ, бога́тство возненави́дѣлъ є҆сѝ: ны́нѣ же неизрече́ннꙋю красотꙋ̀ нбⷭ҇нꙋю зри́ши, и҆ сла́дкагѡ пѣ́нiѧ а҆́гг҃льскагѡ наслажда́ешисѧ. тѣ́мже моли́сѧ гдⷭ҇еви дарова́ти на́мъ ми́ръ и҆ ве́лiю млⷭ҇ть. 

Сла́ва, гла́съ s҃:

Прпⷣбне ѻ҆́тче серафíме, кто̀ и҆сповѣ́сть трꙋды̀ твоѧ̑ и҆ бѡлѣ́зни; и҆лѝ кíй ѧ҆зы́къ и҆зрече́тъ же́стокое пꙋсты́нное твоѐ житiѐ, бдѣ́нiе же и҆ поще́нiе, є҆ще́ же и҆ въ затво́рѣ пребыва́нiе, ѹ҆сте́нъ безмо́лвiе и҆ моле́нiе непреста́нное; вои́стиннꙋ ꙗ҆ви́лсѧ є҆сѝ по́стникѡмъ ѹ҆краше́нiе, мл҃твенникъ къ бг҃ꙋ непосты́дный. тѣ́мже къ тебѣ̀ вопiе́мъ: ра́дꙋйсѧ, и҆́ноческагѡ житiѧ̀ пра́вило: ра́дꙋйсѧ, въ бѣда́хъ и҆ ско́рбехъ вели́кое ѹ҆тѣше́нiе и҆ те́плый всѣ̑мъ предста́телю: моли́сѧ, прпⷣбне, сп҃сти́сѧ дꙋша́мъ на́шымъ.

И҆ ны́нѣ, предпра́зднства, и҆лѝ бг҃оро́диченъ:

Творе́цъ и҆ и҆зба́витель мо́й, пречⷭ҇таѧ, хрⷭ҇то́съ гдⷭ҇ь, и҆зꙿ твои́хъ ложе́снъ проше́дъ въ мѧ̀ ѡ҆болкíйсѧ, пе́рвыѧ клѧ́твы а҆да́ма свободѝ: тѣ́мже тѝ, всечⷭ҇таѧ, ꙗ҆́кѡ бж҃iи мт҃ри же и҆ дв҃ѣ вои́стиннꙋ, вопiе́мъ немо́лчнѡ: ра́дꙋйсѧ, а҆́гг҃льски, ра́дꙋйсѧ, влⷣчце, предста́тельство и҆ покро́ве и҆ сп҃се́нiе дꙋ́шъ на́шихъ.

Тропа́рь прпⷣбнагѡ, гла́съ д҃:

Ѿ ю҆́ности хрⷭ҇та̀ возлюби́лъ є҆сѝ, бл҃же́нне, и҆ томꙋ̀ є҆ди́номꙋ рабо́тати пла́меннѣ вожделѣ́въ, непреста́нною моли́твою и҆ трꙋдо́мъ въ пꙋсты́ни подвиза́лсѧ є҆сѝ, ѹ҆миле́ннымъ же се́рдцемъ любо́вь хрⷭ҇то́вꙋ стѧжа́въ, и҆збра́нникъ возлю́бленъ бж҃iѧ мт҃ре ꙗ҆ви́лсѧ є҆сѝ. сегѡ̀ ра́ди вопiе́мъ тѝ: сп҃са́й на́съ мл҃твами твои́ми, серафíме, прпⷣбне ѻ҆́тче на́шъ.

Два́жды, и҆ предпра́зднства, и҆лѝ Бцⷣе дв҃о: 



На ѹ҆́трени.

На Бг҃ъ гдⷭ҇ь, тропа́рь ст҃а́гѡ, два́жды. Сла́ва, и҆ ны́нѣ, предпра́зднства, и҆лѝ бг҃оро́диченъ: Е҆́же ѿ вѣ́ка ѹ҆тае́нное:

По а҃-мъ стiхосло́вiи сѣда́ленъ, гла́съ д҃:

Зна́менiемъ кре́стнымъ и҆ мл҃твою вра̑жiѧ и҆скꙋшє́нiѧ побѣди́въ, посто́мъ и҆ воздержа́нiемъ гдⷭ҇еви бл҃гоꙋгоди́лъ є҆сѝ: тѣ́мже чꙋде́съ прiѧ́лъ є҆сѝ да́ръ, всѣ̑мъ и҆сцѣлє́нiѧ подава́ѧ, вѣ́рою притека́ющымъ къ ра́цѣ моще́й твои́хъ, серафíме прпⷣбне: молѝ хрⷭ҇та̀ бг҃а, грѣхѡ́въ ѡ҆ставле́нiе дарова́ти чтꙋ́щымъ любо́вiю ст҃ꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Ѹ҆жа́сно чꙋ́до зача́тiѧ, и҆ несказа́ненъ ѻ҆́бразъ рождества̀ въ тебѣ̀ позна́сѧ, приснодв҃о чⷭ҇таѧ, ѹ҆жаса́етъ мо́й ѹ҆́мъ, и҆ ѹ҆дивлѧ́етъ помышле́нiе: сла́ва твоѧ̀, бцⷣе, всѣ̑мъ простре́сѧ во сп҃се́нiе дꙋ́шъ на́шихъ.

По в҃-мъ стiхосло́вiи сѣда́ленъ, гла́съ а҃:

Во глꙋбинѣ̀ пꙋсты́ни саро́вскiѧ кѡлѣ́на приклонѧ́лъ є҆сѝ на ка́мени, воздѣва́ѧ прпⷣбнѣи твоѝ рꙋ́цѣ ко гдⷭ҇ꙋ: тѣ́мже ѿ сп҃са бл҃года́ть ст҃а́гѡ дх҃а прiѧ́лъ є҆сѝ, стра́ждꙋщыѧ тѣлесы̀ и҆сцѣлѧ́ти и҆ дꙋ́шы вѣ́рныхъ просвѣща́ти. сегѡ̀ ра́ди вопiе́мъ тѝ: молѝ, прпⷣбне, хрⷭ҇та̀ бг҃а сп҃сти́сѧ на́мъ, пра́зднꙋющымъ ст҃ꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Мл҃твꙋ прiе́мши ѿ на́съ, въ кро́въ тво́й, пречⷭ҇таѧ дв҃о, прибѣга́ющихъ, не преста́й молѧ́щи чл҃вѣколю́бца сп҃сти́сѧ рабѡ́мъ твои̑мъ. 

По полѷеле́и сѣда́ленъ, гла́съ з҃:

Просiѧ̀ добродѣ́тельное житiѐ твоѐ, прпⷣбне, ны́нѣ въ рѡссíйстѣй землѝ, и҆ ѿ всѣ́хъ пѣ́сньми похва́льными сла́вишисѧ: ты́ бо, ꙗ҆́кѡ и҆лiа̀ на колесни́цꙋ добродѣ́телей вше́дъ, на нб҃са̀ дꙋше́ю возлетѣ́лъ є҆сѝ и҆ та́мѡ пра́веднѡ пресвѣ́тлымъ вѣнце́мъ вѣнча́лсѧ є҆сѝ. тѣ́мже бл҃годарѧ́ще вопiе́мъ тѝ, бл҃же́нне серафíме: молѝ хрⷭ҇та̀ бг҃а, грѣхѡ́въ ѡ҆ставле́нiе дарова́ти чтꙋ́щымъ любо́вiю ст҃ꙋ́ю па́мѧть твою̀.

Два́жды.

Сла́ва, и҆ ны́нѣ, предпра́зднства, и҆лѝ бг҃оро́диченъ:

Пречⷭ҇таѧ дв҃о, поми́лꙋй на́съ, прибѣга́ющихъ вѣ́рою къ тебѣ̀ милосе́рднѣй и҆ просѧ́щихъ те́плагѡ твоегѡ̀ застꙋпле́нiѧ: ꙗ҆́кѡ мт҃и бг҃а вы́шнѧгѡ, молѝ сн҃а твоего̀, хрⷭ҇та̀ бг҃а на́шего, сп҃сти́сѧ рабѡ́мъ твои̑мъ.

Та́же степє́нна, а҃-й а҆нтiфѡ́нъ д҃-гѡ гла́са.

Прокíменъ, гла́съ то́йже: Честна̀ предꙿ гдⷭ҇емъ сме́рть прпⷣбныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; Е҆ѵⷢ҇лiе ѿ матѳе́а, зача́ло м҃г.

По н҃-мъ ѱалмѣ̀ стiхи́ра, гла́съ s҃:

Дне́сь, вѣ́рнiи, дꙋхо́внѡ торжествꙋ́юще въ наро́читѣмъ пра́здницѣ прпⷣбнагѡ ѻ҆тца̀, и҆ бл҃гоче́стнѡ ра́дꙋющесѧ, томꙋ̀ те́плѣ возопiи́мъ: ра́дꙋйсѧ, серафíме бл҃же́нне: Ра́дꙋйсѧ, нбⷭ҇ный человѣ́че и҆ земны́й а҆́гг҃ле: ра́дꙋйсѧ, мно́гихъ на пꙋ́ть сп҃се́нiѧ наста́вивый: ра́дꙋйсѧ, вѣ̑рнымъ похвало̀ и҆ рѡссíйстѣй землѝ ѹ҆твержде́нiе: моли́сѧ ѡ҆ дꙋша́хъ на́шихъ. 

Канѡ́нъ предпра́зднства на s҃, а҆́ще же нѣ́сть предпра́зднства, канѡ́нъ бцⷣѣ пара́клисiсъ, со i҆рмосо́мъ на s҃, и҆ ст҃о́мꙋ два̀ канѡ̑на на и҃.

Канѡ́нъ пе́рвый, гла́съ s҃.

Пѣ́снь а҃.

I҆рмо́съ: Ꙗ҆́кѡ по сꙋ́хꙋ пѣшеше́ствовавъ i҆и҃ль по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь пои́мъ, вопiѧ́ше.

Гдⷭ҇и ѿве́рзи моѝ недосто́йнѣи ѹ҆стнѣ̀, и҆ да́ждь мѝ сло́во ра́зꙋма, воспѣ́ти досто́йнѡ па́мѧть бл҃же́ннагѡ серафíма, ны́нѣ со а҆́гг҃лы молѧ́щагѡсѧ тебѣ̀, и҆зба́вити на́съ ѿ всѧ́кагѡ лю́тагѡ ѡ҆бстоѧ́нiѧ.

Къ бцⷣѣ вели́кiй мл҃твенникъ бы́лъ є҆сѝ, прпⷣбне, ю҆́же ви́дѣти со а҆пⷭ҇лы сподо́билсѧ є҆сѝ: и҆ ны́нѣ не преста́й мл҃твами твои́ми посѣща́ти ча̑дъ твои́хъ.

Ѿ ю҆́ности твоеѧ̀, прпⷣбне, преда́лсѧ є҆сѝ ѹ҆мо́мъ бг҃ови, и҆ стра̑сти тѣлє́сныѧ крѣ́пкимъ воздержа́нiемъ ѹ҆кроти́въ, всѧ́кими добродѣ́тельми ѹ҆краси́лсѧ є҆сѝ, премꙋ́дре.

Бг҃оро́диченъ:

Всебл҃га́ѧ влⷣчце, ꙗ҆́же пребл҃га́го бг҃а пло́тiю ро́ждши, ѡ҆sло́бленное страстьмѝ моѐ се́рдце ѡ҆чи́сти, да вѣ́рою и҆ любо́вiю велича́ю тѧ̀.

И҆́нъ канѡ́нъ, гла́съ и҃.

Пѣ́снь а҃.

I҆рмо́съ: Во́дꙋ проше́дъ ꙗ҆́кѡ сꙋ́шꙋ и҆ є҆гѵ́петскагѡ sла̀ и҆збѣжа́въ, i҆и҃льтѧнинъ вопiѧ́ше: и҆зба́вителю и҆ бг҃ꙋ на́шемꙋ пои́мъ.

По за́повѣди влⷣки хрⷭ҇та̀ ѹ҆́зкимъ и҆ тѣ́снымъ пꙋте́мъ вше́лъ є҆сѝ, прпⷣбне, въ црⷭ҇тво нбⷭ҇ное, широ́кiй  и҆ простра́нный пꙋ́ть возненави́дѣвъ: и҆ ны́нѣ моли́сѧ ѡ҆ на́съ, творѧ́щихъ пресвѣ́тлꙋю па́мѧть твою̀.

Ѿ ю҆́ности на безстра́стiѧ го́рꙋ возше́дъ и҆ кре́стъ сво́й взе́мъ, невозвра́тнѡ хрⷭ҇тꙋ̀ послѣ́довалъ є҆сѝ: и҆ дх҃о́внꙋю мꙋ́дрость стѧжа́въ, го́рнѧгѡ i҆ерⷭ҇ли́ма дости́глъ є҆сѝ, прпⷣбне: молѝ ѡ҆ на́съ є҆ди́наго чл҃вѣколю́бца.

Ны́нѣ предстоѧ̀, прпⷣбне, престо́лꙋ бж҃iю, моли́сѧ ѡ҆ странѣ̀ на́шей и҆зба́витисѧ ѿ наше́ствiѧ и҆ноплеме́нныхъ, и҆ хрⷭ҇толюби̑вымъ лю́демъ землѝ рѡссíйскiѧ сп҃се́нiе и҆спросѝ мл҃твами твои́ми, прпⷣбне.

Бг҃оро́диченъ:

Съ вѣ́рою и҆ любо́вiю притека́ющихъ къ тебѣ̀ и҆ со стра́хомъ пою́щихъ тѧ̀ мл҃твенный гла́съ ѹ҆слы́ши, влⷣчце.

Катава́сiа по ѹ҆ста́вꙋ.

Пѣ́снь г҃.

I҆рмо́съ: Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ѹ҆тверди́вый на́съ на ка́мени и҆сповѣ́данiѧ твоегѡ̀.

Мл҃твами твои́ми, прпⷣбне, предстоѧ̀ бг҃ꙋ со а҆́гг҃лы, за ве́сь мíръ моли́сѧ, бра̑ни вра̑жiѧ потреби́ти и҆ побѣ́дꙋ на сꙋпоста́ты дарова́ти.

Ѿ ю҆́ности вѣ́рою и҆ любо́вiю прилѣпи́лсѧ є҆сѝ влⷣцѣ вы́шнихъ си́лъ, прпⷣбне серафíме: и҆ возсiѧ́въ въ пꙋсты́ни саро́встѣй, ꙗ҆́кѡ со́лнце, въ ско́рбехъ приходѧ́щымъ къ тебѣ̀ ѹ҆тѣ́шитель бы́лъ є҆сѝ: молѝ сп҃сти́сѧ на́мъ.

Ꙗ҆ви́лсѧ є҆сѝ, прпⷣбне, молѧ́щымсѧ тебѣ̀ сто́лпъ непоколеби́мь и҆ прибѣ́жище всѣ̑мъ притека́ющымъ  во ѻ҆би́тель саро́вскꙋю и҆ прiе́млющымъ и҆сцѣле́нiѧ бл҃года́ть неѡскꙋ́днꙋю.

Бг҃оро́диченъ:

Ѹ҆слы́ша є҆́ѵа прама́терь: въ печа́лехъ роди́ши ча̑да. ты́ же, чⷭ҇таѧ дв҃о, ѹ҆слы́шавши: гдⷭ҇ь съ тобо́ю, ра́дꙋйсѧ: ра́дованнымъ гла́сомъ печа́ль прама́тере потреби́ла є҆сѝ.

И҆́нъ.

I҆рмо́съ: Нбⷭ҇нагѡ крꙋ́га верхотво́рче гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нiй кра́ю, вѣ́рныхъ ѹ҆твержде́нiе, є҆ди́не чл҃вѣколю́бче.

Моли́сѧ, бл҃же́нне, хрⷭ҇тꙋ̀ бг҃ꙋ и҆зба́витисѧ на́мъ ѿ гла́да и҆ па́гꙋбы, ѿ напра́сныѧ сме́рти, ѿ та́йныхъ прегрѣше́нiй и҆ помышле́нiй лꙋка́выхъ, да чⷭ҇тымъ се́рдцемъ хрⷭ҇тꙋ̀ возопiи́мъ: мл҃твами прпⷣбнагѡ сп҃сѝ на́съ, гдⷭ҇и.

Кро́тостiю и҆ смире́нiемъ послѣ́дꙋѧ влⷣцѣ хрⷭ҇тꙋ̀, всѣ̑мъ всѧ̑ вои́стиннꙋ бы́лъ є҆сѝ, бога́тыхъ же и҆ ѹ҆бо́гихъ неѡсла́бнѡ бл҃гоче́стiю поꙋча́ѧ, бꙋ̑дꙋщаѧ ꙗ҆́кѡ настѡѧ́щаѧ прови́дѣлъ є҆сѝ: молѝ хрⷭ҇та̀ бг҃а, прпⷣбне, согрѣше́нiй на́шихъ ѡ҆ставле́нiе дарова́ти.

И҆зба́ви ѻ҆би́тель твою̀, прпⷣбне, ѿ всѧ́кагѡ навѣ́та вра́жiѧ и҆ и҆спо́лни ю҆̀ любвѐ и҆ бл҃года́ти, є҆́же не помышлѧ́ти ѡ҆ жите́йскихъ, но дꙋшесп҃си́тельныѧ дости́гнꙋти добро́ты мл҃твами твои́ми.

Бг҃оро́диченъ:

Ѹ҆пова́нiе и҆ наде́жда на́ша ты̀ є҆сѝ, прест҃а́ѧ влⷣчце, сп҃сѝ держа́вꙋ правосла́внꙋю и҆ лю́ди твоѧ̑ молѧ́щыѧсѧ и҆ и҆́мѧ твоѐ призыва́ющыѧ. 

Сѣда́ленъ, гла́съ д҃:

Жите́йское мо́ре страсте́й воздержа́нiемъ препобѣди́въ и҆ въ приста́нище безстра́стiѧ прите́къ, сосꙋ́дъ воздержа́нiѧ ꙗ҆ви́лсѧ є҆сѝ, прпⷣбне серафíме: молѝ хрⷭ҇та̀ бг҃а дарова́ти на́мъ ве́лiю млⷭ҇ть.

Два́жды.

Сла́ва, и҆ ны́нѣ, предпра́зднства, и҆лѝ бг҃оро́диченъ:

Е҆гда̀ предста́нꙋ предꙿ лице́мъ созда́телѧ моегѡ̀ въ де́нь пра́веднагѡ сꙋда̀ є҆гѡ̀, тогда̀, влⷣчце, предста́ни мѝ и҆ мꙋ́ки и҆зба́ви мѧ̀ вѣ́чныѧ, да не сни́дꙋ во а҆́дъ, но да сп҃сꙋ́сѧ твои́мъ, прест҃а́ѧ бцⷣе, застꙋпле́нiемъ.

Пѣ́снь д҃.

I҆рмо́съ: Хрⷭ҇то́съ моѧ̀ си́ла, бг҃ъ и҆ гдⷭ҇ь, чⷭ҇тна́ѧ цр҃ковь бг҃олѣ́пнѡ пое́тъ взыва́ющи, ѿ смы́сла чⷭ҇та ѡ҆ гдⷭ҇ѣ пра́зднꙋющи.

Дне́сь свѣ́тлѡ пра́зднꙋетъ саро́вскаѧ ѻ҆би́тель па́мѧть твою̀, прпⷣбне, и҆ мо́литъ тѧ̀: и҆спросѝ ѹ҆ гдⷭ҇а вселе́ннѣй ми́ръ и҆ дꙋша́мъ на́шымъ ве́лiю млⷭ҇ть.

Вели́кими пѡ́двиги твои́ми, прпⷣбне, ꙗ҆́кѡ фíнiѯъ процвѣ́лъ є҆сѝ, словесы̀ бл҃гопло́дными и҆ непоро́чнымъ житiе́мъ сердца̀ притека́ющихъ къ тебѣ̀ ѹ҆слажда́ѧ: и҆ ны́нѣ ѹ҆̀бо моли́сѧ, да ѡ҆брѧ́щемъ млⷭ҇ть ѹ҆ хрⷭ҇та̀ сп҃са на́шегѡ.

Твои́ми мл҃твами ѡ҆ на́съ ѹ҆молѝ бг҃а, прпⷣбне серафíме, и҆ грѣхо́вный мра́къ печа́ли на́шеѧ разорѝ: безстра́стiемъ, вѣ́рою и҆ любо́вiю ѹ҆красѝ всѣ́хъ, пресла́внꙋю па́мѧть твою̀ чтꙋ́щихъ.

Бг҃оро́диченъ:

Ра́дꙋйсѧ, влⷣчце дв҃о, цр҃квамъ красото̀, бл҃гочести̑вымъ лю́демъ держа́во и҆ похвало̀: непреста́ннѡ  моли́сѧ хрⷭ҇тꙋ̀ бг҃ꙋ, да сохрани́тъ на́съ ѿ бѣ́дъ мл҃твами твои́ми.

И҆́нъ.

I҆рмо́съ: Ѹ҆слы́шахъ, гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑ и҆ просла́вихъ твоѐ бжⷭ҇тво̀.

Не то́кмѡ ст҃а́ѧ ѻ҆би́тель саро́вскаѧ, но и҆ всѧ̀ рѡссíйскаѧ землѧ̀ и҆мѣ́етъ тѧ̀, бл҃же́нне, мл҃твенника те́плаго и҆ ско́раго помо́щника, крѣ́пкаго и҆ непобѣди́маго застꙋ́пника и҆ хода́таѧ ѡ҆ дꙋша́хъ на́шихъ.

Бꙋ́ди ѡ҆ на́съ моле́бникъ и҆ хода́тай ко прест҃ѣ́й трⷪ҇цѣ, и҆ подви́гни на мл҃твꙋ съ тобо́ю ли́ки ст҃ы́хъ, и҆́хже житiю̀ поревнова́лъ є҆сѝ, прпⷣбне: съ ни́миже кꙋ́пнѡ моли́сѧ ѡ҆ ми́рѣ и҆ ѹ҆строе́нiи всегѡ̀ мíра, да ти́хое и҆ безмо́лвное житiѐ поживе́мъ въ вѣ́цѣ се́мъ, и҆ въ бꙋ́дꙋщемъ жи́знь вѣ́чнꙋю наслѣ́дꙋемъ.

Въ по́стницѣхъ вели́къ бы́въ, прпⷣбне, тѣ́сное и҆́ноческое въ пꙋсты́ни житiѐ проходи́лъ є҆сѝ, и҆ сiѐ во ѹ҆миле́ннѣй мл҃твѣ сконча́лъ є҆сѝ: молѝ сп҃сти́сѧ на́мъ.

Бг҃оро́диченъ:

Ты̀ є҆сѝ, пречⷭ҇таѧ бцⷣе, прибѣ́жище на́ше и҆ ѹ҆твержде́нiе, молѝ сн҃а твоего̀ и҆ бг҃а на́шего пода́ти на́мъ сп҃се́нiе и҆ грѣхѡ́въ ѡ҆ставле́нiе.

Пѣ́снь є҃.

I҆рмо́съ: Бж҃iимъ свѣ́томъ твои́мъ, бл҃же, ѹ҆́тренюющихъ тѝ дꙋ́шы любо́вiю ѡ҆зарѝ, молю́сѧ, тѧ̀ вѣ́дѣти, сло́ве бж҃iй, и҆́стиннаго бг҃а, ѿ мра́ка грѣхо́внагѡ взыва́юща.

Всѣ̑мъ приходѧ́щымъ къ тебѣ̀ бы́лъ є҆сѝ ѹ҆чи́тель и҆́стинный, и҆ къ бцⷣѣ вели́кiй мл҃твенникъ: и҆ ны́нѣ,  прпⷣбне, не преста́й молѧ́сѧ ѡ҆ ча́дѣхъ твои́хъ, ꙗ҆́кѡ и҆́маши дерзнове́нiе ве́лiе.

Да вни́дꙋтъ ны́нѣ хрⷭ҇тоимени́тiи лю́дiе во хра́мъ ѻ҆би́тели саро́вскiѧ, къ чⷭ҇тны́мъ моще́мъ твои̑мъ, прпⷣбне серафíме, припа́дающе, и҆ да про́сѧтъ ѿ тебє̀ и҆сцѣле́нiѧ, здра́вiѧ и҆ сп҃се́нiѧ, хрⷭ҇та̀ велича́юще.

Въ нощѝ молѧ́щꙋ ти сѧ бг҃ꙋ, прпⷣбне, вра́гъ неви́димый хотѧ́ше ѹ҆страши́ти тѧ̀, но мл҃твою твое́ю посра́мленъ, и҆счезѐ вселꙋка́вый.

Бг҃оро́диченъ:

Бг҃а, є҆го́же родила̀ є҆сѝ, пречⷭ҇таѧ мр҃íе, молѝ, рабѡ́мъ твои̑мъ пода́ти прегрѣше́нiй ѡ҆ставле́нiе.

И҆́нъ.

I҆рмо́съ: Просвѣтѝ на́съ повелѣ̑нiи твои́ми, гдⷭ҇и, и҆ мы́шцею твое́ю высо́кою тво́й ми́ръ пода́ждь на́мъ, чл҃вѣколю́бче.

Посто́мъ и҆ непреста́нною мл҃твою просла́вилъ є҆сѝ, прпⷣбне, ѻ҆би́тель саро́вскꙋю, є҆ле́емъ ѿ i҆кѡ́ны влⷣчцы помазꙋ́ѧ нєдꙋ́жныѧ и҆ тѣ́мъ и҆сцѣле́нiе неѡскꙋ́днѡ подава́ѧ: и҆ ны́нѣ моли́сѧ сп҃сти́сѧ дꙋша́мъ на́шымъ.

Ст҃и́телiе и҆ сщ҃е́нницы сора́дꙋйтесѧ и҆́нокѡмъ сарѡ́вскимъ, и҆ простíи лю́дiе вкꙋ́пѣ воспо́йте бл҃же́ннаго ѻ҆тца̀, ѡ҆бꙋрева́емыхъ скорбьмѝ ти́хое приста́нище, врача̀ дꙋшє́внымъ и҆ тѣлє́снымъ недꙋ́гѡмъ ско́раго.

Принесѝ мл҃твы твоѧ̑, прпⷣбне, ꙗ҆́кѡ же́ртвꙋ бл҃гопрiѧ́тнꙋ и҆ непоро́чнꙋ ко прест҃ѣ́й трⷪ҇цѣ, и҆ не забꙋ́ди на́съ, ны́нѣ творѧ́щихъ па́мѧть твою̀: млⷭ҇ть и҆спросѝ ненави́дѧщымъ, ѻ҆би́дѧщымъ и҆ враждꙋ́ющымъ на на́съ, и҆ и҆зба́ви всѣ́хъ ѿ всѧ́кiѧ ско́рби. 

Бг҃оро́диченъ:

Ѹ҆пра́ви ѹ҆́мъ мо́й, влⷣчце, ѡ҆бꙋрева́емый страстьмѝ мно́гими: сп҃сѝ, бцⷣе, къ тебѣ̀ прибѣга́ющыѧ, и҆ны́ѧ бо по́мощи, чⷭ҇таѧ, ра́звѣ тебє̀ не зна́емъ.

Пѣ́снь s҃.

I҆рмо́съ: Жите́йское мо́ре воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ, вопiю́ ти: возведѝ ѿ тлѝ живо́тъ мо́й, многоми́лостиве.

Ст҃а́ѧ дꙋша̀ твоѧ̀ ѻ҆би́тель бы́сть бг҃ꙋ, въ не́йже ѻ҆ц҃ъ, сн҃ъ и҆ ст҃ы́й дх҃ъ всели́сѧ: тѣ́мже мо́лимъ тѧ̀, прпⷣбне, наваждє́нiѧ вра̑жiѧ ѿ чтꙋ́щихъ тѧ̀ ѿженѝ, и҆ вѣ̑рнымъ лю́демъ ми́ръ и҆ здра́вiе да́рꙋй.

Вели̑кiѧ твоѧ̑ пꙋсты́нныѧ по́двиги и҆ трꙋды̀ и҆ сла́дость ѹ҆че́нiѧ твоегѡ̀ почита́емъ, прпⷣбне серафíме, и҆́миже мнѡ́гiѧ приходѧ́щыѧ къ тебѣ̀ просвѣти́лъ є҆сѝ и҆ наꙋчи́лъ є҆сѝ воспѣва́ти є҆диносꙋ́щнꙋю трⷪ҇цꙋ.

Житiе́мъ чⷭ҇тымъ послѣ́довалъ влⷣцѣ хрⷭ҇тꙋ̀, тече́нiе до́брое сконча́лъ є҆сѝ, прпⷣбне: къ вѣ̑чнымъ же ѻ҆би́телемъ возше́дъ, бл҃же́нне, зри́ши та́мѡ, ꙗ҆̀же а҆́гг҃ли ви́дѧтъ: тѣ́мже, чтꙋ́ще па́мѧть твою̀, хрⷭ҇та̀ велича́емъ.

Бг҃оро́диченъ:

Ны́нѣ къ тебѣ̀ прибѣга́ю, пречⷭ҇таѧ, сп҃си́ мѧ мл҃твами твои́ми и҆ соблюдѝ: є҆ли̑ка бо хо́щеши, мо́жеши, ꙗ҆́кѡ мт҃и всемогꙋ́щагѡ.

И҆́нъ.

I҆рмо́съ: Мл҃твꙋ пролiю̀ ко гдⷭ҇ꙋ, и҆ томꙋ̀ возвѣщꙋ̀ пєча́ли моѧ̑, ꙗ҆́кѡ sѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ ꙗ҆́кѡ i҆ѡ́на: ѿ тлѝ, бж҃е, возведи́ мѧ. 

Грѣхѡ́въ и҆спо́лнени всѝ є҆смы̀, твоѧ̑ же мл҃твы, прпⷣбне серафíме, ꙗ҆́кѡ кади́ло бл҃гово́нно, ко гдⷭ҇еви восхо́дѧтъ. ны́нѣ мо́лимъ тѧ̀: волнꙋ́ющеесѧ въ землѝ на́шей мо́ре sла́гѡ невѣ́рiѧ и҆зсꙋшѝ, и҆ сп҃се́нiе дꙋша́мъ на́шымъ ѿ гдⷭ҇а и҆спросѝ.

Бл҃же́нъ вои́стиннꙋ бы́лъ є҆сѝ, прпⷣбне серафíме, нището́ю бога́тство и҆ пла́чемъ ра́дость стѧжа́въ, ю҆́же приходѧ́щымъ ѻ҆би́льнѡ подава́лъ є҆сѝ: и҆ ны́нѣ лꙋчы̀ чꙋде́съ и҆сточа́еши, и҆ и҆сцѣлѧ́еши всѣ́хъ, съ вѣ́рою къ тебѣ̀ притека́ющихъ.

Въ пꙋсты́ни кладене́цъ и҆скопа́въ твои́ма рꙋка́ма, прпⷣбне, приходѧ́щыѧ жа́ждꙋщыѧ лю́ди напои́лъ є҆сѝ, и҆ ны́нѣ мнѡ́гимъ нєдꙋ́жнымъ водо́ю кладенца̀ сегѡ̀ бѡлѣ́зни и҆сцѣлѧ́еши: вои́стиннꙋ ди́внаго мл҃твенника и҆ чꙋдотво́рца всѣ̑мъ, прпⷣбне, влⷣка тѧ̀ показа̀.

Бг҃оро́диченъ:

Вои́стиннꙋ тѧ̀ мт҃рь бж҃iю и҆сповѣ́дꙋемъ, и҆́стиннꙋю бцⷣꙋ, твои́мъ бо рождество́мъ тлѣ́ннагѡ ѡ҆сꙋжде́нiѧ и҆зба́вихомсѧ, милосе́рдiѧ ра́ди чл҃вѣколю́бца бг҃а, и҆ къ жи́зни нетлѣ́ннѣй воззва́ни бы́хомъ.

Конда́къ, гла́съ в҃:

Мíра красотꙋ̀ и҆ ꙗ҆̀же въ не́мъ тлѣ̑ннаѧ ѡ҆ста́вивъ, прпⷣбне, въ саро́вскꙋю ѻ҆би́тель всели́лсѧ є҆сѝ: и҆ та́мѡ а҆́гг҃льски пожи́въ, мнѡ́гимъ пꙋ́ть бы́лъ є҆сѝ ко сп҃се́нiю: сегѡ̀ ра́ди и҆ хрⷭ҇то́съ тебѐ, ѻ҆́тче серафíме, просла́ви, и҆ да́ромъ и҆сцѣле́нiй и҆ чꙋде́съ ѡ҆богатѝ. тѣ́мже вопiе́мъ тѝ: ра́дꙋйсѧ, серафíме, прпⷣбне ѻ҆́тче на́шъ. 

I҆́косъ:

Ѡ҆ста́вивъ ро́дъ и҆ дрꙋ́ги, бога́тство ꙗ҆́кѡ пра́хъ вмѣни́въ, въ пꙋсты́ни саро́встѣй водвори́лсѧ є҆сѝ: и҆ на стра̑сти ꙗ҆́кѡ безпло́тенъ подвиза́всѧ, а҆́гг҃лѡвъ ликостоѧ́нiѧ сподо́билсѧ є҆сѝ. тѣ́мже дх҃ѡ́внаѧ разꙋмѣ̑нiѧ прiи́мъ, пода́ждь и҆ на́мъ, прпⷣбне, разꙋ́мнѡ пѣ́сньми воспѣ́ти тѧ̀, си́це гл҃го́лющымъ: ра́дꙋйсѧ, серафíме бл҃же́нне, нбⷭ҇ный чл҃вѣ́че и҆ земны́й а҆́гг҃ле: ра́дꙋйсѧ, въ любвѝ хрⷭ҇тꙋ̀ подража́телю. ра́дꙋйсѧ, ст҃а́гѡ дх҃а ѻ҆би́тель: ра́дꙋйсѧ, ѹ҆ныва́ющымъ ве́лiе ра́дованiе. ра́дꙋйсѧ, и҆сто́чниче и҆сцѣле́нiй: ра́дꙋйсѧ, скорбѧ́щымъ дꙋша́мъ сла́дкое ѹ҆тѣше́нiе. ра́дꙋйсѧ, и҆́нокѡмъ ти́хое приста́нище и҆ ѹ҆чи́телю премꙋ́дрый: ра́дꙋйсѧ, похвало̀ землѝ рѡссíйскiѧ: ра́дꙋйсѧ, серафíме, прпⷣбне ѻ҆́тче на́шъ.

Пѣ́снь з҃.

I҆рмо́съ: Росода́тельнꙋ ѹ҆́бѡ пе́щь содѣ́ла а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нiе бж҃iе мꙋчи́телѧ ѹ҆вѣща̀ вопи́ти: бл҃гослове́нъ є҆сѝ, бж҃е ѻ҆тє́цъ на́шихъ.

Чꙋ́дно житiѐ твоѐ ꙗ҆ви́сѧ, прпⷣбне, бл҃года́тiю бжⷭ҇твеннагѡ дх҃а и҆спо́лнено: бл҃же́ннꙋ вои́стиннꙋ кончи́нꙋ првⷣныхъ прiѧ́лъ є҆сѝ, ѡ҆ хрⷭ҇тѣ̀ ра́дꙋѧсѧ: мы́ же къ просла́вльшемꙋ тѧ̀ взыва́емъ: ѻ҆тє́цъ на́шихъ бж҃е, бл҃гослове́нъ є҆сѝ.

Мно́жество люде́й во ст҃ꙋ́ю ѻ҆би́тель соше́дшесѧ дне́сь, прпⷣбне серафíме, чⷭ҇тны́мъ моще́мъ твои̑мъ покланѧ́етсѧ, ѿ ни́хже и҆сцѣлє́нiѧ всѝ почерпа́емъ,  непреста́ннѡ зовꙋ́ще: ѻ҆тє́цъ на́шихъ бж҃е, бл҃гослове́нъ є҆сѝ.

Во всю̀ зе́млю и҆зы́де вѣща́нiе сiѐ, ꙗ҆́кѡ въ саро́вѣ чꙋдотво́рецъ пресла́венъ ꙗ҆ви́сѧ, и҆сцѣле́нiй мно́жество и҆сточа́ѧ всѣ̑мъ съ вѣ́рою приходѧ́щымъ и҆ вопiю́щымъ: ѻ҆тє́цъ на́шихъ бж҃е, бл҃гослове́нъ є҆сѝ.

Бг҃оро́диченъ:

Бцⷣе дв҃о, ро́ждшаѧ сло́во па́че сло́ва, зижди́телѧ твоего̀, того̀ молѝ съ прпⷣбнымъ серафíмомъ, поми́ловати дꙋ́шы на́шѧ.

И҆́нъ.

I҆рмо́съ: Ѿ i҆ꙋде́и доше́дше ѻ҆́троцы, въ вавѷлѡ́нѣ и҆ногда̀ вѣ́рою трⷪ҇ческою пла́мень пе́щный попра́ша, пою́ще: ѻ҆тцє́въ бж҃е, бл҃гослове́нъ є҆сѝ.

Поми́лꙋй на́съ, гдⷭ҇и, и҆ ѿ всѧ́кагѡ sла̀ дꙋшетлѣ́ннагѡ сохранѝ мл҃твами ѹ҆го́дника твоегѡ̀, прпⷣбнагѡ серафíма, да всѝ ѹ҆ми́льнѡ вопiе́мъ тѝ: ѻ҆тє́цъ на́шихъ бж҃е, бл҃гослове́нъ є҆сѝ.

Кто̀ не почꙋди́тсѧ, кто̀ не просла́витъ неизслѣ́димꙋю глꙋбинꙋ̀ милосе́рдiѧ твоегѡ̀, гдⷭ҇и, ꙗ҆́кѡ ꙗ҆ви́лъ є҆сѝ всемꙋ̀ мíрꙋ ѹ҆го́дника твоего̀, прпⷣбнаго серафíма, мл҃твенника те́плаго ѡ҆ на́съ вопiю́щихъ тебѣ̀: ѻ҆тє́цъ на́шихъ бж҃е, бл҃гослове́нъ є҆сѝ.

Бл҃года́рное сiѐ пѣ́нiе, ѿ на́съ приноси́мое тебѣ̀, прпⷣбне серафíме, прiимѝ, и҆ всѣ̑мъ на́мъ, пра́зднꙋющымъ ст҃ꙋ́ю па́мѧть твою̀ и҆ покланѧ́ющымсѧ ра́цѣ моще́й твои́хъ, и҆сцѣле́нiе да́рꙋй, вопiю́щымъ: ѻ҆тє́цъ на́шихъ бж҃е, бл҃гослове́нъ є҆сѝ. 

Бг҃оро́диченъ:

Ты̀ є҆сѝ, прест҃а́ѧ бцⷣе, прибѣ́жище на́ше и҆ ѹ҆твержде́нiе: молѝ сн҃а твоего̀ и҆ бг҃а на́шего пода́ти на́мъ сп҃се́нiе и҆ грѣхѡ́въ ѡ҆ставле́нiе.

Пѣ́снь и҃.

I҆рмо́съ: И҆зꙿ пла́мене прпⷣбнымъ ро́сꙋ и҆сточи́лъ є҆сѝ и҆ првⷣнагѡ же́ртвꙋ водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти, тѧ̀ превозно́симъ во всѧ̑ вѣ́ки.

Плотскȋѧ стра̑сти ѹ҆кроти́въ и҆ мíрови ѹ҆мертви́всѧ, гл҃го́лы жи́зни вѣ́чныѧ се́рдцемъ твои́мъ, бл҃же́нне прiѧ́лъ є҆сѝ, наꙋча́ѧ всѣ́хъ къ тебѣ̀ притека́вшихъ взыва́ти: гдⷭ҇а по́йте, дѣла̀, и҆ превозноси́те є҆го̀ во вѣ́ки.

Въ прославле́нiи чⷭ҇тны́хъ моще́й твои́хъ, прпⷣбне, ѻ҆би́тель саро́вскаѧ ра́дости и҆спо́лнисѧ: лю́дiе же всѝ ди́вномꙋ во ст҃ы́хъ свои́хъ бг҃ꙋ взыва́хꙋ: гдⷭ҇а по́йте, дѣла̀, и҆ превозноси́те є҆го̀ во вѣ́ки.

Бл҃года́тiю бжⷭ҇твеннагѡ дх҃а и҆спо́лненъ сы́й, прпⷣбне серафíме, вѣ̑рнымъ лю́демъ, творѧ́щымъ ст҃ꙋ́ю па́мѧть твою̀, мл҃твами твои́ми и҆спросѝ грѣхѡ́въ проще́нiе, вопiю́щымъ: дѣ́ти бл҃гослови́те, сщ҃е́нницы воспо́йте, лю́дiе превозноси́те гдⷭ҇а во вѣ́ки.

Бг҃оро́диченъ:

Сп҃се́нiѧ хода́таица на́мъ ꙗ҆ви́ласѧ є҆сѝ, бцⷣе, ро́ждшаѧ сп҃са и҆ влⷣкꙋ всѣ́хъ: тѣ́мже мо́лимъ тѧ̀, сп҃се́нiѧ сподо́би всѣ́хъ пѣсносло́вѧщихъ тѧ̀ вѣ́рнѡ во всѧ̑ вѣ́ки. 

И҆́нъ.

I҆рмо́съ: Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстiи, хвали́те и҆ превозноси́те во всѧ̑ вѣ́ки.

Добродѣ́тельномꙋ житiю̀ твоемꙋ̀, прпⷣбне, позави́дѣвъ вра́гъ вселꙋка́вый, восхотѣ̀ запѧ́тiе тебѣ̀ сотвори́ти: ты́ же, бл҃года́тiю бж҃iею и҆ мл҃твами влⷣчцы посрами́въ того̀, бг҃а просла́вилъ є҆сѝ, пѣсносло́вѧ: гдⷭ҇а по́йте, дѣла̀, и҆ превозноси́те є҆го̀ во вѣ́ки.

Ꙗ҆́кѡ мо́лнiѧ блиста́ющисѧ свѣ́титсѧ на поднебе́снѣй, та́кѡ и҆ вѣща̑нiѧ ѡ҆ твои́хъ, прпⷣбне, чꙋдесѣ́хъ во всю̀ зе́млю и҆зыдо́ша. мы́ же, дивѧ́щесѧ сла́вѣ твое́й, вопiе́мъ: дѣ́ти бл҃гослови́те, сщ҃е́нницы воспо́йте, лю́дiе превозноси́те гдⷭ҇а во вѣ́ки.

Бл҃гослови́мъ ѻ҆ц҃а̀ и҆ сн҃а и҆ ст҃а́го дх҃а, гдⷭ҇а.

Сꙋ́етными и҆ стра́стными помышлє́нiи мѧтꙋ́щiйсѧ ѹ҆́мъ на́шъ и҆сцѣлѝ, прпⷣбне, вѡ́лны sла́гѡ невѣ́рiѧ въ землѝ на́шей ѹ҆кротѝ, разсла́блєннаѧ жите́йскими попечє́нiи сердца̀ на̑ша ѹ҆крѣпѝ, да сла́вимъ хрⷭ҇та̀ содѣ́телѧ во всѧ̑ вѣ́ки.

И҆ ны́нѣ, бг҃оро́диченъ:

Ра́дꙋйсѧ, прⷭ҇то́ле гдⷭ҇ень ѻ҆гнезра́чный: ра́дꙋйсѧ, зарѐ невеще́ственнагѡ блиста́нiѧ: ра́дꙋйсѧ, ѻ҆́блаче возсiѧ́вшагѡ сл҃нца првⷣнагѡ, хрⷭ҇та̀ сп҃са на́шегѡ, є҆го́же превозно́симъ во всѧ̑ вѣ́ки.

Пѣ́снь ѳ҃.

I҆рмо́съ: Бг҃а чл҃вѣ́кѡмъ невозмо́жно ви́дѣти, на него́же не смѣ́ютъ чи́ни а҆́гг҃льстiи взира́ти: тобо́ю же, всечⷭ҇таѧ, ꙗ҆ви́сѧ чл҃вѣ́кѡмъ сло́во воплоще́но: є҆го́же велича́юще, съ нбⷭ҇ными вѡ́и тѧ̀ ѹ҆бл҃жа́емъ. 

Недосто́йными ѹ҆сты̀ воспѣва́емое тебѣ̀ ма́лое хвале́нiе на́ше, прпⷣбне, не пре́зри, но прiимѝ: и҆ всѣ́хъ прославлѧ́ющихъ тѧ̀ ѡ҆свѧтѝ, бѣ́дъ и҆ напа́стей и҆ вѣ́чнагѡ мꙋче́нiѧ и҆зба́ви, да тѧ̀ при́снѡ воспѣва́емъ.

Мра́зъ нощны́й и҆ ва́ръ дневны́й во ѹ҆едине́нiи пꙋсты́ннѣмъ до́блественнѣ претерпѣ́въ, до́мъ премꙋ́дрости бж҃iѧ бы́лъ є҆сѝ и҆ къ сiѧ́нiю невече́рнемꙋ восте́клъ є҆сѝ: молѝ сп҃сти́сѧ на́мъ.

Сла́витсѧ дне́сь ѻ҆би́тель, въ не́йже ꙗ҆ре́мъ хрⷭ҇то́въ прiѧ́ти и҆зво́лилъ є҆сѝ: та́мѡ бо въ пꙋсты́ни дни̑ твоѧ̑ пребы́лъ є҆сѝ, и҆ твои́ми ѹ҆че́ньми мнѡ́ги приходѧ́щыѧ къ тебѣ̀ вразꙋми́въ, наꙋчи́лъ є҆сѝ бы́ти ча̑да цр҃кве хрⷭ҇то́вы.

Бг҃оро́диченъ:

Ты̀ є҆сѝ крѣ́пость на́ша, ты̀ є҆сѝ похвала̀ и҆ ра́дованiе, храни́тельница на́ша, застꙋпле́нiе, прибѣ́жище и҆ предста́тельница непобѣди́маѧ: пречⷭ҇таѧ бцⷣе, сп҃сѝ рабы̑ твоѧ̑.

И҆́нъ.

I҆рмо́съ: Вои́стиннꙋ бцⷣꙋ тѧ̀ и҆сповѣ́дꙋемъ, сп҃се́ннiи тобо́ю, дв҃о чⷭ҇таѧ, съ безпло́тными ли̑ки тѧ̀ велича́юще.

Вєли́кимъ ѻ҆тцє́мъ, дре́вле въ постѣ̀ и҆ по́двизѣхъ просiѧ́вшымъ, поревнова́въ, прпⷣбне, чрезꙿ всѧ̑ дни̑ живота̀ твоегѡ̀ въ мл҃твѣ, слеза́хъ и҆ трꙋдѣ́хъ пребы́лъ є҆сѝ, до́ндеже дости́глъ є҆сѝ нбⷭ҇ныѧ ѻ҆би́тели: тѣ́мже тѧ̀ досто́йнѡ ѹ҆бл҃жа́емъ. 

Крѣ́пкою си́лою хрⷭ҇то́съ бг҃ъ тѧ̀ препоѧ́са и҆ ѹ҆крѣпѝ побѣжда́ти кѡ́зни де́мѡнскiѧ, прпⷣбне. тѣ́мже ны́нѣ мо́лимъ тѧ̀: молѝ чл҃вѣколю́бца бг҃а, да и҆зба́витъ всѣ́хъ на́съ ѿ вра́жiихъ нахожде́нiй и҆ и҆скꙋше́нiй, и҆ сп҃се́тъ дꙋ́шы на́шѧ.

Въ болѣ́знехъ и҆ ско́рбехъ на́шихъ къ тебѣ̀, прпⷣбне, прибѣга́емъ и҆ и҆зꙿ глꙋбины̀ дꙋше́вныѧ вопiе́мъ: бꙋ́ди на́мъ небꙋ́рное приста́нище и҆ болѣ́знемъ ско́рый цѣли́тель, и҆ и҆зба́ви на́съ ѿ всѧ́кагѡ недꙋ́га и҆ нꙋ́жды, да тѧ̀ непреста́ннѡ велича́емъ.

Бг҃оро́диченъ:

Е҆ди́наго ѿ ст҃ы́ѧ трⷪ҇цы, сло́ва и҆ сн҃а родила̀ є҆сѝ, дв҃о пречⷭ҇таѧ, є҆го́же съ прпⷣбными и҆ првⷣными молѝ ѡ҆ рабѣ́хъ твои́хъ, вѣ́рою просѧ́щихъ грѣхѡ́въ проще́нiѧ.

Свѣти́ленъ.

Подо́бенъ: Жєны̀, ѹ҆слы́шите:

Прiиди́те, всѝ вѣ́рнiи, сщ҃е́нными пѣ́сньми восхва́лимъ ди́внаго въ чꙋдесѣ́хъ прпⷣбнаго серафíма, но́ваго свѣти́льника рѡссíйскiѧ землѝ, а҆́гг҃лѡмъ собесѣ́дника и҆ те́плаго мл҃твенника къ бг҃ꙋ ѡ҆ чтꙋ́щихъ ст҃ꙋ́ю па́мѧть є҆гѡ̀.

Сла́ва, и҆ ны́нѣ, предпра́зднства, и҆лѝ бг҃оро́диченъ:

По бз҃ѣ ѹ҆пова́нiе и҆мꙋ́ще на тѧ̀, пречⷭ҇таѧ бцⷣе, мо́лимъ ти сѧ: ро́ждшагосѧ и҆зꙿ тебє̀ ѹ҆молѝ дарова́ти ми́ръ вселе́ннѣй и҆ ве́лiю млⷭ҇ть. 

На хвали́техъ стiхи̑ры на s҃, предпра́зднства г҃ и҆ прпⷣбномꙋ г҃.

А҆́ще же нѣ́сть предпра́зднства, прпⷣбномꙋ на д҃, гла́съ и҃.

Приспѣ̀ всечⷭ҇тны́й пра́здникъ ѻ҆би́тели саро́вскiѧ, па́мѧть прпⷣбнагѡ серафíма, є҆мꙋ́же ны́нѣ си́це возопiи́мъ: ра́дꙋйсѧ, по́стникѡмъ свѣти́ло и҆ ѹ҆твержде́нiе, и҆́нокѡмъ sвѣздо̀, ꙗ҆́коже волхвѡ́мъ, показꙋ́ющаѧ пꙋ́ть въ нбⷭ҇ныѧ ѻ҆би́тєли, сщ҃е́нникѡмъ похвало̀ пресла́внаѧ, любвѐ и҆ цѣломꙋ́дрiѧ и҆сто́чниче неизсѧка́емый, свѣти́льниче пресвѣ́тлый дх҃о́внагѡ разсꙋжде́нiѧ: ра́дꙋйсѧ, пра́вило добродѣ́телемъ вели́кое.

Два́жды.

Бл҃же́нне ѻ҆́тче серафíме, хрⷭ҇то́ви вои́стиннꙋ послѣ́довалъ є҆сѝ, братолю́бiемъ и҆ неsло́бiемъ всѣ́хъ къ себѣ̀ привлека́ѧ, кро́тостiю же и҆ смире́нiемъ мнѡ́ги добродѣ́тельномꙋ пꙋтѝ наꙋча́ѧ. тѣ́мже любо́вiю па́мѧть твою̀, прпⷣбне серафíме, ѹ҆блажа́емъ.

Въ пꙋсты́ню всели́лсѧ є҆сѝ, прпⷣбне, и҆ та́мѡ и҆спо́лнивсѧ дх҃о́вныѧ премꙋ́дрости, на высотꙋ̀ добродѣ́тели возше́лъ є҆сѝ. тѣ́мже вопiе́мъ тѝ: ра́дꙋйсѧ, цр҃ко́вное ѹ҆краше́нiе, сщ҃е́нникѡмъ до́брое ѹ҆тѣше́нiе, и҆́нокѡмъ бл҃голѣ́пiе и҆ похвало̀, серафíме бл҃же́нне: молѝ хрⷭ҇та̀ бг҃а ми́ръ вселе́ннѣй дарова́ти и҆ дꙋша́мъ на́шымъ ве́лiю млⷭ҇ть.

Сла́ва, гла́съ s҃:

Прiиди́те и҆́нокѡвъ собо́ри и҆ по́стникѡвъ сосло́вiе, прiиди́те хрⷭ҇тоимени́тыхъ люде́й мнѡ́жества, пѣ́сньми и҆́стиннаго по́стника почти́мъ, вопiю́ще: ра́дꙋйсѧ, по  стопа́мъ влⷣки хрⷭ҇та̀ ѹ҆́зкимъ пꙋте́мъ ѹ҆правлѧ́емый, и҆ притека́ющымъ къ тебѣ̀ въ бѣда́хъ и҆ ско́рбехъ ско́рый помо́щниче, и҆ сп҃се́нiѧ хода́таю преди́вный: ра́дꙋйсѧ, да́ромъ прⷪ҇ро́чества ѹ҆кра́шенный, прорица́ѧй ꙗ҆́кѡ настѡѧ́щаѧ грѧдꙋ̑щаѧ: моли́сѧ, прпⷣбне серафíме, ѡ҆ чтꙋ́щихъ вѣ́рою и҆ любо́вiю ст҃ꙋ́ю па́мѧть твою̀.

И҆ ны́нѣ, предпра́зднства, и҆лѝ бг҃оро́диченъ:

Бцⷣе, ты̀ є҆сѝ лоза̀ и҆́стиннаѧ, возрасти́вшаѧ на́мъ пло́дъ живота̀: тебѣ̀ мо́лимсѧ, моли́сѧ, влⷣчце, со ст҃ы́ми а҆пⷭ҇лы, поми́ловати дꙋ́шы на́шѧ.

Славосло́вiе вели́кое, и҆ ѿпꙋ́стъ.

На лiтꙋргíи.

Бл҃жє́нны ѿ канѡ́на пе́рвагѡ пѣ́снь г҃-ѧ, и҆ втора́гѡ канѡ́на пѣ́снь s҃-ѧ. Прокíменъ, гла́съ з҃: Чⷭ҇тна̀ предꙿ гдⷭ҇емъ сме́рть прпⷣбныхъ є҆гѡ̀. Стíхъ: Что̀ возда́мъ гдⷭ҇ви ѡ҆ всѣ́хъ, ꙗ҆̀же воздаде́ ми; А҆пⷭ҇лъ къ гала́тѡмъ, зача́ло сг҃_i. Е҆ѵⷢ҇лiе ѿ лꙋкѝ, зача́ло к҃д, и҆лѝ ѿ матѳе́а, зача́ло г҃. Прича́стенъ: Въ па́мѧть вѣ́чнꙋю бꙋ́детъ првⷣникъ.


