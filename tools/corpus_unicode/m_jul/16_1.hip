        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ s҃_i-й де́нь.

Ст҃а́гѡ свѧщенномꙋ́ченика а҆ѳиноге́на, и҆ десѧтѝ ѹ҆чєни́къ є҆гѡ̀.

На Гдⷭ҇и, воззва́хъ, стiхи̑ры, гла́съ и҃ Поⷣ: Ѽ пресла́внагѡ чꙋдесѐ!

А҆ѳиноге́нъ сла́вный, * свѧще́нства свѣ́тлымъ ѡ҆бложе́нъ ѡ҆дѣѧ́нiемъ, * ѡ҆багрє́нiи кро́вными, * чистѣ́йшее показа̀: * съ ни́мже вше́дъ въ цр҃ковь ст҃ꙋ́ю, * всеви́дцꙋ ꙗ҆влѧ́ѧсѧ, * и҆ слꙋжа̀ є҆мꙋ̀ съ невеще́ственными чи́ны, * и҆ прича́стiемъ бжⷭ҇твеннымъ просвѣща́емый: * є҆го́же ѹ҆блажа́емъ.

А҆ѳиноге́нъ премꙋ́дрый, * ли́къ приведѐ хрⷭ҇тꙋ̀ страда́льцєвъ вѣ́рою, * тве́рдѡ пострада́вшихъ, * и҆ тече́нiе сконча́вшихъ: * съ ни́миже побѣди́въ многоко́зненнаго, * ли́ки мч҃ническими воспрiе́млетсѧ, * прича́стiемъ ѡ҆божа́еми, * и҆  мо́лѧтъ всегда̀ ѡ҆ на́съ, * свѧще́ннꙋю и҆́хъ па́мѧть * соверша́ющихъ при́снѡ.

Десѧти́ца ѹ҆чєни́къ бг҃оизбра́ннаѧ, * по́стными пѡ́двиги * страсте́й взыгра̑нiѧ низложи́вши пострада̀, * и҆ sмíѧ ѹ҆мертвѝ, * а҆ѳиноге́на наста́вника свѧще́нна, * бжⷭ҇твенною си́лою приѡбрѣ́тши. * си́хъ мольба́ми * спасѝ на́съ, бл҃гоꙋтро́бне, * всегда̀ на тѧ̀ ѹ҆пова́ющыѧ пребл҃га́го.

Сла́ва, и҆ ны́нѣ, бг҃оро́диченъ: гла́съ и҆ подо́бенъ то́йже:

Спаси́ мѧ, влⷣчце пречⷭ҇таѧ, * ꙗ҆́же сп҃са хрⷭ҇та̀ неизрече́ннѡ ро́ждшаѧ. * тѧ́ бо є҆ди́нꙋ стѧжа́хъ предста́тельницꙋ, * и҆ неѡбори́мꙋю стѣ́нꙋ, * и҆ покро́въ и҆ ра́дованiе, * и҆ дꙋшѝ моеѧ̀ бжⷭ҇твенное ѹ҆тѣше́нiе. * ты̀ ѹ҆́бѡ мѧ̀ и҆зба́ви неꙋсыпа́ющагѡ че́рвiѧ, * и҆ ѻ҆гнѧ̀ вѣ́чнꙋющагѡ, * мт҃и хрⷭ҇та̀ бг҃а.

Крⷭ҇тобг҃оро́диченъ. Подо́бенъ: то́йже:

Что̀ зри́мое видѣ́нiе, * є҆́же мои́ма ѻ҆чи́ма ви́дитсѧ, ѽ влⷣко! * содержа́й всю̀ тва́рь, * на дре́во воздви́женъ бы́въ, * и҆ ѹ҆мира́еши, всѣ̑мъ даѧ́й жи́знь, * бцⷣа пла́чꙋщисѧ глаго́лаше, * є҆гда̀ ѹ҆зрѣ̀ на крⷭ҇тѣ̀ возноси́ма * и҆зъ неѧ̀ неизрече́ннѡ возсiѧ́вшаго * бг҃а и҆ чл҃вѣ́ка.



На ѹ҆́трени канѡ́нъ, є҆гѡ́же краегране́сiе:

Твои́хъ страда́льцєвъ пою̀, хрⷭ҇тѐ, сла́вꙋ. I҆ѡ́сифъ.

Гла́съ и҃. Пѣ́снь а҃. I҆рмо́съ:

Пои́мъ гдⷭ҇еви, прове́дшемꙋ лю́ди своѧ̑ сквозѣ̀ чермно́е мо́ре, ꙗ҆́кѡ є҆ди́нъ сла́внѡ просла́висѧ.

Съ чи́нми нбⷭ҇ными ны́нѣ ликꙋ́ѧ, достосла́вне ст҃и́телю и҆ мꙋ́чениче, пою́щыѧ тѧ̀ вѣ́рою спаса́й.

Закѡ́ны влады́чними собо́ръ наставлѧ́емь честны́й хрⷭ҇то́выхъ страда́лєцъ, беззако́нныхъ совѣ́ты разори́сте.

Ꙗ҆́коже непоро́чно заколе́нiе, ве́сь соже́гсѧ, бг҃облаже́нне, ѻ҆гне́мъ мꙋ́къ приве́лсѧ є҆сѝ къ бг҃ꙋ вѣ́ры ра́ди. 

Бг҃оро́диченъ:

Пло́ть бы́вшаго ѿ твои́хъ крове́й, неискꙋсобра́чнаѧ, превѣ́чное сло́во па́че ѹ҆ма́ же и҆ сло́ва родила̀ є҆сѝ.

Пѣ́снь г҃. I҆рмо́съ:

Ѹ҆твердѝ на́шъ ѹ҆́мъ и҆ сердца̀, нб҃са̀ сло́вомъ ѹ҆твержде́й, во є҆́же пѣ́ти и҆ сла́вити тѧ̀, во спасе́нiе дꙋ́шъ на́шихъ.

Разори́въ вра̑жiѧ лю̑таѧ кова̑рства, къ бг҃ꙋ неразори́мою любо́вiю а҆ѳиноге́нъ мꙋ́ченикъ и҆ свѧти́тель, со ѹ҆ченикѝ сла́вы сподо́бисѧ.

Притꙋпи́ша врагꙋ̀ стрѣ́лы и҆ жа̑ла терпѣли́вымъ противле́нiемъ бжⷭ҇твеннiи, и҆ ѡ҆зарѧ́ютъ всѣ́хъ мы̑сли свѣтолꙋ́чными свои́ми{Исправлена опечатка оригиналасвои́мъ. Прим.  оrthlib} сiѧ̑нiи.

Просте́ръ тве́рдымъ реме́немъ безꙋ́мный стрꙋ́жетъ неща́днѡ, ѹ҆ранѧ́ѧ непреста́ннѡ: но не поколеба̀ си́хъ по́мысла, є҆́же па́че сло́ва тве́рдость.

Бг҃оро́диченъ:

Херꙋвíмѡвъ и҆ серафíмѡвъ превы́шши ꙗ҆ви́ласѧ є҆сѝ, бцⷣе: ты́ бо є҆ди́на прiѧ́ла є҆сѝ невмѣсти́маго бг҃а въ твое́мъ чре́вѣ, нескве́рнаѧ. тѣ́мже тѧ̀ вѣ́рнiи всѝ пѣ́сньми, чⷭ҇таѧ, ѹ҆блажа́емъ.

Сѣда́ленъ, гла́съ д҃. Подо́бенъ: Ско́рѡ предварѝ:

Воздержа́нiемъ пе́рвѣе предꙿѡчи́стивъ дꙋ́шꙋ, страда́нiемъ второ́е, и҆ соверше́ннымъ ѹ҆мо́мъ бг҃ꙋ ѹ҆годи́лъ є҆сѝ, ст҃и́тель и҆ мꙋ́ченикъ бы́въ, бг҃оно́се. собо́ръ же приве́лъ є҆сѝ ѹ҆чєни́къ влⷣцѣ, съ ни́миже ѡ҆ на́съ моли́сѧ прилѣ́жнѡ, сла́вне.

Сла́ва, и҆ ны́нѣ, бг҃оро́диченъ:

Чтⷭ҇аѧ всенепоро́чнаѧ и҆ неискꙋсомꙋ́жнаѧ, ꙗ҆́же є҆ди́на безлѣ́тнаго сн҃а и҆ сло́ва бж҃iѧ въ лѣ́то ро́ждши, сего̀ со ст҃ы́ми и҆ чⷭ҇тны́ми патрiа̑рхи, и҆ мч҃ники, и҆ прⷪ҇рѡ́ки, и҆ прпⷣбными молѝ, дарова́ти на́мъ ѡ҆чище́нiе и҆ ве́лiю ми́лость.

Крⷭ҇тобг҃оро́диченъ:

Дв҃о пренепоро́чнаѧ, мт҃и хрⷭ҇та̀ бг҃а, ѻ҆рꙋ́жiе про́йде  твою̀ прест҃ꙋ́ю дꙋ́шꙋ, є҆гда̀ распина́ема ви́дѣла є҆сѝ во́лею сн҃а и҆ бг҃а твоего̀: є҆го́же, бл҃гослове́ннаѧ, молѧ́щи не преста́й, проще́нiе прегрѣше́нiй на́мъ дарова́ти.

Пѣ́снь д҃. I҆рмо́съ:

Ѹ҆слы́шахъ, гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.

Ѹ҆ма̀ всѧ́кагѡ превы́шши бжⷭ҇твенными мечта́еми восхождє́нiи, плотски́хъ не ѹ҆боѧ́шасѧ го́рькихъ ра́нъ, бг҃омꙋ́дрiи.

Хрⷭ҇топроповѣ́дникъ бг҃опрiѧ́тенъ, и҆ сщ҃енномꙋ́ченикъ непоро́ченъ бы́въ, сподо́бисѧ а҆ѳиноге́нъ бжⷭ҇твенныѧ благода́ти.

Вѣтíйствꙋюще мꙋ́чєницы воплоще́нiе сло́ва, претерпѣ́сте ра̑ны и҆ сме́рть, къ безсме́ртiю преше́дше.

Бг҃оро́диченъ:

Равноси́льна, сопресто́льна роди́телю, пресꙋ́щнаго воплоти́ла є҆сѝ, пренепоро́чнаѧ, земны̑мъ за милосе́рдiе приѡбщи́вшагосѧ.

Пѣ́снь є҃. I҆рмо́съ:

Ѹ҆́тренююще вопiе́мъ тѝ, гдⷭ҇и, спаси́ ны: ты́ бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы.

Загради́въ безстра́стiемъ мꙋдрова́нiе пло́ти твоеѧ̀, стра́сть и҆зꙿѡбрази́лъ є҆сѝ безстра́стнагѡ, досточꙋ́дне.

Бжⷭ҇твенными предповелѣ̑нiи, приведѐ влⷣцѣ ѹ҆ченикѡ́въ ли́къ а҆ѳиноге́нъ сла́вный.

Свѣ́тлꙋ сотворѝ па́мѧть твою̀, мꙋ́чениче, свѣтода́вецъ, и҆сполнѧ́ѧ прошє́нiѧ твоѧ̑ къ тѣ̑мъ, и҆̀же вѣ́рою тебѣ̀ притека́ющымъ.

Бг҃оро́диченъ:

Мт҃рь и҆ дв҃ꙋ вѣ́дꙋще тѧ̀, прест҃а́ѧ, согла́снѡ почита́емъ, и҆ благоче́стнѡ ѹ҆блажа́емъ.

Пѣ́снь s҃. I҆рмо́съ:

Ѡ҆чи́сти мѧ̀, сп҃се, мнѡ́га бо беззакѡ́нiѧ моѧ̑, и҆ и҆зъ глꙋбины̀ sѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нiѧ моегѡ̀. 

Благозва́нiе мꙋ́ченическое а҆ѳиноге́нъ полꙋчѝ, и҆ съ ни́мъ ѹ҆ченикѡ́въ ли́къ вѣнча́сѧ, пости́всѧ пе́рвѣе, и҆ дє́мѡнскiѧ побѣ́ждь кѡ́зни.

Свѣ́тлꙋ содѣва́етъ твою̀ честнꙋ́ю па́мѧть влⷣка хрⷭ҇то́съ, и҆сполнѧ́ѧ твоѧ̑, ꙗ҆̀же къ немꙋ̀, молє́нiѧ, бл҃же́нне: се́ бо є҆ле́нь своѐ тебѣ̀ и҆сча́дiе приво́дитъ, бжⷭ҇твеннымъ манове́нiемъ.

Ра́й мы́сленный ꙗ҆ви́лсѧ є҆сѝ, достосла́вне, и҆́же дре́во жи́зни посредѝ и҆мѣ́ѧ, и҆ бжⷭ҇твенныхъ цвѣтѡ́въ бл҃гово́нiемъ всѧ̑ ѡ҆бонѧ́еши ꙗ҆́снѣ.

Бг҃оро́диченъ:

Ꙗ҆́кѡ мы́сленный ковче́гъ, законода́вца носи́ла є҆сѝ: ꙗ҆́кѡ свѣ́щникъ свѣтоза́ренъ, свѣ́тъ породила̀ є҆сѝ, ꙗ҆́кѡ ко́рень ненапое́нъ, жи́зни гро́здъ, бцⷣе, прозѧбла̀ є҆сѝ.

Конда́къ, гла́съ д҃. Подо́бенъ: Вознесы́йсѧ:

Влⷣчню раче́нiю послѣ́довавъ, ꙗ҆́кѡ па́стырь и҆зрѧ́дный дꙋ́шꙋ твою̀ положи́лъ є҆сѝ за хрⷭ҇тѡ́вы ѻ҆́вцы, свѧщенномꙋ́чениче а҆ѳиноге́не: сегѡ̀ ра́ди восхвалѧ́емъ тѧ̀, и҆ съ тобо́ю десѧти́цꙋ ѹ҆чєни́къ твои́хъ, и҆̀же пострада́ша, стра́хомъ бж҃iимъ, и҆ твои́мъ ѹ҆че́нiемъ наставлѧ́еми. тѣ́мъ ѹ҆годи́вшихъ влⷣка вѣнча̀ ва́съ живонача́льною десни́цею, є҆го́же ѡ҆ всѣ́хъ на́съ моли́те.

Пѣ́снь з҃. I҆рмо́съ:

Халде́йскаѧ пе́щь, ѻ҆гне́мъ распала́емаѧ, ѡ҆роша́шесѧ дх҃омъ, бж҃iимъ предстоѧ́нiемъ, ѻ҆́троцы поѧ́хꙋ: бл҃гослове́нъ є҆сѝ, бж҃е ѻ҆ц҃ъ на́шихъ.

То́ками крове́й твои́хъ пре́лести ѹ҆гаси́въ пла́мень, ѻ҆гне́мъ пѡ́двигъ твои́хъ попали́лъ є҆сѝ ве́щь sло́бы, блаже́нне, бл҃гослове́нъ, вопiѧ̀, бг҃ъ ѻ҆тє́цъ на́шихъ.

Пло́ти взыгра̑нiѧ воздержа́нiѧ болѣ́зньми, и҆ пре́лести слꙋжє́нiѧ кро́вными тꙋ́чами потре́бльше мꙋ́чєницы, ꙗ҆́кѡ во́ини хрⷭ҇тѡ́вы да восхва́лѧтсѧ.

Гла́въ ѿсѣче́нiемъ беззако́нныхъ повелѣ́нiемъ, и҆  пло́ти строга́нiемъ, и҆ многоѻбра́зными мꙋ́ками, ꙗ҆́кѡ столпѝ непрекло́нни, не поколеба́стесѧ прпⷣбномч҃ницы.

Бг҃оро́диченъ:

И҆зба́вльшесѧ, пренепоро́чнаѧ, тебє̀ ра́ди пе́рвагѡ прароди́тельнагѡ паде́нiѧ, ра́дꙋйсѧ, тебѣ̀ вопiе́мъ, и҆ вѣ́рою сла́вимъ тобо́ю на́съ ѿ тлѝ и҆зба́вльшаго.

Пѣ́снь и҃. I҆рмо́съ:

Бг҃оглаго́ливiи ѻ҆́троцы въ пещѝ, со ѻ҆гне́мъ пла́мень попира́юще, поѧ́хꙋ: благослови́те дѣла̀ гдⷭ҇нѧ гдⷭ҇а.

Взира́ѧ къ бжⷭ҇твєннымъ свѣтозаре́нiємъ, i҆́дѡльскiѧ ле́сти а҆ѳиноге́нъ разорѝ глꙋбо́кꙋю тмꙋ̀, и҆ свѣ́тъ бы́лъ є҆́сть.

А҆́гг҃льскiй ли́къ и҆ мꙋ́чєникъ, ст҃и́телей и҆ прпⷣбныхъ, въ па́мѧти веселѧ́тсѧ честны́хъ страстоте́рпєцъ, сла́вѧще гдⷭ҇а.

Приче́лсѧ є҆сѝ мꙋ́ченичєскимъ стадѡ́мъ, со ѹ҆ченикѝ десѧтьмѝ, на мꙋче́нiе и҆ды́й, ст҃и́телю: съ ни́миже тѧ̀ вѣ́рнѡ ѹ҆блажа́емъ.

Бг҃оро́диченъ:

Е҆го́же породила̀ є҆сѝ сло́ва па́че сло́ва, бг҃ороди́тельнице марíе, ѡ҆ на́съ молѝ вѣ́рнѡ тѧ̀ пою́щихъ, и҆ ѹ҆блажа́ющихъ, пречⷭ҇таѧ.

Пѣ́снь ѳ҃. I҆рмо́съ:

Проѧвле́нное на горѣ̀ законополо́жникꙋ во ѻ҆гнѝ и҆ кꙋпинѣ̀, рождество̀ приснодв҃ы, въ на́ше вѣ́рныхъ спасе́нiе, пѣ́сньми немо́лчными велича́емъ.

Сѐ свѣтоза́рный дне́сь мч҃никъ, ѡ҆блиста́ющь бл҃года́тiю, и҆ бжⷭ҇твенными свѣтлостьмѝ ѡ҆зарѧ́ющь вѣ́рныхъ сердца̀: прiиди́те, просвѣще́нiе почерпе́мъ.

Ꙗ҆́коже приношє́нiѧ чи̑стаѧ, и҆ непоро́чнiи а҆́гнцы приведо́стесѧ, мꙋ́чєницы, на́съ ра́ди закла́вшемꙋсѧ, ѿ негѡ̀ вѣнцы̀ побѣ́ды ꙗ҆́кѡ ѿ подвигополо́жника прiе́мше.

Ка́плютъ сла́дость твоѧ̑, страда́льче, бѡлѣ́зни, и҆ го́ресть всѧ́кꙋ страсте́й ѿго́нѧтъ, вѣ́рою хра́мꙋ твоемꙋ̀ притека́ющымъ, и҆ па́мѧть твою̀ пра́зднꙋющымъ спаси́тельнꙋю. 

Бг҃оро́диченъ:

Но́сиши на рꙋкꙋ̀ бг҃а, носѧ́щаго всѧ́чєскаѧ, пита́еши пита́телѧ, чⷭ҇таѧ, на́мъ ѹ҆подо́бльшасѧ: є҆го́же молѝ, лю́демъ твои̑мъ дарова́ти всѣ́хъ лю́тыхъ и҆збавле́нiе.