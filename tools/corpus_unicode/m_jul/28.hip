        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ к҃и-й де́нь.

Ст҃ы́хъ а҆пⷭ҇лъ и҆ дiа́конѡвъ, про́хѡра, нiканѡ́ра, тíмѡна и҆ парме́на.

Въ то́йже де́нь пра́зднꙋемъ ꙗ҆вле́нiе i҆кѡ́ны смоле́нскiѧ, прест҃ы́ѧ влⷣчцы на́шеѧ бцⷣы ѻ҆дiги́трiи.

Слꙋ́жба є҆́й пи́сана по се́й слꙋ́жбѣ.

И҆ свѧти́телѧ пiтѷрíма, є҆пⷭ҇кпа тамбо́вскагѡ.

Слꙋ́жба сiѧ̀ пи́сана въ приложе́нiи.

Стiхи̑ры а҆пⷭ҇лѡвъ, гла́съ а҃: Подо́бенъ: Нбⷭ҇ныхъ чинѡ́въ:

И҆збра́нiемъ бж҃iимъ * предпочто́стесѧ слꙋжи́ти тре́бованiємъ ст҃ы́хъ, * ꙗ҆́кѡ сꙋ́ще мꙋ́дрости бжⷭ҇твенныѧ и҆спо́лнени, * и҆ просвѣще́нiѧ и҆ благода́ти сла́внiи. * и҆ ны́нѣ живетѐ на нб҃сѣ́хъ, * непреста́ннѡ со а҆́гг҃лы веселѧ́щесѧ.

Свѣ́тлы ꙗ҆́кѡ свѣщы̀ дх҃а благода́тiю, * показа́вшесѧ мíрꙋ, * ра́зꙋма сiѧ́нiе ѡ҆блиста́сте бога́тнѡ, * и҆ мглꙋ̀ sло́бы ѹ҆ста́висте: и҆ преста́вльшесѧ а҆пⷭ҇ли, * къ свѣ́тꙋ всели́стесѧ незаходи́момꙋ.

Да восхва́литсѧ нiканѡ́ръ свѧще́ннѣйшiй, * и҆ парме́на, и҆ тíмѡнъ, * и҆ съ ни́ми да почти́тсѧ про́хѡръ бжⷭ҇твенный, * и҆спо́лнителiе сло́ва повелѣ́нiй, * и҆ богати́телiе неимꙋ́щихъ, * и҆ моли́твєнницы къ бг҃ꙋ на́шемꙋ теплѣ́йшiи.

Сла́ва, и҆ ны́нѣ, бг҃оро́диченъ:

Нра́вомъ гнилы́мъ попо́лзсѧ, ни́цъ лежꙋ̀, * и҆ къ твое́й, дв҃о, притека́ю тишинѣ̀, * ѿ бꙋ́ри сопроти́вныѧ * и҆ и҆скꙋше́нiй многоѻбра́зныхъ мѧ̀ и҆зба́ви, * да пою̀ твою̀ благода́ть непреста́ннѡ, * бцⷣе мт҃и приснодв҃о.

Крⷭ҇тобг҃оро́диченъ:

Воздви́жена ꙗ҆́кѡ ви́дѣ на крⷭ҇тѣ̀ а҆́гнца, * непоро́чнаѧ  дв҃а, пла́чꙋщи вопiѧ́ше: * сла́дкое моѐ ча́до, * что̀ но́вое и҆ пресла́вное видѣ́нiе; * ка́кѡ содержа́й всѧ́чєскаѧ го́рстiю, * на дре́вѣ пригвожда́ешисѧ пло́тiю;

Тропа́рь, гла́съ г҃:

А҆пⷭ҇ли ст҃íи, моли́те ми́лостиваго бг҃а, да прегрѣше́нiй ѡ҆ставле́нiе пода́стъ дꙋша́мъ на́шымъ.

Канѡ́нъ, є҆гѡ́же краегране́сiе: Пою̀ зари̑ мы́сленнагѡ со́лнца.

Гла́съ д҃. Пѣ́снь а҃. I҆рмо́съ:

Мо́рѧ чермнꙋ́ю пꙋчи́нꙋ, невла́жными стопа́ми, дре́внiй пѣшеше́ствовавъ i҆и҃ль, крестоѻбра́зными мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни побѣди́лъ є҆́сть.

I҆ѡ́сифово:

Прича́стiемъ къ бжⷭ҇твенномꙋ премꙋ́дрiи свѣ́тꙋ бы́вше, ва́шъ свѣтоно́сный и҆ свѣ́тлый пра́здникъ пра́зднꙋющыѧ, страсте́й мглы̀ и҆зба́вите, и҆ просвѣще́нiѧ сподо́бите.

Привлеко́стесѧ сла́дкимъ жела́нiемъ хрⷭ҇то́вымъ, блаже́ннiи, и҆ кра̑снаѧ житiѧ̀ тлѣ́ннагѡ благоче́стнѡ презрѣ́вше, томꙋ̀ послѣ́довасте, наꙋчи́вшесѧ и҆́стиннымъ.

Свѣти́льницы восто́ка ꙗ҆́вльшесѧ свѣтода́тельнагѡ, свѣтонаста̑вницы бы́ша дꙋ́шъ, парме́на же и҆ про́хѡръ, и҆ тíмѡнъ чꙋ́дный, и҆ нiканѡ́ръ превели́кiй.

Бг҃оро́диченъ:

Шє́ствiѧ бж҃iѧ, всенепоро́чнаѧ, въ тебѣ̀ позна́шасѧ, бы́вшѧ стра́ннымъ ржⷭ҇тво́мъ, несказа́ннымъ соедине́нiемъ. тѣ́мже ꙗ҆́кѡ всѣ́хъ влⷣчцꙋ тва́рей, тѧ̀ прославлѧ́емъ.

Пѣ́снь г҃. I҆рмо́съ:

Весели́тсѧ ѡ҆ тебѣ̀ цр҃ковь твоѧ̑, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище и҆ ѹ҆твержде́нiе.

Ꙗ҆́кѡ сꙋ́ще дꙋхо́внiи ѻ҆́блацы, во́дꙋ и҆́стиннагѡ ра́зꙋма, сꙋ́щымъ на землѝ, сла́внiи, во ѡ҆свѧще́нiе и҆ска́пасте. 

Дх҃а и҆збра́нiемъ, ꙗ҆́кѡ и҆спо́лнени тогѡ̀ бл҃года́ти, слꙋжи́ти премꙋ́дрiи, потре́бамъ ст҃ы́хъ ѹ҆чине́ни бы́сте. восхва́лимъ парме́на сла́внаго, и҆ мꙋ́драго тíмѡна, и҆ честна́го про́хѡра, и҆ высо́каго ѹ҆мо́мъ нiканѡ́ра.

Бг҃оро́диченъ:

И҆ска́пающаго сла́дость, и҆збавле́нiе sлы́хъ, родила̀ є҆сѝ бл҃га́го гдⷭ҇а, чⷭ҇таѧ дв҃о всенепоро́чнаѧ.

Сѣда́ленъ, гла́съ г҃. Подо́бенъ: Бжⷭ҇твенныѧ вѣ́ры:

Бжⷭ҇твєнныѧ трꙋбы̑ и҆́стины, сосꙋ́ди честнíи благоче́стiѧ, наста̑вницы блꙋдѧ́щихъ спасе́ннiи ꙗ҆́вльшесѧ, гдⷭ҇ни а҆пⷭ҇ли, ра́дꙋйтесѧ, и҆ моли́те хрⷭ҇та̀ бг҃а, просѧ́ще дарова́ти на́мъ ве́лiю ми́лость.

Сла́ва, и҆ ны́нѣ, бг҃оро́диченъ:

Бжⷭ҇твеннагѡ є҆стества̀ не ѿлꙋ́чсѧ, пло́ть бы́въ во чре́вѣ твое́мъ: но бг҃ъ вочл҃вѣ́чсѧ и҆ пребы́сть, и҆́же по ржⷭ҇твѣ̀ мт҃рь тѧ̀ дв҃ꙋ, ꙗ҆́кѡ пре́жде ржⷭ҇тва̀, сохрани́въ всенепоро́чнꙋ, є҆ди́нъ гдⷭ҇ь: того̀ прилѣ́жнѡ молѝ, дарова́ти на́мъ ве́лiю ми́лость.

Крⷭ҇тобг҃оро́диченъ:

Нескве́рнаѧ а҆́гница сло́ва, нетлѣ́ннаѧ дв҃а мт҃и, на крⷭ҇тѣ̀ зрѧ́щи повѣ́шена, и҆зъ неѧ̀ безъ болѣ́зни прозѧ́бшаго, мт҃рски подо́бнѡ рыда́ющи, вопiѧ́ше: ѹ҆вы̀ мнѣ̀, ча́до моѐ, ка́кѡ стра́ждеши во́лею, хотѧ̀ и҆зба́вити ѿ страсте́й безче́стiѧ человѣ́ка;

Пѣ́снь д҃. I҆рмо́съ:

Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й, гдⷭ҇и.

Возсiѧ́вши на высотѣ̀ цр҃ко́внѣй, ꙗ҆́коже sвѣ́зды незаходи́мы, sлоче́стiѧ ѡ҆мраче́нiе разори́ша, и҆ мíръ просвѣти́ша благодѣ́телѧ а҆пⷭ҇ли.

Слꙋжа́й по благода́ти є҆ѵⷢ҇лiю, нiкомидíи бы́лъ є҆сѝ, про́хѡре преблаже́нне, и҆зрѧ́денъ ѹ҆чи́тель, и҆ бжⷭ҇твенный первопресто́льникъ, ста́дꙋ хрⷭ҇то́вꙋ предста́тельствꙋѧ. 

Че́сть бжⷭ҇твеннꙋ наслѣ́довалъ є҆сѝ, нiканѡ́ре блаже́нне, заколе́нъ бы́въ ꙗ҆́кѡ ѻ҆вча̀, со двѣма̀ ты́сѧщами на хрⷭ҇та̀ ѹ҆пова́ющими, въ ѻ҆́ньже сконча́сѧ де́нь стефа́нъ первострада́лецъ.

Бг҃оро́диченъ:

Неискꙋсобра́чнѡ родила̀ є҆сѝ бг҃а сло́ва, вопло́щшасѧ, пречⷭ҇таѧ, па́че ѹ҆ма̀ и҆ сло́ва: тѣ́мже по до́лгꙋ тѧ̀, дв҃о, сла́вимъ, и҆ досто́йнѡ ѹ҆блажа́емъ.

Пѣ́снь є҃. I҆рмо́съ:

Ты̀, гдⷭ҇и мо́й, свѣ́тъ въ мíръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнiѧ, вѣ́рою воспѣва́ющыѧ тѧ̀.

Ты̀, гдⷭ҇и, твоѧ̀ ѹ҆ченикѝ, ꙗ҆́коже трꙋбы̑ посла́лъ є҆сѝ, возставлѧ́ющыѧ ѿ гробѡ́въ пре́лести дꙋ́шы пѣсносло́вѧщыѧ тѧ̀.

Тíмѡнъ свѧще́нный, па́стырь во́стрѧнѡмъ бы́въ, прiѧ́тъ мꙋче́нiѧ блаже́ннꙋю кончи́нꙋ, ѻ҆гне́мъ сожига́емь.

Вели́кiй парме́на предъ ѻ҆чи́ма а҆пⷭ҇лѡвъ ѹ҆́спе, соверши́въ со тща́нiемъ те́плымъ бжⷭ҇твенное слꙋже́нiе.

Бг҃оро́диченъ:

Пое́мъ тѧ̀, є҆́юже тлѝ и҆зба́вихомсѧ, всенепоро́чнаѧ, и҆ а҆́да, и҆ пе́рвыѧ мꙋ́чащiѧ {Исправлена опечатка оригинала: мꙋча́щiѧ. Прим.  orthlib} sло́бы льсти́вагѡ.

Пѣ́снь s҃. I҆рмо́съ:

Пожрꙋ́ ти со гла́сомъ хвале́нiѧ, гдⷭ҇и, цр҃ковь вопiе́тъ тѝ, ѿ бѣсо́вскiѧ кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вiю.

Нiканѡ́ръ, жи́знь возвѣща́ѧ бꙋ́дꙋщꙋю, и҆ крⷭ҇тъ и҆ стра̑сти, за милосе́рдiе пло́тiю пострада́вшагѡ, ѹ҆мерщвлѧ́етсѧ, i҆ꙋде́йскими рꙋка́ми ѹ҆бива́емь.

Вели́кiй вжига́емь тíмѡнъ жела́нiемъ гдⷭ҇ни любвѐ, повелѣ́ньми беззакѡ́нникъ, посредѣ̀ ѻ҆гнѧ̀ скончава́етсѧ, всесожже́нiе бжⷭ҇твенно бы́въ.

Бжⷭ҇твеннаѧ и҆ свѣтоно́снаѧ, и҆ благода́ти и҆спо́лненна  ва́ша, а҆пⷭ҇ли, па́мѧть ѡ҆свѧща́етъ всѣ́хъ мы̑сли, вѣ́рою творѧ́щихъ сiю̀, блаже́ннiи.

Бг҃оро́диченъ:

Чи́ни тѧ̀ безпло́тныхъ а҆́гг҃лъ почита́ютъ, и҆ а҆пⷭ҇льстiи ли́цы, и҆ мч҃никъ собо́ри, бг҃ороди́тельнице: и҆́бо всѣ́хъ цр҃ѧ̀ несказа́ннѡ родила̀ є҆сѝ.

Конда́къ, гла́съ а҃. Подо́бенъ: Ѹ҆тро́бꙋ дв҃и́чꙋ:

Дiа́кони честнíи, и҆ самови́дцы сло́ва, и҆ сосꙋ́ди и҆збра́ннiи ꙗ҆ви́стесѧ вѣ́ры, нiканѡ́ръ, про́хѡръ, парме́на и҆ тíмѡнъ, сла́внiи: тѣ́мже дне́сь свѧще́ннꙋю па́мѧть ва́шꙋ пра́зднꙋемъ, въ весе́лiи се́рдца ва́съ ѹ҆блажа́юще.

Пѣ́снь з҃. I҆рмо́съ:

Въ пещѝ а҆враа́мстiи ѻ҆́троцы персíдстѣй, любо́вiю благоче́стiѧ па́че, не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.

Все́ю мы́слiю хрⷭ҇та̀ возлюби́вше, є҆ди́наго въ добро́тѣ сꙋ́щаго, ꙗ҆́кѡ вои́стиннꙋ пресла́внiи, лꙋ́чшiй жре́бiй прiѧ́сте ца́рствiе нбⷭ҇ное.

Ѿ сло́ва и҆зъ дв҃ы возсiѧ́вшагѡ на́мъ, сло́вомъ почте́ни бы́вше, дѣ́лы же свѧще́нными, вѣ́рныхъ спаси́тели ꙗ҆ви́стесѧ, си́хъ претворѧ́юще безслове́сiе, бг҃облаже́ннiи.

Пострада́лъ є҆сѝ стра́ннѡ бл҃же́нне, нiканѡ́ре, посѣка́емь, нра́вомъ sлочести́выхъ є҆вре́євъ, и҆ хрⷭ҇тꙋ̀ ꙗ҆́кѡ а҆́гнѧ приводи́мь, бл҃гослове́нъ є҆сѝ въ хра́мѣ, вопiѧ̀, сла́вы твоеѧ̀, гдⷭ҇и.

Бг҃оро́диченъ:

Сло́вомъ сло́во ѻ҆́ч҃ее, ѻ҆трокови́це, родила̀ є҆сѝ, сло́вомъ нб҃о сотво́ршаго и҆ зе́млю: и҆ сла́виши сего̀ пречⷭ҇таѧ, сло́во подаю́щаго, чи́стѡ въ него̀ ны́нѣ вѣ́рꙋющымъ.

Пѣ́снь и҃. I҆рмо́съ:

Рꙋ́цѣ распросте́ръ, данiи́лъ львѡ́въ зiѧ̑нiѧ въ ро́вѣ затчѐ, ѻ҆́гненнꙋю же си́лꙋ ѹ҆гаси́ша, добродѣ́телiю препоѧ́савшесѧ, благоче́стiѧ рачи́тели ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ, гдⷭ҇а. 

Ѿ ка́ла страсте́й и҆зба́висте и҆ сꙋ́етства, повинꙋ́ющыѧсѧ ва́шымъ ѹ҆че́нiємъ, премꙋ́дрiи: и҆ къ высотѣ̀ си́хъ ра́зꙋма возведо́сте, бг҃ꙋ ѹ҆годи́вшыѧ до́брѣ, и҆ вопiю́щыѧ: благослови́те, всѧ̑ дѣла̀ гдⷭ҇нѧ, гдⷭ҇а.

Бжⷭ҇твенный да почти́тсѧ парме́нъ бжⷭ҇твенными пѣ́сньми, вкꙋ́пѣ съ тíмѡномъ, и҆ всехва́льный про́хѡръ, и҆ нiканѡ́ръ чꙋ́дный, ꙗ҆́кѡ ѹ҆ч҃ницы̀ i҆и҃совы, и҆ богати́телiе ꙗ҆зы́кѡвъ, вопiю́щихъ, благослови́те, всѧ̑ дѣла̀ гдⷭ҇нѧ, гдⷭ҇а.

Ва́съ съ петро́мъ, и҆ про́чихъ лꙋ́чшихъ гдⷭ҇ь ѹ҆ч҃никѝ прiѧ́тъ: причте́ни ѹ҆́бѡ сла́внiи, къ наречє́ннымъ седми́десѧтимъ, и҆збра́нныхъ же до́брѣ, ꙗ҆́кѡ и҆спо́лнени сꙋ́ще вѣ́ры, ст҃ы̑мъ слꙋжи́ти потре́бамъ, прехва́льнiи.

Бг҃оро́диченъ:

Сѐ бг҃оглаго́ливыхъ гла́сы коне́цъ прiѧ́ша, поро́ждши тебѐ пресꙋ́щнаго гдⷭ҇а, ѿ ѻ҆́ныхъ ꙗ҆влѧ́емаго, во спасе́нiе вѣ̑рнымъ, бг҃ора́дованнаѧ, вопiю́щымъ: благослови́те, всѧ̑ дѣла̀ гдⷭ҇нѧ, гдⷭ҇а.

Пѣ́снь ѳ҃. I҆рмо́съ:

Ка́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣѣ велича́емъ.

Ꙗ҆ви́стесѧ сосꙋ́ди сло́ва, всю̀ вмѣсти́вше зарю̀, лꙋ́чшiи честны́хъ слꙋжи́телей, ст҃ы́хъ потре́бамъ послꙋжи́вше, и҆ со сло́вомъ премꙋ́дрiи, сла́вы неизрече́нныѧ наслажда́ющесѧ.

Дне́сь всѧ̀ тва́рь ва́шꙋ па́мѧть пра́зднꙋетъ, тíмѡне, парме́не и҆ нiканѡ́ре съ про́хѡромъ бг҃опроповѣ́дникомъ, досто́йнѡ ѹ҆блажа́юще ва́съ, бг҃ови́дцы и҆ преблаже́ннiи.

Взѧ́стесѧ къ вели́цѣй сла́вѣ, ꙗ҆́кѡ ѹ҆ч҃ницы̀ бж҃iѧ сло́ва, и҆ со а҆пⷭ҇льскими ли́ки и҆ безпло́тныхъ ны́нѣ ра́дꙋетесѧ. съ ни́ми при́снѡ моли́те, поми́ловатисѧ на́мъ, сла́внiи.

Бг҃оро́диченъ:

Гла́съ тебѣ̀ вопiе́мъ, дв҃о, ра́достнѡ а҆рха́гг҃ловъ:  ра́дꙋйсѧ, ра́досте а҆́гг҃лѡвъ, а҆пⷭ҇лѡвъ честносло́вiе, и҆ проро́кѡвъ проповѣ́данiе, и҆ мꙋ́ченикѡвъ вѣнча́нiе.



Слꙋ́жба ꙗ҆вле́нiю чꙋдотво́рныѧ i҆кѡ́ны смоле́нскiѧ, прест҃ы́ѧ влⷣчцы на́шеѧ бцⷣы и҆ приснодв҃ы марíи, честна́гѡ и҆ сла́внагѡ є҆ѧ̀ ѻ҆дiги́трiа.

Стiхи̑ры, гла́съ в҃. Самогла́сны:

Злата́ѧ кади́льнице, рꙋ́чко и҆ же́зле, и҆ свѣти́льниче свѣтоза́рный, сви́тче бжⷭ҇твенный, въ не́мже пе́рстомъ бж҃iимъ написа́сѧ сло́во, спасѝ на́съ, тебѐ велича́ющихъ.

Да́рꙋй на́мъ по́мощь, бцⷣе, на тѧ̀ надѣ́ющымсѧ, вѣ́рныхъ прибѣ́жище. и҆зба́ви ѿ бѣ́дъ рабы̑ твоѧ̑, дв҃о: на тѧ́ бо по бз҃ѣ ѹ҆пова́нiе возлага́емъ.

Влⷣчце, мт҃и и҆зба́вителѧ, прiимѝ моле́нiе рабѡ́въ твои́хъ, а҆́ще и҆ недосто́йнѣ молѧ́щихсѧ тебѣ̀, да мо́лишисѧ за ны̀ къ ро́ждшемꙋсѧ и҆зъ тебє̀, влⷣчце мíра, бꙋ́ди на́мъ и҆зба́вительница.

Сла́ва, гла́съ s҃:

Е҆́же ра́дость а҆́гг҃лѡмъ прiи́мшаѧ, и҆ ро́ждшаѧ зижди́телѧ твоего̀, дв҃о, спаса́й тѧ̀ велича́ющыѧ.

И҆ ны́нѣ, гла́съ и҃:

Влⷣчце, прiимѝ моли́твꙋ ра̑бъ твои́хъ, и҆ и҆зба́ви на́съ ѿ всѧ́кiѧ нꙋ́жды и҆ печа́ли, тебѐ велича́ющыѧ.

Вхо́дъ. Прокíменъ днѐ. Чтє́нiѧ г҃, пи́саны сегѡ̀ мцⷭ҇а во и҃ де́нь.

На лiтíи стiхи̑ры, гла́съ и҃:

И҆́же на херꙋвíмѣхъ ѣ҆́здѧй, и҆ пѣва́емый ѿ серафȋмъ, сше́лъ є҆сѝ съ нб҃сѐ проро́чески, бла́же, и҆ всели́лсѧ є҆сѝ во  ѹ҆тро́бꙋ чⷭ҇тыѧ бг҃оѻтрокови́цы, ю҆́же а҆́гг҃ли воспѣ́ша та́йнѡ: ра́дꙋйсѧ, ра́достнаѧ дв҃о, неѡбꙿѧ́тнаго ꙗ҆́кѡ бг҃а во чре́вѣ свое́мъ прiе́мши па́че сло́ва, ѿ невѣ́рiѧ въ вѣ́рꙋ мíра преводѧ́ща. сла́ва тебѣ̀, хрⷭ҇тѐ, є҆ди́не ми́лостиве и҆ чл҃вѣколю́бче.

Гла́съ з҃:

Ѹ҆красѝ тво́й черто́гъ, чⷭ҇таѧ, и҆ воспрiимѝ цр҃ѧ̀ твоего̀. слы́ши цѣлова́нiе, є҆́же ѿ а҆́гг҃ла, дв҃о. се́ бо престо́лъ херꙋвíмскiй є҆сѝ. сѐ цр҃ѧ̀ всѣ́хъ ты̀ прiѧ́ла є҆сѝ. ѻ҆́блакъ свѣ́та є҆сѝ, бцⷣе, дх҃омъ въ дꙋшѝ лꙋчѝ прiе́мши, ю҆́же возвѣща́етъ велегла́снѡ бжⷭ҇твенный гаврiи́лъ, зовы́й ра́достнѡ: сн҃а вы́шнѧгѡ роди́ши, дх҃а бж҃iѧ ди́внымъ наше́ствiемъ.

Ѹ҆краси́сѧ, черто́же ст҃ы́й, гаврiи́ле, благовѣствꙋ́й цр҃ѧ̀ хрⷭ҇та̀, цѣлꙋ́й марiа́мъ нбⷭ҇нꙋю две́рь. та́ бо прⷭ҇то́лъ херꙋвíмскiй новотвори́тсѧ, то́й бо ра́дꙋйсѧ, зва́ти досто́итъ. ѻ҆́блакъ свѣ́та зри́тсѧ дв҃аѧ, носѧ́щи хрⷭ҇та̀ сл҃нца сла́вы. є҆го́же дх҃ъ бж҃iй во ѹ҆тро́бѣ є҆ѧ̀ глаго́ломъ твои́мъ, пресла́вне, вселѧ́етъ, живота̀ и҆ сме́рти и҆ всѣ́хъ влⷣкꙋ.

Возсiѧ́вшаго пре́жде вѣ̑къ ѿ ѻ҆ц҃а̀, напослѣ́докъ же воплоща́ема ѿ мт҃ре неизрече́ннѡ, съ нб҃сѐ гаврiи́лъ къ дв҃ѣй: ра́дꙋйсѧ, чⷭ҇таѧ, зовы́й: ѽ ра́дꙋйсѧ, свѧще́ннаѧ ра́достнаѧ дв҃о, хрⷭ҇та̀ бг҃а во ѹ҆тро́бѣ свое́й заче́нши. є҆го́же прови́дѧ мѡѷсе́й бг҃ови́децъ на сiна́йстѣй горѣ̀ возра́довасѧ, є҆мꙋ́же сѷмеѡ́нъ зовы́й: се́ бо свѣ́тъ ꙗ҆зы́кѡвъ, се́й i҆и҃лѧ сла́ва и҆ сп҃съ дꙋ́шъ на́шихъ.

Сла́ва, и҆ ны́нѣ, гла́съ и҃:

Бцⷣꙋ марíю всѝ воспое́мъ: ра́дꙋйсѧ, мт҃и бж҃iѧ: ра́дꙋйсѧ, лѣ́ствице ѡ҆дꙋшевле́ннаѧ: ра́дꙋйсѧ, кꙋпино̀ неѡпали́маѧ: ра́дꙋйсѧ, ста́мно всезлата́ѧ: ра́дꙋйсѧ, цвѣ́те вѣ́ры: ра́дꙋйсѧ, же́зле прозѧбы́й: ра́дꙋйсѧ, злата́ѧ кади́льнице: ра́дꙋйсѧ горо̀ бж҃iѧ, присѣ́ннаѧ, дв҃о: ра́дꙋйсѧ,  разрѣше́нiе клѧ́твы пе́рвыѧ є҆́ѵы: ра́дꙋйсѧ, прⷭ҇то́ле гдⷭ҇ень: ра́дꙋйсѧ, многомоли́твеннаѧ красото̀: ра́дꙋйсѧ, влⷣчце.

На стiхо́внѣ стiхи̑ры, гла́съ в҃. Подо́бенъ: Е҆гда̀ ѿ дре́ва:

Всѣ̑мъ предста́тельствꙋеши, бл҃га́ѧ, прибѣга́ющымъ съ вѣ́рою въ держа́вный тво́й покро́въ: и҆но́гѡ бо не и҆́мамы грѣ́шнiи къ бг҃ꙋ въ бѣда́хъ и҆ ско́рбехъ при́снѡ и҆збавле́нiѧ, ѡ҆бремене́ни грѣхи̑ мно́гими, мт҃и бг҃а вы́шнѧгѡ. тѣ́мже тѝ припа́даемъ, и҆зба́ви ѿ всѧ́кагѡ ѡ҆бстоѧ́нiѧ рабы̑ твоѧ̑.

Стíхъ: Помѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ.

Всѣ́хъ скорбѧ́щихъ ра́досте, и҆ ѡ҆би́димыхъ застꙋ́пнице, и҆ а҆́лчꙋщихъ пита́тельнице, стра́нныхъ ѹ҆тѣше́нiе, ѡ҆бꙋрева́емыхъ приста́нище, больны́хъ посѣще́нiе, немощны́хъ покро́въ и҆ застꙋ́пнице, же́злъ ста́рости, мт҃и бг҃а вы́шнѧгѡ ты̀ є҆сѝ пречⷭ҇таѧ: потщи́сѧ, мо́лимсѧ, спасти́сѧ рабѡ́мъ твои̑мъ.

Стíхъ: Слы́ши, дщѝ, и҆ ви́ждь, и҆ приклонѝ ѹ҆́хо твоѐ.

Ра́дꙋйсѧ, пречⷭ҇таѧ дв҃о: ра́дꙋйсѧ, честны́й ски́птре цр҃ѧ̀ хрⷭ҇та̀: ра́дꙋйсѧ, прозѧ́бшаѧ гро́здъ та́йный: ра́дꙋйсѧ, две́ре нбⷭ҇наѧ, и҆ неѡпали́маѧ кꙋпино̀: ра́дꙋйсѧ, всемíрный свѣ́те: ра́дꙋйсѧ, всѣ́хъ ра́досте: ра́дꙋйсѧ, вѣ́рныхъ спасе́нiе: ра́дꙋйсѧ, застꙋ́пнице всѣ́хъ хрⷭ҇тiа́нъ и҆ прибѣ́жище, влⷣчце.

Сла́ва, и҆ ны́нѣ, гла́съ и҃:

Ра́дꙋйсѧ, вселе́нныѧ похвало̀: ра́дꙋйсѧ, хра́ме гдⷭ҇ень: ра́дꙋйсѧ, горо̀ приѡсѣне́ннаѧ: ра́дꙋйсѧ, всѣ́хъ прибѣ́жище: ра́дꙋйсѧ, свѣ́щниче златы́й: ра́дꙋйсѧ, сла́во правосла́вныхъ честна́ѧ: ра́дꙋйсѧ, марíе мт҃и хрⷭ҇та̀ бг҃а: ра́дꙋйсѧ, раю̀: ра́дꙋйсѧ, бжⷭ҇твеннаѧ трапе́зо: ра́дꙋйсѧ, сѣ́не: ра́дꙋйсѧ, рꙋ́чко всезлата́ѧ: ра́дꙋйсѧ, всѣ́хъ ѹ҆пова́нiе.

На ѹ҆́трени, на Бг҃ъ гдⷭ҇ь, тропа́рь, гла́съ д҃:

Къ бцⷣѣ прилѣ́жнѡ ны́нѣ притеце́мъ грѣ́шнiи и҆  смире́ннiи, и҆ припаде́мъ, въ покаѧ́нiи зовꙋ́ще и҆зъ глꙋбины̀ дꙋшѝ: влⷣчце, помозѝ, на ны̀ милосе́рдовавши, потщи́сѧ, погиба́емъ ѿ мно́жества прегрѣше́нiй, не ѿвратѝ твоѧ̑ рабы̑ тщы̀, тѧ́ бо и҆ є҆ди́нꙋ наде́ждꙋ и҆́мамы.

Два́жды.

Сла́ва, и҆ ны́нѣ, бг҃оро́диченъ:

Не ѹ҆молчи́мъ никогда̀, бцⷣе, си̑лы твоѧ̑ глаго́лати недосто́йнiи. а҆́ще бо ты̀ не бы предстоѧ́ла молѧ́щи, кто̀ бы на́съ и҆зба́вилъ ѿ толи́кихъ бѣ́дъ; кто́ же бы сохрани́лъ до ны́нѣ свобо́дны; не ѿстꙋ́пимъ, влⷣчце, ѿ тебє̀: твоѧ̑ бо рабы̑ спаса́еши при́снѡ ѿ всѧ́кихъ лю́тыхъ.

По а҃-й стiхоло́гiи сѣда́ленъ, гла́съ г҃: Подо́бенъ: Красотѣ̀ дѣ́вства:

Лю́дiе благочести́вiи, правовѣ́рнiи собо́ри хрⷭ҇тоимени́тiи пристꙋпи́те вѣ́рнѡ всѝ, бжⷭ҇твенномꙋ припа́дающе бж҃iѧ мт҃ре ѻ҆́бразꙋ, и҆́мже и҆сцѣле́нiе болѧ́щымъ ра́достнѡ подава́етъ, ѹ҆ѧзвлѧ́етъ же sлосла̑вныѧ ꙗ҆́кѡ стрѣла̀ ѿ лꙋ́ка, на́съ всѣ́хъ веселѧ́щи свѣтови́днѡ, и҆ благода́тiю ѡ҆зарѧ́ющи моли́твами свои́ми.

Сла́ва, и҆ ны́нѣ, бг҃оро́диченъ:

Всю́ тѧ бг҃ъ ѡ҆свѧтѝ дв҃ꙋ до́брꙋю, и҆ непоро́чнꙋю въ жена́хъ, прⷪ҇рѡ́ки проѡбрази́въ че́стнѡ, i҆ерє́и бл҃гослови́въ, во ст҃а̑ѧ ст҃ы́хъ вселѝ, а҆́гг҃ломъ воспита́въ, съ нб҃сѐ пи́щꙋ хлѣ́бъ пода́въ: са́мъ же пребл҃гíй, є҆диноро́дное бг҃ъ сло́во всели́сѧ въ тѧ̀, и҆ пло́тiю про́йде и҆зъ тебє̀. тѣ́мже тѝ покланѧ́емсѧ, и҆ чти́мъ ꙗ҆́кѡ вои́стиннꙋ и҆́стиннꙋю сꙋ́щꙋю бцⷣꙋ.

По в҃-й стiхоло́гiи сѣда́ленъ, гла́съ д҃ Подо́бенъ: Ѹ҆диви́сѧ:

Да ликовствꙋ́етъ свѣ́тлѡ вѣ́рныхъ всѐ мно́жество, рыда́етъ же де́мѡнское во́инство, ви́дѧще многоиме́ннѡ сiѧ́ющыѧ пра́здники бж҃iѧ мт҃ре, ю҆́же ѹ҆блажа́емъ ꙗ҆́кѡ бг҃омт҃рь бжⷭ҇твенными пѣ́сньми. и҆дѣ́же бо бг҃опрiѧ́тнѡ  сла́витсѧ пребл҃гослове́ннаѧ бцⷣа влⷣчца, бг҃оизбра́ннаѧ ѻ҆трокови́ца, непрiѧ́зни паде́нiе, хрⷭ҇тiа́нъ же крѣ́пкое ѹ҆твержде́нiе.

Сла́ва, и҆ ны́нѣ:

Ѽ всебл҃гослове́ннаѧ бцⷣе влⷣчце, бг҃оизбра́ннаѧ ѻ҆трокови́це, свѣ́тлое прⷪ҇ро́ческое сбытiѐ, а҆пⷭ҇льскаѧ похвало̀, и҆ мꙋ́ченическое и҆сповѣ́данiе, и҆ вѣ́нче, а҆́гг҃лы что́маѧ, и҆ человѣ́ческими рѡ́ды многопѣ́таѧ, и҆ всегѡ̀ мíра вожделѣ́ннаѧ помо́щнице. и҆зба́ви рабы̑ твоѧ̑ ѡ҆сꙋжде́нiѧ бꙋ́дꙋщагѡ, и҆ є҆́зера ѻ҆́гненнагѡ, є҆ди́на бл҃гослове́ннаѧ.

По полѷеле́и сѣда́ленъ, гла́съ а҃. Подо́бенъ: Гро́бъ тво́й:

Правовѣ́рнѡ чтꙋ́щыѧ тѧ̀, и҆ къ тебѣ̀ прибѣга́ющыѧ, i҆кѡ́нѣ твое́й ст҃ѣ́й любе́знѡ покланѧ́ющыѧсѧ, ѽ бж҃iѧ мт҃и, спасѝ, и҆ не да́ждь на́съ въ расхище́нiе сопоста́тѡмъ, нижѐ на́йдꙋтъ на ны̀ всѧ̑ sла̑ѧ, ꙗ҆̀же грѣхѝ на́шѧ ѹ҆гото́ваша на́мъ, ни беззакѡ́нiѧ на̑ша превзы́дꙋтъ главы̑ на́шѧ: но да твоѧ̀ мт҃рнѧѧ къ бг҃ꙋ преѡдолѣ́етъ за ны̀ бг҃опрiѧ́тнаѧ моли́тва.

Сла́ва, и҆ ны́нѣ:

Пречⷭ҇таѧ твоѧ̀ i҆кѡ́на, бцⷣе дв҃о, врачевство̀ всегѡ̀ мíра дꙋхо́вное, къ не́йже прибѣга́емъ, тебѣ̀ покланѧ́ющесѧ почита́емъ, и҆ лобыза́емъ ю҆̀, и҆сцѣле́нiй бл҃года́ть почерпа́юще ѿ неѧ̀, и҆ недꙋ́гѡвъ тѣле́сныхъ и҆ дꙋше́вныхъ страсте́й твои́ми моли́твами свобожда́емсѧ.

Та́же степє́нна, а҃-й а҆нтiфѡ́нъ д҃-гѡ гла́са. Прокíменъ: Помѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ. Стíхъ: Слы́ши, дщѝ, и҆ ви́ждь, и҆ приклонѝ ѹ҆́хо твоѐ. Всѧ́кое дыха́нiе: Е҆ѵⷢ҇лiе лꙋкѝ, зача́ло д҃. По н҃-мъ ѱалмѣ̀ стiхи́ра, гла́съ s҃:

Не ввѣ́ри мѧ̀ человѣ́ческомꙋ предста́тельствꙋ, прест҃а́ѧ влⷣчце, но прiимѝ моле́нiе раба̀ твоегѡ̀: ско́рбь бо ѡ҆бдержи́тъ мѧ̀, терпѣ́ти не могꙋ̀ де́мѡнскагѡ стрѣлѧ́нiѧ, покро́ва не и҆́мамъ, нижѐ гдѣ̀ прибѣ́гнꙋ ѻ҆каѧ́нный,  всегда̀ побѣжда́емь, и҆ ѹ҆тѣше́нiѧ не и҆́мамъ ра́звѣ тебє̀, влⷣчце мíра, ѹ҆пова́нiе и҆ предста́тельство вѣ́рныхъ: не пре́зри моле́нiе моѐ, поле́зно сотворѝ.

Канѡ́нъ прест҃ы́ѧ бцⷣы. Творе́нiе мона́ха i҆гна́тiа.

Гла́съ д҃. Пѣ́снь а҃. I҆рмо́съ:

Ѿве́рзꙋ ѹ҆ста̀ моѧ̑, и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ, свѣ́тлѡ торжествꙋ́ѧ, и҆ воспою̀, ра́дꙋѧсѧ тоѧ̀ чꙋдеса̀.

Ра́достнѡ, чⷭ҇таѧ, ны́нѣ наста́вшее хвале́нiе приноша́ю ра́дꙋѧсѧ, и҆ ти́химъ гла́сомъ, ѻ҆дiги́трiе, вопiю́ ти: ра́дꙋйсѧ, и҆ и҆спо́лни мѧ̀ ра́зꙋма пѣ́ти начина́юща.

Хрⷭ҇та̀ роди́вшаѧ, ра́дость на́мъ вѣ́чнꙋю, ѽ ра́дꙋйсѧ, всепѣ́таѧ, правосла̑внымъ наде́жда, ѻ҆дiги́трiе всепѣ́таѧ дв҃и́це: ра́дости и҆спо́лни мѧ̀ мíрови жела́нныѧ.

Ликꙋ́ютъ всѝ человѣ́цы, и҆ а҆́гг҃ли, всегда̀ согла́снѡ вопiю́ще на небесѝ и҆ на землѝ, ѻ҆дiги́трiе: ра́дꙋйсѧ, дв҃и́це, ра́дости бо ржⷭ҇тво́мъ твои́мъ всѧ́чєскаѧ и҆спо́лнила є҆сѝ.

Ра́дость ѻ҆дiги́трiе, со стра́хомъ тѝ вопiю́щихъ ра́дости сподо́би, мт҃и сꙋ́щiѧ ра́дости, и҆збавлѧ́ющи скорбе́й всѧ́ческихъ, и҆ всѣ́хъ поми́лꙋй къ тебѣ̀ прибѣга́ющихъ.

Пѣ́снь г҃. I҆рмо́съ:

Твоѧ̑ пѣсносло́вцы, бцⷣе, живы́й и҆ незави́стный и҆сто́чниче, ли́къ себѣ̀ совокꙋ́пльшыѧ, дꙋхо́внѡ ѹ҆твердѝ, въ бж҃е́ственнѣй твое́й сла́вѣ, вѣнцє́въ сла́вы сподо́би.

Хрⷭ҇та̀ вы́шнѧгѡ цр҃ѧ̀, ѽ ра́дꙋйсѧ, непоколеби́маѧ чⷭ҇таѧ, и҆ ѡ҆дꙋшевле́ннаѧ пала́то! ра́дꙋйсѧ, ѻ҆дiги́трiе: ра́дꙋйсѧ, тобо́ю нерꙋши́мь на́шъ гра́дъ сохранѧ́етсѧ.

Вмѣсти́ти є҆го́же не возмо́же тва́рь, во ѹ҆тро́бꙋ неискꙋсобра́чнꙋю, ѻ҆дiги́трiе дв҃и́це, тѣле́снѡ вмѣсти́ла є҆сѝ: тѣ́мже тѝ: ра́дꙋйсѧ, пое́мъ, по до́лгꙋ велича́юще.

Ра́дость многопѣ́таѧ мíрови, ра́достнѡ тѝ пою́ще  при́снѡ, вѣ́чнꙋющiѧ, чⷭ҇таѧ, ра́дости сподоблѧ́емсѧ, твои́ми ма́терними моли́твами къ ро́ждшемꙋсѧ и҆зъ тебє̀, ѻ҆дiги́трiе.

Златꙋ́ю тѧ̀ ста́мнꙋ, и҆ свѣ́щникъ, и҆ же́злъ, и҆ трапе́зꙋ, чⷭ҇таѧ, призыва́емъ, ѻ҆дiги́трiе, и҆ гла́съ є҆́же, ра́дꙋйсѧ, тебѣ̀ при́снѡ привноша́емъ, съ си́миже и҆мены̀.

Конда́къ, гла́съ s҃:

Не и҆́мамы и҆ны́ѧ по́мощи, не и҆́мамы и҆ны́ѧ наде́жды, ра́звѣ тебє̀, влⷣчце: ты̀ на́мъ помозѝ, на тебѐ надѣ́емсѧ, и҆ тобо́ю хва́лимсѧ, твои́ бо є҆смы̀ рабѝ, да непостыди́мсѧ.

Сѣда́ленъ, гла́съ в҃:

Моле́нiе те́плое и҆ стѣна̀ неѡбори́маѧ, ми́лости и҆сто́чниче, мíрови прибѣ́жище, прилѣ́жнѡ вопiе́мъ тѝ: бцⷣе влⷣчце, предварѝ, и҆ ѿ бѣ́дъ и҆зба́ви на́съ, є҆ди́на вско́рѣ предста́тельствꙋющаѧ.

Сла́ва, и҆ ны́нѣ, то́йже.

Пѣ́снь д҃. I҆рмо́съ:

Сѣдѧ́й въ сла́вѣ на престо́лѣ бжⷭ҇тва̀, во ѻ҆́блацѣ ле́гцѣ прiи́де i҆и҃съ пребжⷭ҇твенный, нетлѣ́нною дла́нiю, и҆ спасѐ зовꙋ́щыѧ: сла́ва, хрⷭ҇тѐ, си́лѣ твое́й.

Ра́дꙋйсѧ, чꙋ́до чꙋдесє́мъ, ѻ҆дiги́трiе влⷣчце: ра́дꙋйсѧ, всѣ̑мъ ра́досте, градовѡ́мъ и҆ ве́сємъ непобѣди́мое хрⷭ҇тiа́нское въ бѣда́хъ храни́лище, и҆ предгра́дiе, и҆ на врагѝ побѣжде́нiе.

Ра́дꙋйсѧ, ра́дꙋйсѧ, лю́демъ правосла̑внымъ похвало̀, и҆ хрiстолюби̑вымъ во́инствѡмъ покро́въ пребыва́еши всѣ̑мъ, цр҃и́це: ра́дꙋйсѧ, ѻ҆дiги́трiе, прибѣ́жище всѣ̑мъ на́мъ и҆ ѹ҆твержде́нiе.

Ра́дꙋйсѧ, всѣ̑мъ ско́рое въ бѣда́хъ и҆збавле́нiе: ра́дꙋйсѧ, гото́вое всѣ̑мъ скорбѧ́щымъ ѹ҆тѣше́нiе: ра́дꙋйсѧ, всепѣ́таѧ: ра́дꙋйсѧ, ѻ҆дiги́трiе всебл҃гослове́ннаѧ, всѣ̑мъ немощны̑мъ цѣли́тельнице. 

Ра́дꙋйсѧ, є҆ѧ́же вели̑чiѧ всѧ̀ тва́рь сла́вити ѹ҆́бѡ спѣши́тъ по достоѧ́нiю, но не возмога́етъ, ѻ҆дiги́трiе, и҆ сегѡ̀ ра́ди зове́тъ тѝ: ра́дꙋйсѧ, влⷣчце, бг҃овмѣсти́мое жили́ще.

Пѣ́снь є҃. I҆рмо́съ:

Ѹ҆жасо́шасѧ всѧ́чєскаѧ ѡ҆ бж҃е́ственнѣй сла́вѣ твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во ѹ҆тро́бѣ надъ всѣ́ми бг҃а, и҆ родила̀ є҆сѝ безлѣ́тнаго сн҃а, всѣ̑мъ воспѣва́ющымъ тѧ̀ ми́ръ подава́ющаѧ.

Бл҃госты́ни бе́здно и҆ щедро́тамъ є҆сѝ: ра́дꙋйсѧ, ѻ҆дiги́трiе дв҃и́це: ра́дꙋйсѧ, всѣ̑мъ ра́дость творѧ́щи вѣ̑рнымъ: ѽ ра́дꙋйсѧ, сꙋ́щымъ въ бѣда́хъ, и҆ скорбѧ́щымъ пребы́страѧ застꙋ́пнице!

Ра́дости, ѿ и҆сполне́нiѧ вели̑чiѧ чꙋде́съ твои́хъ зрѧ́ще, и҆сполнѧ́емсѧ всѝ незрѧ́щiи, слы́шаще же вѣ́рнiи. тѣ́мже ра́дꙋйсѧ, тебѣ̀ при́снѡ всю́дꙋ, и҆ всѝ, ѻ҆дiги́трiе, пое́мъ.

Хрⷭ҇та̀ бг҃а на́шегѡ, ѽ ра́дꙋйсѧ, ѻ҆дiги́трiе, жили́ще, и҆ до́мъ неизрече́нныѧ и҆ пребжⷭ҇твенныѧ, дв҃о, сла́вы є҆гѡ̀. ѽ ра́дꙋйсѧ, пала́то преꙋкраше́ннаѧ: ра́дꙋйсѧ, гра́де ѡ҆дꙋшевле́нный, при́снѡ црⷭ҇твꙋющiй.

Ра́дость неѡскꙋ́днꙋю тѧ̀ разсмотрѧ́юще, ꙗ҆́кѡ мо́ре, ѻ҆трокови́це, ѻ҆дiги́трiе дв҃и́це, ра́дꙋющесѧ всѝ, ра́дꙋйсѧ, вопiе́мъ тѝ: и҆ пою́ще, бжⷭ҇твенныхъ дарѡ́въ неви́димѡ при́снѡ ѿ тебє̀ ѡ҆жида́юще.

Пѣ́снь s҃. I҆рмо́съ:

Бжⷭ҇твенное сiѐ и҆ всечестно́е соверша́юще пра́зднество, бг҃омꙋ́дрiи, бг҃ома́тере, прiиди́те, рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ.

Хрⷭ҇та̀, чⷭ҇таѧ, прiе́млющи, гла́съ є҆́же ра́дꙋйсѧ, ѻ҆дiги́трiе дв҃и́це слы́шаше: є҆го́же неизрече́ннѡ ро́ждши, ра́дꙋйсѧ, ѿ всѣ́хъ слы́шиши всегда̀.

Ра́дости всѧ̑ и҆спо́лнила є҆сѝ, вы̑шнiѧ и҆ ни̑жнiѧ ты̀  совокꙋпи́ла є҆сѝ, ѻ҆дiги́трiе. тѣ́мже ра́достнѡ, и҆ согла́снѡ ны́нѣ нб҃о и҆ всѧ̀ землѧ̀ зове́тъ тѝ.

Вдова́мъ, ѽ ра́дꙋйсѧ, всепѣ́таѧ, и҆ всѣ̑мъ си̑рымъ ѻ҆дiги́трiе, ѹ҆тѣше́нiе: ра́дꙋйсѧ, всѣ̑мъ и҆сточа́ющи ни́щымъ бога́тство неистощи́мое.

Зла́та всѧ́кагѡ блиста́ема, и҆ ѹ҆́тра со́лнечнагѡ свѣтлѣ́йши, жили́ще хрⷭ҇то́во: ра́дꙋйсѧ, ѻ҆дiги́трiе, ра́дꙋйсѧ, дв҃и́це, ра́дꙋйсѧ, невѣ́сто неневѣ́стнаѧ.

Конда́къ, гла́съ s҃:

Предста́тельство хрⷭ҇тiа́нъ непосты́дное, хода́тайство ко творцꙋ̀ непрело́жное, не пре́зри грѣ́шныхъ моле́нiй гла́сы: но предварѝ, ꙗ҆́кѡ бл҃га́ѧ, на по́мощь на́съ, вѣ́рнѡ зовꙋ́щихъ тѝ: ѹ҆скорѝ на моли́твꙋ, и҆ потщи́сѧ на ѹ҆моле́нiе, предста́тельствꙋющи при́снѡ, бцⷣе, чтꙋ́щихъ тѧ̀.

I҆́косъ:

Прострѝ дла̑ни твоѧ̑, и҆́миже всѣ́хъ влⷣкꙋ ꙗ҆́кѡ млⷣнца прiѧ́ла є҆сѝ, за мно́жество бла́гости: не ѡ҆ста́ви на́съ всегда̀ надѣ́ющихсѧ на тѧ̀, бо́дренною твое́ю моли́твою, и҆ неисче́стною просты́нею ѹ҆ще́дри на́съ, и҆ пода́ждь дꙋша́мъ на́шымъ милосе́рдiе твоѐ, во вѣ́ки и҆сточа́ющи: тебе́ бо и҆́мамы грѣ́шнiи застꙋ́пницꙋ ѿ находѧ́щихъ на ны̀ бѣ́дъ и҆ sѡ́лъ. но, ꙗ҆́кѡ и҆мꙋ́щи милосе́рдiѧ щедрѡ́ты, ѹ҆скорѝ на моли́твꙋ, и҆ потщи́сѧ на ѹ҆моле́нiе, предста́тельствꙋющи при́снѡ, бцⷣе, чтꙋ́щихъ тѧ̀.

Пѣ́снь з҃. I҆рмо́съ:

Не послꙋжи́ша тва́ри бг҃омꙋ́дрiи па́че созда́вшагѡ, но ѻ҆́гненное преще́нiе мꙋ́жески попра́вше, ра́довахꙋсѧ пою́ще: препѣ́тый ѻ҆ц҃є́въ гдⷭ҇ь и҆ бг҃ъ, благослове́нъ є҆сѝ.

Ра́дꙋйсѧ, ра́дꙋйсѧ, бцⷣе ѻ҆дiги́трiе, всѣ́хъ и҆ всегда̀ наставлѧ́ющи вѣ́рныхъ, ше́ствовати ко всѧ́комꙋ пꙋтѝ спаси́тельномꙋ: ра́дꙋйсѧ, влⷣчце, тобо́ю бо при́снѡ и҆збавлѧ́емсѧ настоѧ́щiѧ ва́рварскiѧ бѣды̀. 

Ра́дꙋйсѧ, ра́дꙋйсѧ, ѻ҆дiги́трiе, бдѧ́щи и҆ молѧ́щисѧ ѡ҆ на́съ къ бг҃ꙋ, и҆ всѧ́кiѧ sло́бы хода́тайствомъ твои́мъ, всѧ́ческихъ скорбе́й, бг҃ороди́тельнице, всѣ́хъ люде́й и҆збавлѧ́ющи.

Ра́дꙋйсѧ, ра́дꙋйсѧ, прест҃а́ѧ ѻ҆дiги́трiе, ꙗ҆́же прошє́нiѧ на̑ша къ по́льзѣ на́мъ и҆сполнѧ́ющи, и҆ хотѧ́щи всѣ̑мъ при́снѡ всегда̀ любодрꙋ́жное благо́е є҆ди́нство, спѣ́шное же во и҆зѧ́щныхъ.

Ра́дꙋйсѧ, ра́дꙋйсѧ, кораблє́мъ, ѻ҆дiги́трiе, нꙋ́жднѡ пла́вающымъ, и҆збавлѧ́ющи вѣ́рныхъ, и҆ всѣ̑мъ и҆збавле́нiе ѿ всѧ́кiѧ ско́рби, и҆ недꙋ́ги пестрѡ́тныѧ и҆ ме́длєнныѧ разрѣша́ющи вско́рѣ.

Пѣ́снь и҃. I҆рмо́съ:

Ѻ҆́троки бл҃гочести̑выѧ въ пещѝ ржⷭ҇тво̀ бг҃оро́дичо спасло̀ є҆́сть, тогда̀ ѹ҆́бѡ ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а по́йте, дѣла̀, и҆ превозноси́те є҆го̀ во всѧ̑ вѣ́ки.

Ра́дꙋйсѧ, всеблагослове́ннаѧ марíе, и҆зъ тебє́ бо всебл҃гослове́нный бг҃ъ ѡ҆дѣ́ѧсѧ во всего́ мѧ человѣ́ка, и҆ ѡ҆дѣ́ѧвсѧ соединѝ своемꙋ̀ бж҃ествꙋ̀ неизрече́ннымъ соедине́нiемъ, дв҃о ѻ҆дiги́трiе: ра́дꙋйсѧ, ѡ҆бра́дованнаѧ, ра́досте всегѡ̀ мíра.

Ра́дꙋйсѧ, лꙋка́выхъ дꙋхѡ́въ прогони́тельнице: ра́дꙋйсѧ, бцⷣе ѻ҆дiги́трiе: ра́дꙋйсѧ, ꙗ҆́кѡ тебѐ нбⷭ҇наѧ неви̑димаѧ вѡ́инства славосло́вѧтъ всегда̀, и҆ велича́ютъ, ꙗ҆́кѡ мт҃рь бж҃iю бы́вшꙋю: ра́дꙋйсѧ, ꙗ҆́же ни̑жнѧѧ сочта́вши съ вы́шними.

Ра́дꙋйсѧ, всѣ́хъ нбⷭ҇ныхъ си́лъ безъ разсꙋжде́нiѧ превосходѧ́щаѧ: ра́дꙋйсѧ, ѻ҆дiги́трiе: ра́дꙋйсѧ, всѧ́кiѧ тва́ри бг҃а ро́ждшаѧ, гдⷭ҇ьствꙋющи, є҆́й, влⷣчце всепѣ́таѧ: ра́дꙋйсѧ, ꙗ҆́кѡ пребыва́еши дв҃ою, чи́стаѧ, и҆ по ржⷭ҇твѣ̀.

Ра́дꙋйсѧ, жена́мъ всѣ̑мъ сла́во, хра́ме преѡсвѧще́нный бг҃а на́шегѡ: ра́дꙋйсѧ, ѻ҆дiги́трiе: ра́дꙋйсѧ,  дꙋшеспаси́тельнаѧ все́й вселе́ннѣй: ра́дꙋйсѧ, покрыва́ющiй ѻ҆́блаче, нб҃съ ши́ршаѧ: ра́дꙋйсѧ, мѷрополо́жнице, бжⷭ҇твеннагѡ мѵ́ра полна̀.

Пѣ́снь ѳ҃. I҆рмо́съ:

Всѧ́къ земноро́дный да взыгра́етсѧ дх҃омъ просвѣща́емь, да торжествꙋ́етъ же безпло́тныхъ ѹ҆мѡ́въ є҆стество̀, почита́ющее свѧще́нное торжество̀ бг҃ома́тере, и҆ да вопiе́тъ: ра́дꙋйсѧ, всебл҃же́ннаѧ бцⷣе, чⷭ҇таѧ приснодв҃о.

Ра́дꙋйсѧ, свѣщѐ, свѣ́тъ невече́рнiй поне́сшаѧ, и҆ въ ржⷭ҇твѣ̀ твое́мъ многобо́жiѧ тмꙋ̀ разрꙋши́вшаѧ, и҆ а҆́довы про́пасти и҆зба́вльшаѧ лю́ди: ра́дꙋйсѧ, ѻ҆дiги́трiе бцⷣе, добро́тъ всѣ́хъ предхода́таице.

Ра́дꙋйсѧ, землѐ, и҆зъ неѧ́же кла́съ прозѧ́бшiй нбⷭ҇ный вѣ̑рнымъ, и҆ мíра всегѡ̀ дꙋшегꙋ́бнагѡ гла́да и҆зба́ви, разꙋ́мнаѧ и҆ ѡ҆дꙋшевле́ннаѧ: ѽ ра́дꙋйсѧ, вiногра́де, и҆́же гро́здъ живо́тный ро́ждшаѧ, бцⷣе чⷭ҇таѧ ѻ҆дiги́трiе!

Ра́дꙋйсѧ, та́йныхъ цвѣтѡ́въ прекра́сный сꙋ́щiй раю̀: ра́дꙋйсѧ, мт҃и дв҃о, неви́димыхъ ра́зꙋмъ, чистото́ю страннолѣ́пнѡ побѣ́ждши, бг҃ороди́тельнице: ра́дꙋйсѧ, ѻ҆трокови́це: ра́дꙋйсѧ, ѻ҆дiги́трiе, всемíрное чꙋ́до и҆ слы́шанiе.

Лѣ́то живота̀ на́шегѡ про́чее сохранѝ неврежде́но, поможе́нiемъ твои́мъ, дв҃о ѻ҆трокови́це, и҆ сподо́би коне́цъ благíй полꙋчи́ти на́мъ, воспѣва́ющымъ тѧ̀ и҆ взыва́ющымъ: ра́дꙋйсѧ, всеблаже́ннаѧ бцⷣе, чⷭ҇таѧ ѻ҆дiги́трiе.

Свѣти́ленъ.

Да почти́тсѧ всепѣ́таѧ мт҃и бж҃iѧ, жи́знь сꙋ́щꙋю ро́ждшаѧ хрⷭ҇та̀ бг҃а на́шего, ра́йскихъ двере́й ѿверзе́нiе, всегѡ̀ мíра ѡ҆чище́нiе, къ животꙋ̀ возведе́нiе. се́й є҆́сть прⷪ҇рѡ́ки глаго́ланный: томꙋ̀ поклони́мсѧ бг҃ꙋ, и҆ сп҃сꙋ дꙋ́шъ на́шихъ.

Сла́ва, и҆ ны́нѣ:

Прiиди́те, вѣ́рнiи съ чи́стою со́вѣстiю, возвели́чимъ мт҃рь бг҃а на́шегѡ, носи́вшꙋю во чре́вѣ бжⷭ҇твеннаго млⷣнца  сп҃са хрⷭ҇та̀: къ немꙋ́же мт҃рнее дерзнове́нiе и҆мꙋ́щи, непреста́ннѡ мо́литъ за ны̀, и҆ подае́тъ рабѡ́мъ свои̑мъ бога̑тыѧ ми́лѡсти.

На хвали́техъ стiхи̑ры, на д҃, гла́съ д҃. Подо́бенъ: Ꙗ҆́кѡ до́блѧ:

Наста́вницꙋ тѧ̀ заблꙋ́ждшихъ, * и҆ приста́нище спаси́тельно * въ пꙋчи́нѣ, влⷣчце, и҆ въ бꙋ́ри, * во и҆скꙋше́нiи же и҆ печа́лехъ, * хрⷭ҇то́съ тѧ̀ всѣ̑мъ показа̀, * сн҃ъ тво́й и҆ бг҃ъ, * вѣ́рнѡ приходѧ́щымъ къ тебѣ̀. * є҆го́же молѝ, ѿ sлы́хъ бѣ́дъ и҆зба́витисѧ, * вѣ́дѧщымъ тѧ̀ бцⷣꙋ, вои́стиннꙋ наста́вницꙋ.

Тлѣ́нiе и҆ болѣ́знь * потреби́ла є҆сѝ, всепѣ́таѧ, * дре́внюю всю̀ ржⷭ҇тво́мъ твои́мъ, * живо́тъ мíрꙋ ро́ждши, * сме́рть разрꙋши́вшiй, бѡлѣ́зни, бл҃га́ѧ, и҆сцѣлѧ́еши, * вѣ́рнѡ тво́й чꙋде́сный ѻ҆́бразъ воспѣва́ющихъ, * и҆ любо́вiю кла́нѧющихсѧ, * и҆ чтꙋ́щихъ тѧ̀ чи́стꙋю наста́вницꙋ.

Ꙗ҆́кѡ и҆сто́чника тѧ̀, * всепѣ́таѧ, живота̀ вѣ́мы, * и҆ ꙗ҆́кѡ чꙋде́съ тѧ̀ пода́телѧ и҆ цѣле́бъ, * страсте́й дꙋше́вныхъ же и҆ тѣле́сныхъ, * ꙗ҆́кѡ ско́рое ѡ҆ставле́нiе, * ми́лости и҆ щедро́тъ неизчерпа́емое мо́ре вѣ́дѧще, * тебѣ̀ припа́даемъ всѝ, * просѧ́ще ѿ ско́рби разрѣше́нiѧ, * и҆ бꙋ́дꙋщагѡ мꙋче́нiѧ.

Сла́ва, и҆ ны́нѣ, гла́съ и҃:

И҆́же на херꙋвíмѣхъ ѣ҆́здѧй, и҆ пѣва́емый ѿ серафȋмъ, сше́лъ є҆сѝ съ нб҃сѐ прⷪ҇ро́чески, бл҃же, и҆ всели́лсѧ є҆сѝ во ѹ҆тро́бꙋ чⷭ҇тыѧ бг҃оѻтрокови́цы, ю҆́же а҆́гг҃ли воспѣ́ша та́йнѡ: ра́дꙋйсѧ, ра́достнаѧ дв҃о, неѡбꙿѧ́тнаго ꙗ҆́кѡ бг҃а во чре́вѣ свое́мъ прiе́мши па́че сло́ва, ѿ невѣ́рiѧ въ вѣ́рꙋ мíръ преводѧ́ща. сла́ва тебѣ̀, хрⷭ҇тѐ, є҆ди́не ми́лостиве и҆ чл҃вѣколю́бче.

Славосло́вiе вели́кое и҆ ѿпꙋ́стъ.

На лiтꙋргíи, бл҃жє́нна ѿ канѡ́на, пѣ́снь г҃ и҆ s҃. И҆ про́чаѧ слꙋ́жба прест҃ы́ѧ бцⷣы.


