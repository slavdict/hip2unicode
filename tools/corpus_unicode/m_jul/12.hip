        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же во в҃_i-й де́нь.

Ст҃ы́хъ мꙋ́чєникъ, про́кла и҆ i҆ла́рiа:

И҆ прпⷣбнагѡ ѻ҆тца̀ на́шегѡ мiхаи́ла малеина̀.

И҆ пра́зднованiе прест҃ѣ́й бцⷣѣ, въ че́сть є҆ѧ̀ i҆кѡ́ны троерꙋ́чица.

Слꙋ́жба сiѧ̀ пи́сана въ приложе́нiи.

Стiхи̑ры гла́съ а҃. Подо́бенъ: Нбⷭ҇ныхъ чинѡ́въ:

Многови̑дныѧ мꙋ̑ки претерпѣ́вше, * свѣтови̑дныѧ вѣнцы̀ прiѧ́сте вкꙋ́пѣ, i҆ла́рiе и҆ про́кле. * тѣ́мже ва́шꙋ всепра́зднственнꙋю па́мѧть * вѣ́рнѡ сотворѧ́емъ, * молѧ́щесѧ прилѣ́жнѡ, * є҆́же моли́ти ѡ҆ всѣ́хъ на́съ.

Растерза̑нiѧ пло́ти твоеѧ̀, * про́кле, претерпѣ́лъ є҆сѝ, * вѣ́чнꙋю сла́вꙋ прозрѧ̀, бл҃же́нне, * и҆ ра́йское пребыва́нiе, * и҆ свѣ́тъ невече́рнiй: * въ не́мже сы́й, * молѝ и҆ на́мъ просвѣти́тисѧ пою́щымъ тѧ̀.

Ꙗ҆́коже два̀ свѣти̑ла * мíръ просвѣща́ете чꙋде́съ лꙋче́ю, * страстоте́рпцы гдⷭ҇ни, i҆ла́рiе и҆ про́кле, * ѡ҆мраче́нiе страсте́й ѿгонѧ́ще. * тѣ́мже ва́съ воспѣва́емъ ра́достнѡ, пра́зднꙋюще па́мѧть ва́шꙋ.

И҆́ны стiхи̑ры прпⷣбнагѡ, гла́съ є҃. Подо́бенъ: Прпⷣбне ѻ҆́ч҃е:

Прпⷣбне ѻ҆́ч҃е, ѿ ю҆́ности равноа́гг҃льное ѡ҆блобыза́лъ є҆сѝ житiѐ, и҆ мíра кра̑снаѧ, ꙗ҆́кѡ ѹ҆ме́ты вмѣни́въ: и҆ ꙗ҆́кѡ сѣ́нь сла́вы вре́менныѧ, не сꙋ́щiѧ, ѿбѣ́глъ є҆сѝ, сла́вы бжⷭ҇твенныѧ не забыва́ѧ. є҆ѧ́же ны́нѣ причаща́ешисѧ, ѿве́ргсѧ ѹ҆́зъ до́лꙋ плотски́хъ, и҆ предстоѧ̀ свѣ́тꙋ трисо́лнечномꙋ, и҆ насыща́ѧсѧ хрⷭ҇то́ва свѣтоли́тiѧ. тогѡ̀ молѝ, томꙋ̀ моли́сѧ всегда̀, дарова́ти цр҃кви є҆диномы́слiе, ми́ръ и҆ ве́лiю ми́лость.

Прпⷣбне ѻ҆́ч҃е, сiѧ́нiе ѹ҆миле́нiѧ, свѣти́льниче сꙋ́щымъ  во тмѣ̀ ѿча́ѧнiѧ, незаходи́маѧ денни́ца, покаѧ́нiѧ ѹ҆́гль пречестны́й, добродѣ́телей бжⷭ҇твенный би́серъ, и҆ ми́лостынѧ свѣ́щникъ вели́къ моли́твамъ, си̑рымъ предста́телю и҆ вдови́цамъ: зако́нное пра́вило цр҃кве, и҆ дѣ́тельный свѣти́льникъ воздержа́нiѧ, хрⷭ҇та̀ молѝ, хрⷭ҇то́ви моли́сѧ всегда̀, дарова́ти цр҃кви є҆диномы́слiе, ми́ръ и҆ ве́лiю ми́лость.

Прпⷣбне ѻ҆́ч҃е, ѡ҆свѧти́лсѧ є҆сѝ пре́жде рожде́нiѧ, ꙗ҆́коже i҆еремíа свѧще́ннѣйшiй: тебе́ бо ро́ждшей, гдⷭ҇нѧ мт҃и прорече́ тѧ да́ти пло́дъ, и҆́же и҆ да́нъ бы́ти є҆́й ѿ пеле́нъ, и҆ провозвѣстѝ ꙗ҆́вѣ. и҆ прiѧ́тъ а҆́бiе мы́слiю пра́вою, житiѧ̀ мѧте́жъ бѣжа́ща тѧ̀, бг҃омꙋ́дре, и҆ безмо́лвное житiѐ возлюби́вша, є҆́же и҆ проше́лъ є҆сѝ. ꙗ҆́кѡ песо́къ собо́ри є҆диноѻбра́зныхъ, насади́лъ є҆сѝ при и҆схо́дищахъ во́дъ бж҃iѧ дх҃а.

Сла́ва, гла́съ s҃:

Прпⷣбне ѻ҆́ч҃е мiхаи́ле, во всю̀ зе́млю и҆зы́де вѣща́нiе и҆справле́нiй твои́хъ. тѣ́мъ на нб҃сѣ́хъ ѡ҆брѣ́лъ є҆сѝ мздꙋ̀ трꙋдѡ́въ твои́хъ, де́мѡнскiѧ погꙋби́лъ є҆сѝ полкѝ, и҆ а҆́гг҃льскiѧ дости́глъ є҆сѝ чи́ны, и҆́хже житiю̀ безъ поро́ка поревнова́лъ є҆сѝ, дерзнове́нiе и҆мѣ́ѧ ко хрⷭ҇тꙋ̀ бг҃ꙋ, ми́ръ и҆спросѝ дꙋша́мъ на́шымъ.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ: Подо́бенъ: Тридне́венъ:

На дре́вѣ живо́тъ на́шъ зрѧ́щи всенепоро́чнаѧ бцⷣа ви́сѧщъ, мт҃рски рыда́ющи вопiѧ́ше: сн҃е мо́й, и҆ бж҃е мо́й, спасѝ любо́вiю пою́щыѧ тѧ̀.

На стiхо́внѣ ѻ҆ктѡ́иха. Сла́ва, гла́съ и҃:

Мона́хѡвъ мно́жества наста́вника тѧ̀ почита́емъ, ѻ҆́ч҃е на́шъ мiхаи́ле: твое́ю бо стезе́ю вои́стиннꙋ пра́вѡ ходи́ти позна́хомъ. блаже́нъ є҆сѝ хрⷭ҇тꙋ̀ рабо́тавъ, и҆ вра́жiю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче, и҆ прпⷣбныхъ соприча́стниче и҆ пра́ведныхъ: съ ни́миже моли́сѧ гдⷭ҇еви поми́ловатисѧ дꙋша́мъ на́шымъ. 

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ:

Ю҆́ница нескве́рнаѧ, * ю҆нца̀ ви́дѧщи на дре́вѣ * пригвожда́ема во́лею, * рыда́ющи жа́лостнѣ, * ѹ҆вы̀ мнѣ̀, вопiѧ́ше, * люби́мѣйшее ча́до. * что́ ти со́нмъ воздадѐ безбл҃года́тный є҆вре́йскiй, * хотѧ́ мѧ ѡ҆безча́дствовати * ѿ тебє̀, вселюбе́зне;

Тропа́рь, гла́съ и҃:

Въ тебѣ̀, ѻ҆́ч҃е, и҆звѣ́стнѡ спасе́сѧ, є҆́же по ѻ҆́бразꙋ: прiи́мъ бо крⷭ҇тъ, послѣ́довалъ є҆сѝ хрⷭ҇тꙋ̀, и҆ дѣ́ѧ ѹ҆чи́лъ є҆сѝ презира́ти ѹ҆́бѡ пло́ть, прехо́дитъ бо, прилѣжа́ти же ѡ҆ дꙋшѝ, ве́щи безсме́ртнѣй. тѣ́мже и҆ со а҆́гг҃лы сра́дꙋетсѧ, прпⷣбне мiхаи́ле, дꙋ́хъ тво́й.



На ѹ҆́трени є҆ди́нъ канѡ́нъ ѻ҆ктѡ́иха, и҆ ст҃ы́хъ два̀, на и҃.

Канѡ́нъ мꙋ́ченикѡвъ. Творе́нiе i҆ѡ́сифово:

Гла́съ д҃. Пѣ́снь а҃. I҆рмо́съ:

Трiста́ты крѣ̑пкiѧ, рожде́йсѧ ѿ дв҃ы, безстра́стiѧ во глꙋбинѣ̀ дꙋшѝ трича́стное потопѝ, молю́сѧ: да тебѣ̀, ꙗ҆́кѡ въ тѷмпа́нѣ, во ѹ҆мерщвле́нiи тѣлесѐ побѣ́дное воспою̀ пѣ́нiе.

Соедини́вшесѧ съ бг҃омъ, и҆ бжⷭ҇твенными зарѧ́ми ѡ҆свѣща́еми при́снѡ до́блiю страда́льцы, дꙋ́шꙋ мою̀ просвѣти́те пою́щꙋ свѣтоно́сное и҆ честно́е ва́ше страда́нiе ѹ҆миле́нiемъ се́рдца, блаже́ннiи.

Восперѝ ва́съ нбⷭ҇ное жела́нiе, тѣ́мже всѧ̑ кра̑снаѧ житiѧ̀, страда́льцы, вмѣни́сте ѹ҆ме́ты, манове́ньми къ бг҃ꙋ ѡ҆божи́вшесѧ, и҆ всю̀ безбо́жныхъ крѣ́пость смири́вше.

Ѻ҆гне́мъ бг҃онача́льныѧ вже́гшесѧ трⷪ҇цы, sлоче́стiѧ разжжє́нiѧ ѹ҆гаси́сте мꙋ́дрiи кро́вными течє́нiи. тѣ́мже и҆сцѣле́нiй чи́стыми ѡ҆дожде́нiи страсте́й на́шихъ скве́рнꙋ ѿмы́йте.

Безпеча́льнꙋю жи́знь, нбⷭ҇нꙋю сла́вꙋ, ра́йское наслажде́нiе, свѣ́тъ мы́сленный, кра́сное ра́дованiе мꙋ́чєницы  взыскꙋ́юще, лю̑таѧ претерпѣ́сте треволнє́нiѧ до́блественнымъ ѹ҆мо́мъ.

Нбⷭ҇нiи ли́цы ва́шемꙋ терпѣ́нiю ѹ҆диви́шасѧ мꙋ́дрiи: бiє́нiѧ бо пло́ти, и҆ многоплетє́нныѧ мꙋ̑ки, мч҃ницы доблемꙋ́дреннѡ претерпѣ́сте ра́дꙋющесѧ, и҆ врага̀ sло́бꙋ сокрꙋши́вше.

Бг҃оро́диченъ:

Ꙗ҆́дъ ѹ҆ше́съ прама́тере є҆́ѵы, гаврiи́лъ тебѣ̀ провозглаша́ѧ, ра́дꙋйсѧ, вои́стиннꙋ ѿтрѧсѐ, влⷣчце: є҆ди́на бо ты̀ посѣка́телѧ sло́бы sмíевы, па́че ѹ҆ма́ же и҆ сло́ва родила̀ є҆сѝ.

И҆́нъ канѡ́нъ прпⷣбнагѡ.

Гла́съ и҃. Пѣ́снь а҃. I҆рмо́съ:

Колесницегони́телѧ фараѡ́нѧ погрꙋзѝ чꙋдотворѧ́й и҆ногда̀ мѡѷсе́йскiй же́злъ, крⷭ҇тоѻбра́знѡ порази́въ и҆ раздѣли́въ мо́ре, i҆и҃лѧ же бѣглеца̀, пѣшехо́дца спасѐ, пѣ́снь бг҃ови воспѣва́юща.

Свѣтолꙋ́чными мо́лнiѧми дх҃а ѡ҆свѧща́емь, и҆ тогѡ̀ дохнове́нiемъ и҆спо́лненъ, ꙗ҆́коже ѻ҆рга́нъ, преблаже́нне, ѡ҆глаша́емь, дꙋшѝ моеѧ̀ мра́къ ѿженѝ, и҆ пода́ждь мѝ сло́во по достоѧ́нiю пѣ́ти тѧ̀.

Роди́телей любвѐ, предпоче́лъ є҆сѝ содѣ́телевꙋ, и҆ текꙋ́щагѡ житiѧ̀, житiѐ равноа́гг҃льно, и҆ мiрскíѧ красоты̀ нетлѣ́нное вои́стиннꙋ ѹ҆краше́нiе всѣ́хъ цр҃ѧ̀: и҆́миже наслажда́ешисѧ ра́дꙋѧсѧ.

Восто́ка трисо́лнечнагѡ бы́лъ є҆сѝ зарѧ̀ всесвѣ́тлаѧ, трисiѧ́ннымъ свѣ́томъ житiѧ̀ твоегѡ̀, землѝ всѐ лицѐ ѡ҆сiѧ̀ бога́тнѡ, и҆ грѣха̀ тмꙋ̀, ѻ҆́ч҃е, разорѧ́ѧ словесы̀ твои́ми.

Бг҃оро́диченъ:

Клеща̀, ю҆́же ви́дѣ и҆са́iа дꙋ́хомъ, ѹ҆́гль носѧ́щаѧ, ты̀ и҆здале́ча ꙗ҆ви́ласѧ є҆сѝ, ѹ҆́гль бжⷭ҇тва̀ хрⷭ҇та̀ во чре́вѣ носи́вши, прест҃а́ѧ, неѡпа́льнѡ, и҆ на ѡ҆бꙿѧ́тiѧхъ поноси́вши ма́нiемъ всѧ̑ носѧ́щаго. 

Пѣ́снь г҃. I҆рмо́съ:

Не мꙋ́дростiю, и҆ си́лою, и҆ бога́тствомъ хва́лимсѧ: но тобо́ю ѻ҆́ч҃ею ѵ҆поста́сною мꙋ́дростiю, хрⷭ҇тѐ: нѣ́сть бо свѧ́тъ, па́че тебє̀ чл҃вѣколю́бче.

Премꙋ́дростiю слове́съ бжⷭ҇твенныхъ немꙋ̑дрыѧ ѡ҆бличи́лъ є҆сѝ, и҆ терза̑нiѧ плотска̑ѧ крѣ́постiю дꙋ́ха претерпѣ́лъ є҆сѝ, про́кле всеблаже́нне, мꙋ́чениче бг҃одохнове́нне.

Распѧ́тꙋ тебѣ̀ бы́вшꙋ неми́лостивнѡ, повелѣ̀ дра́ти тѧ̀ безꙋ́мный, къ бг҃ꙋ дꙋшє́вныѧ ѻ҆́чи простира́юща, и҆ терпѣ́нiемъ тѝ ѹ҆добрѧ́ема.

Сокрꙋше́нiе ѹ҆дѡ́въ мꙋ́жески претерпѣ́лъ є҆сѝ, премꙋ́дре, кро́вiю же разжже́нiе безбо́жiѧ погаси́лъ є҆сѝ, про́кле, ѹ҆крѣплѧ́емь бжⷭ҇твенною бл҃года́тiю.

Бг҃оро́диченъ:

Разрѣшѝ, дв҃о, соꙋ́зъ sѡ́лъ мои́хъ сосвѧза́ющи мѧ̀ любвѝ, и҆зъ тебє̀ рожде́ннагѡ сло́ва, всенепоро́чнаѧ: и҆ спаси́ мѧ, влⷣчце, моли́твами твои́ми.

И҆́нъ. I҆рмо́съ:

Ѹ҆твержде́й въ нача́лѣ нб҃са̀ ра́зꙋмомъ, и҆ зе́млю на вода́хъ ѡ҆снова́вый, на ка́мени мѧ̀, хрⷭ҇тѐ, за́повѣдей твои́хъ ѹ҆твердѝ: ꙗ҆́кѡ нѣ́сть свѧ́тъ па́че тебє̀, є҆ди́не чл҃вѣколю́бче.

Возненави́дѣвъ ѿ дꙋшѝ сласте́й го́ресть, и҆ до́льнiѧ возгнꙋша́всѧ сла́вы, мiрска́гѡ са́на во́лею по́ѧсъ ѿве́ргъ, сꙋ́щихъ на землѝ царе́й, предпоче́тъ всѣ́хъ цр҃ѧ̀.

Ѿ пеле́нъ ѡ҆свѧще́нъ, ѿ ложе́снъ и҆збра́нъ ꙗ҆ви́лсѧ є҆сѝ: честнѣ́й бо ма́тери твое́й ро́ждшаѧ хрⷭ҇та̀, ѡ҆бѣща̀ да́ти тѧ̀, и҆ ꙗ҆́кѡ ѡ҆свѧще́нъ да́ръ тѧ̀ а҆́бiе прiѧ́тъ.

Мѵ́ромъ ты̀ мы́сленнымъ дꙋ́шꙋ и҆ ѹ҆́мъ ѡ҆чи́стивъ, и҆ тѣ́ло а҆́лчбою и҆стни́въ, всели́лъ є҆сѝ хрⷭ҇та̀, глаго́люща сего̀ и҆мѣ́ѧ въ себѣ̀, и҆ ходѧ́ща, и҆ мíръ бл҃гоꙋха́юща.

Бг҃оро́диченъ:

Во ѹ҆тро́бѣ твое́й, чⷭ҇таѧ, ѻ҆ц҃ꙋ̀ сопресто́льное сло́во  все́льсѧ, ѿ чⷭ҇тыхъ твои́хъ крове́й вопло́щсѧ, и҆ ро́ждьсѧ тва́рь ѿчи́стивъ i҆дѡлонеи́стовства, кропле́нiемъ своеѧ̀ кро́ве.

Конда́къ мꙋ́ченикѡвъ, гла́съ д҃. Подо́бенъ: Вознесы́йсѧ:

Ꙗ҆́кѡ денни́ца sвѣзда̀ возсiѧ̀ мꙋ́ченикѡвъ про́кла и҆ i҆ла́рiа честно́е страда́нiе, предꙿѡзарѧ́ющи на́съ чꙋде́съ свѣтлостьмѝ. тѣ́мже пра́зднꙋемъ па́мѧть ва́шꙋ: хрⷭ҇та̀ бг҃а моли́те, да спасе́тъ дꙋ́шы на́шѧ.

Сѣда́ленъ, гла́съ а҃. Подо́бенъ: Гро́бъ тво́й, сп҃се:

I҆ла́рiа, вѣ́рнiи, и҆ сла́внаго про́кла, страда́вшыѧ тве́рдѡ, и҆ врага̀ низложи́вшыѧ, согла́снѡ почти́мъ, хрⷭ҇та̀ велича́юще: сíи бо чꙋдесы̀ страсте́й мглꙋ̀ ѿго́нѧтъ, просвѣща́юще вѣ́рою къ ни̑мъ притека́ющыѧ.

Сла́ва, прпⷣбнагѡ, гла́съ и҃. Подо́бенъ: Премꙋ́дрости:

Хрⷭ҇то́въ а҆́гнецъ слове́сный, ѹ҆пасы́й на sла́цѣ добродѣ́телей прпⷣбнѡ ѻ҆́вцы гдⷭ҇нѧ, ѹ҆дивлѧ́емь є҆́сть ѿ а҆́гг҃лъ, мꙋ́жествомъ посрами́въ де́мѡны, въ человѣ́цѣхъ поживѐ ꙗ҆́кѡ безпло́тенъ. тѣ́мже и҆ трⷪ҇цѣ предста̀ досто́йнѡ, ѹ҆пра́вити ста́до моли́твами не престае́тъ, къ немꙋ́же возопiе́мъ: молѝ хрⷭ҇та̀ бг҃а, грѣхѡ́въ ѡ҆ставле́нiе дарова́ти чтꙋ́щымъ любо́вiю свѧтꙋ́ю па́мѧть твою̀.

И҆ ны́нѣ, бг҃оро́диченъ:

Въ напа̑сти многоплетє́нныѧ впа́дъ, ѿ вра̑гъ ви́димыхъ и҆ неви́димыхъ, бꙋ́рею ѡ҆держи́мь безчи́сленныхъ согрѣше́нiй мои́хъ, и҆ ꙗ҆́кѡ къ те́пломꙋ застꙋпле́нiю и҆ покро́вꙋ моемꙋ̀, чⷭ҇таѧ, ко приста́нищꙋ притека́ю твоеѧ̀ бла́гости: тѣ́мже, пречⷭ҇таѧ, и҆зъ тебє̀ воплоще́нномꙋ безсѣ́меннѡ моли́сѧ прилѣ́жнѡ ѡ҆ всѣ́хъ рабѣ́хъ твои́хъ, непреста́ннѡ молѧ́щихтисѧ, бцⷣе пречⷭ҇таѧ, молѧ́щи є҆го̀ при́снѡ, согрѣше́нiй ѡ҆ставле́нiе дарова́ти воспѣва́ющымъ досто́йнѡ сла́вꙋ твою̀. 

Крⷭ҇тобг҃оро́диченъ:

А҆́гнца и҆ па́стырѧ и҆ и҆зба́вителѧ, а҆́гница зрѧ́щи на крⷭ҇тѣ̀, восклица́ше пла́чꙋщи, и҆ го́рькѡ рыда́ющи, вопiѧ́ше: мíръ ѹ҆́бѡ ра́дꙋетсѧ, прiе́млѧ тобо́ю и҆збавле́нiе, ѹ҆тро́ба же моѧ̀ гори́тъ, зрѧ́щи твоѐ распѧ́тiе, є҆́же терпи́ши за милосе́рдiе ми́лости. Долготерпѣли́ве гдⷭ҇и, ми́лости бе́здно, и҆ и҆сто́чниче неисчерпа́емый, ѹ҆милосе́рдисѧ, и҆ да́рꙋй согрѣше́нiй ѡ҆ставле́нiе вѣ́рою пою́щымъ бжⷭ҇твєнныѧ стрⷭ҇ти твоѧ̑.

Пѣ́снь д҃. I҆рмо́съ:

Сѣдѧ́й въ сла́вѣ на прⷭ҇то́лѣ бжⷭ҇тва̀, во ѻ҆́блацѣ ле́гцѣ прiи́де i҆и҃съ пребжⷭ҇твенный, нетлѣ́нною дла́нiю, и҆ спасѐ зовꙋ́щыѧ: сла́ва, хрⷭ҇тѐ, си́лѣ твое́й.

Послѣ́дова твои̑мъ словесє́мъ ве́щи тве́рдостное: и҆́бо кровоѧ́децъ возбранѧ́ше и҆тѝ къ прє́днимъ, до́ндеже хрⷭ҇та̀ всѣ́хъ є҆ди́наго гдⷭ҇а и҆сповѣ́далъ є҆сѝ, про́кле, бг҃а пресꙋ́щна.

Непобѣди́мымъ дерзнове́нiемъ, и҆ до́блимъ ѹ҆мо́мъ, страстоте́рпче про́кле, ста́лъ є҆сѝ предъ сꙋди́щемъ, воплоще́нiе велегла́снѡ проповѣ́даѧ, и҆злiѧ́вшагѡ себѐ да́же до ра́бiѧгѡ ѻ҆́браза и҆зба́вителѧ на́шегѡ.

Безстꙋ́днѡ ѹ҆́бѡ гони́тель, мꙋдрецє́мъ пока́зоваше мꙋ́къ ви́ды, и҆ нꙋ́жднѣйшꙋю сме́рть, непобѣди̑мыѧ же ви́дѧ дивлѧ́шесѧ, и҆ побѣжде́нiе зрѧ̀ своѐ, не домышлѧ́шесѧ.

Бг҃оро́диченъ:

Сокрꙋше́нное престꙋпле́нiемъ рꙋ́къ твои́хъ творе́нiе, ѹ҆щедрѧ́ѧ, сло́ве, въ ложесна̀ неискꙋсобра̑чныѧ все́льсѧ, и҆ во двою̀ сꙋщєствꙋ̀ прише́лъ є҆сѝ, нетлѣ́нiѧ ѡ҆бновлѧ́ѧ пꙋти̑ вѣ́дꙋщымъ тѧ̀.

И҆́нъ. I҆рмо́съ:

Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованiе, не ѡ҆ста́вль нѣ́дра ѻ҆́ч҃а, и҆ на́шꙋ нищетꙋ̀ посѣти́въ. Тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 

Стрꙋѧ̀ жи́зни твою̀ мы́сль напоѝ бжⷭ҇твеннагѡ дх҃а дѣ́йствомъ: ѿню́дꙋже го́ресть сласте́й ѿри́нꙋвши, бжⷭ҇твенныѧ сла́дости напо́лнисѧ. є҆́юже сы́тѡсти непреста̑нныѧ прiе́млющи, пое́тъ: си́лѣ твое́й сла́ва, чл҃вѣколю́бче.

Ѻ҆́гнь и҆скꙋше́нiй, и҆ страсте́й пе́щь, слеза́ми твои́хъ, ѻ҆́ч҃е, тече́нiй, и҆ дꙋхо́вною бога́тною ѹ҆гаси́лъ є҆сѝ росо́ю, соблю́дсѧ неѡпале́нъ: ѡ҆палѧ́емь бо любо́вiю всѣ́хъ цр҃ѧ̀, вє́щнаѧ ѹ҆вѧди́лъ є҆сѝ жела̑нiѧ.

Ѹ҆́мъ возне́съ къ житiю̀ нбⷭ҇номꙋ, плотско́е, ѻ҆́ч҃е, ѡ҆блегчи́лъ є҆сѝ ѡ҆тѧгча́вшее ве́щи страсте́й. тѣ́мже трⷪ҇цѣ неꙋкло́ннѡ послꙋжи́лъ є҆сѝ: мѡѷсе́а же нра́въ, и҆ и҆лiино̀ житiѐ подража́ѧ, ви́дѣлъ є҆сѝ гдⷭ҇а.

Бг҃оро́диченъ:

Всѧ̀ добра̀ ты̀ є҆сѝ, чⷭ҇таѧ, бли́жнѧѧ моѧ̀, сн҃ъ тво́й, влⷣчце, зове́тъ тебѣ̀, ст҃ѣ́йшꙋю а҆́гг҃льскагѡ є҆стества̀ ѡ҆брѣ́тъ тѧ̀, и҆ багрѧни́цꙋ тѣ́ла и҆стка̀ неизрече́ннѡ, ѿ чи́стыхъ твои́хъ крове́й, и҆ сла́витъ того̀ сла́вѧщыѧ.

Пѣ́снь є҃. I҆рмо́съ:

Ты̀, гдⷭ҇и мо́й, свѣ́тъ въ мíръ прише́лъ є҆сѝ, свѣ́тъ ст҃ы́й ѡ҆браща́ѧй и҆зъ мра́чна невѣ́дѣнiѧ, вѣ́рою воспѣва́ющыѧ тѧ̀.

Ты̀, гдⷭ҇и, крѣ́пость мч҃никѡвъ и҆ ѹ҆твержде́нiе, ты̀, свѧ́те ст҃ы́хъ, непоколеби́маѧ стѣно̀ стра́ждꙋщихъ ѹ҆се́рднѡ.

Жела́нiемъ бжⷭ҇твеннымъ дꙋ́шꙋ ѡ҆палѧ́ѧ, терпѣ́лъ є҆сѝ свѣща́ми ѡ҆палѧ́емь, про́кле преблаже́нне досточꙋ́дне.

Ѻ҆гнѧ̀ то́чiю ѹ҆жаса́юсѧ вѣ́чнагѡ, взыва́лъ є҆сѝ ѡ҆палѧ́емь, мꙋ́чениче про́кле, повелѣ́нiи мꙋчи́телѧ, и҆ во́лею ѹ҆мерщвлѧ́емь.

Бг҃оро́диченъ:

Кто̀ мо́жетъ сказа́ти твоѐ та́инство, ѽ влⷣчце бцⷣе! зижди́телѧ бо всѣ́хъ несказа́ннѡ воплоти́ла є҆сѝ.

И҆́нъ. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый,  и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннагѡ; но ѡ҆брати́ мѧ, и҆ къ свѣ́тꙋ за́повѣдей твои́хъ, пꙋти̑ моѧ̑ напра́ви, молю́сѧ.

Дрема́нiе ѹ҆ны́нiѧ ѻ҆́чи се́рдца твоегѡ̀ не покры̀, но ѹ҆ма̀ твоегѡ̀, и҆ жела́нiѧ бжⷭ҇твеннагѡ жа́ломъ ѹ҆ѧзвлѧ́емь, всено́щнымъ стоѧ́нiемъ, и҆ въ моли́твѣ терпѣ́лъ є҆сѝ, пло́ти не покрыва́ѧ бро́ви.

Смиреномꙋ́дрiе сожи́тельно и҆мѣ́ѧ ѿ ю҆́ности, видѣ̑нiи бжⷭ҇твенными и҆ поꙋчє́нiи ѹ҆́мъ просвѣща́ѧ, льсти́вагѡ по́мысломъ не ѹ҆кра́лсѧ є҆сѝ: но смире́нно и҆мѣ́лъ є҆сѝ мꙋдрова́нiе.

Бг҃оро́диченъ:

Ꙗ҆́кѡ краснꙋ̀ добро́тою, добродѣ́телей ѡ҆брѣ́тъ тѧ̀ пала́тꙋ кра́сное сло́во, въ твоѧ̑ нетлѣ̑ннаѧ ложесна̀ всели́сѧ. и҆ и҆зъ тебє̀ роди́тисѧ неизмѣ́ннѡ благоизво́ли, вѣ́рныхъ ѹ҆краша́ѧ ли́ца.

Пѣ́снь s҃. I҆рмо́съ:

Прiидо́хъ во глꙋбины̑ морскȋѧ, и҆ потопи́ла мѧ̀ є҆́сть бꙋ́рѧ мно́гихъ грѣхѡ́въ: но, ꙗ҆́кѡ бг҃ъ, и҆зъ глꙋбины̀ возведѝ живо́тъ мо́й, многоми́лостиве.

Ни ѻ҆́гнь, нижѐ ра̑ны, ни sвѣ́рiе, нижѐ сме́ртное и҆скꙋше́нiе до́блiи, ва́съ разлꙋчи́ти бж҃iѧ чи́стыѧ и҆ непоро́чныѧ любвѐ возмого́ша.

Зако́нѡмъ хва́льнымъ не порабо́таетъ мꙋ́чєникъ вои́стиннꙋ до кро́ве мꙋ́жество: є҆ди́нъ са́мъ сла́вѧй гдⷭ҇ь, велича́етъ ꙗ҆́кѡ ѹ҆го́дники.

Благопла́внѡ пꙋчи́нꙋ преше́дше лю́тыхъ мꙋ́къ, ѹ҆стреми́стесѧ къ бжⷭ҇твенномꙋ приста́нищꙋ, є҆́же ѡ҆ хрⷭ҇тѣ̀, страстоте́рпцы мꙋ́чєницы, присносꙋ́щнагѡ наслажде́нiѧ.

Бг҃оро́диченъ:

Сѐ дв҃а, и҆са́iа вопiѧ́ше дре́вле, совѣ́та а҆́гг҃ла вели́каго ражда́етъ, є҆мманꙋ́ила бг҃а и҆ гдⷭ҇а, и҆ сп҃са дꙋ́шъ на́шихъ.

И҆́нъ. I҆рмо́съ:

Ѡ҆чи́сти мѧ̀, сп҃се, мнѡ́га бо беззакѡ́нiѧ моѧ̑, и҆ и҆зъ  глꙋбины̀ sѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нiѧ моегѡ̀.

Ѹ҆мертви́въ сла̑сти, ѡ҆живи́лсѧ є҆сѝ дꙋ́хомъ, и҆ свѧза́въ крѣ́пкаго, сосꙋ́ды расхи́тилъ є҆сѝ є҆гѡ̀, и҆ благопотрє́бнымъ добродѣ́телемъ прiѧ́тєлища разшири́лъ є҆сѝ ѹ҆чє́нiи твои́ми.

Малосло́вiе лѣ́ностное ѹ҆ма̀ ѿгна́въ, хлѣ́бъ живо́тный, и҆ є҆́же ко и҆зꙿѻби́лiю, рꙋко́ю и҆ ѧ҆зы́комъ твои́мъ раздава́ѧ, ѻ҆́ч҃е, сꙋгꙋ́бъ хотѧ́щымъ бы́лъ є҆сѝ.

И҆́же тала́нтъ ѿ бж҃iѧ ѹ҆че́нiѧ ѡ҆брѣ́тъ, ꙗ҆́кѡ сы́й бж҃е́ственнымъ спѣ́хомъ возрасти́въ безъ мѣ́ры, гла́съ влⷣки твоегѡ̀ слы́шиши ра́достенъ, къ лꙋ́чшымъ зовꙋ́щь тѧ̀.

Бг҃оро́диченъ:

Зако́нныхъ кромѣ̀ въ тебѣ̀ вы́шнiй вочл҃вѣ́чисѧ, и҆ пло́ть непрело́жнѡ ꙗ҆́вльсѧ, съ человѣ́ки поживѐ, и҆ къ нбⷭ҇нѣй возвы́ситисѧ стезѝ хотѧ́щымъ показа̀.

Конда́къ, гла́съ в҃. Подо́бенъ: Твє́рдыѧ:

Плотскꙋ́ю тѧготꙋ̀ ѹ҆тончи́лъ є҆сѝ дѣ́лы, дꙋше́внꙋю же бы́стрость впери́лъ є҆сѝ просвѣще́нiемъ, мiхаи́ле, и҆ ꙗ҆ви́лсѧ є҆сѝ трⷪ҇цѣ жили́ще: ю҆́же зрѧ̀, бл҃же́нне, ꙗ҆́снѡ, молѝ непреста́ннѡ ѡ҆ всѣ́хъ на́съ.

I҆́косъ:

Моли́твъ неподви́жимый сто́лпъ, соверше́нiе любвѐ го́рнѧгѡ благоꙋ́мiѧ, ѹ҆миле́нiѧ бе́здна, не въ тре́тiю ча́сть взѧ́тъ бы́лъ є҆сѝ высоты̀, но и҆дѣ́же незаходи́мое бж҃ество̀ ꙗ҆́снѡ зрѧ́тъ херꙋвíми, и҆ си́ми видѣ̑нiи сiѧ́ѧ покланѧ́ешисѧ, и҆ сла́вꙋ пребжⷭ҇твеннꙋю прiе́млеши, ѿѻнꙋ́дꙋ ѡ҆божа́емь. тѣ́мъ пѣ́ти тѧ̀ досто́йнѡ не возмога́емъ, про́симъ проще́нiѧ взыва́юще кꙋ́пнѡ: молѝ непреста́ннѡ ѡ҆ всѣ́хъ на́съ.

Пѣ́снь з҃. I҆рмо́съ:

А҆враа́мстiи и҆ногда̀ въ вавѷлѡ́нѣ ѻ҆́троцы пе́щный пла́мень попра́ша, пѣ́сньми взыва́юще: ѻ҆тє́цъ на́шихъ бж҃е, бл҃гослове́нъ є҆сѝ. 

Тѣлеса̀ ра́намъ преда́вше, любо́вiю вопло́щшагѡсѧ сло́ва мч҃ницы, ѿ сегѡ̀ вѣне́цъ пра́вды прiѧ́сте въ лѣ́потꙋ.

Свѣ́томъ бжⷭ҇твеннымъ ѹ҆́мъ просвѣ́щше, вѣ́рою мꙋче́нiѧ тмꙋ̀ претеко́сте, вопiю́ще, прехва́льнiи: ѻ҆тє́цъ на́шихъ бж҃е, благослове́нъ є҆сѝ.

Тече́нiемъ твои́хъ ѹ҆сте́нъ медото́чныхъ слове́съ, преблаже́нне про́кле, ꙗ҆́кѡ бжⷭ҇твеннымъ и҆сцѣле́нiемъ напоѧ́еши пою́щыѧ: ѻ҆тє́цъ на́шихъ бж҃е, бл҃гослове́нъ є҆сѝ.

Си́лою бжⷭ҇твенною ѹ҆́мъ ѹ҆крѣ́пль, мꙋ́къ гѡ́рькiѧ ви́ды претерпѣ́лъ є҆сѝ зовы́й, i҆ла́рiе: ѻ҆тє́цъ на́шихъ бж҃е, бл҃гослове́нъ є҆сѝ.

Бг҃оро́диченъ:

Ꙗ҆́кѡ вы́шши всѣ́хъ тва́рей, ражда́еши всѣ́хъ зижди́телѧ, пребы́вши дв҃ою нескве́рнаѧ, бл҃гослове́ннаѧ є҆ди́на, при́снѡ препросла́вленнаѧ.

И҆́нъ. I҆рмо́съ:

Бж҃iѧ снисхожде́нiѧ ѻ҆́гнь ѹ҆стыдѣ́сѧ въ вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ.

Сѣ́мѧ прiе́мъ въ се́рдцы за́повѣдей бж҃iихъ па́че стори́цъ, и҆ ты́сѧща плѡ́дъ прине́слъ є҆сѝ кла́съ бжⷭ҇твенный, мона́хѡвъ вопiю́щихъ: бл҃гослове́нъ бг҃ъ ѻ҆тє́цъ на́шихъ.

Дх҃а сосꙋ́дъ прест҃а́гѡ ꙗ҆ви́шасѧ ѹ҆стнѣ̀ твоѝ, и҆ ꙗ҆́коже наводне́нiе ѧ҆зы́къ честна̑ѧ ѹ҆чє́нiѧ, трⷪ҇цѣ согла́снѡ зовꙋ́щымъ: бл҃гослове́нъ бг҃ъ ѻ҆тє́цъ на́шихъ.

Бг҃оро́диченъ:

Безъ сѣ́мене всели́сѧ во чре́во твоѐ созда́вый мѧ̀, и҆ и҆зъ тебє̀ плотоно́сецъ бг҃ъ и҆ чл҃вѣ́къ про́йде. не во двѣ̀ раздѣли́сѧ ѵ҆поста̑си, ни смѣше́нiѧ подꙿѧ́тъ, ѻ҆тцє́въ бг҃ъ бл҃гослове́нный.

Пѣ́снь и҃. I҆рмо́съ:

И҆зба́вителю всѣ́хъ, всеси́льне, посредѣ̀ пла́мене благоче́ствовавшыѧ, снизше́дъ ѡ҆роси́лъ є҆сѝ, и҆ наꙋчи́лъ є҆сѝ пѣ́ти: всѧ̑ дѣла̀, благослови́те, по́йте гдⷭ҇а. 

По мно́гихъ мꙋ́кахъ стрѣлѧ́нiю свирѣ́пый вра́гъ тѧ̀ предае́тъ: ѿ ни́хже ссѣца́емь, всехва́льный про́кле, ра́дꙋѧсѧ въ рꙋ́цѣ бж҃iи пре́далъ є҆сѝ дꙋ́хъ тво́й.

Ѹ҆ѧзви́сѧ честно́е тѣ́ло твоѐ непреста́нными стрѣлѧ̑нiи, свѧ́те, и҆ неисцѣ́льнѡ ѹ҆ѧзвѝ врагѝ безплѡ́тныѧ, не пою́щыѧ: благослови́те, всѧ̑ дѣла̀ гдⷭ҇нѧ, гдⷭ҇а.

Просвѣща́емь заре́ю благода́ти, ꙗ҆́коже ка́мень на землѝ валѧ́емь, сокрꙋши́лъ є҆сѝ, i҆ла́рiе, ѹ҆твержде́нiе пре́лести, поѧ̀ въ крѣ́пости: благослови́те, всѧ̑ дѣла̀ гдⷭ҇нѧ, гдⷭ҇а.

Ка̑пли крове́й твои́хъ поте́кше, нече́стiѧ ѻ҆́гнь ѹ҆гаси́ша, вѣ̑рныѧ же напои́ша, пою́щыѧ непреста́ннѡ: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Бг҃оро́диченъ:

Вопло́щсѧ ѿ чⷭ҇тыхъ крове́й твои́хъ бг҃ъ, сотвори́вый и҆ созда́вый мѧ̀, бг҃ороди́тельнице влⷣчце, ѡ҆бновѝ мíръ вопiю́щiй: благослови́те, всѧ̑ дѣла̀ гдⷭ҇нѧ, гдⷭ҇а.

И҆́нъ. I҆рмо́съ:

Седмери́цею пе́щь халде́йскiй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сiѧ̑ ви́дѣвъ, творцꙋ̀ и҆ и҆зба́вителю вопiѧ́ше: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

И҆́же пренепостижи́мꙋю гдⷭ҇ню красотꙋ̀, є҆ли́кѡ жела́нiе бѧ́ше, во пло́ти зрѧ̀ ѹ҆ма̀ свѣ́тлостiю, ны́нѣ пе́рсть ѡ҆ста́вль, и҆ къ нб҃сѝ до конца̀ пресели́всѧ, предъ лице́мъ предстои́ши трⷪ҇цы, зовы́й: лю́дiе, превозноси́те гдⷭ҇а во всѧ̑ вѣ́ки.

Многоцѣ́нный тебѣ̀ вѣне́цъ, по́двигъ сконча́вшꙋ, и҆́же на де́мѡны, влⷣка подадѐ, зла́та свѣтлѣ́йши, и҆ би́сера краснѣ́йши, црⷭ҇тва и҆ безсме́ртiѧ, ѽ ѻ҆́ч҃е! сiѧ́ѧ па́че со́лнца, зове́ши: лю́дiе, превозноси́те гдⷭ҇а во всѧ̑ вѣ́ки.

Ѽ сла́дкагѡ ѧ҆зы́ка твоегѡ̀, и҆́мже премꙋ́дрѡ ѹ҆лови́лъ є҆сѝ поглощє́нныѧ враго́мъ льсти́вымъ! и҆ ко  и҆змѣне́нiю бжⷭ҇твенномꙋ премѣни́лъ є҆сѝ, водрꙋзи́въ є҆диноѻбра́знѡ сѣ̑ни ꙗ҆́кѡ песо́къ, и҆ зовѧ̀ непреста́ннѡ, свѧще́нницы благослови́те, лю́дiе превозноси́те гдⷭ҇а во всѧ̑ вѣ́ки.

Бг҃оро́диченъ:

Ѹ҆мерщвлє́нныѧ жа́ломъ всепа́гꙋбнымъ sмiи́нымъ, є҆ди́на живода́вца бг҃а ро́ждшаѧ, дв҃о, ѡ҆живи́ла є҆сѝ. є҆го́же прилѣ́жнѡ молѝ, воста̑нiѧ страсте́й ѹ҆тиши́ти, любо́вiю пою́щихъ: свѧще́нницы благослови́те, лю́дiе превозноси́те є҆го̀ во всѧ̑ вѣ́ки.

Пѣ́снь ѳ҃. I҆рмо́съ:

Е҆́ѵа ѹ҆́бѡ недꙋ́гомъ преслꙋша́нiѧ клѧ́твꙋ всели́ла є҆́сть: ты́ же, дв҃о бцⷣе, прозѧбе́нiемъ чревоноше́нiѧ, мíрови бл҃гослове́нiе процвѣла̀ є҆сѝ: тѣ́мъ тѧ̀ всѝ велича́емъ.

Сѐ свѣтоза́рнаѧ и҆ свѧще́ннаѧ, и҆ благонаро́читаѧ мꙋ́чєникъ па́мѧть возсiѧ̀, всю̀ зе́млю просвѣща́ющи, мра́къ sло́бы ѿе́млющи, и҆ ѻ҆́блакъ дꙋша́мъ ѿгонѧ́щи, и҆ и҆сцѣле́нiй благода́ть точа́щи.

Ꙗ҆́коже два̀ сосца̑ дꙋхѡ́вна пролива́юща и҆сцѣле́нiй млеко̀, мꙋ́чєницы, всѧ̑ка напитава́ете сердца̀, го́ресть недꙋ́гѡвъ ѿгонѧ́ще, и҆ стра̑сти лю̑тыѧ и҆сцѣлѧ́юще. тѣ́мже досто́йнѡ блажи́ми є҆стѐ.

Ка́плѧми крове́й свѧще́нныхъ ѡ҆мочи́вше багрѧни́цꙋ, пресла́внiи, и҆ сiю̀ краснѡ̀ носѧ́ще, со хрⷭ҇то́мъ ца́рствꙋете всегда̀, є҆ди́нѣмъ цр҃е́мъ и҆ бг҃омъ на́шимъ, ѡ҆ мíрѣ молѧ́щесѧ.

Землѧ̀ благослови́сѧ ва́шими кровьмѝ, и҆ моще́й положе́нiемъ, перворо́дныхъ це́рковь дꙋ́хомъ бжⷭ҇твеннѣ свѣтлѣ́етсѧ: въ не́йже съ мꙋ́чєники, ꙗ҆́кѡ мꙋ́чєницы, ѡ҆ мíрѣ моли́тесѧ.

Бг҃оро́диченъ:

Свѣ́та жили́ще, чⷭ҇таѧ, твоѐ пречⷭ҇таѧ бы́сть чре́во, влⷣчце, тебє̀ ра́ди ꙗ҆́вльшагосѧ, въ ве́щи зри́мѣ тѣле́снѣй,  и҆ всѧ̑ сꙋ́щыѧ во тмѣ̀ просвѣ́щша. тѣ́мже тѧ̀ вѣ́рою ѹ҆блажа́емъ.

И҆́нъ. I҆рмо́съ:

Ѹ҆страши́сѧ всѧ́къ слꙋ́хъ неизрече́нна бж҃iѧ снизхожде́нiѧ, ꙗ҆́кѡ вы́шнiй во́лею сни́де да́же и҆ до пло́ти ѿ дв҃и́ческагѡ чре́ва бы́въ чл҃вѣ́къ. тѣ́мже пречи́стꙋю бцⷣꙋ вѣ́рнiи велича́емъ.

Дне́сь всѧ̀ землѧ̀ прiи́де, проповѣ́дающи хрⷭ҇то́во бжⷭ҇твенное и҆́мѧ, пресла́внꙋ и҆ бжⷭ҇твеннꙋю па́мѧть твою̀ торжествꙋ́ѧ: ты́ бо ѡ҆небеси́лъ є҆сѝ ю҆̀ монахоѻбра́зными ѹ҆че́ньми, и҆ ѹ҆ѧсни́лъ є҆сѝ а҆́гг҃льскимъ ревнꙋ́ющыѧ чинѡ́мъ.

Ѡ҆свѣти́ша мѡ́лнiи твои́хъ чꙋде́съ всѧ̑ концы̀: молѧ́щымбосѧ вѣ́рою, ра́ка твоѧ̀ и҆сточа́етъ и҆сцѣлє́нiѧ. и҆ тебѐ ѹ҆́бѡ и҆́мать нб҃о, землѧ́ же земнꙋ́ю сѣ́нь тѣ́ла, ю҆́же пре́жде гро́ба и҆стни́вшꙋюсѧ воздержа́нiемъ твои́мъ.

Зе́мленъ ѹ҆́мъ не мо́жетъ свѣ́тъ ѻ҆́нъ разꙋмѣ́ти, пресвѣ́тлый и҆ пренеизглаго́ланный трⷪ҇ческiй, є҆го́же ны́нѣ прiѧ́лъ є҆сѝ, и҆́мже и҆ ѡ҆божа́емь ꙗ҆́вѣ: помина́ющихъ тѧ̀, преблаже́нне, помѧнѝ, трⷪ҇цѣ ст҃ѣ́й предстоѧ̀.

Бг҃оро́диченъ:

Ꙗ҆ви́хомсѧ жи́зни бжⷭ҇твенныѧ ѿпаде́ни, дре́ва ра́ди разꙋ́мнагѡ: ты́ же родила̀ є҆сѝ жи́зни дре́во хрⷭ҇та̀ бг҃а, и҆́же ѿ а҆́довыхъ те́мныхъ жили́щъ и҆зведѐ, и҆ къ неѿе́млемѣй введѐ жи́зни пою́щыѧ тѧ̀.

Свѣти́ленъ. Подо́бенъ: Нб҃о sвѣзда́ми:

А҆́гг҃льскагѡ житiѧ̀ жела́ѧ, ѹ҆дали́лъ є҆сѝ себѐ всѣ́хъ кра́сныхъ житiѧ̀, сели́лсѧ є҆сѝ во дво́рѣхъ за́повѣдей гдⷭ҇нихъ, и҆ со а҆́гг҃лы ра́дꙋешисѧ.

Бг҃оро́диченъ:

Ꙗ҆́же ѿ бг҃а мíрови пода̑ннымъ благи̑мъ ты̀ вина̀ є҆сѝ, бцⷣе, но и҆ ны́нѣ ми́лостива сотворѝ ѡ҆ ѻ҆́бщемъ спасе́нiи благопремѣ́ннаго бг҃а.


