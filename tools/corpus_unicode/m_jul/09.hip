        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ ѳ҃-й де́нь.

Ст҃а́гѡ свѧщенномꙋ́ченика пагкра́тiа, є҆пíскопа таѵроменíйскагѡ.

Стiхи̑ры, гла́съ в҃. Подо́бенъ: Е҆гда̀ ѿ дре́ва:

Е҆гда̀ верхо́вный ѹ҆ч҃никѡ́въ ѡ҆бходѧ̀ мíръ ве́сь ѹ҆твердѝ, тогда̀ ѡ҆брѣ́те тѧ̀ ꙗ҆́кѡ ка́мень честны́й, цр҃кве ѡ҆снова́нiе положѝ, бл҃же́нне, столпы̀ разорѧ́юща i҆́дѡльскiѧ и҆  хра́мы бжⷭ҇твенною си́лою сло́ва, пло́тiю примѣси́тисѧ, ѻ҆́ч҃е, человѣ́кѡмъ благоволи́вшагѡ.

Сло́вомъ ѿгонѧ̀ лꙋка̑выѧ дꙋ́хи sло́бы, соверши́лъ є҆сѝ дꙋхѡ́вны лю́ди, дх҃а благода́тiю, мꙋ́чениче пагкра́тiе, воздѣ́лаѧ ни́вꙋ си́хъ серде́чнꙋю, и҆ влага́ѧ сѣ́мѧ бжⷭ҇твенное, є҆́же дѣ́лателю приноша́лъ є҆сѝ нбⷭ҇номꙋ, молѧ̀ ѡ҆ восхвалѧ́ющихъ тѧ̀ вѣ́рнѡ.

За́падъ сiѧ̑нiи мы́сленными ты̀ восто́къ содѣ́лъ є҆сѝ, сл҃нца носѧ́щъ бж҃iѧ позна́нiѧ, ѿ дв҃ы на́мъ па́че ѹ҆ма̀ возсiѧ́вшагѡ. и҆ заше́дъ страда́нiемъ, ѻ҆́ч҃е, возсiѧ́лъ є҆сѝ къ свѣ́тꙋ невече́рнемꙋ, и҆дѣ́же зерца́лѡмъ разрѣ́шшымсѧ, зри́ши жела́емꙋю добро́тꙋ подвигополо́жника твоегѡ̀, пагкра́тiе.

Сла́ва, и҆ ны́нѣ, бг҃оро́диченъ:

Е҆ди́на невмѣсти́маго бг҃а нетѣсномѣ́стнѡ во чре́вѣ носи́ла є҆сѝ, чл҃вѣ́ка бы́вша за бла́гость, прест҃а́ѧ бг҃оневѣ́сто. тѣ́мже молю́ тѧ: ѹ҆тѣснѧ́ющихъ мѧ̀ страсте́й и҆змѣнѝ, ꙗ҆́кѡ да тѣ́снꙋю и҆ пра́вꙋю стезю̀ ше́ствовавъ, дости́гнꙋ ꙗ҆́же къ животꙋ̀, дв҃о, водѧ́щꙋю.

Крⷭ҇тобг҃оро́диченъ:

Дре́вꙋ крⷭ҇тномꙋ тѧ̀, i҆и҃се, пригвожде́на, зрѧ́щи неискꙋсобра́чнаѧ, пла́чꙋщи гл҃го́лаше: ча́до сла́дкое, почто̀ ѡ҆ста́вилъ є҆сѝ менѐ ро́ждшꙋю тѧ̀ є҆ди́нꙋ; свѣ́те непристꙋ́пный пребезнача́льнагѡ ѻ҆ц҃а̀, потщи́сѧ и҆ просла́висѧ, ꙗ҆́кѡ да сла́вꙋ полꙋча́тъ бж҃е́ственнꙋю, бж҃е́ственныѧ стрⷭ҇ти твоѧ̑ сла́вѧщiи.

Тропа́рь, гла́съ д҃:

И҆ нра́вѡмъ прича́стникъ, и҆ престо́лѡмъ намѣ́стникъ а҆пⷭ҇лѡмъ бы́въ, дѣѧ́нiе ѡ҆брѣ́лъ є҆сѝ, бг҃одохнове́нне, въ видѣ́нiѧ восхо́дъ: сегѡ̀ ра́ди сло́во и҆́стины и҆справлѧ́ѧ, и҆ вѣ́ры ра́ди пострада́лъ є҆сѝ да́же до кро́ве, свѧщенномꙋ́чениче пагкра́тiе, молѝ хрⷭ҇та̀ бг҃а, спасти́сѧ дꙋша́мъ на́шымъ. 

Канѡ́нъ.

Гла́съ а҃. Пѣ́снь а҃. I҆рмо́съ:

Пѣ́снь побѣ́днꙋю пои́мъ всѝ бг҃ꙋ, сотво́ршемꙋ ди̑внаѧ чꙋдеса̀ мы́шцею высо́кою, и҆ спа́сшемꙋ i҆и҃лѧ, ꙗ҆́кѡ просла́висѧ.

Пречестны́й ка́мень тѧ̀ цр҃ковь познава́етъ, пагкра́тiе, водрꙋже́нiемъ слове́съ твои́хъ ѹ҆твержда́ема при́снѡ: и҆ сегѡ̀ ра́ди твою̀ почита́емъ па́мѧть дне́сь.

Ѡ҆бнови́лъ є҆сѝ ра́ломъ твои́хъ бжⷭ҇твенныхъ слове́съ сердца̀, пагкра́тiе, ѡ҆лѧденѣ̑вшаѧ пе́рвѣе sловѣ́рiѧ мгло́ю, плодонѡ́снаѧ показа́лъ є҆сѝ ꙗ҆́вѣ вѣ́ры ра́ди.

Е҆ди́ницꙋ тричи́сленнꙋю, соединѧ́емꙋ въ то́жде є҆стество̀ возвѣща́ѧ, погаси́лъ є҆сѝ безбо́жiѧ мглꙋ̀, и҆ свѣтолꙋ́чными ѹ҆чє́нiи лю́ди просвѣти́лъ є҆сѝ.

Бг҃оро́диченъ:

И҆зъ тебє̀ возсiѧ̀ свѣтода́вецъ, просвѣща́ѧ концы̀ i҆и҃съ гдⷭ҇ь, чⷭ҇таѧ влⷣчце: и҆́мже и҆̀же во тмѣ̀ и҆ сѣ́ни свѣ́тъ ви́дѣша.

Пѣ́снь г҃. I҆рмо́съ:

Да ѹ҆тверди́тсѧ се́рдце моѐ, въ во́ли твое́й, хрⷭ҇тѐ бж҃е, и҆́же надъ вода́ми нб҃о ѹ҆твержде́й второ́е, и҆ ѡ҆снова́вый на вода́хъ зе́млю, всеси́льне.

Дх҃омъ ѹ҆твержда́емь, лꙋка̑выѧ ѿгна́лъ є҆сѝ дꙋ́хи: и҆ трꙋдо́мъ моли́твъ хра́мы разори́лъ є҆сѝ i҆́дѡльскiѧ, цє́ркви возставлѧ́ѧ, досточꙋ́дне.

Сѣчи́тельнымъ сло́вомъ твои́мъ посѣ́клъ є҆сѝ sлоче́стiѧ, прпⷣбне, те́рнiе, и҆ насади́лъ є҆сѝ дꙋша́мъ спаси́тєльнаѧ ѹ҆чє́нiѧ добродѣ́телей, ѻ҆би̑лꙋюща плодѡ́въ, свѧще́нне.

Сосꙋ́дъ ѡ҆брѣ́тъ тѧ̀ бжⷭ҇твеннагѡ дх҃а, чи̑стыѧ зари̑ прiе́млюща, верхо́вный ѹ҆ч҃ни́къ, къ за́падꙋ посла̀ безбо́жiѧ и҆згна́ти мглꙋ̀, всече́стне.

Бг҃оро́диченъ:

Тѧ̀ ѻ҆́блакъ всесвѣ́телъ, ковче́гъ и҆ ста́мнꙋ всезла́тꙋ,  простра́ннѣйшꙋ нб҃съ, и҆ превознесе́ннꙋю лѣ́ствицꙋ, неискꙋсобра́чнаѧ дв҃о, вѣ́рнiи ѹ҆блажа́емъ.

Сѣда́ленъ, гла́съ д҃. Подо́бенъ: Ꙗ҆ви́лсѧ є҆сѝ дне́сь:

Благоче́стiѧ побо́рникъ, побѣдоно́сецъ, свѧще́нне пагкра́тiе показа́всѧ, на нб҃сѣ́хъ со безпло́тными ны́нѣ предстои́ши гдⷭ҇еви: молѝ спасти́сѧ на́мъ.

Сла́ва, и҆ ны́нѣ, бг҃оро́диченъ:

Те́плое застꙋпле́нiе сꙋ́щымъ въ бѣда́хъ, и҆ помо́щницꙋ на́шꙋ, и҆ къ бг҃ꙋ премѣне́нiе, є҆́юже тлѝ и҆зба́вихомсѧ, бцⷣꙋ вѣ́рнiи ѹ҆блажа́емъ.

Крⷭ҇тобг҃оро́диченъ:

На дре́вѣ ви́дѧщи воздви́жена сн҃а твоего̀, пречⷭ҇таѧ, ѹ҆тро́бою мт҃рнею растерза́ема, жа́лостнѡ взыва́ла є҆сѝ: ѹ҆вы̀ мнѣ̀, ка́кѡ заше́лъ є҆сѝ свѣ́те мо́й безлѣ́тный;

Пѣ́снь д҃. I҆рмо́съ:

Дх҃омъ прови́дѧ, проро́че а҆ввакꙋ́ме, словесѐ воплоще́нiе, проповѣ́далъ є҆сѝ, вопiѧ̀: внегда̀ прибли́житисѧ лѣ́тѡмъ, позна́ешисѧ, внегда̀ прiитѝ вре́мени, пока́жешисѧ. сла́ва си́лѣ твое́й, гдⷭ҇и.

Ѻ҆гне́мъ ѹ҆тѣ́шителѧ, ѻ҆гнедохнове́ненъ ꙗ҆́вльсѧ, ле́сть попали́лъ є҆сѝ, пагкра́тiе мꙋ́дре, и҆ возсiѧ́въ ꙗ҆́кѡ свѣ́щникъ въ мо́ри потоплѧ́ємымъ невѣ́дѣнiѧ, ко приста́нищємъ бжⷭ҇твенныѧ вво́диши во́ли.

Ѿ ка́мене некраесѣко́ма пе́тръ напои́всѧ и҆ насы́щсѧ, ꙗ҆́кѡ и҆́нꙋ тѧ̀ посыла́етъ рѣкꙋ̀, ѡ҆лѧденѣ́вшыѧ напои́ти дꙋ́шы, бг҃омꙋ́дре, и҆ нече́стiѧ рѣ́ки и҆зсꙋши́ти тече́нiемъ бжⷭ҇твеннагѡ проповѣ́данiѧ.

Глагѡ́лъ твои́хъ вѣща́нiе и҆злiѧ́сѧ, мꙋ́дре, сiѧ́нiемъ просвѣща́емь ра́зꙋма хрⷭ҇то́ва. тѣ́мже и҆ є҆́ллинскаѧ мꙋ́дрость ѡ҆бꙋи́сѧ, и҆ sло́бы мꙋдре́цъ сожже́сѧ, мꙋ́чениче свѧти́телю пагкра́тiе.

Житiѐ твоѐ бжⷭ҇твенными блиста́ѧсѧ добро́тами всѧ̑  ѡ҆мрачѝ де́мѡнскаѧ стремлє́нiѧ, и҆ разори́въ тмꙋ̀ безбо́жiѧ, сы́ны днѐ показа̀, любо́вiю твои̑мъ ѹ҆че́нiємъ покори́вшыѧсѧ.

Бг҃оро́диченъ:

Воплоща́ема сло́ва во двою̀ сꙋщєствꙋ̀, ѻ҆трокови́це, и҆ хотѣ́нiи, родила̀ є҆сѝ, чⷭ҇таѧ, восхо́ды сказа́вшаго пресла́внѡ спасе́нiѧ ле́стiю порабощє́нымъ, чⷭ҇таѧ дв҃о всепѣ́таѧ.

Пѣ́снь є҃. I҆рмо́съ:

Тво́й ми́ръ да́ждь на́мъ, сн҃е бж҃iй, и҆но́гѡ бо ра́звѣ тебє̀ бг҃а не зна́емъ, и҆́мѧ твоѐ и҆менꙋ́емъ, ꙗ҆́кѡ бг҃ъ живы́хъ и҆ ме́ртвыхъ є҆сѝ.

Чꙋде́съ показа̑нiи ѹ҆лови́лъ є҆сѝ лю́ди, сло́вомъ же трє́бища разори́лъ є҆сѝ, и҆ созда́лъ є҆сѝ, свѧще́нне, цр҃кве́й добрѡ́ты, во ѡ҆бновле́нiе человѣ́кѡмъ.

Кровьмѝ ѡ҆багри́лъ є҆сѝ ѻ҆де́ждꙋ свѧще́ннꙋю, кро́вь же де́мѡнскꙋю и҆зсꙋши́лъ є҆сѝ: и҆ побѣдоно́сецъ возше́лъ є҆сѝ къ небесѝ, побѣ́ды прiи́мъ вѣне́цъ.

Разсѣ́десѧ предъ лице́мъ твои́мъ хра́мъ i҆́дѡльскiй, две́рь же ѿве́рзесѧ ꙗ҆зы́кѡмъ, и҆ даде́сѧ благода́ть бжⷭ҇твеннаѧ вѣ́рныхъ въ сердца̀, свѧщеннотаи́нниче ѻ҆́ч҃е.

Бг҃оро́диченъ:

Ꙗ҆́кѡ до́ждь во ѹ҆тро́бꙋ твою̀ сни́де хрⷭ҇то́съ, чⷭ҇таѧ, и҆ тꙋ́чы и҆зсꙋшѝ многобо́жiѧ, и҆ и҆зведѐ бг҃оразꙋ́мiѧ во́дꙋ, сꙋ́щымъ въ пла́мени ле́стнѣмъ.

Пѣ́снь s҃. I҆рмо́съ:

Прⷪ҇ро́ка i҆ѡ́нꙋ подража́ѧ, вопiю̀: живо́тъ мо́й, бл҃же, свободѝ и҆зъ тлѝ, и҆ спаси́ мѧ, сп҃се мíра, зовꙋ́ща: сла́ва тебѣ̀.

Ѡ҆благодати́въ тво́й ѹ҆́мъ, и҆ просвѣти́въ бога́тнѡ i҆и҃съ просвѣще́нiе всѣ́хъ и҆ бг҃ъ: сло́вомъ твои́мъ безслове́сiѧ лю́ди и҆зба́ви.

Свѧщеннодѣ́йствовавъ въ бж҃iе є҆ѵⷢ҇лiе, мꙋ́дре,  бжⷭ҇твеннаѧ ѹ҆чє́нiѧ запеча́тствовавъ свѣ́тлѡ кро́вiю, свѧщеннотаи́нниче мꙋ́чениче пагкра́тiе.

Кропле́нiй i҆́дѡльскихъ, и҆ крове́й скве́рныхъ и҆зба́вилъ є҆сѝ лю́ди, и҆ поже́рлсѧ є҆сѝ ꙗ҆́коже а҆́гнецъ, пагкра́тiе, же́ртва жива̀ бг҃ꙋ прине́слсѧ є҆сѝ.

Бг҃оро́диченъ:

Соꙋда́влена прилѡ́ги непло́дныхъ помышле́нiй, возведѝ къ свѣ́тꙋ спасе́нiѧ и҆ жи́зни, всенепоро́чнаѧ, ꙗ҆́же сп҃са хрⷭ҇та̀ ро́ждшаѧ.

Конда́къ, гла́съ д҃. Подо́бенъ: Ꙗ҆ви́лсѧ є҆сѝ дне́сь:

Свѣ́тлаѧ таѵроменíѡмъ, пагкра́тiе, sвѣзда̀ показа́лсѧ є҆сѝ, и҆ свѧщеннострада́лецъ ꙗ҆ви́лсѧ є҆сѝ за хрⷭ҇та̀: є҆мꙋ́же ны́нѣ предстоѧ̀, молѝ за чтꙋ́щыѧ тѧ̀, бл҃же́нне.

Пѣ́снь з҃. I҆рмо́съ:

Сꙋ́щымъ въ пещѝ ѻ҆трокѡ́мъ твои̑мъ, сп҃се, не прикоснꙋ́сѧ, нижѐ стꙋжѝ ѻ҆́гнь. тогда̀ трiѐ, ꙗ҆́кѡ є҆ди́нѣми ѹ҆сты̑, поѧ́хꙋ и҆ благословлѧ́хꙋ, глаго́люще: бл҃гослове́нъ бг҃ъ ѻ҆тє́цъ на́шихъ.

Кро́вiю крести́лсѧ є҆сѝ твое́ю, пагкра́тiе, пе́рвѣе въ водѣ̀ крести́въ лю́ди, и҆ ко хрⷭ҇тꙋ̀ преше́лъ є҆сѝ ра́дꙋѧсѧ: съ ни́миже водворѧ́ѧсѧ, прича́стiемъ ѡ҆божа́ешисѧ свѣ́тлѡ при́снѡ преблаже́нне.

Сла́ностiю погрꙋжє́нныѧ лю́тыхъ, ѹ҆́дицею твои́хъ слове́съ возве́лъ є҆сѝ, свѧще́нне, и҆ моли́твъ чи́стымъ ѡ҆дожде́нiемъ мꙋ́тнꙋю и҆зсꙋши́лъ є҆сѝ sловѣ́рiѧ глꙋбинꙋ̀, свѧщеннотаи́нниче хрⷭ҇то́въ.

Ка́мень тѧ̀ вои́стиннꙋ неразсѣ́дный, ѡ҆снова́нiе положѝ, и҆ степе́нь недви́жимь, свѧще́нныѧ свѧщенноѧви́тель цр҃кве: въ не́йже сокрꙋша́етсѧ всѧ́ка sло́ба, мꙋ́дре, младе́нствꙋющагѡ врага̀.

Бг҃оро́диченъ:

Чистѣ́йшꙋ є҆ди́нꙋ тѧ̀ ѡ҆брѣ́тъ, всенепоро́чнаѧ, сло́во, пречⷭ҇таѧ, бж҃iе, и҆зъ твоегѡ̀ чре́ва поро́ждсѧ, вѣ̑рныѧ  ѡ҆чища́етъ скве́рны, бг҃оневѣ́сто, прибы́вшiѧ на́мъ ѿ невоздержа́нiѧ sѡ́лъ.

Пѣ́снь и҃. I҆рмо́съ:

Е҆гѡ́же ѹ҆жаса́ютсѧ а҆́гг҃ли и҆ всѧ̑ вѡ́инства, ꙗ҆́кѡ творца̀ и҆ гдⷭ҇а по́йте, сщ҃е́нницы, просла́вите, ѻ҆́троцы, благослови́те, лю́дiе и҆ превозноси́те во всѧ̑ вѣ́ки.

Ѻ҆гне́мъ и҆знꙋрѧ́емь разли́чныхъ и҆скꙋше́нiй, невреди́мь пребы́лъ є҆сѝ, и҆зꙿѡстри́въ ѹ҆́мъ свѣ́тлыми видѣ̑нiи, и҆ ꙗ҆ви́лсѧ є҆сѝ, мꙋ́дре, ме́чь, посѣка́ѧ ве́щь многобо́жiѧ.

Лю́ди приводѧ̀ въ ра́зꙋмъ хрⷭ҇то́въ, зна́мєнiѧ и҆ чꙋдеса̀ твори́лъ є҆сѝ ꙗ҆́вѣ, предглаго́лѧ хотѧ̑щаѧ бы́ти, ꙗ҆́кѡ прⷪ҇ро́къ бж҃iй, ѹ҆тѣ́шителѧ, бг҃омꙋ́дре, дохнове́ньми.

Ѻ҆́бразъ зижди́телѧ показꙋ́ѧ лю́демъ, во́лею и҆́же поносѝ соединѧ́ѧсѧ на́мъ, зна́мєнiѧ и҆ си̑лы тѣ́мъ сотворѧ́еши многобо́жiѧ де́рзость ѿгонѧ̀.

Бг҃оро́диченъ:

Ꙗ҆́кѡ до́ждь во ѹ҆тро́бꙋ твою̀ сни́де хрⷭ҇то́съ, и҆ всю̀ напоѝ тва́рь вои́стиннꙋ, и҆зсꙋши́въ, дв҃о, мꙋ̑тныѧ рѣ́ки i҆дѡлонеи́стовства, є҆ди́ный благодѣ́тель.

Пѣ́снь ѳ҃. I҆рмо́съ:

Живопрiе́мный и҆сто́чникъ приснотекꙋ́щiй, свѣтоно́сный свѣти́льникъ бл҃года́ти, хра́мъ ѡ҆дꙋшевле́нный, сѣ́нь пречⷭ҇тꙋю, нб҃сѐ и҆ землѝ простра́ннѣйшꙋю, бцⷣꙋ вѣ́рнiи велича́емъ.

Свѣтолꙋ́чными петра̀ сiѧ̑нiи просвѣ́щсѧ дꙋше́ю и҆ мы́слiю, ꙗ҆́кѡ sвѣзда̀ многосвѣ́тлаѧ, къ за́падꙋ дости́глъ є҆сѝ просвѣща́ѧ ѹ҆чє́нiи заше́дшыѧ въ невѣ́дѣнiѧ, пагкра́тiе, глꙋбинꙋ̀.

I҆кѡ́ннꙋю че́сть преходѧ́щꙋ въ первоѻбра́знꙋю ты̀ вѣ́дый, всю́дꙋ честнꙋ́ю поставлѧ́лъ є҆сѝ, сла́вне, i҆и҃са и҆ бг҃а на́шегѡ i҆кѡ́нꙋ, ка́пищємъ де́мѡнскимъ на потребле́нiе.

Свѣтоно́сное твоѐ сiѐ торжество̀, гра́дъ и҆ собо́ръ сотворѧ́етъ ра́дꙋѧсѧ, чꙋ́дный пагкра́тiе, тѧ̀ вѣ́рнѡ  почита́юще. и҆̀хже благослови́ти ꙗ҆́кѡ па́стырь не преста́й, ѡ҆ всѣ́хъ моли́твꙋ творѧ̀.

Бг҃оро́диченъ:

Пощадѝ на́съ пою́щыѧ тѧ̀, гдⷭ҇и, ѿ дв҃ы несказа́ннѡ рожде́йсѧ, напа́стей и҆збавлѧ́ѧ, и҆ страсте́й и҆ скорбе́й, моли́твами є҆ѧ̀ твоѧ̑ рабы̑, ꙗ҆́кѡ бл҃годѣ́тель и҆ є҆ди́нъ чл҃вѣколю́бецъ.


