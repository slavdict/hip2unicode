        OCR:

        Библиотека святоотеческой литературы

        http://orthlib.ru



Вѣ́домо бꙋ́ди, ꙗ҆́кѡ въ сíй s҃_i де́нь, а҆́ще слꙋчи́тсѧ недѣ́лѧ, слꙋ́жба пое́тсѧ ст҃ы́хъ ѻ҆тє́цъ въ сiю̀ недѣ́лю: а҆́ще же въ сре́дꙋ, и҆лѝ вто́рникъ, пое́тсѧ слꙋ́жба и҆́хъ въ мимоше́дшꙋю недѣ́лю: а҆́ще же въ четверто́къ пое́тсѧ слꙋ́жба и҆́хъ въ прiидꙋ́щꙋю недѣ́лю.



Па́мѧть соверша́емъ ст҃ы́хъ вселе́нскихъ шестѝ собо́рѡвъ:

Прилꙋчи́вшагѡсѧ же ст҃а́гѡ пое́мъ на повече́рiи.

Въ сꙋббѡ́тꙋ на ма́лѣй вече́рни стiхи̑ры воскре́сны, и҆ бцⷣѣ по ѻ҆бы́чаю. На вели́цѣй вече́рни, по ѻ҆бы́чномъ ѱалмѣ̀, пое́мъ: Блаже́нъ мꙋ́жъ: каѳíсмꙋ всю̀. На Гдⷭ҇и, воззва́хъ, стiхи̑ры воскре́сны д҃, и҆ ѻ҆тцє́въ s҃, гла́съ s҃. Подо́бенъ: Ѿча́ѧннаѧ:

И҆зъ чре́ва роди́лсѧ є҆сѝ пре́жде денни́цы, ѿ ѻ҆ц҃а̀ безма́теренъ пре́жде вѣ̑къ: а҆́ще и҆ а҆́рiй тва́рь тѧ̀, а҆ не бг҃а сла́витъ, де́рзостiю смѣша́ѧ тѧ̀ зижди́телѧ тва́ремъ безꙋ́мнѡ, вещество̀ ѻ҆гнѧ̀ вѣ́чнагѡ себѣ̀ сокро́вищствꙋѧй. но собо́ръ, и҆́же въ нiке́и, сн҃а бж҃iѧ тѧ̀ проповѣ́да, гдⷭ҇и, ѻ҆ц҃ꙋ̀ и҆ дх҃ꙋ сопресто́льна.

Два́жды.

Раздра́нꙋю хрⷭ҇то́вꙋ ри́зꙋ и҆ разтерза́нꙋю пе́сiими че́люстьми, мꙋ́дрѣ сши́сте, честнíи ѻ҆тцы̀, зрѣ́ти наготꙋ̀ сегѡ̀ ника́коже терпѧ́ще, ꙗ҆́коже си́мъ и҆ i҆а́феѳъ ѻ҆те́ческꙋю дре́вле:  посрами́сте несмы́сленнаго, и҆ тогѡ̀ є҆диномы́сленники, а҆́рiа, гнѣ́вꙋ тезоимени́таго.

Два́жды.

Македо́нѧны, и҆ несторiа́ны, є҆ѵтѷхíаны, и҆ дiоско́рѧны, а҆поллiнарiа́ны же и҆ савеллiа́ны, и҆ севи́рѧны, во́лки тѧ́жкiѧ прише́дшыѧ въ ко́жахъ ѻ҆́вчiихъ, дале́че ѿ ста́да сп҃сова, ꙗ҆́коже и҆́стиннiи па́стырiе, ѿгна́сте, на́ги ѿ ко́жъ ѻ҆́вчiихъ треѻкаѧ́нныѧ поста́вльше и҆зрѧ́днѣ. тѣ́мже вы̀ ѹ҆блажа́емъ.

Два́жды.

Сла́ва, гла́съ s҃. Самогла́сенъ:

Та̑йныѧ дне́сь дх҃а трꙋбы̑, бг҃онѡ́сныѧ ѻ҆тцы̀ восхва́лимъ, воспѣ́вшыѧ посредѣ̀ цр҃кве пѣ́снь сли́чнꙋю бг҃осло́вiѧ, трⷪ҇цꙋ є҆ди́нꙋ непремѣ́ннꙋю, сꙋщество́ же и҆ бжⷭ҇тво̀: низложи́тели а҆́рiевы, и҆ правосла́вныхъ побо́рники, молѧ́щыѧсѧ всегда̀ гдⷭ҇еви, поми́ловатисѧ дꙋша́мъ на́шымъ.

И҆ ны́нѣ, бг҃оро́диченъ пе́рвый, гла́са.

Вхо́дъ. Прокíменъ днѐ. Чтє́нiѧ трѝ.

Бытiѧ̀ чте́нiе.

[Глава̀ д҃_i] Слы́шавъ а҆вра́мъ, ꙗ҆́кѡ плѣне́нъ бы́сть лѡ́тъ, брата́ничь є҆гѡ̀, сочтѐ свои́хъ сѝ домоча́дєцъ, три́ста и҆ ѻ҆смьна́десѧть, и҆ погна̀ во слѣ́дъ и҆́хъ да́же до да́на. И҆ нападѐ на нѧ̀ но́щiю са́мъ, и҆ ѻ҆́троцы є҆гѡ̀ съ ни́мъ: и҆ поразѝ и҆̀хъ, и҆ гонѝ и҆̀хъ до хѡва́ла, є҆́же є҆́сть ѡ҆шꙋ́юю дама́ска. И҆ возвратѝ всѧ́каго конѧ̀ содо́мскаго, и҆ лѡ́та брата́нича своего̀ возвратѝ, и҆ всѧ̑ и҆мѣ̑нiѧ є҆гѡ̀, и҆ жєны̀, и҆ лю́ди. И҆зы́де же ца́рь содо́мскiй во срѣ́тенiе є҆мꙋ̀, повнегда̀ возврати́тисѧ є҆мꙋ̀ ѿ сѣ́ча ходоллогомо́рскагѡ, и҆ съ царьмѝ, и҆̀же съ ни́мъ, во ѹ҆до́ль са́винъ: сiе́ же бѧ́ше по́ле царе́во. И҆ мелхiседе́къ ца́рь сали́мскiй и҆знесѐ хлѣ́бы и҆ вiно̀, бѧ́ше же свѧще́нникъ бг҃а вы́шнѧгѡ. И҆ бл҃гословѝ а҆вра́ма, и҆ речѐ: бл҃гослове́нъ а҆вра́мъ бг҃омъ  вы́шнимъ, и҆́же созда̀ нб҃о и҆ зе́млю. и҆ бл҃гослове́нъ бг҃ъ вы́шнiй, и҆́же предадѐ врагѝ твоѧ̑ подъ рꙋ́ки тебѣ̀.

Втора́гѡ зако́на чте́нiе.

[Глава̀ а҃] Во дне́хъ ѻ҆́нѣхъ, речѐ мѡѷсе́й къ сынѡ́мъ i҆и҃лєвымъ: ви́дите, преда́хъ предъ лице́мъ ва́шимъ зе́млю, вше́дше наслѣ́дꙋйте зе́млю, ю҆́же клѧ́тсѧ гдⷭ҇ь ѻ҆тцє́мъ ва́шымъ, а҆враа́мꙋ и҆ i҆саа́кꙋ и҆ i҆а́кѡвꙋ да́ти и҆̀мъ, и҆ сѣ́мени и҆́хъ по ни́хъ. И҆ реко́хъ къ ва́мъ во вре́мѧ ѻ҆́но, гл҃го́лѧ: не возмогꙋ̀ є҆ди́нъ води́ти ва́съ. Гдⷭ҇ь бг҃ъ на́шъ ѹ҆мно́жилъ вы̀ є҆́сть, и҆ сѐ є҆стѐ дне́сь ꙗ҆́кѡ sвѣ́зды нбⷭ҇ныѧ мно́жествомъ: Гдⷭ҇ь бг҃ъ ѻ҆тє́цъ на́шихъ да приложи́тъ ва́мъ, ꙗ҆́кѡ да бꙋ́дете ты́сѧщами сꙋгꙋ́бѡ, и҆ да благослови́тъ ва́съ, ꙗ҆́коже гл҃го́ла ва́мъ. И҆ взѧ́хъ ѿ ва́съ мꙋ́жи мꙋ́дры, и҆ свѣ́домы, и҆ смы́сленны, и҆ поста́вихъ и҆̀хъ владѣ́ти надъ ва́ми, тысѧщенача́льники, и҆ стонача́льники, и҆ пѧтдесѧтонача́льники, и҆ десѧтонача́льники, и҆ писмоводи́тели сꙋдiѧ́мъ ва́шымъ, и҆ заповѣ́дахъ сꙋдiѧ́мъ ва́шымъ во вре́мѧ ѻ҆́но, гл҃го́лѧ: разслꙋ́шайте посредѣ̀ бра́тiй ва́шихъ, и҆ сꙋди́те пра́веднѡ посредѣ̀ мꙋ́жа, и҆ посредѣ̀ бра́та є҆гѡ̀, и҆ посредѣ̀ прише́льца є҆гѡ̀. Да не позна́ете лица̀ въ сꙋдѣ̀, ма́ломꙋ и҆ вели́комꙋ сꙋ́диши, и҆ не ѹ҆стыди́шисѧ лица̀ человѣ́ческа, ꙗ҆́кѡ сꙋ́дъ бж҃iй є҆́сть.

Втора́гѡ зако́на чте́нiе.

[Глава̀ _i҃] Во дне́хъ ѻ҆́нѣхъ, речѐ мѡѷсе́й къ сынѡ́мъ i҆и҃лєвымъ: сѐ гдⷭ҇а бг҃а твоегѡ̀ нб҃о, и҆ нб҃о нб҃сѐ, землѧ̀ и҆ всѧ̑ є҆ли̑ка сꙋ́ть на не́й. Ѻ҆ба́че ѻ҆тцы̀ ва́шѧ произво́ли гдⷭ҇ь люби́ти ѧ҆̀: и҆ и҆збра̀ сѣ́мѧ и҆́хъ по ни́хъ, ва́съ, па́че всѣ́хъ ꙗ҆зы̑къ въ де́нь се́й. И҆ ѡ҆брѣ́жите жестосе́рдiе ва́ше, и҆ вы̑ѧ ва́шѧ не ѡ҆жесточи́те ктомꙋ̀. И҆́бо гдⷭ҇ь бг҃ъ на́шъ, се́й бг҃ъ богѡ́въ, и҆ гдⷭ҇ь господе́й: Бг҃ъ вели́кiй, и҆ крѣ́пкiй, и҆ стра́шный, и҆́же не диви́тсѧ лицꙋ̀, нижѐ взе́млетъ да́ръ:  Творѧ́й сꙋ́дъ прише́льцꙋ, и҆ сиротѣ̀ и҆ вдовѣ̀, и҆ лю́битъ прише́льца, да́ти є҆мꙋ̀ хлѣ́бъ и҆ ри́зꙋ. И҆ возлюби́те прише́льца, прише́льцы бо бѣ́сте въ землѝ є҆гѵ́петстѣй. Гдⷭ҇а бг҃а твоегѡ̀ да ѹ҆бои́шисѧ, и҆ томꙋ̀ є҆ди́номꙋ послꙋ́жиши, и҆ къ немꙋ̀ прилѣпи́шисѧ, и҆ и҆́менемъ є҆гѡ̀ клене́шисѧ. То́й хвала̀ твоѧ̀, и҆ то́й бг҃ъ тво́й, и҆́же сотворѝ тебѣ̀ вели̑каѧ, и҆ сла̑внаѧ сiѧ̑, ꙗ҆̀же ви́дѣстѣ ѻ҆́чи твоѝ.

На лiтíи стiхи́ра хра́ма. Сла́ва, гла́съ г҃.

А҆пⷭ҇льскихъ преда́нiй и҆звѣ́стнiи храни́телiе бы́сте, ст҃íи ѻ҆тцы̀: ст҃ы́ѧ бо трⷪ҇цы є҆диносꙋ́щное правосла́внѡ проповѣ́давше, а҆́рiево хꙋле́нiе собо́рнѣ низложи́сте: съ ни́мже и҆ македо́нiа дꙋхобо́рца ѡ҆бличи́вше, ѡ҆сꙋди́сте несто́рiа, є҆ѵтѵ́хiа и҆ дiоско́ра, саве́ллiа же и҆ севи́ра безгла́внаго. и҆́хже пре́лести и҆спроси́те и҆зба́витисѧ на́мъ, нескве́рнꙋ на́шемꙋ житiю̀, въ вѣ́рѣ сохрани́тисѧ мо́лимсѧ.

И҆ ны́нѣ, бг҃оро́диченъ: Безъ сѣ́мени ѿ бжⷭ҇твеннагѡ:

На стiхо́внѣ ѻ҆ктѡ́иха. Сла́ва, гла́съ д҃.

Моле́бнꙋю па́мѧть дне́сь бг҃оно́сныхъ ѻ҆тцє́въ, ѿ всеѧ̀ вселе́нныѧ собра́вшихсѧ во свѣ́тлѣмъ гра́дѣ нiке́йстѣмъ, правосла́вныхъ собра̑нiѧ, благоче́ствꙋюще вѣ́рнѡ пра́зднꙋемъ. сíи бо лю́тагѡ а҆́рiа безбо́жное велѣ́нiе благочестномꙋ́дреннѣ низложи́ша, и҆ ѿ собо́рныѧ цр҃кве собо́рнѣ того̀ и҆згна́ша: и҆ ꙗ҆́снѡ сн҃а бж҃iѧ є҆диносꙋ́щна, и҆ соприсносꙋ́щна, пре́жде вѣ̑къ сꙋ́ща, всѣ́хъ наꙋчи́ша и҆сповѣ́дати во и҆зꙿѡбраже́нiи вѣ́ры, и҆звѣ́стнѡ и҆ благоче́стнѡ сiѐ и҆зложи́вше. тѣ́мже и҆ мы̀ бжⷭ҇твєннымъ и҆́хъ повелѣ́нiємъ послѣ́дствꙋюще, и҆звѣ́стнѡ вѣ́рꙋюще слꙋ́жимъ, со ѻ҆ц҃е́мъ сн҃ꙋ, и҆ дх҃ꙋ всест҃о́мꙋ во є҆ди́номъ бж҃ествѣ̀, трⷪ҇цѣ є҆диносꙋ́щнѣй.

И҆ ны́нѣ, бг҃оро́диченъ: При́зри на молє́нiѧ: 

На благослове́нiи хлѣ́бѡвъ тропа́рь, Бцⷣе дв҃о: два́жды: И҆ ѻ҆тцє́въ, гла́съ и҃:

Препросла́вленъ є҆сѝ хрⷭ҇тѐ бж҃е на́шъ, свѣти̑ла на землѝ ѻ҆тцы̀ на́ши ѡ҆снова́вый, и҆ тѣ́ми ко и҆́стиннѣй вѣ́рѣ всѧ̑ ны̀ наста́вивый: многобл҃гоꙋтро́бне, сла́ва тебѣ̀.

Е҆ди́ножды.



На ѹ҆́трени, на Бг҃ъ гдⷭ҇ь, тропа́рь воскрⷭ҇нъ два́жды. Сла́ва, ѻ҆ц҃є́въ. И҆ ны́нѣ, бг҃оро́диченъ: И҆́же на́съ ра́ди рожде́йсѧ:

По каѳíсмахъ сѣда́льны ѻ҆ктѡ́иха.

Канѡ́нъ воскрⷭ҇нъ со i҆рмосо́мъ на д҃: и҆ бцⷣы на в҃: и҆ ѻ҆ц҃є́въ на и҃.

Творе́нiе свѧще́ннагѡ и҆ вселе́нскагѡ патрiа́рха кѵ́ръ ге́рмана.

Гла́съ s҃. Пѣ́снь а҃. I҆рмо́съ:

Ꙗ҆́кѡ по сꙋ́хꙋ пѣшеше́ствовавъ i҆и҃ль по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь пои́мъ, вопiѧ́ше.

И҆́же ѿ нiке́и, ꙗ҆́коже ѿ нѣ́коегѡ нб҃сѐ, всю́дꙋ возгремѣ́вше сло́во жива́гѡ ѻ҆ц҃а̀, и҆ сегѡ̀ показа́вше врагѝ гро́момъ и҆збiе́ны, свѧще́нными словесы̀ да почтꙋ́тсѧ.

Дꙋхобо́рцєвъ дꙋ́хъ лꙋка́вый, ст҃ы́мъ дх҃омъ хрⷭ҇то́съ ѿ своеѧ̀ цр҃кве дале́че ѿгна̀, вторы́мъ дѣ́йствомъ собо́ра совокꙋпи́въ.

Хрⷭ҇тобо́рца пре́лесть и҆згна̀ несто́рiа, кѷрíллъ собо́ра нача́льникъ, и҆́же ꙗ҆́снѡ дв҃ꙋ марíю и҆сповѣ́да бг҃ꙋ мт҃рь чⷭ҇тꙋю.

Бг҃оро́диченъ:

Несозда́нныѧ трⷪ҇цы є҆ди́наго хрⷭ҇та̀, во двою̀ є҆стєствꙋ̀ и҆ хотѣ̑нiю, чⷭ҇таѧ, ражда́еши, соедине́нiе человѣ́кѡмъ и҆ а҆́гг҃лѡмъ, тебє̀ ра́ди содѣ́лавшаго.

Дрꙋгíй канѡ́нъ ст҃ы́хъ ѻ҆тцє́въ.

Гла́съ и҃. Пѣ́снь а҃. I҆рмо́съ:

Колесницегони́телѧ фараѡ́нѧ погрꙋзѝ чꙋдотворѧ́й и҆ногда̀  мѡѷсе́йскiй же́злъ, крⷭ҇тоѻбра́знѡ порази́въ и҆ раздѣли́въ мо́ре, i҆и҃лѧ же бѣглеца̀, пѣшехо́дца спасѐ, пѣ́снь бг҃ови воспѣва́юща.

Ѻ҆тє́цъ благочести́вое собра́нiе, сте́кшесѧ и҆ногда̀ на є҆ѵтѵ́ха вои́стиннꙋ, сп҃са проповѣ́да, въ нераздѣ́льныхъ є҆стества́хъ сꙋгꙋ́быхъ, бжⷭ҇твеннагѡ ѻ҆тца̀ кѷрíлла ѹ҆че́нiемъ, ше́ствꙋющее ꙗ҆́вѣ и҆ пребыва́ющее.

Число̀ шестьсѡ́тъ тридесѧ́тое благочести́вѣйшихъ мꙋже́й, є҆ѵтѵ́ховꙋ пре́лесть, и҆ севи́ровꙋ є҆́ресь низло́жше, достиго́ша воспѣ́ти си́це: хрⷭ҇та̀ во двою̀ сꙋщєствꙋ̀ проповѣ́дꙋемъ, ше́ствꙋюще рече́нiємъ кѷрíлла блаже́ннагѡ.

И҆́же не проповѣ́дꙋетъ во двою̀ є҆стєствꙋ̀, и҆ дѣ́йствiихъ, хрⷭ҇та̀ сло́во ѻ҆́ч҃ее, прiи́метъ а҆на́ѳемꙋ: четве́ртый бо собо́ръ ст҃ы́хъ ѻ҆тє́цъ є҆диномꙋ́дреннѡ си́це проповѣ́да: всѝ ѹ҆́бѡ и҆̀хъ да ѹ҆блажи́мъ.

Бг҃оро́диченъ:

Пресла̑внаѧ ѡ҆ тебѣ̀ возглаго́лашасѧ въ ро́дѣхъ родѡ́въ, ꙗ҆́же бг҃а сло́ва во чре́вѣ вмѣсти́вшаѧ, чⷭ҇та́ же пребы́вши, бцⷣе марíе. тѣ́мъ тѧ̀ всѝ почита́емъ по бз҃ѣ предста́тельницꙋ на́шꙋ.

Катава́сiа: Ѿве́рзꙋ ѹ҆ста̀ моѧ̑:

Пѣ́снь г҃. I҆рмо́съ:

Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ѹ҆тверди́вый на́съ на ка́мени и҆сповѣ́данiѧ твоегѡ̀.

Тва́ри слꙋжи́тель ꙗ҆́вльсѧ а҆́рiй безꙋ́мный, и҆ македѡ́нiй па́ки ме́рзокъ ꙗ҆́вльсѧ, въ гее́ннѣ ѻ҆́гненнѣй ра́внѡ мꙋ́чатсѧ со є҆́ллины.

Седмiю̀ собѡ́ры свѧще́нными ст҃ы́хъ ѻ҆тє́цъ честнꙋ́ю це́рковь ѹ҆ѧсни́лъ є҆сѝ, хрⷭ҇тѐ: ꙗ҆́коже седми́хъ свѣти̑льникъ свѣ́томъ пре́лести тмꙋ̀ прогна́въ дале́че.

Ста́до твоѐ, сло́ве, погꙋблѧ́етъ многоѻбра́знаѧ кра́ста є҆ретȋкъ: па́стырiе же твои́хъ слове́сныхъ ѻ҆вє́цъ ѹ҆че́нiемъ сiѐ премѣни́ша. 

Бг҃оро́диченъ:

Е҆ди́наго родила̀ є҆сѝ, пречⷭ҇таѧ, ѿ несозда́нныѧ трⷪ҇цы, во двою̀ сꙋщєствꙋ̀ и҆ хотѣ̑нiю: є҆гѡ́же ѻ҆́бразꙋ честно́мꙋ покланѧ́емсѧ, бл҃года́ти и҆сполнѧ́еми.

И҆́нъ. I҆рмо́съ:

Ѹ҆твержде́й въ нача́лѣ нб҃са̀ ра́зꙋмомъ, и҆ зе́млю на вода́хъ ѡ҆снова́вый, на ка́мени мѧ̀, хрⷭ҇тѐ, за́повѣдей твои́хъ ѹ҆твердѝ: ꙗ҆́кѡ нѣ́сть свѧ́тъ, па́че тебє̀, є҆ди́не чл҃вѣколю́бче.

И҆́же севи́ра безстꙋ́днѡ прекло́ншесѧ словесє́мъ, ꙗ҆́да смертото́чнагѡ и҆спо́лнєннымъ, посрами́тесѧ при́снѡ, ѿлꙋча́ющесѧ всѝ цр҃кве, ꙗ҆́коже во́лцы и҆ псѝ хи́щнiи.

Лико́вственницы и҆ вѣ́рнiи вседѣ́телѧ и҆ сп҃са, во двою̀ нераздѣ́льныхъ сꙋще́ствъ и҆ хотѣ́нiихъ сꙋгꙋ́быхъ и҆ дѣ́йствiихъ почита́емъ. тѣ́мже севи́ра пре́лести въ коне́цъ ѿвраща́емсѧ.

Прiиди́те, севи́ра и҆ i҆а́кѡва неблагополꙋ́чныхъ пре́лесть, съ си́ми ѳеодо́сiа, дiоско́ра ѿме́щемъ ꙗ҆́вѣ, четве́ртый же собо́ръ благочести́выхъ ѻ҆тє́цъ воспое́мъ пѣ́сньми бжⷭ҇твенными.

Бг҃оро́диченъ:

Херꙋвȋмъ и҆ серафȋмъ ꙗ҆ви́ласѧ є҆сѝ вы́шши, бцⷣе: ты́ бо є҆ди́на прiѧ́ла є҆сѝ невмѣсти́маго бг҃а, во твое́мъ чре́вѣ нескве́рнаѧ. тѣ́мже тѧ̀ всѝ вѣ́рнiи пѣ́сньми, чⷭ҇таѧ, ѹ҆блажа́емъ.

Конда́къ и҆ i҆́косъ воскрⷭ҇нъ: та́же сѣда́ленъ ѻ҆тцє́въ, гла́съ д҃.

Подо́бенъ: Ско́рѡ предварѝ:

Свѣти́льницы пресвѣ́тлiи и҆́стины хрⷭ҇то́вы мíрꙋ ꙗ҆ви́стесѧ на землѝ, вои́стиннꙋ бл҃же́ннѣйшiи, ѻ҆тцы̀ бг҃овѣща́ннiи, и҆зсꙋши́вше є҆́рєси хꙋ́льныхъ ꙗ҆зыковре́дiй, и҆ ѹ҆гаси́вше пламенови̑днаѧ sлосла́вныхъ смꙋщє́нiѧ: тѣ́мже ꙗ҆́кѡ ст҃и́телiе хрⷭ҇то́вы, моли́тесѧ спасти́сѧ на́мъ.

Два́жды. 

Сла́ва, и҆ ны́нѣ, бг҃оро́диченъ:

Ѡ҆бнови́ла є҆сѝ, чⷭ҇таѧ, бжⷭ҇твеннымъ ржⷭ҇тво́мъ твои́мъ, и҆стлѣ́вшее во страсте́хъ земноро́дныхъ ме́ртвенное сꙋщество̀: и҆ воздви́гла є҆сѝ всѧ̑ ѿ сме́рти къ животꙋ̀ нетлѣ́нiѧ. тѣ́мже тѧ̀ по до́лгꙋ блажи́мъ всѝ, дв҃о препросла́вленнаѧ, ꙗ҆́коже прорекла̀ є҆сѝ.

Пѣ́снь д҃. I҆рмо́съ:

Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆ гдⷭ҇ѣ пра́зднꙋющи.

Вразѝ твоѝ возшꙋмѣ́ша, и҆ ненави́дѧщiи тѧ̀ главꙋ̀ воздвиго́ша, сп҃се, вма́лѣ: но а҆́бiе падо́ша, не терпѧ́ще гла́са трꙋ́бъ дꙋхо́вныхъ.

Со́лнца со́лнцы, сꙋгꙋ́бѡ ѡ҆зари́ша, сн҃ъ и҆ дх҃а ѿ ѻ҆ц҃а̀, несозда́нни, собезнача́льни: ѻ҆бои́мъ ѻ҆ц҃ъ є҆ди́нъ вино́венъ вѣ́рꙋетсѧ.

Се́дмь ѹ҆́бѡ дꙋхѡ́въ, и҆̀же почи́ша на хрⷭ҇тѣ̀, и҆са́iа сiѐ речѐ: на седми́хъ же собо́рѣхъ почѝ хрⷭ҇то́съ, со ѻ҆ц҃е́мъ и҆ бжⷭ҇твеннымъ дх҃омъ.

Бг҃оро́диченъ:

Бг҃а родила̀ є҆сѝ пло́ть носи́вшаго, ѿ чⷭ҇тыхъ твои́хъ крове́й, ѻ҆трокови́це чⷭ҇таѧ: є҆го́же сꙋгꙋ́ба є҆стество́мъ, во ѵ҆поста́си же є҆ди́нѣй, ѻ҆тцы̀ проповѣ́даша.

И҆́нъ. I҆рмо́съ:

Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованiе, не ѡ҆ста́вль нѣ́дра ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.

Рцы̀ на́мъ, безꙋ́мный севи́ре и҆ сꙋ́етный: є҆ди́но є҆стество̀ сло́жно безнача́льно, свѣ́тъ сло́во ѻ҆́ч҃ее, и҆ сн҃а; а҆́ще бо си́це рече́ши, и҆ дрꙋго́е є҆стество̀ знамена́лъ є҆сѝ: пло́ть бо, и҆ сло́во, не є҆ди́но сꙋщество̀, но сꙋгꙋ́бо сꙋ́щее, ѻ҆каѧ́нне. 

Е҆ди́но ре́кши є҆стество̀ сло́ва, наведѐ вопло́щшеесѧ є҆стество̀ человѣ́чества, кромѣ̀ и҆змѣне́нiѧ всѧ́чески и҆ смѣше́нiѧ, а҆леѯандрíѡмъ ѹ҆чи́тель же и҆ предсѣда́тель, ꙗ҆́снѡ два̀ є҆стєства̀ и҆ хотѣ́нiѧ наꙋча́ѧ, правосла́внѡ мꙋ́дрствовати хотѧ́щихъ.

Два̀ є҆стества̀ хрⷭ҇то́ва всѝ проповѣ́даемъ неслiѧ́ннѡ, всѧ́кое нече́стiе є҆ѵтѵ́хiа вѣ́рнiи, а҆́бiе и҆ дiоско́ра безꙋ́мнагѡ попира́юще, послѣ́дꙋемъ предѣ́лꙋ ст҃ы́хъ ѻ҆тє́цъ, и҆ кѷрíлла бжⷭ҇твеннагѡ рече́нiємъ.

Бг҃оро́диченъ:

Херꙋвíмское носи́ло ты̀, бг҃ома́ти чⷭ҇таѧ, ты̀ вмѣсти́лище, ты̀ и҆ прiѧ́телище сло́ва ѻ҆́ч҃а, и҆ бг҃а ѿ пречⷭ҇тыхъ ложе́снъ въ пло́ть ѡ҆бле́кшагѡсѧ. тѣ́мже во двою̀ сꙋщєствꙋ̀ и҆зъ тебє̀ вопло́щшемꙋсѧ покланѧ́ющесѧ, непреста́ннѡ сла́вимъ.

Пѣ́снь є҃. I҆рмо́съ:

Бж҃iимъ свѣ́томъ твои́мъ, бл҃же, ѹ҆́тренюющихъ тѝ дꙋ́шы любо́вiю ѡ҆зарѝ, молю́сѧ, тѧ̀ вѣ́дѣти, сло́ве бж҃iй, и҆́стиннаго бг҃а, ѿ мра́ка грѣхо́внагѡ взыва́юща.

Бжⷭ҇твенный вiногра́дъ хрⷭ҇то́въ, и҆́же ѿ є҆гѵ́пта принесе́нъ, те́мнагѡ ѿча́ѧнна гꙋби́телѧ sвѣ́рiе, пе́рвѣе поѧда́хꙋ: пра́щею же ст҃ы́хъ ѻ҆тє́цъ дале́че ѿгна́шасѧ.

Бжⷭ҇твеннымъ сiѧ́нiемъ трисiѧ́ннымъ ѹ҆́мъ просвѣ́щше, честнíи ѻ҆тцы̀ є҆ди́наго проповѣ́даша, чⷭ҇тны́ѧ трⷪ҇цы хрⷭ҇та̀ гдⷭ҇и, сꙋгꙋ́ба є҆стествы̀ и҆ хотѣ́нiи.

Трⷪ҇ченъ:

Въ ве́щныхъ, ꙗ҆́коже въ серафíмскихъ мꙋ́дрыми ѻ҆тцы̀, ѽ трⷪ҇це! цр҃ковь ѡ҆небеси́сѧ, трист҃ꙋ́ю пѣ́снь при́снѡ тебѣ̀ пою́щи, собира́етъ трⷪ҇ческое твоѐ є҆ди́но бжⷭ҇тво̀.

Бг҃оро́диченъ:

Мт҃и и҆ раба̀ твоегѡ̀ сн҃а была̀ є҆сѝ, чⷭ҇таѧ: и҆́бо и҆́же и҆зъ тебє̀ пре́жде тебє̀ бѧ́ше, ꙗ҆́кѡ содѣ́тель тво́й, є҆го́же во двою̀ сꙋщєствꙋ̀ познава́емъ, и҆ соединѧ́емъ сло́вомъ ѵ҆поста́снымъ. 

И҆́нъ. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннагѡ, но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.

Ѽ севи́ре! є҆сте́ствъ хрⷭ҇то́вы не слива́й лю́тѣ, законопрестꙋ́пне: и҆́бо жри́телiе и҆ преблаже́ннiи ѹ҆чи́телiе всѝ, во двою̀ сꙋщєствꙋ̀, и҆ во є҆ди́номъ хрⷭ҇то́вомъ лицѣ̀ провозвѣсти́вше, всѣ̑мъ и҆зложи́ша.

Прiѧ́тъ є҆стество̀ человѣ́ческое ꙗ҆́вѣ безнача́льный, ѻ҆́ч҃ее сло́во, ꙗ҆́кѡ чл҃вѣколю́бецъ, хотѧ̀ ѹ҆ще́дрити на́съ поги́бшихъ. тѣ́мже того̀ проповѣ́дꙋю во двою̀ сꙋщєствꙋ̀ и҆ хотѣ̑нiю.

Низложи́въ севи́ра четве́ртый собо́ръ, и҆ дiоско́ра, хрⷭ҇та̀ хꙋ́лѧщыѧ, и҆звѣща́ѧ сви́токъ ле́онта первосѣда́льника ри́мскагѡ sѣлѡ̀ до́брѣ, сꙋгꙋ́ба є҆стества̀ сп҃сова, несѣко́мо ꙗ҆влѧ́ѧ.

Бг҃оро́диченъ:

Мт҃рнее дерзнове́нiе, є҆́же къ сн҃ꙋ твоемꙋ̀ и҆мꙋ́щи, всечи́стаѧ, сро́днагѡ промышле́нiѧ, є҆́же ѡ҆ на́съ, не пре́зри, мо́лимсѧ, ꙗ҆́кѡ тебѐ и҆ є҆ди́нꙋ хрⷭ҇тiа́не ко влⷣцѣ ѡ҆чище́нiе ми́лостивно предлага́емъ.

Пѣ́снь s҃. I҆рмо́съ:

Жите́йское мо́ре воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ, вопiю́ ти: возведѝ ѿ тлѝ живо́тъ мо́й, многоми́лостиве.

Бг҃ъ богѡ́въ гдⷭ҇ь, дв҃дъ пре́жде воспѣ́въ глаго́ла, и҆ призва̀ ѿ востѡ́къ ѿ конє́цъ всеѧ̀ землѝ да́же до за̑падъ и҆́хъ, вселє́нскiѧ собо́ры ѻ҆тє́цъ назна́менꙋѧ.

Се́дмь столпѡ́въ ѹ҆твердѝ премꙋ́дрость бж҃iѧ, твою̀ цр҃ковь, влⷣко, седмочи́сленными собѡ́ры свѧще́нныхъ ѻ҆ц҃ъ, неꙋкло́ннꙋ соблюда́емꙋ ѿ всѧ́кихъ є҆ресе́й.

Сты́дъ лица̀ да покры́етъ є҆ѵтѵ́ха, и҆ дiоско́ра, слiѧ́нiе бꙋесло́вившихъ є҆стества̀ хрⷭ҇то́ва: не въ  привидѣ́нiи бо, но во ѡ҆боже́нiи є҆стество̀ земноро́дныхъ прiѧ́тъ.

Бг҃оро́диченъ:

Да во́зметсѧ несто́рiй во є҆врє́йскiѧ тє́мныѧ собо́ры, и҆ ꙗ҆зы́къ же ѿсѣче́тсѧ хꙋ́льный: бг҃а бо родѝ дв҃а марíа, плотоно́сца на́мъ.

И҆́нъ. I҆рмо́съ:

Ѡ҆чи́сти мѧ̀, сп҃се, мнѡ́га бо беззакѡ́нiѧ моѧ̑, и҆ и҆зъ глꙋбины̀ sѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нiѧ моегѡ̀.

Два̀ посла́нiѧ кѷрíлла, ꙗ҆̀же ко сѵ́ггелꙋ пѡ́сланнаѧ и҆ногда̀, восто́кꙋ преѡблада́ющꙋ, ѡ҆блича́ютъ севи́ровꙋ всю̀ пре́лесть, благоче́стнѡ хрⷭ҇та̀ проповѣ̑дающаѧ.

Кѷрíллъ хрⷭ҇та̀ проповѣ́дꙋетъ во двою̀ є҆стєствꙋ̀, и҆ дѣ́йствiихъ сꙋгꙋ́быхъ. севи́ра несмы́сленнагѡ є҆́ресь ѿсѣца́ѧ: тѣ́мже всѝ во ѹ҆че́нiихъ тогѡ̀ пребꙋ́демъ.

Бг҃оро́диченъ:

Дв҃ꙋ тѧ̀ и҆ чⷭ҇тꙋю пресла́внꙋю, бг҃ороди́тельнице марíе, благочести́вiи вои́стиннꙋ проповѣ́дꙋемъ, загражда́юще безстꙋ́днаѧ ѹ҆ста̀ несто́рiа, и҆ дiоско́ра sломы́слiе.

Конда́къ, гла́съ и҃. Подо́бенъ: Ꙗ҆́кѡ нача́тки:

А҆пⷭ҇лъ проповѣ́данiе, и҆ ѻ҆тє́цъ догма́ты, цр҃кве є҆ди́нꙋ вѣ́рꙋ запечатлѣ́ша: ꙗ҆́же и҆ ри́зꙋ носѧ́щи и҆́стины, и҆стка́нꙋ ѿ є҆́же свы́ше бг҃осло́вiѧ, и҆справлѧ́етъ и҆ сла́витъ благоче́стiѧ вели́кое та́инство.

I҆́косъ:

Высо́кимъ проповѣ́данiемъ бж҃iю це́рковь ѹ҆слы́шимъ вопiю́щꙋ: жа́ждай да грѧде́тъ ко мнѣ̀, и҆ пiе́тъ ча́шꙋ, ю҆́же держꙋ̀, ча́ша є҆́сть премꙋ́дрости. сiѐ питiѐ и҆́стины сло́вомъ почерпо́хъ, во́дꙋ пролива́ющꙋю не прекосло́вiѧ, но и҆сповѣ́данiѧ, ю҆́же пiѧ̀ ны́нѣшнiй i҆и҃ль, бг҃а зри́тъ вѣща́юща: ви́дите, ꙗ҆́кѡ са́мъ а҆́зъ є҆́смь, и҆ не премѣнѧ́юсѧ: а҆́зъ бг҃ъ пе́рвый, а҆́зъ же и҆ по си́хъ, и҆ ра́звѣ менє̀ нѣ́сть  и҆но́гѡ ѿню́дъ. ѿсю́дꙋ причаща́ющiисѧ насы́тѧтсѧ, и҆ восхва́лѧтъ благоче́стiѧ вели́кое та́инство.

Пѣ́снь з҃. I҆рмо́съ:

Росода́тельнꙋ ѹ҆́бѡ пе́щь содѣ́ла а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нiе бж҃iе мꙋчи́телѧ ѹ҆вѣща̀ вопи́ти бл҃гослове́нъ є҆сѝ, бж҃е ѻ҆тє́цъ на́шихъ.

Вавѷлѡ́нскаго ѹ҆́бѡ sмíѧ разразѝ данiи́лъ пе́рвѣе: моли́твами же ѻ҆тє́цъ просѧ́десѧ лю́тый є҆гѵ́петскiй sмíй, ꙗ҆́вѣ а҆́рiй, поѧда́ющiй хрⷭ҇то́во ста́до.

Непроще́ннымъ нече́стiемъ негодова̀, во́лкъ македѡ́нiй, прирази́всѧ дх҃ꙋ, ѡ҆божа́ющемꙋ человѣ́ки, и҆ всѧ̑ ба́нею креще́нiѧ на пе́рвꙋю добро́тꙋ, воѡбража́ющꙋ вѣ̑рныѧ.

Дiоско́ръ и҆ є҆ѵтѵ́хъ, и҆ севи́ръ левiаѳа́мъ, трiѐ слива́ющiи, и҆ смѣша́ющiи хрⷭ҇то́ва сꙋщєства̀, смѣше́нiемъ ѹ҆́мнымъ, къ трⷪ҇цѣ честнѣ́й прирази́шасѧ де́рзостiю.

Бг҃оро́диченъ:

Плотска́гѡ твоегѡ̀ зра́ка ѻ҆́бразъ, влⷣко, че́стнѡ ѡ҆блобыза́емъ, и҆ мт҃ре твоеѧ̀, и҆ ст҃ы́хъ всѣ́хъ, по́честь вѣ́дѧще пра́вымъ по́мысломъ, преходи́ти до́брѣ къ первоѻбра́зномꙋ.

И҆́нъ. I҆рмо́съ:

Бж҃iѧ снисхожде́нiѧ ѻ҆́гнь ѹ҆стыдѣ́сѧ въ вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ.

Во двою̀ ѹ҆́бѡ є҆стєствꙋ̀ и҆ дѣ́йствiѧхъ и҆сповѣ́дающе хрⷭ҇та̀, несли́тнѣ, непрело́жнѣ, пре́лесть севи́ра побѣжда́емъ: тѣ́мже пло́ти прiѧ́тiемъ стрⷭ҇ть претерпѣ́вшемꙋ, вопiе́мъ є҆мꙋ̀: бл҃гослове́нъ бг҃ъ ѻ҆тє́цъ на́шихъ.

Е҆ди́наго разꙋмѣ́емъ, и҆́же на дре́вѣ, и҆ въ нѣ́дрѣхъ ѻ҆ч҃ескихъ ꙗ҆́кѡ бг҃ъ въ вы́шнихъ, и҆ во гро́бѣ, ꙗ҆́кѡ совокꙋпле́нна пло́тiю. є҆мꙋ́же пое́мъ согла́снѡ, взыва́юще: бл҃гослове́нъ є҆сѝ, бж҃е ѻ҆тє́цъ на́шихъ. 

А҆́рiево и҆стоща́нiе, пресѣче́нiе же бг҃а ѹ҆малѧ́ющагѡ, вѣ́рнiи, соединомы́слiе а҆́бiе саве́ллiево, трⷪ҇ческiѧ врагѝ возненави́дѣвше, трⷪ҇цѣ возопiе́мъ: бл҃гослове́нъ бг҃ъ ѻ҆тє́цъ на́шихъ.

Трⷪ҇ченъ:

Всѣ́хъ ѹ҆́бѡ гдⷭ҇ь, є҆ди́наго же то́чiю є҆диноро́днаго сн҃а, правосла́внѡ ѻ҆ц҃а̀ бг҃осло́вѧще, тѧ̀ возвѣща́емъ, и҆ є҆ди́нъ вѣ́дѧще тво́й и҆сходѧ́щiй дх҃ъ, пра́въ, сра́сленъ и҆ соприсносꙋ́щенъ.

Пѣ́снь и҃. I҆рмо́съ:

И҆зъ пла́мене преподѡ́бнымъ ро́сꙋ и҆сточи́лъ є҆сѝ, и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти. Тѧ̀ превозно́симъ во всѧ̑ вѣ́ки.

Ꙗ҆́коже є҆ди́нагѡ ко́рене ѻ҆́трасли бг҃оса́дны, сн҃ъ и҆ дх҃ъ возсiѧ́вше: и҆́бо ѻ҆ц҃ъ є҆диновино́венъ є҆́сть, безлѣ́тный безлѣ̑тнымъ ли́цамъ є҆диноче́стенъ.

И҆зъ чре́ва невеще́ственна безлѣ́тнѡ возсiѧ́лъ є҆сѝ, є҆диносꙋ́щное сло́во ѻ҆ц҃ꙋ̀ и҆ дх҃ꙋ: но на́съ ра́ди въ лѣ́тнюю всели́сѧ веще́ственнꙋю ѹ҆тро́бꙋ є҆ди́ныѧ бцⷣы.

Разжжє́нныѧ стрѣ́лы ѻ҆гне́мъ дꙋхо́внымъ въ стꙋдє́наѧ сердца̀ врагѡ́въ вонзо́шасѧ є҆ретiкѡ́въ, и҆ на сме́рть ѹ҆дави́ша и҆̀хъ совокꙋпле́нiи ѻ҆тє́цъ седмочи́сленныхъ и҆ бжⷭ҇твенныхъ.

Бг҃оро́диченъ:

Не ли́цы є҆ди́наго хрⷭ҇та̀ сла́вимъ, не смѣше́нiемъ сꙋщества̀ сего̀ соединѧ́емъ: є҆ди́нъ бо сы́й и҆ то́йже лице́мъ, раздвоѧ́етсѧ є҆стествы̀, дв҃о, тво́й сн҃ъ и҆ содѣ́тель.

И҆́нъ. I҆рмо́съ:

Седмери́цею пе́щь халде́йскiй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сiѧ̑ ви́дѣвъ, творцꙋ̀ и҆ и҆зба́вителю вопiѧ́ше: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Да постыдѧ́тсѧ ли́ца, и҆ да заградѧ́тсѧ ѹ҆ста̀ не проповѣ́дающихъ во двою̀ є҆стєствꙋ̀, несѣко́мѡ, непрело́жнѡ  же и҆ несли́тнѡ, є҆ди́наго сн҃а: благочести́вiи бо мы̀ прославлѧ́емъ, и҆́накѡ ѹ҆́бѡ и҆ и҆́накѡ, дѣ́йствовати же и҆ хотѣ́ти хрⷭ҇тꙋ̀, не ѹ҆́бѡ ли́цы, но во двои́хъ є҆стества́хъ.

И҆́же i҆а́кѡва и҆мꙋ́щiи кентѡ́на назва́нiе, тогѡ́жде и҆́мѧ себѣ̀ написꙋ́ющiи, ѿвѣща́йте на́мъ: а҆́ще въ назва́нiи є҆гѡ̀ вы̀ въ кꙋпѣ́ли крⷭ҇ти́стесѧ дре́вле; тѣ́мже си́хъ ра́ди бл҃года́ти хрⷭ҇та̀ ѿстꙋпи́сте вои́стиннꙋ, во́лею со лжи́вымъ си́мъ безстꙋ́дствꙋюще.

Въ халкидѡ́нѣ собо́ръ четве́ртый, дiоско́ра, є҆ѵтѵ́ха же и҆ севи́ра, лю́тыхъ низложѝ, до конца̀ ѿсѣчѐ терно́внꙋю и҆́хъ пре́лесть, слiѧ́тельнꙋю сꙋще́ствъ сп҃совыхъ, ѿ цр҃кве хрⷭ҇та̀ и҆ влⷣки: съ не́юже правосла́вѧщiи возненави́димъ си́хъ.

Трⷪ҇ченъ:

Трисвѣ́тлꙋю бжⷭ҇тва̀ є҆ди́нственнꙋю сiѧ́ющꙋю зарю̀, ѿ є҆ди́нагѡ трiѷпоста́снагѡ є҆стества̀: роди́телѧ безнача́льна, сра́слена же сло́ва ѻ҆́ч҃а, и҆ сцрⷭ҇твꙋющiй є҆диносꙋ́щный дх҃ъ, дѣ́ти благослови́те, свѧще́нницы воспо́йте, лю́дiе превозноси́те є҆го̀ во всѧ̑ вѣ́ки.

Бг҃оро́диченъ:

Бг҃ороди́тельнице пречⷭ҇таѧ, дꙋшѝ моеѧ̀ ꙗ҆́звы и҆ грѣхѡ́внаѧ собла́зны ѡ҆чи́сти, и҆сто́чникомъ ѡ҆мыва́ющи и҆зъ ре́бръ сн҃а твоегѡ̀, и҆ и҆̀же и҆зъ ни́хъ и҆сте́кшими стрꙋѧ́ми: къ тебѣ́ бо взыва́ю, и҆ къ тебѣ̀ прибѣга́ю, и҆ тебѐ призыва́ю бг҃облагода́тнꙋю.

Пѣ́снь ѳ҃. I҆рмо́съ:

Бг҃а человѣ́кѡмъ не возмо́жно ви́дѣти, на него́же не смѣ́ютъ чи́ни а҆́гг҃льстiи взира́ти: тобо́ю бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно. є҆го́же велича́юще, съ нбⷭ҇ными вѡ́и тѧ̀ ѹ҆бл҃жа́емъ.

Не подоба́етъ приложи́ти, и҆лѝ ѡ҆ста́вити что̀ свѧще́ннагѡ преда́нiѧ правосла́вныѧ на́шеѧ вѣ́ры: въ не́йже бо вѣ́рнѡ крести́хомсѧ. а҆ и҆̀же преложи́тели сеѧ̀ вѣ́ры, впра́вдꙋ пре́дани бꙋ́дꙋтъ преще́нiю проклѧ́тiѧ. 

Ра́достiю се́рдца всѝ взыгра́имъ, свѧщє́нныѧ собо́ры ѻ҆тє́цъ совокꙋ́пльше: тѣ́хъ бо ра́ди свѣ́тъ ви́дѣхомъ правосла́вiѧ. свѣти́льницы бо ꙗ҆ви́шасѧ, всѧ̑ наставлѧ́юще къ пра̑вымъ ѹ҆че́нiѧ ѡ҆брѣ́тенiємъ.

Дꙋша́мъ и҆спро́симъ ѡ҆чище́нiе и҆ благоче́стнѡ житiѐ препроводи́ти потщи́мсѧ, ꙗ҆́кѡ да прича̑стницы бꙋ́демъ ст҃ы̑мъ ѻ҆тцє́мъ, и҆̀же скры́ша пра́выхъ ѹ҆че́нiй бога́тство на́мъ, ча́дѡмъ и҆́хъ.

Бг҃оро́диченъ:

Бг҃ъ ѿ бокꙋ̀ твоє́ю возсiѧ̀, мт҃и бж҃iѧ, и҆ человѣ́ческiй ро́дъ ѡ҆божѝ, и҆ сла́вы своеѧ̀ сподо́би, и҆ наслѣ́дники всѧ̑ показа̀, и҆̀же тѧ̀ бцⷣꙋ вои́стиннꙋ при́снѡ проповѣ́дающыѧ.

И҆́нъ. I҆рмо́съ:

Ѹ҆жасе́сѧ ѡ҆ се́мъ не́бо, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее небе́съ. тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ чинонача̑лiѧ велича́ютъ.

Преше́дъ севи́ръ хрⷭ҇то́вꙋ благосла́внꙋю це́рковь льсти́вый, и҆ ѿмще́нiе совѣ́томъ ѻ҆тє́цъ благочести́выхъ, хꙋле́нiѧ ра́ди и҆ хитростносло́вiѧ своегѡ̀ прiѧ́тъ пра́веднѡ, и҆ ѿрѣва́етсѧ ѹ҆чи́телей сосло́вiѧ ѡ҆сꙋжде́нный.

Е҆стєства̀ хрⷭ҇то́ва что̀ слива́еши, и҆ смѣше́нiе вво́диши и҆ сли́тiе, крⷭ҇тнꙋю стрⷭ҇ть и҆ погребе́нiе, прилага́ѧй безстра́стномꙋ бж҃ествꙋ̀, є҆диноро́днагѡ сло́ва бж҃iѧ, ѽ ѻ҆каѧ́нне севи́ре! тѣ́мже вели́кагѡ твоегѡ̀ хꙋле́нiѧ гнꙋша́емсѧ.

Бг҃оро́диченъ:

Брѡ́ви и҆ де́рзость вкꙋ́пѣ вражде́бныхъ рожде́йсѧ ѿ дв҃ы низложѝ, и҆ совѣ́ты sлосло́вѧщихъ содѣ́телѧ: вѣ́рныхъ же собо́ръ ѹ҆твердѝ непоколе́блемь, ꙗ҆́кѡ бг҃ъ ро́гъ вознесы́й, и҆ вѣ́рою ѹ҆крѣпи́вый, да тѧ̀ всѝ велича́емъ.

Свѣти́ленъ. Подо́бенъ: Жєны̀ ѹ҆слы́шите:

Ѻ҆тє́цъ бжⷭ҇твенныхъ дне́сь па́мѧть пра́зднꙋюще, моле́ньми тѣ́хъ мо́лимъ, всеще́дре: всѧ́кагѡ вреда̀ є҆ресе́й  и҆зба́ви лю́ди твоѧ̑, гдⷭ҇и, и҆ всѧ̑ сподо́би, ѻ҆ц҃а̀, сло́во сла́вити и҆ всест҃а́го дх҃а.

Бг҃оро́диченъ. Подо́бенъ:

Ра́дꙋйсѧ, бж҃iѧ пала́то: ра́дꙋйсѧ, горо̀ присѣ́ннаѧ: ра́дꙋйсѧ, неѡпали́маѧ кꙋпино̀: ра́дꙋйсѧ, престо́ле сла́вы: ра́дꙋйсѧ, бжⷭ҇твеннаѧ трапе́зо: ра́дꙋйсѧ, рꙋ́чко всезлата́ѧ: ра́дꙋйсѧ, свѣти́льниче всесвѣ́тлый: ра́дꙋйсѧ, ле́гкiй ѻ҆́блаче, дв҃о мт҃и мр҃íе.

На хвали́техъ стiхи̑ры, воскрⷭ҇ны д҃: и҆ ѻ҆ц҃є́въ д҃, гла́съ s҃.

Подо́бенъ: Всѐ ѿло́жше:

Всѐ собра́вше * дꙋше́вное хꙋдо́жество, * и҆ бжⷭ҇твеннымъ дх҃омъ сразсмотри́вше, * нбⷭ҇ный и҆ честны́й сѷмво́лъ вѣ́ры * честнíи ѻ҆тцы̀ бг҃опи́саннѣ начерта́ша: * въ не́мже ꙗ҆́вственнѣйше, * ро́ждшемꙋ собезнача́льнаго сло́ва наꙋча́ютъ, * и҆ всеи́стиннѡ є҆диносꙋ́щнаго, * а҆пⷭ҇льскимъ послѣ́дꙋюще ꙗ҆́вѣ ѹ҆че́нiємъ, * благосла́внiи и҆ пребога́тiи, * вои́стиннꙋ и҆ бг҃омꙋ́дрiи.

Два́жды.

Стíхъ: Бл҃гослове́нъ є҆сѝ, гдⷭ҇и бж҃е ѻ҆тє́цъ на́шихъ, и҆ хва́льно и҆ просла́влено и҆́мѧ твоѐ во вѣ́ки.

Всѐ прiе́мше * ѹ҆́мное сiѧ́нiе ст҃а́гѡ дх҃а, * преесте́ственное благосло́вiе * кра́ткими глагѡ́лы, и҆ мно́гимъ ра́зꙋмомъ, * бг҃одꙋхнове́ннѡ провѣща́ша. * ꙗ҆́кѡ хрⷭ҇то́вы проповѣ̑дницы, * є҆ѵⷢ҇льскихъ предста́телiе * ѹ҆че́нiй блаже́ннiи, * и҆ благочести́выхъ преда́нiй, * свы́ше прiе́мше си́хъ ѿкрове́нiе ꙗ҆́вѣ, * и҆ просвѣ́щшесѧ, и҆зложи́ша * вѣ́рꙋ бг҃онаꙋче́ннꙋю.

Стíхъ: Собери́те є҆мꙋ̀ прпⷣбныѧ є҆гѡ̀.

Всѐ собра́вше * па́стырское и҆скꙋ́сство, * и҆ ꙗ҆́рость подви́гше ны́нѣ пра́веднѣйшꙋю, * ѿмсти́тельнѣ тѧ̑жкiѧ ѿгла́ша * и҆ па́гꙋбныѧ во́лки, * пра́щею дх҃а и҆зве́ргше * ѿ церко́внагѡ и҆сполне́нiѧ, * па́дшыѧ ꙗ҆́кѡ къ сме́рти, * и҆ ꙗ҆́кѡ неисцѣ́льнѡ недꙋ́говавшыѧ, * бжⷭ҇твеннiи па́стырiе, *  ꙗ҆́кѡ рабѝ и҆́стиннѣйшiи хрⷭ҇то́вы, * и҆ бжⷭ҇твеннагѡ проповѣ́данiѧ * таи́нницы свѧще́ннѣйшiи.

Сла́ва, гла́съ и҃. Геѡ́ргiа нiкомидíйскагѡ:

Ст҃ы́хъ ѻ҆тцє́въ ли́къ ѿ конє́цъ вселе́нныѧ сте́кшiйсѧ, ѻ҆ц҃а̀, и҆ сн҃а, и҆ дх҃а ст҃а́гѡ, є҆ди́но сꙋщество̀ наꙋчи́ша, и҆ и҆ є҆стество̀: и҆ та́йнꙋ бг҃осло́вiѧ ꙗ҆́снѡ преда́ша цр҃кви, и҆̀хже похвалѧ́юще вѣ́рою ѹ҆блажи́мъ, глаго́люще: ѽ бжⷭ҇твенный по́лче, бг҃оглаго́ливiи ѻ҆рꙋ̑жницы ѡ҆полче́нiѧ гдⷭ҇нѧ: sвѣ́зды многосвѣ́тлыѧ мы́сленныѧ тве́рди: та́инственнагѡ сiѡ́на неѡбори́мiи столпѝ: мѷродохнове́ннiи цвѣ́ти ра́йстiи: всезлата́ѧ ѹ҆ста̀ сло́ва: нiке́йскаѧ похвало̀: вселе́нныѧ ѹ҆краше́нiе. прилѣ́жнѡ мо́литсѧ ѡ҆ дꙋша́хъ на́шихъ.

И҆ ны́нѣ: Пребл҃гослове́нна є҆сѝ, бцⷣе дв҃о: Славосло́вiе вели́кое. По трист҃о́мъ, тропа́рь воскрⷭ҇нъ то́чiю: Е҆ктєнiѝ. И҆ ѿпꙋ́стъ. И҆ ѡ҆глаше́нiе стꙋдíтово: И҆ и҆схожде́нiе въ притво́ръ. Сла́ва, и҆ ны́нѣ: стiхи́ра є҆ѵⷢ҇льскаѧ: И҆ ча́съ а҃-й: И҆ коне́чный ѿпꙋ́стъ.

На часѣ́хъ тропа́рь воскре́сенъ: Сла́ва, ѻ҆тцє́въ: И҆ ны́нѣ, бг҃оро́диченъ часѡ́въ. По Ѻ҆́ч҃е на́шъ: конда́къ воскре́сенъ.

На лiтꙋргíи, Бл҃жє́нна ѻ҆ктѡ́иха на s҃: и҆ ѻ҆тцє́въ пѣ́снь г҃, на д҃. По вхо́дѣ тропа́рь воскрⷭ҇нъ, и҆ ѻ҆тцє́въ. Та́же конда́къ воскрⷭ҇нъ: Сла́ва, ѻ҆тцє́въ: И҆ ны́нѣ, хра́ма бцⷣы, и҆лѝ, Предста́тельство хрⷭ҇тiа́нъ: Прокíменъ гла́са: И҆ ѻ҆тцє́въ пѣ́снь, гла́съ д҃: Бл҃гослове́нъ є҆сѝ, гдⷭ҇и бж҃е ѻ҆тє́цъ на́шихъ, и҆ хва́льно и҆ просла́влено и҆́мѧ твоѐ во вѣ́ки. А҆пⷭ҇лъ днѐ, И҆ ѻ҆тцє́въ, ко є҆вре́ємъ, зача́ло тл҃д. А҆ллилꙋ́iа, гла́са. И҆ ѻ҆тцє́въ, гла́съ а҃: Бг҃ъ богѡ́въ гдⷭ҇ь гл҃го́ла: Стíхъ: Собери́те є҆мꙋ̀ прпⷣбныѧ є҆гѡ̀. Е҆ѵⷢ҇лiе днѐ: И҆ ѻ҆тцє́въ, i҆ѡа́нна, зача́ло н҃s. Прича́стенъ: Хвали́те гдⷭ҇а съ небе́съ: И҆ ѻ҆тцє́въ: Ра́дꙋйтесѧ, пра́веднiи ѡ҆ гдⷭ҇ѣ: