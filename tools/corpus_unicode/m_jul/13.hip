        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ г҃_i-й де́нь.

Собо́ръ ст҃а́гѡ а҆рха́гг҃ла гаврiи́ла:

И҆ прпⷣбнагѡ ѻ҆тца̀ на́шегѡ стефа́на савваíта.

Стiхи̑ры а҆рха́гг҃ла, гла́съ д҃. Подо́бенъ: Да́лъ є҆сѝ зна́менiе:

Ѹ҆́мъ предвѣ́чный, * свѣ́тъ соста́вивый вторы́й, * гаврiи́ла тебѐ прича́стiѧми бжⷭ҇твенными, * просвѣща́ющаго всю̀ вселе́ннꙋю: * и҆ ю҆́же ѿ вѣ́ка ѿкрыва́ющаго на́мъ * бжⷭ҇твеннꙋю и҆ вели́кꙋю вои́стиннꙋ та́йнꙋ, * во ѹ҆тро́бѣ воплоща́емагѡ дв҃и́честѣй, * сꙋ́ща безтѣле́снагѡ, и҆ бы́вша чл҃вѣ́ка, * во є҆́же спастѝ человѣ́ка.

Престо́лꙋ предстоѧ̀ трисо́лнечнагѡ бж҃ества̀, * и҆ бога́тнѡ просiѧва́ѧ бжⷭ҇твенными свѣтлостьмѝ, * и҆спꙋща́емыми непреста́ннѡ ѿтꙋ́дꙋ, * сꙋ́щыѧ на землѝ ра́достнѡ ликꙋ́ющыѧ, * и҆ восхвалѧ́ющыѧ тѧ̀, * страсте́й мглы̀ и҆зба́ви, * и҆ просвѣще́нiемъ ѹ҆ѧснѝ, * гаврiи́ле а҆рхiстрати́же, * моли́твенниче ѡ҆ дꙋша́хъ на́шихъ.

Низложѝ шата̑нiѧ а҆га̑рѧнскаѧ, * на ста́до твоѐ ча́стѡ находѧ̑щаѧ: * ѹ҆ста́ви раздо́ры цр҃кве: * ѹ҆кротѝ бꙋ́рю безмѣ́рныхъ и҆скꙋше́нiй: * и҆зба́ви бѣ́дъ и҆ ѡ҆бстоѧ́нiй * любо́вiю чтꙋ́щыѧ тѧ̀, * и҆ подъ кро́въ тво́й прибѣга́ющыѧ, * гаврiи́ле а҆рхiстрати́же, * моли́твенниче ѡ҆ дꙋша́хъ на́шихъ.

И҆́ны стiхи̑ры прпⷣбнагѡ, гла́съ и҃. Подо́бенъ: Ѽ пресла́внагѡ чꙋдесѐ!

Ѻ҆́ч҃е бг҃оно́се стефа́не, * бжⷭ҇твенною мꙋ́дростiю ѹ҆́мъ  ѹ҆крѣ́пль свѣ́тлѡ, * ꙗ҆́рость ѹ҆́бѡ мꙋ́жествомъ, * цѣломꙋ́дрiемъ же жела́нiе, * пра́вдою же всю̀ си́лꙋ дꙋше́внꙋю * ѹ҆пра́вилъ є҆сѝ любомꙋ́дреннѡ, * колесни́цꙋ краснꙋ̀ добродѣ́телей соста́вилъ є҆сѝ, * на ню́же всѣ́дъ, ра́дꙋѧсѧ возше́лъ є҆сѝ * къ высотѣ̀, сла́вне.

Ѻ҆́ч҃е бг҃огла́се стефа́не, * бг҃осло́вiемъ ѹ҆́мъ просвѣти́лъ є҆сѝ, прпⷣбне, * ꙗ҆́коже копiѐ носѧ̀ ꙗ҆́рость, * просте́ртꙋ на хꙋ̑льныѧ, бл҃же́нне, є҆ретiкѝ, * жела́нiемъ пи́щи го́рнiѧ: * є҆ѧ́же сподо́билсѧ є҆сѝ причасти́тисѧ, чꙋ́дне, * предстоѧ̀ прⷭ҇то́лꙋ * всѣ́хъ цр҃ѧ̀ и҆ вседержи́телѧ.

Ѻ҆́ч҃е бг҃оглаго́ливе стефа́не, * воздержа́нiемъ ѹ҆́мъ ѡ҆гради́въ всю́дꙋ, * къ первовино́вномꙋ востещѝ сотвори́лъ є҆сѝ, * и҆ ѹ҆ти́шилъ є҆сѝ мiрскíй мѧте́жъ, * и҆ молвꙋ̀ ѿтрѧ́съ, * ѹ҆ма̀ чистото́ю * ѹ҆держа́нъ бы́лъ є҆сѝ, премꙋ́дре, * жела́нiемъ вои́стиннꙋ кра́йнимъ, бг҃омꙋ́дре прпⷣбне.

Сла́ва, гла́съ s҃. Вѷзантíево:

Сра́дꙋйтесѧ съ на́ми всѧ̑ а҆́гг҃льскаѧ чинонача̑лiѧ: предста́тель бо ва́шъ и҆ на́шъ застꙋ́пникъ, вели́кiй а҆рхiстрати́гъ въ дне́шнiй де́нь, въ честнѣ́мъ є҆гѡ̀ хра́мѣ, пресла́внѡ ꙗ҆влѧ́ѧсѧ ѡ҆свѧща́етъ. тѣ́мже по до́лгꙋ воспѣва́юще, томꙋ̀ возопiи́мъ: покры́й на́съ кро́вомъ крилꙋ̑ твоє́ю, вели́кiй гаврiи́ле а҆рха́гг҃ле.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Подо́бенъ: Тридне́венъ:

Всечⷭ҇таѧ ꙗ҆́кѡ ви́дѣ тебѐ на крⷭ҇тѣ̀ повѣ́шена, пла́чꙋщи вопiѧ́ше мт҃рски: сн҃е мо́й и҆ бж҃е мо́й, сладча́йшее моѐ ча́до, ка́кѡ терпи́ши стрⷭ҇ть поно́снꙋю;

На стiхо́внѣ ѻ҆ктѡ́иха. Сла́ва, и҆ ны́нѣ, гла́съ и҃.

I҆ѡа́нна мона́ха:

Ꙗ҆́кѡ чинонача́льникъ и҆ побо́рникъ, и҆ а҆́гг҃лѡвъ пе́рвый во́ждь, а҆рхiстрати́же, ѿ всѧ́кiѧ нꙋ́жды и҆ ско́рби, недꙋ̑гъ и҆ лю́тыхъ согрѣше́нiй свободѝ вѣ́рнѡ пою́щихъ и҆  молѧ́щихъ тѧ̀, сла́вне, ꙗ҆́вѣ ꙗ҆́кѡ невеще́ственъ невеще́ственнаго зрѧ̀, и҆ непристꙋ́пнымъ свѣ́томъ влⷣчнiѧ сла́вы ѡ҆сiѧва́емь. то́й бо чл҃вѣколю́бнѣ пло́ть на́съ ра́ди ѿ дв҃ы прiѧ́тъ, спастѝ восхотѣ́въ человѣ́чество.

Тропа́рь, гла́съ д҃:

Нбⷭ҇ныхъ во́инствъ а҆рхiстрати́же, мо́лимъ тѧ̀ при́снѡ мы̀ недосто́йнiи, да твои́ми моли́твами ѡ҆гради́ши на́съ кро́вомъ крилꙋ̑ невеще́ственныѧ твоеѧ̀ сла́вы, сохранѧ́ѧ на́съ припа́дающихъ прилѣ́жнѡ, и҆ вопiю́щихъ: ѿ бѣ́дъ и҆зба́ви на́съ, ꙗ҆́кѡ чинонача́льникъ вы́шнихъ си́лъ.

На ѹ҆́трени є҆ди́нъ канѡ́нъ ѻ҆ктѡ́иха со i҆рмосо́мъ на д҃: и҆ а҆рха́гг҃ла на s҃. Творе́нiе i҆ѡ́сифово, є҆гѡ́же краегране́сiе:

Ꙗ҆́кѡ всече́стна гаврiи́ла хвалю̀.

Гла́съ д҃. Пѣ́снь а҃. I҆рмо́съ:

Ѿве́рзꙋ ѹ҆ста̀ моѧ̑, и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ, свѣ́тлѡ торжествꙋ́ѧ, и҆ воспою̀, ра́дꙋѧсѧ тоѧ̀ чꙋдеса̀.

Ꙗ҆́кѡ свѣ́та сꙋ́ща, къ свѣ́тꙋ кра́йнемꙋ невеще́ственными причащє́нiи, бжⷭ҇твеннагѡ и҆ невеще́ственнагѡ, молю́ тѧ а҆рха́гг҃ле гдⷭ҇ень: ѹ҆́мъ мо́й просвѣтѝ моли́твами твои́ми, ꙗ҆́кѡ да воспѣва́ю тѧ̀.

Соста́вимъ дне́сь ли́къ бжⷭ҇твенный веселѧ́щесѧ, пе́рваго почита́юще безпло́тныхъ ѹ҆мѡ́въ, неизрече́ннꙋю ра́дость возвѣсти́вшаго, въ мíръ прише́дшꙋю за бла́гость.

Предста́телѧ тѧ̀ вели́ка и҆ къ бг҃ꙋ застꙋ́пника, и҆ стѣ́нꙋ и҆ ѹ҆твержде́нiе, гаврiи́ле, и҆мꙋ́ще, лю́бѧщiи тѧ̀ и҆збавлѧ́емсѧ ѿ бѣ́дъ и҆ вре́да sмiи́на восхвалѧ́ющiи тѧ̀.

Бг҃оро́диченъ:

Чи́стꙋ тѧ̀ всенепоро́чнꙋю гаврiи́лъ ꙗ҆́кѡ ѹ҆зрѣ̀: ра́дꙋйсѧ, тебѣ̀, влⷣчце, свѣ́тлѡ возопѝ, неискꙋсобра́чнаѧ,  человѣ́кѡвъ спасе́нiе, а҆́гг҃лѡвъ похвала̀ и҆ честносло́вiе.

И҆́нъ канѡ́нъ прпⷣбнагѡ на д҃.

Гла́съ в҃. Пѣ́снь а҃. I҆рмо́съ:

Во глꙋбинѣ̀ постла̀ и҆ногда̀ фараѡни́тское всево́инство преѡрꙋже́ннаѧ си́ла, вопло́щшеесѧ же сло́во всеsло́бный грѣ́хъ потреби́ло є҆́сть: препросла́вленный гдⷭ҇ь, сла́внѡ бо просла́висѧ.

Тебѣ̀ твоегѡ̀, преблаже́нне, ѹ҆че́нiѧ до́лгъ приносѧ́ще, воздаѧ̑нiѧ простира́емъ, вѣне́цъ похва́лъ плетꙋ́ще: ты́ же ми́лостивъ ꙗ҆ви́сѧ, пребога́те, твои́ми мольба́ми бл҃года́ть мѝ пода́ждь дꙋхо́внꙋю.

Всегꙋби́тельное стремле́нiе страсте́й, ѻ҆́ч҃е, ѹ҆вѧди́лъ є҆сѝ, слове́снымъ ѡ҆бꙿѧ́тъ бг҃омꙋ́дрiемъ: благопребы́тенъ бо бы́лъ є҆сѝ, благогла́сенъ, кро́токъ же и҆ смире́нъ, сло́вомъ же премꙋ́дрости, стефа́не, и҆ ра́зꙋма вѣнча́емь.

Свѧще́ннѡ ѹ҆краси́лъ є҆сѝ себѐ, ѻ҆́ч҃е, ра́зꙋмомъ и҆ дѣ́тельнымъ дѣ́йствомъ благода́ти, бг҃оглаго́ливе стефа́не, жела́ѧ вѣнца̀ сла́вы хрⷭ҇то́вы, и҆ твоеѧ̀ наде́жди и҆зрѧ́днѡ, преблаже́нне не погрѣши́лъ є҆сѝ.

Цѣломꙋ́дрiе ѹ҆держа́лъ є҆сѝ ꙗ҆́вѣ, кра́йнюю же кро́тость, и҆ высо́кое, бг҃оно́се, смире́нiе: и҆́миже возвыша́емь, трꙋдѡ́въ твои́хъ дѣ́йствомъ и҆ видѣ́нiемъ, ра́дꙋѧсѧ прине́слсѧ є҆сѝ, вѣне́цъ неꙋвѧда́емый прiе́мъ.

Бг҃оро́диченъ:

Тва́рей ꙗ҆ви́ласѧ є҆сѝ, чⷭ҇таѧ, всѣ́хъ ви́димыхъ и҆ неви́димыхъ превы́шши, всенепоро́чнаѧ: зижди́телѧ бо родила̀ є҆сѝ, ꙗ҆́коже и҆зво́ли воплоти́тисѧ во ѹ҆тро́бѣ твое́й: є҆го́же со дерзнове́нiемъ молѝ, спастѝ пою́щыѧ тѧ̀.

Пѣ́снь г҃. I҆рмо́съ:

Твоѧ̑ пѣсносло́вцы, бцⷣе, живы́й и҆ незави́стный и҆сто́чниче, ли́къ себѣ̀ совокꙋ́пльшыѧ, дꙋхо́внѡ ѹ҆твердѝ, въ бж҃е́ственнѣй твое́й сла́вѣ, вѣнцє́въ сла́вы сподо́би. 

Прича́стiемъ свѣ́та невеще́ственнагѡ, ꙗ҆́кѡ невеще́ственъ вои́стиннꙋ, гаврiи́ле, невеще́ственнѡ просвѣща́емь, свѣ́тъ ви́дѣнъ бы́лъ є҆сѝ вторы́й, веще́ственныѧ всегда̀ человѣ́ки просвѣща́ѧ пою́щыѧ тѧ̀.

Вели́кагѡ благозва́нiѧ сподо́билсѧ є҆сѝ, вели́кое та́инство на́мъ ѿкры́въ, вели́кiй а҆́гг҃лѡвъ, и҆́мже взѧ́ти бы́хомъ ѿ землѝ къ велича́йшей высотѣ̀, вельмѝ чтꙋ́щiи тѧ̀.

Ꙗ҆ви́сѧ всѣ̑мъ съ нб҃сѐ, любо́вiю и҆́щꙋщымъ тѧ̀ при́снѡ, и҆ ѹ҆ста́ви бꙋ́рю на ны̀ дви́жимꙋю, напа́стей же и҆ скорбе́й, ѽ гаврiи́ле а҆рхiстрати́же!

Бг҃оро́диченъ:

Сказꙋ́ѧ є҆́же дре́вле сокрове́нное та́инство, ѻ҆трокови́це, тебѣ̀ и҆ногда̀ гаврiи́лъ взыва́ше: ра́дꙋйсѧ, бж҃iѧ пала́то, въ ню́же всели́всѧ, всѧ̑ человѣ́ки ѡ҆божи́лъ є҆́сть, ꙗ҆́кѡ милосе́рдъ.

И҆́нъ. I҆рмо́съ:

Процвѣла̀ є҆́сть пꙋсты́нѧ, ꙗ҆́кѡ крíнъ, гдⷭ҇и, ꙗ҆зы́ческаѧ неплодѧ́щаѧ цр҃ковь, прише́ствiемъ твои́мъ, въ не́йже ѹ҆тверди́сѧ моѐ се́рдце.

Просiѧ̀ житiѐ твоѐ, бг҃оно́се стефа́не, всесвѣ́тло ꙗ҆́кѡ со́лнце въ мíрѣ: и҆ просвѣтѝ къ тебѣ̀ вѣ́рою и҆ любо́вiю приходѧ́щыѧ.

Просвѣща́ютсѧ концы̀ ѹ҆чє́нiи твои́ми, прпⷣбне: ꙗ҆́коже бо свѣти́льникъ просiѧ́лъ є҆сѝ, бг҃оно́се, цр҃кви хрⷭ҇то́вѣ, въ не́йже ѹ҆тверди́сѧ моѐ се́рдце.

Непорабоще́ннꙋ соблю́лъ є҆сѝ дꙋ́шꙋ твою̀ страстьмѝ и҆ сластьмѝ тѣле́сными, бг҃оно́се стефа́не че́стне. тѣ́мже ны́нѣ по достоѧ́нiю восхвалѧ́емъ тѧ̀.

Бг҃оро́диченъ:

Ꙗ҆ви́ласѧ є҆сѝ чистото́ю ꙗ҆́кѡ крíнъ, влⷣчце, посредѣ̀ те́рнiѧ просiѧ́вши лꙋча́ми дѣ́вства твоегѡ̀, бцⷣе пречⷭ҇таѧ.

Конда́къ, гла́съ в҃:

На нб҃сѣ́хъ зрѧ̀ бж҃iю сла́вꙋ, и҆ на землѝ съ высоты̀  подаѧ̀ благода́ть, нача́льниче а҆́гг҃лѡвъ, мꙋ́дре гаврiи́ле, бж҃iѧ сла́вы слꙋжи́телю, и҆ мíра бжⷭ҇твенный побо́рниче, спаса́й, соблюда́й вопiю́щыѧ тѝ: са́мъ бꙋ́ди помо́щникъ, и҆ никто́же на ны̀.

Сѣда́ленъ, гла́съ д҃. Подо́бенъ: Вознесы́йсѧ:

Безпло́тныхъ слꙋжи́телей ты̀ пе́рвенствꙋѧй, первовѣ́чное повелѣ́нное стра́шное та́инство тебѣ̀ є҆ди́номꙋ, гаврiи́ле сла́вне, ввѣрѧ́етсѧ, ржⷭ҇тво̀ неизрече́нное ст҃ы́ѧ дв҃ы: ра́дꙋйсѧ, провозглаша́ѧ є҆́й, ѡ҆бра́дованнаѧ: тѣ́мже тѧ̀ до́лжнѡ вѣ́рнiи съ весе́лiемъ при́снѡ ѹ҆блажа́емъ.

Сла́ва, прпⷣбнагѡ, гла́съ г҃. Подо́бенъ: Красотѣ̀ дѣ́вства:

И҆справле́нiе житiѧ̀ твоегѡ̀ всѣ́хъ просвѣща́етъ стѡпы̀, стефа́не ѻ҆́ч҃е вои́стиннꙋ, вѣ́рою подо́бѧщихсѧ тебѣ̀. тѣ́мже любо́вiю тѧ̀ блажа́щыѧ всегда̀ спаса́й моли́твами твои́ми ѿ всѧ́кiѧ тѣсноты̀, хрⷭ҇та̀ бл҃га́го молѧ̀, прпⷣбне блаже́нне досточꙋ́дне.

И҆ ны́нѣ, бг҃оро́диченъ:

Ꙗ҆́кѡ невоздѣ́ланнаѧ, дв҃о, лоза̀, краснѣ́йшiй гро́здъ прозѧбла̀ є҆сѝ, и҆сточа́ющъ на́мъ вiно̀ спасе́нiѧ, всѣ́хъ веселѧ́щее дꙋ́шы же и҆ тѣлеса̀. тѣ́мже ꙗ҆́кѡ винꙋ́ тѧ до́брыхъ блажа́ще при́снѡ, со а҆́гг҃ломъ вопiе́мъ тѝ: ра́дꙋйсѧ, бл҃года́тнаѧ.

Крⷭ҇тобг҃оро́диченъ:

Неискꙋсобра́чнаѧ чⷭ҇таѧ и҆ мт҃и твоѧ̀, хрⷭ҇тѐ, ви́дѧщи тѧ̀ ме́ртва ви́сѧща на крⷭ҇тѣ̀, мт҃рски пла́чꙋщи гл҃го́лаше: что̀ тебѣ̀ воздадѐ є҆вре́йскiй беззако́нный собо́ръ и҆ неблагода́рный, и҆́же мно́гихъ и҆ вели́кихъ твои́хъ, сн҃е мо́й, дарѡ́въ наслади́выйсѧ; пою̀ твоѐ бжⷭ҇твенное снизхожде́нiе.

Пѣ́снь д҃. I҆рмо́съ:

Неизслѣ́дный бж҃iй совѣ́тъ, є҆́же ѿ дв҃ы воплоще́нiѧ тебє̀ вы́шнѧгѡ, прⷪ҇ро́къ а҆ввакꙋ́мъ ѹ҆смотрѧ́ѧ, зовѧ́ше: сла́ва си́лѣ твое́й, гдⷭ҇и. 

Стоѧ́лъ є҆сѝ прича́стiемъ бг҃онача́льнымъ, дре́вле гаврiи́ле досточꙋ́дне, просвѣща́ѧ прⷪ҇ро́ка данiи́ла, и҆ и҆зложи́въ ꙗ҆вле́нiе недовѣ́домыхъ дх҃омъ.

Ѹ҆сты̀ бре́нными тѧ̀ ра́достнѡ, ѻ҆́гненное є҆стество̀ сꙋ́ща восхвалѧ́емъ: и҆змѝ на́съ ѻ҆гнѧ̀ всегда̀ палѧ́щагѡ, бжⷭ҇твенными, гаврiи́ле, хода́тайствы твои́ми.

Па́че со́лнца въ бжⷭ҇твеннꙋю ѻ҆де́ждꙋ, сла́вою непристꙋ́пною блиста́ющꙋсѧ ѡ҆дѣва́емь, а҆рхiстрати́же слꙋжи́телей, цр҃ю̀ предстои́ши нбⷭ҇номꙋ веселѧ́сѧ.

Бг҃оро́диченъ:

Всю́ тѧ дх҃омъ гаврiи́лъ, преѡчище́нꙋ, всенепоро́чнаѧ, разꙋмѣ́въ, вопiе́тъ тебѣ̀ ꙗ҆́вственнѡ: ра́дꙋйсѧ, клѧ́твы и҆збавле́нiе, и҆ пра́ѻтцєвъ воззва́нiе.

И҆́нъ. I҆рмо́съ:

Прише́лъ є҆сѝ ѿ дв҃ы не хода́тай, ни а҆́гг҃лъ, но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и.

Ты̀, стефа́не, мона́шествꙋющихъ бы́лъ є҆сѝ вѣне́цъ, ꙗ҆́кѡ ка́менiемъ многоцѣ́ннымъ, добродѣ́тельми ѡ҆бложе́нъ: ꙗ҆ви́лсѧ бо є҆сѝ, блаже́нне, бг҃ора́дованно вои́стиннꙋ ѹ҆краше́нiе.

Бжⷭ҇твеннꙋю, бг҃оно́се, премꙋ́дрость поче́лъ є҆сѝ: тѣ́мже дарова́нiй тѧ̀ сiѧ̀ вѣнцы̀ ѹ҆ѧснѝ, сла́вꙋ вѣ́чнꙋю тебѣ̀ хода́тайствовавши, ѻ҆́ч҃е всече́стне.

Свѣ́тлостiю нра́вѡвъ твои́хъ, и҆ ѻ҆́бразы бла́гости, прпⷣбне стефа́не, подо́бнѣ пожи́лъ є҆сѝ: тѣ́мже пристꙋ́пенъ всѣ̑мъ бы́лъ є҆сѝ, всебл҃же́нне пречꙋ́дне.

Бг҃оро́диченъ:

Ѹ҆мерщвле́нiѧ пло́дъ мнѣ̀ є҆́ѵа принесѐ, жи́знь же ро́ждшаѧ ѵ҆поста́снꙋю, пречⷭ҇таѧ, а҆́бiе и҆спра́вила є҆сѝ. тѣ́мже зовꙋ́ ти: ра́дꙋйсѧ, приснодв҃о. 

Пѣ́снь є҃. I҆рмо́съ:

Ѹ҆жасо́шасѧ всѧ́чєскаѧ ѡ҆ бж҃е́ственнѣй сла́вѣ твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во ѹ҆тро́бѣ надъ всѣ́ми бг҃а, и҆ родила̀ є҆сѝ безлѣ́тнаго сн҃а, всѣ̑мъ воспѣва́ющымъ тѧ̀ ми́ръ подава́ющаѧ.

Ѹ҆ма̀ прича́стiемъ пе́рвагѡ просвѣща́емь, вторы́й ви́дѣнъ бы́лъ є҆сѝ свѣ́тъ, зовы́й со безчи́сленными а҆́гг҃лъ чи́нми: ст҃ъ ѻ҆ц҃ъ вседѣ́тель, сн҃ъ собезнача́ленъ, и҆ дх҃ъ сопресто́ленъ.

Ви́дъ тво́й ѻ҆́гненъ, добро́та пречꙋ́дна, всѧ́кꙋ мы́сль ѹ҆дивлѧ́ѧ, ве́лiѧ сла́ва, гаврiи́ле, вели́кiй бжⷭ҇твенныхъ безпло́тныхъ нача́льниче, всѣ́хъ ѹ҆добре́нiе вѣ́рнѡ воспѣва́ющихъ тѧ̀.

Бжⷭ҇твенный ꙗ҆́кѡ ви́дѣ тѧ̀, во вре́мѧ кажде́нiѧ дре́вле стоѧ́ща, заха́рiа быва́етъ нѣ́мъ: не вѣ́рова бо твоемꙋ̀ возвѣще́нiю стра́шномꙋ, є҆го́же возгласи́лъ є҆сѝ, гаврiи́ле а҆рхiстрати́же.

Бг҃оро́диченъ:

Хра́мъ свѧще́нiѧ сꙋ́щи, пренепоро́чнаѧ, гла́сомъ гаврiи́ла а҆рха́гг҃ла, во ст҃ы́хъ почива́ющаго родила̀ є҆сѝ прест҃а́го бг҃а, всѧ̑ ѡ҆свѧща́ющаго, и҆ лю́тыхъ и҆зꙿима́ющаго.

И҆́нъ. I҆рмо́съ:

Хода́тай бг҃ꙋ и҆ человѣ́кѡмъ бы́лъ є҆сѝ, хрⷭ҇тѐ бж҃е: тобо́ю бо, влⷣко, къ свѣтонача́льникꙋ ѻ҆ц҃ꙋ̀ твоемꙋ̀, ѿ но́щи невѣ́дѣнiѧ приведе́нiе и҆́мамы.

Стремле́нiе страсте́й безстра́стiѧ жела́нiемъ ѹ҆гаси́лъ є҆сѝ, бг҃оно́се стефа́не: и҆ видѣ̑нiи и҆ дѣѧ̑нiи просвѣти́лъ є҆сѝ, ѻ҆́ч҃е, дꙋше́вное ѹ҆строе́нiе.

Ѹ҆мо́мъ чи́стымъ писа̑нiи бесѣ́довалъ є҆сѝ дꙋхо́вными, бг҃оглаго́ливе стефа́не; и҆ видѣ́нiѧ и҆ дѣѧ́нiѧ собра́лъ є҆сѝ бога́тство бжⷭ҇твенно, ѻ҆́ч҃е препⷣбне.

Премꙋ́дрости глꙋбинꙋ̀ и҆спыта́въ, стефа́не, дости́глъ  є҆сѝ ѡ҆брѣстѝ є҆ли́кѡ благопотре́бно: и҆ би́серъ многоцѣ́нный болѣ́зньми стѧжа́лъ є҆сѝ, преблаже́нне, ра́зꙋма.

Бг҃оро́диченъ:

Сѐ во чре́вѣ, бцⷣе пречⷭ҇таѧ, хрⷭ҇та̀ бг҃а па́че сло́ва и҆мѣ́ла є҆сѝ, ꙗ҆́коже и҆са́iа провозгласѝ: вы́ше є҆стества̀ сего̀, бг҃ороди́тельнице, родила̀ є҆сѝ.

Пѣ́снь s҃. I҆рмо́съ:

Бжⷭ҇твенное сiѐ и҆ всечестно́е соверша́юще пра́зднество, бг҃омꙋ́дрiи, бг҃ома́тере, прiиди́те, рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ.

Земнíи ѧ҆зы́цы почести́ тѧ ѹ҆ма̀ свѣтоза́рнаго и҆ нбⷭ҇наго не возмо́гꙋтъ, пресвѣ́тлѡ просвѣща́ема, па́че ѹ҆ма̀ и҆ сло́ва, бжⷭ҇твенными свѣтлостьмѝ.

Зарѧ̀ сл҃нца многосвѣ́тлаѧ, ѻ҆́гненныхъ слꙋ́гъ нача́льниче, свѣтоно́сными твои́ми ко влⷣцѣ мольба́ми пою́щыѧ тѧ̀ тмы̀ страсте́й и҆схи́ти.

Совѣ́ты ꙗ҆зы́кѡвъ разорѝ, вѣ́рꙋ правосла́внꙋю ѹ҆твердѝ, ѹ҆ста́ви раздира̑нiѧ цр҃кѡ́внаѧ, а҆рха́гг҃ле, ко всѣ́хъ творцꙋ̀ твои́ми моли́твами.

Бг҃оро́диченъ:

Глаго́лѡвъ бжⷭ҇твенныхъ послꙋшли́ва, чⷭ҇таѧ, гаврiи́ловыхъ была̀ є҆сѝ, и҆ пребезнача́льнаго сло́ва пло́тiю родила̀ є҆сѝ, безслове́сiѧ мíръ и҆зба́вльшаго.

И҆́нъ. I҆рмо́съ:

Въ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдiѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀ возведѝ.

Вселе́ннѣй свѣти́ло пресвѣ́тлое, ѻ҆́ч҃е, ꙗ҆ви́лсѧ є҆сѝ, слове́съ свѣ́тлостiю просвѣща́ѧ, стефа́не, вѣ́рою и҆ любо́вiю къ тебѣ̀ притека́ющыѧ.

Бл҃же́нно житiѐ проше́лъ є҆сѝ, ѹ҆спи́въ ѹ҆́бѡ чꙋ̑вства, внѣ̀ бы́въ мiрска́гѡ мѧте́жа, и҆ бг҃ꙋ прибли́жилсѧ є҆сѝ стефа́не.

Ꙗ҆́кѡ до́бръ, ꙗ҆́кѡ красе́нъ вѣне́цъ, и҆́мже ны́нѣ  вѣнча́лсѧ є҆сѝ, премꙋ́дре стефа́не, добродѣ́тельми вѣнча́емь, и҆ надъ страстьмѝ ца́рствовалъ є҆сѝ, преизрѧ́дне.

Бг҃оро́диченъ:

Вы́ше є҆стества̀, дв҃о, родила̀ є҆сѝ, и҆ вѣ́чнꙋеши дв҃ою, ꙗ҆́вльши и҆́стиннагѡ бжⷭ҇тва̀, сн҃а и҆ бг҃а твоегѡ̀ ѻ҆́бразы.

Конда́къ, гла́съ в҃. Подо́бенъ: Твє́рдыѧ:

А҆рхiстрати́же бж҃iй, слꙋжи́телю бж҃е́ственныѧ сла́вы, а҆́гг҃лѡвъ нача́льниче, и҆ человѣ́кѡвъ наста́вниче, поле́зное на́мъ просѝ, и҆ ве́лiю ми́лость, ꙗ҆́кѡ безпло́тныхъ а҆рхiстрати́гъ.

I҆́косъ:

Ре́клъ є҆сѝ, человѣколю́бче, въ писа́нiихъ твои́хъ, мно́жествꙋ ра́доватисѧ а҆́гг҃лъ на нб҃сѝ ѡ҆ человѣ́цѣ є҆ди́номъ ка́ющемсѧ, безсме́ртне. тѣ́мже мы̀, и҆̀же въ беззако́нiихъ, безгрѣ́шне є҆ди́не сердцевѣ́дче, тѧ̀ моли́ти всегда̀ дерза́емъ, ꙗ҆́кѡ бл҃гоꙋтро́бнаго, ѹ҆ще́дрити, и҆ низпосла́ти недостѡ́йнымъ ѹ҆миле́нiе, влⷣко, подаѧ́й на́мъ проще́нiе, ѡ҆ всѣ́хъ бо на́съ мо́литсѧ тебѣ̀ безпло́тныхъ а҆рхiстрати́гъ.

Пѣ́снь з҃. I҆рмо́съ:

Не послꙋжи́ша тва́ри бг҃омꙋ́дрiи па́че созда́вшагѡ, но ѻ҆́гненное преще́нiе мꙋ́жески попра́вше, ра́довахꙋсѧ пою́ще: препѣ́тый ѻ҆ц҃є́въ гдⷭ҇ь и҆ бг҃ъ, благослове́нъ є҆сѝ.

I҆ѡа́нново ржⷭ҇тво̀, сла́вне, возвѣсти́лъ є҆сѝ заха́рiи, и҆ногда̀ внꙋ́трь бжⷭ҇твеннагѡ хра́ма предстоѧ́щꙋ, и҆ пою́щꙋ и҆зба́вителю и҆ бг҃ꙋ: препѣ́тый ѻ҆тцє́въ гдⷭ҇ь и҆ бг҃ъ, бл҃гослове́нъ є҆сѝ.

Пресла́вное хра́ма твоегѡ̀ благолѣ́пiе, пресвѣ́тлѡ, гаврiи́ле, ѡ҆свѧща́етъ дꙋ́шы вѣ́рныхъ, и҆ повелѣва́етъ велегла́снѡ вопи́ти: препѣ́тый ѻ҆тцє́въ гдⷭ҇ь и҆ бг҃ъ, бл҃гослове́нъ є҆сѝ.

Просвѣща́емь прича́стiемъ, а҆рхiстрати́же, пе́рвагѡ свѣ́та та́йнѡ, вторы́й свѣ́тъ вои́стиннꙋ ви́дѣнъ бы́лъ є҆сѝ,  пою́щыѧ просвѣща́еши всегда̀: препѣ́тый ѻ҆тцє́въ гдⷭ҇ь и҆ бг҃ъ, бл҃гослове́нъ є҆сѝ.

Бг҃оро́диченъ:

По́сланъ бы́сть гаврiи́лъ а҆рхiстрати́гъ, ра́дость возвѣща́ѧ тебѣ̀, дв҃о мт҃и чⷭ҇таѧ, є҆ѧ́же ра́ди печа́ль преста̀, и҆ клѧ́тва вои́стиннꙋ непло́дна бы́сть, и҆ благослове́нiе процвѣтѐ вѣ̑рнымъ во вѣ́ки.

И҆́нъ. I҆рмо́съ:

Бг҃опроти́вное велѣ́нiе беззако́ннꙋющагѡ мꙋчи́телѧ высо́къ пла́мень вознесло̀ є҆́сть: хрⷭ҇то́съ же прострѐ бг҃очести̑вымъ ѻ҆трокѡ́мъ ро́сꙋ дх҃о́внꙋю, сы́й бл҃гослове́нъ и҆ препросла́вленъ.

Благово́нствꙋютъ, прпⷣбне, твои́хъ ѹ҆че́нiй словеса̀, бл҃года́тiю дх҃а сiѧ́юще: бжⷭ҇тво́ бо є҆ди́но чествꙋ́ѧ въ тре́хъ ли́цахъ, сло́ва же воплоще́нiе поѧ̀, благово́нствꙋеши на́съ, пребога́те.

Ѹ҆ма̀ чистото́ю, и҆ ра́зꙋма, бг҃омꙋ́дре, свѣ́тлостiю житiѐ преше́лъ є҆сѝ, чистото́ю же тѣлесѐ, и҆ дѣ́вства сiѧ́нiемъ, и҆зрѧ́дно возложе́нiе ꙗ҆́вльсѧ всеви́дцꙋ, и҆ вседержи́телю.

Сло́во твоѐ со́лiю растворе́но, житiѐ твоѐ бл҃года́тiю, преблаже́нне, сiѧ́ѧ ꙗ҆ви́сѧ, пречꙋ́дне: тѣ́мже въ вы̑шнiѧ ѻ҆би́тєли всели́лсѧ є҆сѝ ра́дꙋѧсѧ хрⷭ҇тꙋ̀, со дерзнове́нiемъ ны́нѣ предстоѧ̀.

Бг҃оро́диченъ:

Ѹ҆правлѧ́ющи, пречⷭ҇таѧ, моѐ житiѐ, къ твоемꙋ̀ всети́хомꙋ приста́нищꙋ напра́ви, бг҃а ро́ждшаѧ благи́хъ и҆сто́чника, всѣ̑мъ подаю́щаго вѣ̑рнымъ и҆зꙿѻби́лiе бла́гости.

Пѣ́снь и҃. I҆рмо́съ:

Ѻ҆́троки бл҃гочести̑выѧ въ пещѝ ржⷭ҇тво̀ бг҃оро́дичо спасло̀ є҆́сть, тогда̀ ѹ҆́бѡ ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а по́йте дѣла̀ и҆ превозноси́те є҆го̀ во всѧ̑ вѣ́ки.

Свѧщеннослѡ́вiи свѧще́нными тѧ̀ лю́дiе свѧще́ннiи  пою́тъ веселѧ́щесѧ: ты́ бо всевино́вное сло́во воплоща́емо, є҆́же по на́мъ, а҆рха́гг҃ле, и҆ є҆́же ѿ на́съ провозглаша́еши дв҃ѣ, па́че ѹ҆ма́ же и҆ сло́ва. тѣ́мже тѧ̀ почита́емъ во всѧ̑ вѣ́ки.

Ѹ҆мꙋ̀ вели́комꙋ же и҆ пе́рвомꙋ, невеще́ственнѡ, а҆рха́гг҃ле, соединѧ́ѧсѧ, ѹ҆сты̀ ѻ҆́гненными твои́ми пое́ши пѣ́нiе стра́шное, є҆́же пою́тъ всѝ а҆́гг҃льстiи ли́цы: гдⷭ҇а по́йте дѣла̀, и҆ превозноси́те є҆го̀ во всѧ̑ вѣ́ки.

Благолѣ́пiемъ ꙗ҆́вѣ и҆спещре́нъ бжⷭ҇твеннымъ, прохо́диши нбⷭ҇наѧ, та́же и҆ земна̑ѧ, соверша́ѧ свѧщє́ннаѧ хотѣ̑нiѧ хрⷭ҇та̀ всѣ́хъ бг҃а, а҆́гг҃лѡвъ нача́льниче гаврiи́ле, красота̀ вѣ́рою при́снѡ тѧ̀ хва́лѧщихъ.

Пло́тiю по ѵ҆поста́си сло́во человѣ́кѡмъ примѣси́тисѧ хотѧ̀, и҆мѣ́ тѧ предтекꙋ́ща и҆ проꙋготовлѧ́юща свѧще́ннꙋю пала́тꙋ, ѽ свѧще́нный гаврiи́ле! гдⷭ҇а по́йте, вопiю́ща, и҆ превозноси́те є҆го̀ во всѧ̑ вѣ́ки.

Бг҃оро́диченъ:

Ꙗ҆́кѡ престо́лъ красе́нъ цр҃е́въ, ꙗ҆́кѡ всѣ́хъ тва́рей преимꙋ́щꙋю, ꙗ҆́кѡ пресꙋ́щнаго є҆ди́нꙋ ѡ҆сꙋществова́вшꙋю, человѣ́ки ѡ҆божи́вшаго, соедине́нiемъ лꙋ́чшимъ ржⷭ҇тва̀ неизрече́ннагѡ и҆ стра́ннагѡ, бл҃гослове́ннꙋю воспое́мъ дв҃ꙋ.

И҆́нъ. I҆рмо́съ:

Пе́щь и҆ногда̀ ѻ҆́гненнаѧ въ вавѷлѡ́нѣ дѣ̑йства раздѣлѧ́ше, бж҃iимъ велѣ́нiемъ халдє́и ѡ҆палѧ́ющаѧ, вѣ̑рныѧ же ѡ҆роша́ющаѧ, пою́щыѧ: благослови́те, всѧ̑ дѣла̀ гдⷭ҇нѧ, гдⷭ҇а.

Вѣне́цъ благолѣ́пенъ хрⷭ҇то́съ жизнода́вецъ на ве́рхъ тво́й положѝ, тезоимени́те стефа́не, и҆́бо дѣѧ́ньми просiѧ́лъ є҆сѝ, и҆ видѣ̑нiи, ꙗ҆ви́лсѧ є҆сѝ зовы́й: благослови́те, всѧ̑ дѣла̀ гдⷭ҇нѧ, гдⷭ҇а.

Всѐ преше́дъ чꙋ́вство, преблаже́нне, ѹ҆мꙋ̀ пе́рвомꙋ прибли́жилсѧ є҆сѝ дꙋшѝ чистото́ю, житiѧ́ же свѣ́тлостiю  вѣне́цъ но́сиши, стефа́не, зовы́й: благослови́те, всѧ̑ дѣла̀ гдⷭ҇нѧ, гдⷭ҇а.

Жела́нiемъ sѣ́льнымъ, преблаже́нне, и҆зслѣ́дилъ є҆сѝ бг҃оно́снагѡ са́ввы, стефа́не, житiѐ бжⷭ҇твенное, жи́зни же свѣ́тлостiю поревнова́лъ є҆сѝ, прехва́льне, бы́въ ѹ҆́бѡ ѹ҆чени́къ сегѡ̀ вои́стиннꙋ и҆зрѧ́денъ.

Бг҃оро́диченъ:

Ѹ҆́мъ безстра́стный, во ѹ҆тро́бѣ твое́й, соединѧ́етсѧ человѣ́ческомꙋ ѹ҆мꙋ̀, пречⷭ҇таѧ, пло́ти же дебельство́мъ подъ лѣ́томъ бы́въ, лѣ́тъ превы́шшiй: тѣ́мъ тѧ̀, бцⷣе, вѣ́рою и҆ любо́вiю сла́вимъ.

Пѣ́снь ѳ҃. I҆рмо́съ:

Всѧ́къ земноро́дный да взыгра́етсѧ дх҃омъ просвѣща́емь, да торжествꙋ́етъ же безпло́тныхъ ѹ҆мѡ́въ є҆стество̀, почита́ющее свѧще́нное торжество̀ бг҃ома́тере, и҆ да вопiе́тъ: ра́дꙋйсѧ, всебл҃же́ннаѧ бцⷣе, чⷭ҇таѧ приснодв҃о.

Предстои́ши стра́шнѡ престо́лꙋ благода́ти слꙋжѧ̀, и҆ ѡ҆блиста́емь свѣтоли̑тiи є҆́же па́че ѹ҆ма̀, и҆ свѧще́ннѡ ѡ҆божа́емь, и҆ свѣ́тъ зри́мь, и҆ просвѣща́ѧй вѣ́рою чтꙋ́щыѧ тѧ̀, свѧще́нне гаврiи́ле а҆рхiстрати́же.

Ꙗ҆́коже не́бо зри́шисѧ sвѣзда́ми ѹ҆кра́шено, бжⷭ҇твенными свѣтлостьмѝ, и҆ ꙗ҆́коже воево́да рꙋка́ми держи́ши ски́птръ пресвѣ́тлый, и҆ прехо́диши всю̀ зе́млю, во́лю влⷣчню всегда̀ соверша́ѧ, и҆ лю́тыхъ вѣ̑рныѧ и҆зима́ѧ.

Ѹ҆ти́ши лю́тꙋю ва́рварскꙋю бꙋ́рю, воздви́жемꙋю всегда̀ на рабы̑ твоѧ̑, цр҃кѡ́вныѧ ѹ҆ста́ви раздо́ры: пою́щымъ тѧ̀ пода́ждь прегрѣше́нiй и҆збавле́нiе: во́инствꙋ же да́рꙋй побѣди́тєльнаѧ, гаврiи́ле, те́плымъ предста́тельствомъ твои́мъ.

Предо́браѧ дво́ице и҆ пресла́внаѧ, мiхаи́ле и҆ гаврiи́ле, престо́лꙋ предстоѧ́ще бжⷭ҇твенныѧ сла́вы, всѣ̑мъ проси́те грѣхѡ́въ проще́нiѧ, и҆ sлы́хъ премѣне́нiѧ, ꙗ҆́кѡ  предста́телiе, и҆ ꙗ҆́кѡ бла́гости влⷣчнѣй во все́мъ подо́бѧщесѧ.

Бг҃оро́диченъ:

Свѣ́тъ благода́ти ржⷭ҇тво́мъ твои́мъ возсiѧ̀, и҆ просвѣтѝ всю̀ подсо́лнечнꙋю, и҆ предста́телѧ тмы̀ погꙋбѝ, бг҃ороди́тельнице пречⷭ҇таѧ, а҆́гг҃лѡвъ похвало̀, и҆ человѣ́кѡвъ всѣ́хъ спасе́нiе, непреста́нными гла́сы восхвалѧ́ющихъ тѧ̀.

И҆́нъ. I҆рмо́съ:

Безнача́льна роди́телѧ сн҃ъ, бг҃ъ и҆ гдⷭ҇ь, вопло́щсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ просвѣти́ти, собра́ти расточє́ннаѧ. Тѣ́мъ всепѣ́тꙋю бцⷣꙋ велича́емъ.

Пречестны́й стефа́не, ны́нѣ чи́стѡ ѹ҆слажда́ѧсѧ, и҆ пи́щꙋ прiе́млѧ па́че ѹ҆́мныѧ, и҆дѣ́же ст҃ы́хъ собо́ри ѡ҆ бз҃ѣ ликꙋ́ютъ, блаже́нне, тѧ̀ ны́нѣ чтꙋ́щыѧ, хода́тайствꙋѧ къ себѣ̀ привлецы̀.

Пре́йде ра́дꙋѧсѧ къ жела́нiю кра́йнемꙋ, ко є҆ди́номꙋ сꙋ́щемꙋ ꙗ҆́вѣ блаже́нствꙋ, къ пребо́льшей добро́тѣ, къ жи́зни вои́стиннꙋ нестарѣ́емѣй, къ свѣ́тꙋ невече́рнемꙋ, бг҃оно́се ѻ҆́ч҃е стефа́не.

Ꙗ҆́кѡ со́лнце просiѧ́лъ є҆сѝ въ мона́шескихъ собо́рѣхъ, ѿ мѧ́гкихъ ногте́й ѡ҆свѧще́нъ, ꙗ҆́коже зарю̀ и҆спꙋща́ѧ, добродѣ́тєли твоегѡ̀ житiѧ̀, пресла́дкiй стефа́не, бг҃оно́се ѻ҆́ч҃е прпⷣбне.

Бг҃оро́диченъ:

Разꙋмѣ́вше и҆здале́ча прозорли́выма ѻ҆чи́ма, проро́цы тѧ̀ ꙗ҆́вѣ провозвѣсти́ша, хотѧ́щꙋ мт҃рь бы́ти вседѣ́телѧ и҆ всѣ́хъ влⷣки: тѣ́мже тѧ̀, всепѣ́таѧ, бцⷣꙋ и҆сповѣ́даемъ.

Свѣти́ленъ. Подо́бенъ: Посѣти́лъ ны̀:

А҆рхiстрати́же бж҃iй, въ кро́вѣ крилꙋ̑ твоє́ю ѡ҆полчи́всѧ, ѡ҆гради́ мѧ прибѣга́ющаго къ тебѣ̀, и҆ во и҆схо́дѣ и҆зба́ви мѧ̀ го́рькихъ и҆стѧза́телей, и҆ спаси́ мѧ мольба́ми твои́ми.

Бг҃оро́диченъ:

Бг҃ъ на́мъ, чⷭ҇таѧ, прибѣ́жище и҆ си́лꙋ, и҆ по́мощь тѧ̀  подадѐ, въ ско́рбехъ на́шихъ и҆ во ѡ҆бстоѧ́нiихъ: всѣ́хъ ѹ҆̀бо на́съ и҆зба́ви ѿ бѣ́дъ на́шихъ.

На стiхо́внѣ ѻ҆ктѡ́иха. Сла́ва, гла́съ є҃:

И҆дѣ́же ѡ҆сѣнѧ́етъ благода́ть твоѧ̀, а҆рха́гг҃ле, ѿтꙋ́дꙋ дiа́волѧ прого́нитсѧ си́ла: не терпи́тъ бо свѣ́та твоегѡ̀ ви́дѣти, спады́й денни́ца. тѣ́мъ мо́лимъ тѧ̀: ѻ҆́гнєнныѧ є҆гѡ̀ стрѣ́лы, ꙗ҆̀же на ны̀ дви̑жимыѧ ѹ҆гасѝ хода́тайствомъ твои́мъ, и҆збавлѧ́ѧ на́съ ѿ собла̑знъ є҆гѡ̀, достохва́льный гаврiи́ле а҆рхiстрати́же.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ:

Зрѧ́щи дре́вле а҆́гнца и҆ сн҃а своегѡ̀ дв҃а мт҃и и҆ всеблаже́ннаѧ ѻ҆трокови́ца, на крⷭ҇тъ воздви́жена, вопiѧ́ше слезѧ́щи: ѹ҆вы̀ мнѣ̀, сн҃е мо́й, ка́кѡ ѹ҆мира́еши, бг҃ъ є҆стество́мъ сы́й безсме́ртенъ;

На лiтꙋргíи, Бл҃жє́нна ѻ҆ктѡ́иха, на д҃: И҆ а҆рха́гг҃ла пѣ́снь г҃, на д҃. Прокíменъ, гла́съ д҃: Творѧ́й а҆́гг҃лы своѧ̑ дꙋ́хи: Стíхъ: Благословѝ, дꙋшѐ моѧ̀, гдⷭ҇а: А҆пⷭ҇лъ къ є҆вре́ємъ, зача́ло т҃є. А҆ллилꙋ́iа, гла́съ є҃: Хвали́те гдⷭ҇а всѝ а҆́гг҃ли є҆гѡ̀: Стíхъ: Ꙗ҆́кѡ то́й речѐ, и҆ бы́ша: Е҆ѵⷢ҇лiе лꙋкѝ, зача́ло н҃а. Прича́стенъ: Творѧ́й а҆́гг҃лы своѧ̑ дꙋ́хи:


