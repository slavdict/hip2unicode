        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ л҃-й де́нь.

Слꙋ́жба на па́мѧть ст҃а́гѡ i҆ѡа́нна, во́ина и҆ чꙋдотво́рца.

Ве́черъ, глаго́лемъ: Бл҃же́нъ мꙋ́жъ: На Гдⷭ҇и воззва́хъ стiхи̑ры на и҃, гла́съ в҃.

Подо́бенъ: Е҆гда̀ ѿ дре́ва:

Е҆гда̀ тлѣ́нномꙋ царю̀ во́инствꙋѧ на землѝ, вѣ́ренъ бг҃ꙋ i҆ѡа́нне, во́инъ бы́лъ є҆сѝ, тогда̀ нбⷭ҇нагѡ цр҃ѧ̀ хрⷭ҇та̀ по́мощь прiи́мъ, мꙋ́ченикѡмъ хрⷭ҇тѡ́вымъ помога́ѧ, побѣжда́лъ є҆сѝ врагѝ ви̑димыѧ и҆ неви̑димыѧ: и҆ ны́нѣ со а҆́гг҃льскими си́лами и҆ во́инствы въ вы́шнихъ ликꙋ́еши. тѣ́мже бл҃же́нне страстоно́сче, сп҃си́телю всѣ́хъ за ны̀ моли́сѧ, сп҃стѝ дꙋ́шы на́шѧ.

Два́жды.

Земно́е во́инство ѡ҆ста́вити восхотѣ́въ, нбⷭ҇номꙋ цр҃ю̀ хрⷭ҇тꙋ̀ потща́лсѧ є҆сѝ ѹ҆годи́ти: вѣ́рою бо въ него̀ воѻрꙋжи́всѧ, си́лою чⷭ҇тна́гѡ крⷭ҇та̀ є҆гѡ̀ во́инъ крѣ́покъ, i҆ѡа́нне, ѡ҆брѣ́лсѧ є҆сѝ, мꙋчи́телей sлочести́выхъ мꙋ́ченики хрⷭ҇тѡ́вы сохранѧ́ѧ мл҃твами твои́ми къ бг҃ꙋ, бл҃же́нне.

Е҆гда̀ вѣ́рою во хрⷭ҇та̀ бг҃а и҆ мл҃твою прпⷣбныхъ жре́бiй полꙋчи́ти возжела́лъ є҆сѝ, тогда̀ вѣ́ры ра́ди хрⷭ҇то́вы мꙋ́чащымсѧ спосо́бствовалъ є҆сѝ. сегѡ̀ ра́ди дарова́ньми чꙋде́съ ѡ҆богати́ тѧ хрⷭ҇то́съ гдⷭ҇ь: въ разли́чныхъ бо ско́рбехъ призыва́ющымъ тѧ̀ помо́щникъ ско́ръ ѡ҆брѣта́ешисѧ. тѣ́мже моли́сѧ бг҃ꙋ ѡ҆ на́съ творѧ́щихъ всечⷭ҇тнꙋ́ю па́мѧть твою̀. 

И҆́ны стiхи̑ры, гла́съ то́йже. Подо́бенъ: Кíими похва́льными:

Прiиди́те, ст҃олю́бцы, всѝ дх҃о́внѡ возвесели́мсѧ и҆ торжествꙋ́имъ, сла́вѧще хрⷭ҇та̀ и҆ бг҃а на́шего, ꙗ҆́кѡ пребога́тꙋю трапе́зꙋ дне́сь на́мъ предложѝ, па́мѧть сла́внагѡ мꙋ́ченика и҆ до́блѧгѡ во́ина i҆ѡа́нна, помо́щника всѣ̑мъ въ ско́рбехъ, и҆ sлы́хъ дѣ́лъ ѡ҆бличи́телѧ, и҆ погꙋбле́нiй та́йныхъ ꙗ҆ви́телѧ, просѧ́щымъ є҆гѡ̀ по́мощи.

Бг҃одарова́ннꙋю бл҃года́ть i҆ѡа́нна восхва́лимъ пѣснопѣ́ньми, бл҃гоче́стiѧ побо́рника, хра́браго во́ина, и҆зѧ́щнаго чꙋдотво́рца, помо́щника ѡ҆би́димымъ, бл҃говѣ̑рнымъ предста́телѧ, и҆ врача̀ безме́зднаго, въ во́инствѣ ратобо́рца, и҆ ѿ напра́сныхъ сме́ртей храни́телѧ, и҆ пꙋте́й бл҃ги́хъ и҆звѣ́стника: мо́литсѧ бо бг҃ꙋ всѧ̑ лю́ди бл҃годѣ́йствовати.

Пребл҃же́нне добропобѣ́дный i҆ѡа́нне, во́ине крѣ́пкiй всетворца̀ на́шегѡ бг҃а, ты̀ дꙋше́вное твоѐ бл҃горо́дiе бг҃оизбра́ннѣ соблю́лъ є҆сѝ: презрѣ́въ сꙋетꙋ̀ и҆ пре́лєсти мíра, человѣколю́бнѣ сꙋ́щымъ въ мꙋче́нiихъ спострада́лъ є҆сѝ. и҆ ны́нѣ въ нб҃сѣ́хъ со хрⷭ҇то́мъ сла́дцѣ водворѧ́ешисѧ: ѿню́дꙋже назира́й и҆ сохранѧ́й въ ратобо́рствѣ и҆ во всѧ́кихъ sлоключе́нiихъ всѧ̑ призыва́ющыѧ тѧ̀.

Что̀ тебѣ̀ принесе́мъ, тво́рче бж҃е; ко́е воздади́мъ бл҃годаре́нiе; ꙗ҆́кѡ дарова́лъ є҆сѝ лю́демъ твои̑мъ и҆́стиннꙋю бл҃года́ть, ст҃а́го i҆ѡа́нна, во́ина бл҃гочести́ва, млⷭ҇ти твори́телѧ, на бра́нехъ во́инѡмъ спосо́бника, всѧ́кихъ печа́лей ѹ҆тѣ́шителѧ, и҆ моли́твенника тебѣ̀ во сп҃се́нiе на́ше те́плаго. тѣ́мже ра́ди млⷭ҇ти твоеѧ̀ сп҃си́ ны, влⷣко чл҃вѣколю́бче. 

Сла́ва, гла́съ s҃:

За хрⷭ҇та̀ ѹ҆се́рднѡ, i҆ѡа́нне, подвиза́всѧ съ мꙋ́чєники хрⷭ҇то́выми, въ вѣ́рѣ бл҃гочести́вѣй хрⷭ҇тiа́нѡмъ помоществꙋ́ѧ, ꙗ҆́кѡ во́инъ и҆зрѧ́денъ твоемꙋ̀ влⷣцѣ бы́лъ є҆сѝ. тре́бꙋющымъ подава́ѧ пита́нiе, и҆ ми́лостыню и҆зꙿѻби́льнѡ ни́щымъ ѹ҆готовлѧ́ѧ, небре́глъ є҆сѝ повелѣ̑нiѧ i҆ꙋлiа́на законопрестꙋ́пнагѡ царѧ̀: разрꙋша́ѧ же мꙋчи́тєльныѧ є҆гѡ̀ сосꙋ́ды, и҆зѧ́щенъ добропобѣ́дникъ въ правосла́вiи ꙗ҆ви́лсѧ є҆сѝ. тѣ́мже преше́лъ є҆сѝ въ нбⷭ҇ныѧ кро́вы, и҆ та́мѡ хрⷭ҇та̀ i҆и҃са всера́достнѡ зри́ши, и҆́же нетлѣ́ннымъ ѹ҆вѧзе́ тѧ вѣнце́мъ: є҆го́же, всебл҃же́нне, непреста́ннѡ молѝ, вѣ́чнагѡ бл҃же́нства сподо́битисѧ досто́йнѡ че́ствꙋющымъ тѧ̀.

И҆ ны́нѣ, бг҃оро́диченъ: Кто̀ тебє̀ не ѹ҆блажи́тъ: Вхо́дъ. Прокíменъ днѐ, и҆ чтє́нiѧ трѝ.

Прⷪ҇ро́чества и҆са́iина чте́нiе. (Глава̀ м҃г.)

Та́кѡ глаго́летъ гдⷭ҇ь: всѝ ꙗ҆зы́цы собра́шасѧ вкꙋ́пѣ, и҆ соберꙋ́тсѧ кнѧ̑зи ѿ ни́хъ. кто̀ возвѣсти́тъ сiѧ̑ въ ни́хъ; и҆лѝ ꙗ҆̀же ѿ нача́ла, кто̀ слы́шана сотвори́тъ ва́мъ; да приведꙋ́тъ свидѣ́тєли своѧ̑, и҆ ѡ҆правдѧ́тсѧ, и҆ да ѹ҆слы́шатъ, и҆ да рекꙋ́тъ и҆́стинꙋ. бꙋ́дите мѝ свидѣ́тєли, и҆ а҆́зъ свидѣ́тель, глаго́летъ гдⷭ҇ь бг҃ъ, и҆ ѻ҆́трокъ, є҆го́же и҆збра́хъ: да позна́ете и҆ вѣ́рꙋете мѝ, и҆ разꙋмѣ́ете, ꙗ҆́кѡ а҆́зъ є҆́смь: пре́жде менє̀ не бы́сть и҆́нъ бг҃ъ, и҆ по мнѣ̀ не бꙋ́детъ. а҆́зъ є҆́смь бг҃ъ, и҆ нѣ́сть ра́звѣ менє̀ сп҃са́ѧй, а҆́зъ возвѣсти́хъ, и҆ сп҃со́хъ: ѹ҆ничижи́хъ, и҆ не бѣ̀ въ ва́съ чꙋ́ждiй. вы̀ мнѣ̀ свидѣ́тєли, и҆ а҆́зъ гдⷭ҇ь бг҃ъ, и҆ є҆щѐ ѿ нача́ла а҆́зъ є҆́смь: и҆ нѣ́сть ѿ рꙋ́къ мои́хъ и҆збавлѧ́ѧй. сотворю̀, и҆  кто̀ ѿврати́тъ то̀; си́це глаго́летъ гдⷭ҇ь бг҃ъ, и҆збавлѧ́ѧй ва́съ ст҃ы́й i҆и҃левъ.

Премꙋ́дрости соломѡ́ни чте́нiе. (Глава̀ г҃.)

Првⷣныхъ дꙋ́шы въ рꙋцѣ̀ бж҃iей, и҆ не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ безꙋ́мныхъ ѹ҆мре́ти, и҆ вмѣни́сѧ ѡ҆sлобле́нiе и҆схо́дъ и҆́хъ, и҆ є҆́же ѿ на́съ ше́ствiе сокрꙋше́нiе: ѻ҆ни́ же сꙋ́ть въ ми́рѣ. и҆́бо предꙿ лице́мъ чл҃вѣ́ческимъ а҆́ще и҆ мꙋ́кꙋ прiи́мꙋтъ, ѹ҆пова́нiе и҆́хъ безсме́ртiѧ и҆спо́лнено. и҆ вма́лѣ нака́зани бы́вше, вели́кими благодѣ́тельствовани бꙋ́дꙋтъ, ꙗ҆́кѡ бг҃ъ и҆скꙋсѝ ѧ҆̀ и҆ ѡ҆брѣ́те и҆̀хъ достѡ́йны себѣ̀. ꙗ҆́кѡ зла́то въ горни́лѣ, и҆скꙋсѝ и҆̀хъ, и҆ ꙗ҆́кѡ всепло́дiе же́ртвенное, прiѧ́тъ ѧ҆̀. и҆ во вре́мѧ посѣще́нiѧ и҆́хъ возсiѧ́ютъ, и҆ ꙗ҆́кѡ и҆́скры по сте́блiю потекꙋ́тъ. Сꙋ́дѧтъ ꙗ҆зы́кѡмъ, и҆ ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки. Надѣ́ющiисѧ на́нь разꙋмѣ́ютъ и҆́стинꙋ, и҆ вѣ́рнiи въ любвѝ пребꙋ́дꙋтъ є҆мꙋ̀ ꙗ҆́кѡ бл҃года́ть и҆ млⷭ҇ть въ прпⷣбныхъ є҆гѡ̀, и҆ посѣще́нiе во и҆збра́нныхъ є҆гѡ̀.

Премꙋ́дрости соломѡ́ни чте́нiе. (Глава̀ д҃.)

Пра́ведникъ а҆́ще пости́гнетъ сконча́тисѧ, въ поко́и бꙋ́детъ. ста́рость бо чⷭ҇тна̀ не многолѣ́тна, нижѐ въ числѣ̀ лѣ́тъ и҆счита́етсѧ. сѣди́на же є҆́сть мꙋ́дрость чл҃вѣ́кѡмъ, и҆ во́зрастъ ста́рости, житiѐ нескве́рное. бл҃гоꙋго́денъ бг҃ови бы́въ, возлю́бленъ бы́сть, и҆ живы́й посредѣ̀ грѣ̑шникъ преста́вленъ бы́сть: восхище́нъ бы́сть, да не sло́ба и҆змѣни́тъ ра́зꙋма є҆гѡ̀, и҆лѝ ле́сть прельсти́тъ дꙋ́шꙋ є҆гѡ̀. раче́нiе бо sло́бы помрача́етъ дѡ́браѧ: и҆ паре́нiе по́хоти премѣнѧ́етъ ѹ҆́мъ неsло́бивъ. сконча́всѧ вма́лѣ, и҆спо́лни  лѣ̑та дѡ́лга: ѹ҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди потща́сѧ ѿ среды̀ лꙋка́вствiѧ: лю́дiе ви́дѣвше, и҆ не разꙋмѣ́вше, нижѐ поло́жше въ помышле́нiи таково́е: ꙗ҆́кѡ бл҃года́ть и҆ млⷭ҇ть въ прпⷣбныхъ є҆гѡ̀, и҆ посѣще́нiе во и҆збра́нныхъ є҆гѡ̀.

На лiтíи стiхи̑ры, гла́съ и҃:

Мꙋ́чениче хрⷭ҇то́въ прехва́льне i҆ѡа́нне, гони́телѧ беззако́ннагѡ царѧ̀ стремлє́нiѧ и҆ нꙋ́жднꙋю сме́рть ни во что́же вмѣни́лъ є҆сѝ, бл҃годе́рзостнѡ и҆ мꙋжемꙋ́дреннѡ ѡ҆полчи́всѧ къ боре́нiємъ. тѣ́мже побѣдоно́сною сла́вою вѣнча́всѧ, приче́лсѧ є҆сѝ всѣ̑мъ првⷣнымъ, съ ни́миже тѧ̀ хва́лѧще ѹ҆бл҃жа́емъ.

Мꙋ́чениче хрⷭ҇то́въ пребл҃же́нне i҆ѡа́нне, ви́дѧ хрⷭ҇тѡ́вы мꙋ́ченики на закла́нiе ведѡ́мы, дрꙋголю́бнѡ ѻ҆́нѣмъ помога́лъ є҆сѝ. страда́ти бо до кро́ве и҆ сме́рти ты̑ѧ поꙋча́ѧ, глаго́лалъ є҆сѝ: ничто́же є҆́сть здѣ̀ на́ше страда́нiе, проти́вꙋ бꙋ́дꙋщагѡ на нб҃сѣ́хъ воздаѧ́нiѧ. та́же и҆ са́мъ спострада́ти тѣ̑мъ любвѐ ра́ди творца̀ твоегѡ̀ подви́глсѧ є҆сѝ. сегѡ̀ ра́ди ѿ хрⷭ҇та̀ бг҃а чꙋде́съ дарова́нiе прiе́мъ, въ разли́чныхъ напа́стехъ стра́ждꙋщымъ помога́еши, и҆ и҆зꙿима́еши ѿ лю́тыхъ бѣ́дъ сла́вѧщыѧ гдⷭ҇а и҆ чествꙋ́ющыѧ любо́вiю сщ҃є́ннаѧ твоѧ̑ страда̑нiѧ.

Мꙋ́чениче гдⷭ҇ень непобѣди́мый i҆ѡа́нне, бл҃года́ти носѧ̀ и҆́мѧ, бл҃года́ть и҆ млⷭ҇ть подава́еши вѣ́рнѡ моли́твами тѧ̀ призыва́ющымъ, и҆ приво́диши въ ра́дость лю́ди бг҃омꙋ̑дрыѧ, вѣ́рнѡ въ по́мощь напа́стей свои́хъ зовꙋ́щыѧ тѧ̀ и҆ чествꙋ́ющыѧ сщ҃еннора́достнꙋю па́мѧть твою̀: тѣ́мже моли́сѧ хрⷭ҇тꙋ̀ i҆и҃сꙋ, да сп҃се́тъ ны̀ ѿ всѣ́хъ бѣ́дъ, ꙗ҆́кѡ всеси́ленъ. 

Сла́ва, гла́съ д҃:

Кто̀ не ѹ҆диви́тсѧ, и҆лѝ кто̀ не просла́витъ, и҆лѝ не воспое́тъ вѣрномꙋ́драгѡ и҆ сла́внагѡ хрⷭ҇то́ва во́ина i҆ѡа́нна чꙋдеса̀; ꙗ҆́кѡ и҆ по честнѣ́мъ свое́мъ преставле́нiи, всѣ̑мъ подае́тъ притека́ющымъ ѹ҆се́рднѡ къ немꙋ̀ премнѡ́гаѧ врачєвства̀: и҆́бо чєстны́ѧ и҆ ст҃ы̑ѧ є҆гѡ̀ мо́щи и҆сточа́ютъ бл҃года́ть и҆зꙿѻби́льнꙋ въ полє́знаѧ прошє́нiѧ. тѣ́мже бл҃гоче́стнѡ вопiе́мъ є҆мꙋ̀: молѝ непреста́ннѡ гдⷭ҇а, да сп҃се́тъ всѧ̑ правосла̑вныѧ лю́ди вѣ́рою во ст҃ы́й тво́й хра́мъ притека́ющыѧ, и҆ просѧ́щыѧ те́плагѡ къ бг҃ꙋ застꙋпле́нiѧ: тебе́ бо ѹ҆се́рдна хода́таѧ къ немꙋ̀ и҆́мамы, и҆ моли́твенника ѡ҆ дꙋша́хъ на́шихъ.

И҆ ны́нѣ, бг҃оро́диченъ: При́зри на молє́нiѧ:

На стiхо́внѣ стiхи̑ры, гла́съ д҃.

Подо́бенъ: Ꙗ҆́кѡ до́блѧ:

Многоѻбра́зными мꙋчє́нiи лю́тый мꙋчи́тель казни́ти предадѐ ст҃о́е тѣ́ло твоѐ. ты́ же, бг҃омы́сленне i҆ѡа́нне, не ѿве́рглсѧ є҆сѝ хрⷭ҇та̀, ни кꙋмíрѡмъ поже́рлъ є҆сѝ: но претерпѣ́лъ є҆сѝ до́блественнѣ, ѡ҆жида́ѧ бꙋ́дꙋщагѡ воздаѧ́нiѧ, неконча́емагѡ въ бз҃ѣ наслажде́нiѧ.

Стíхъ: Првⷣникъ ꙗ҆́кѡ фíнiѯъ процвѣте́тъ, ꙗ҆́кѡ ке́дръ, и҆́же въ лiва́нѣ, ѹ҆мно́житсѧ.

Добродѣ́тельнымъ твои́мъ житiе́мъ мíръ презрѣ́лъ є҆сѝ, i҆ѡа́нне чꙋдотво́рче, и҆ ве́лiе милосе́рдiе хрⷭ҇тiа́нѡмъ въ чинонача́льствѣ твоегѡ̀ во́инства сотворѧ́ѧ, въ свобо́дꙋ ѻ҆́нѣхъ пꙋща́лъ є҆сѝ. ѿню́дꙋже и҆ са́мъ за хрⷭ҇та̀ бг҃а въ вѣ́рѣ правосла́внѣй пострада́въ, прiѧ́лъ є҆сѝ наслѣ́дiе вѣ́чнагѡ бл҃же́нства. 

Стíхъ: Насажде́ни въ домꙋ̀ гдⷭ҇ни, во дво́рѣхъ бг҃а на́шегѡ процвѣтꙋ́тъ.

И҆сцѣле́нiй дарова́нiе и҆сточа́ютъ твоѧ̑, сла́вне, мо́щи чествꙋ́ющымъ тѧ̀ ѹ҆се́рднѡ, потоплѧ́юща стра̑сти и҆ врачꙋ́ющѧ недꙋ́ги, i҆ѡа́нне: и҆ разорѧ́ютъ лꙋка́выхъ де́монѡвъ тѡлпы̀, напоѧ́ютъ же вѣ́рныхъ сердца̀, и҆̀же прозѧба́ютъ добродѣ́телей плоды̀ бжⷭ҇твєнныѧ и҆ бл҃гоче́стiѧ разꙋмѣ́нiе.

Сла́ва, гла́съ и҃:

Прiиди́те, хрⷭ҇толюби́вiи лю́дiе, до́брый по́двигъ и҆ бл҃годꙋ́шное мꙋ́жество во бл҃говѣ́рiи сотворе́нное разꙋ́мнѣ созерца́имъ. но́вый бо вѣне́чникъ i҆ѡа́ннъ, вели́кiй моли́твенникъ и҆ мꙋ́ченикъ, си́це вопiе́тъ царю̀ богоме́рзкомꙋ, законопрестꙋ́пномꙋ i҆ꙋлiа́нꙋ: sлоко́зненными твои́ми словесы̀ въ сладостра́стiе сꙋ́етнагѡ сегѡ̀ мíра не мо́жеши мѧ̀ прельсти́ти, нижѐ ѿлꙋчи́ши любвѐ всетворца̀ моегѡ̀ бг҃а: а҆́зъ бо на него̀ ѹ҆пова́ю, и҆ къ немꙋ̀ всѐ моѐ жела́нiе простира́ю, да є҆гѡ̀ нбⷭ҇нагѡ црⷭ҇твiѧ бꙋ́дꙋ наслѣ́дникъ. тѣ́мже сла́вѧще хрⷭ҇та̀ цр҃ѧ̀, мꙋ́ченика хва́лимъ, и҆ ѹ҆се́рднѡ дне́сь въ па́мѧти є҆гѡ̀ про́симъ: свѧ́те i҆ѡа́нне, моли́сѧ вы́нꙋ ми́ръ мíрꙋ дарова́ти, и҆ дꙋша́мъ на́шымъ ве́лiю млⷭ҇ть.

И҆ ны́нѣ, бг҃оро́диченъ: Влⷣчце, прiимѝ:

Тропа́рь, гла́съ д҃:

Всебл҃га́гѡ бг҃а и҆ цр҃ѧ̀ бл҃говѣ́рный ра́бъ и҆ во́инъ ꙗ҆ви́лсѧ є҆сѝ, i҆ѡа́нне чꙋдодѣ́телю: пострада́въ бо ра́ди вѣ́ры мꙋ́жески, бл҃же́ннѡ же сконча́въ тече́нiе, зри́ши всетворца̀ гдⷭ҇а въ нб҃сѣ́хъ свѣтлѣ́йше. ѿ негѡ́же прiе́мъ дарова́нiе чꙋде́съ, стра́ждꙋщымъ человѣ́кѡмъ во всѧ́кихъ напа́стехъ помога́еши: ѹ҆крѣплѧ́еши во́ины въ ра́техъ: ѿ  врагѡ́въ плѣне́нiѧ, ра́нъ же и҆ внеза́пныхъ смерте́й и҆ ѿ бѣ́дъ лю́тыхъ и҆зꙿима́еши. тѣ́мже молѝ влⷣкꙋ хрⷭ҇та̀, приснопа́мѧтне, да во всѧ́комъ ѡ҆бстоѧ̑нiи сотвори́тъ на́мъ млⷭ҇ть, и҆ не введе́тъ на́съ во и҆скꙋшє́нiѧ, но сп҃се́тъ дꙋ́шы на́шѧ, ꙗ҆́кѡ чл҃вѣколю́бецъ.

Сла́ва, и҆́нъ тропа́рь, гла́съ и҃:

Бл҃же́нство є҆ѵⷢ҇льское, бг҃омꙋ́дре i҆ѡа́нне, чистотꙋ̀ се́рдца дѣ́вствомъ почти́лъ є҆сѝ. тѣ́мже сꙋетꙋ̀ мíра сегѡ̀ пренебре́гъ, ѹ҆стреми́лсѧ є҆сѝ зрѣ́ти бг҃а, и҆́же тѧ̀ просла́ви чꙋдесы̀ во врачева́нiи разли́чнѣ стра́ждꙋщихъ, сегѡ̀ ра́ди мо́лимъ тѧ̀, просѝ на́мъ ѹ҆ хрⷭ҇та̀ гдⷭ҇а всѧ́кихъ скорбе́й и҆збавле́нiѧ и҆ полꙋче́нiѧ црⷭ҇тва нбⷭ҇нагѡ.

И҆ ны́нѣ, бг҃оро́диченъ: И҆́же на́съ ра́ди рожде́йсѧ ѿ дв҃ы:

А҆́ще же твори́тсѧ бдѣ́нiе, глаго́ли пе́рвый тропа́рь, два́жды, и҆ Бцⷣе дв҃о: є҆ди́нощи.

На ѹ҆́трени, на Бг҃ъ гдⷭ҇ь, тропа́рь ст҃а́гѡ, два́жды. Сла́ва, и҆ ны́нѣ, бг҃оро́диченъ во гла́съ тропарѧ̀.

По а҃-й стiхоло́гiи сѣда́ленъ, гла́съ а҃.

Подо́бенъ: Гро́бъ тво́й, сп҃се:

Стра̑сти честны́хъ ви́дѣвъ мꙋ́ченикѡвъ, и҆ тѣ́хъ цѣлова́въ ѹ҆́зы, на высотꙋ̀ восте́клъ є҆сѝ свидѣ́тельства, пречꙋ́дне, и҆ жела́нiе всѐ ко хрⷭ҇тꙋ̀ возложи́въ, стра́ждꙋщымъ помога́ѧ и҆ а҆́лчꙋщыѧ пита́ѧ, всѣ̑мъ млⷭ҇тивый застꙋ́пникъ бы́лъ є҆сѝ, до́ндеже въ рꙋ́цѣ гдⷭ҇ни дꙋ́шꙋ твою̀ пре́далъ є҆сѝ, i҆ѡа́нне многострада́льне.

Два́жды.

Сла́ва, и҆ ны́нѣ, бг҃оро́диченъ:

Наде́ждо хрⷭ҇тiа́нъ прест҃а́ѧ дв҃о, є҆го́же родила̀ є҆сѝ бг҃а па́че ѹ҆ма̀ и҆ сло́ва, непреста́ннѡ молѝ съ вы́шними  си́лами и҆ со страстоте́рпцемъ i҆ѡа́нномъ, да́ти ѡ҆ставле́нiе грѣхѡ́въ на́мъ всѣ̑мъ, и҆ и҆справле́нiе житiѧ̀, вѣ́рою и҆ любо́вiю при́снѡ тѧ̀ прославлѧ́ющымъ.

По в҃-й стiхоло́гiи сѣда́ленъ, гла́съ и҃.

Подо́бенъ: Премꙋ́дрости:

Цр҃ю̀ вѣкѡ́въ безсме́ртномꙋ ѹ҆гожда́ѧ, и҆стꙋка́ннымъ не поже́рлъ є҆сѝ, царѧ́ же беззако́ннагѡ всѧ̑кiѧ совѣ́ты sлокѡ́зненныѧ ѿрази́лъ є҆сѝ, сла́вне: тогѡ̀ ра́ди же́ртвꙋ тебѐ сама́го прине́слъ є҆сѝ поже́ршемꙋсѧ сло́вꙋ. тѣ́мъ и҆ чꙋде́съ и҆сточа́еши стрꙋи̑, въ напа́стехъ стра́ждꙋщымъ млⷭ҇тивый предста́телю и҆ мл҃твенниче ко хрⷭ҇тꙋ̀ бг҃ꙋ, i҆ѡа́нне вели́кiй, во́ине цр҃ѧ̀ хрⷭ҇та̀ бг҃а на́шегѡ: є҆го́же молѝ, грѣхѡ́въ ѡ҆ставле́нiе дарова́ти чествꙋ́ющымъ любо́вiю ст҃ꙋ́ю па́мѧть твою̀.

Сла́ва, и҆ ны́нѣ, бг҃оро́диченъ:

Сл҃нца ѻ҆́блаче разꙋ́мнагѡ, бжⷭ҇твеннагѡ свѣ́та свѣти́льниче златокова́нный, нескве́рнаѧ, небла́знаѧ, всенепоро́чнаѧ влⷣчце, ѡ҆мраче́ннꙋю дꙋ́шꙋ мою̀ ѡ҆слѣпле́нiемъ страсте́й, безстра́стiѧ заре́ю просвѣтѝ, молю́сѧ: и҆ ѡ҆скверне́нное моѐ се́рдце ѡ҆чи́сти пото́ки ѹ҆миле́нiѧ, покаѧ́нiѧ же слеза́ми ѡ҆мы́й нечистотꙋ̀ дѣ́лъ мои́хъ, да любо́вiю зовꙋ́ ти: бцⷣе приснодв҃о, молѝ хрⷭ҇та̀ бг҃а, прегрѣше́нiй ѡ҆ставле́нiе пода́ти мѝ, тебе́ бо и҆́мамъ наде́ждꙋ ра́бъ тво́й.

Велича́нiе:

Велича́емъ тѧ̀, страстоте́рпче ст҃ы́й i҆ѡа́нне, и҆ чти́мъ чⷭ҇тна̑ѧ страда̑нiѧ твоѧ̑, ꙗ҆̀же за хрⷭ҇та̀ претерпѣ́лъ є҆сѝ. 

Ѱало́мъ и҆збра́нный: Бг҃ъ на́мъ прибѣ́жище и҆ си́ла:

По полѷеле́и сѣда́ленъ, гла́съ д҃.

Подо́бенъ: Ѹ҆диви́сѧ i҆ѡ́сифъ:

Ꙗ҆́кѡ до́блемꙋ страда́льцꙋ и҆ во́инꙋ крѣ́пкомꙋ всецр҃ю́ющагѡ хрⷭ҇та̀ взыва́емъ тѝ, i҆ѡа́нне: ра́дꙋйсѧ, мꙋ́ченикѡмъ ѹ҆краше́нiе и҆ лѣ́пото: ра́дꙋйсѧ, свѣ́тлаѧ цр҃кве sвѣздо̀, и҆ стѣно̀ и҆ приста́нище притека́ющымъ къ тебѣ̀, великомꙋ́чениче сла́вне i҆ѡа́нне во́ине: тѧ̀ пою́щыѧ сп҃са́й твои́ми мл҃твами ѿ всѧ́кагѡ вре́да чꙋжда́гѡ, и҆ ѿ лю́тыхъ ѡ҆sлобле́нiй и҆зба́ви.

Сла́ва, и҆ ны́нѣ, бг҃оро́диченъ:

Ꙗ҆́кѡ къ цр҃и́цѣ нбⷭ҇ныѧ си̑лы превосходѧ́щей, сꙋ́щей мт҃ри хрⷭ҇та̀ на́шегѡ, держа́внѣй помо́щницѣ ро́да на́шегѡ, припа́дающе мы̀ грѣ́шнiи рабѝ твоѝ, ѹ҆миле́ннѡ вопiе́мъ тебѣ̀: влⷣчце дв҃о мр҃íе бцⷣе, во всѐ вре́мѧ жи́зни на́шеѧ при́снѡ ѹ҆правлѧ́й ны̀ въ во́лю гдⷭ҇а цр҃ѧ̀ нбⷭ҇нагѡ, и҆ сохранѧ́й ѿ всѧ́кихъ напа́стей и҆ недꙋ́гѡвъ дꙋше́вныхъ и҆ тѣле́сныхъ, не ввѣрѧ́ющи чл҃вѣ́кѡвъ по́мощи, и҆ поми́лꙋй ны̀, всепѣ́таѧ.

Степє́нна, а҃-й а҆нтiфѡ́нъ д҃-гѡ гла́са.

Прокíменъ, гла́съ д҃: Првⷣникъ ꙗ҆́кѡ фíнiѯъ процвѣте́тъ, ꙗ҆́кѡ ке́дръ, и҆́же въ лiва́нѣ, ѹ҆мно́житсѧ. Стíхъ: Насажде́ни въ домꙋ̀ гдⷭ҇ни, во дво́рѣхъ бг҃а на́шегѡ процвѣтꙋ́тъ. Всѧ́кое дыха́нiе: Е҆ѵⷢ҇лiе ѿ i҆ѡа́нна, зача́ло н҃а.

По н҃-мъ ѱалмѣ̀, Сла́ва: Мл҃твами страстоте́рпца, млⷭ҇тиве, ѡ҆чи́сти мнѡ́жества согрѣше́нiй на́шихъ. И҆ ны́нѣ: Мл҃твами бцⷣы: Поми́лꙋй мѧ̀, бж҃е: 

Та́же стiхи́ра, гла́съ s҃:

Дне́сь созыва́етъ на́съ страстоте́рпца всемíрное торжество̀: прiиди́те, бг҃олю́бцы, свѣ́тлѡ пра́зднꙋимъ па́мѧть є҆гѡ̀, гл҃го́люще: ра́дꙋйсѧ, великомꙋ́чениче i҆ѡа́нне, цр҃ѧ̀ нбⷭ҇нагѡ во́ине непребори́мый: и҆́бо ты̀ повелѣ́нiе безꙋ́мное законопрестꙋ́пнагѡ царѧ̀ i҆ꙋлiа́на i҆дѡлочти́телѧ преѻби́дѣлъ є҆сѝ мꙋ́жески: ра́дꙋйсѧ, бл҃же́нне, страстоте́рпцємъ хрⷭ҇тѡ́вымъ помо́щниче, ꙗ҆́кѡ ты̑ѧ въ гоне́нiи ѿ sлочести́выхъ въ вѣ́рѣ правосла́внѣй ѹ҆твержда́лъ є҆сѝ, и҆ и҆̀мъ любе́знѡ сострада́лъ є҆сѝ: сегѡ̀ ра́ди хрⷭ҇то́съ дарова́ньми чꙋде́съ ѡ҆богати́лъ тѧ̀ є҆́сть: молѝ ѹ҆̀бо всебл҃га́го бг҃а сп҃стѝ дꙋ́шы на́шѧ.

Канѡ́нъ бцⷣы на s҃: и҆ ст҃а́гѡ на и҃, два̀ канѡ́на. Пе́рвый канѡ́нъ, во гла́съ в҃.

Пѣ́снь а҃. I҆рмо́съ:

Грѧди́те, лю́дiе, пои́мъ пѣ́снь хрⷭ҇тꙋ̀ бг҃ꙋ, раздѣ́льшемꙋ мо́ре и҆ наста́вльшемꙋ лю́ди, ꙗ҆̀же и҆зведѐ и҆зꙿ рабо́ты є҆гѵ́петскiѧ, ꙗ҆́кѡ просла́висѧ.

Свѣ́тлое пра́зднество твоѐ, свѧ́те i҆ѡа́нне, ра́достнѡ на дх҃о́внꙋю трапе́зꙋ на́съ созыва́етъ: въ не́йже ѹ҆чрежда́еши ны̀ всѧ̑ къ тебѣ̀ притека́ющыѧ дарова́ньми, въ по́льзꙋ прошє́нiѧ на́мъ и҆сполнѧ́ѧ.

По́двигомъ до́брымъ подвиза́всѧ на землѝ, пребл҃же́нне i҆ѡа́нне, и҆ ѿ sла́гѡ мꙋчи́телѧ мч҃еники хрⷭ҇тѡ́вы сохранѧ́ѧ, прiѧ́лъ є҆сѝ ѿ хрⷭ҇та̀ бг҃а нбⷭ҇нꙋю жи́знь, ѿню́дꙋже въ ско́рбехъ на́мъ пода́ждь по́мощь.

Во́инствомъ и҆́стиннымъ, бг҃омꙋ́дре, sлочести́вагѡ царѧ̀ небре́гъ мꙋчи́тєльства, и҆ бога́тство ни́щымъ хрⷭ҇та̀ ра́ди  расточи́въ, прiѧ́лъ є҆сѝ да́ръ чꙋде́съ ѿ бг҃а: лꙋка̑выѧ чл҃вѣ́ки ѡ҆блича́ѧ, бл҃гочєсти́вымъ спосо́бствꙋеши.

Бг҃оро́диченъ:

Воплоти́сѧ и҆зꙿ тебє̀ бг҃олѣ́пнѡ сло́во безпло́тное, премно́жествомъ чл҃вѣколю́бiѧ, пречⷭ҇таѧ дв҃о: є҆го́же, влⷣчце, молѝ, вѣ́чное бл҃же́нство дарова́ти на́мъ.

Дрꙋгíй канѡ́нъ, гла́съ а҃.

Пѣ́снь а҃. I҆рмо́съ:

Вознесꙋ́ тѧ, бж҃е сп҃се мо́й, ꙗ҆́кѡ воскре́слъ є҆сѝ ѿ ме́ртвыхъ, попра́въ сме́рть.

I҆и҃се сп҃се на́шъ, пода́ждь на́мъ ѹ҆се́рдiе бл҃годари́ти тѧ̀ ѡ҆ все́мъ и҆ восхвали́ти ѹ҆го́дника твоего̀ i҆ѡа́нна.

Страстоте́рпче сла́вне i҆ѡа́нне, бг҃омꙋ́дрымъ смы́сломъ вво́инилсѧ є҆сѝ всетворцꙋ̀ бг҃ꙋ: побѣдѝ ѹ҆̀бо всѧ̑ врагѝ на́шѧ.

Зрѣ́ти ѹ҆досто́ивыйсѧ бг҃а воплоще́на, всехва́льне во́ине, мо́лимъ тѧ̀, твои́ми мольба́ми и҆зба́ви ны̀ ѿ всѣ́хъ бѣ́дъ.

Бг҃оро́диченъ:

Бг҃ора́дованнаѧ сло́ва предвѣ́чнагѡ пала́то, мр҃íе дв҃о, милосе́рдiемъ твои́мъ сердца̀ на̑ша въ ско́рбехъ ѹ҆веселѧ́й ѡ҆ бз҃ѣ при́снѡ.

Пѣ́снь г҃. I҆рмо́съ:

На ка́мени мѧ̀ вѣ́ры ѹ҆тверди́въ, разшири́лъ є҆сѝ ѹ҆ста̀ моѧ̑ на врагѝ моѧ̑. возвесели́ бо сѧ дꙋ́хъ мо́й, внегда̀ пѣ́ти: нѣ́сть ст҃ъ ꙗ҆́коже бг҃ъ на́шъ, и҆ нѣ́сть пра́веденъ па́че тебє̀, гдⷭ҇и.

Съ мч҃еники несꙋмнѣ́ннꙋ вѣ́рꙋ стѧжа́въ, бл҃годꙋ́шне, и҆ хрⷭ҇тꙋ̀ i҆и҃сꙋ бы́въ во́инъ, добродѣ́тельми ѡ҆богати́лсѧ є҆сѝ:  тѣ́мже соверша́ющымъ па́мѧть твою̀ честнꙋ́ю бл҃го́е просвѣще́нiе всегда̀ да́рꙋй.

Лꙋка́внꙋющымъ sлѣ̀ неви́димый гони́тель мч҃ениче хрⷭ҇то́въ, ꙗ҆влѧ́ешисѧ, и҆ крадьбы̑ въ та́йнѣ сꙋ́щыѧ ѿкрыва́еши: прiѧ́лъ бо є҆сѝ вла́сть ѿ бг҃а полє́знаѧ ко сп҃се́нiю всѣ̑мъ содѣва́ти.

Ꙗ҆́коже сто́лпъ непоколе́блемь се́рдце твоѐ, всечⷭ҇тне i҆ѡа́нне, и҆мѣ́ѧ, любо́вь мꙋ́ченикѡмъ хрⷭ҇тѡ́вымъ сотвори́лъ є҆сѝ, не боѧ́сѧ царе́ва сꙋровства̀: тѣ́мже въ любвѝ гдⷭ҇ни ѹ҆твержда́тисѧ на́мъ помозѝ.

Бг҃оро́диченъ:

Бцⷣе, мт҃и гдⷭ҇а i҆и҃са, со всѣ́ми ст҃ы́ми того̀ молѝ, и҆зба́вити ны̀ ѿ всѣ́хъ бѣ́дъ и҆ скорбе́й, ꙗ҆́кѡ да посра́мѧтсѧ всѝ ꙗ҆влѧ́ющiи рабѡ́мъ твои̑мъ sла̑ѧ: хвали́ти же съ сн҃омъ тѧ̀ при́снѡ на́съ сподо́би.

И҆́нъ. I҆рмо́съ:

Ѹ҆твержде́й сло́вомъ твои́мъ вселе́ннꙋю, ꙗ҆́же не подви́житсѧ, ѹ҆твердѝ и҆ на́шꙋ мы́сль въ стра́хъ тво́й, влⷣко гдⷭ҇и.

Тебѣ̀ творцꙋ̀ на́шемꙋ бг҃ꙋ во всѧ́комъ ѡ҆бстоѧ́нiи припа́дающе мо́лимсѧ, мч҃еника твоегѡ̀ мольба́ми, въ во́ли и҆ любвѐ твое́й ѹ҆твердѝ на́съ.

Тве́рдымъ ѹ҆мо́мъ ста́лъ є҆сѝ на правотѣ̀ бг҃озна́нiѧ, бг҃облаже́нне i҆ѡа́нне: тѣ́мже ѹ҆твержда́й дꙋ́шы на́шѧ, во гдⷭ҇ѣ наде́ждꙋ во все́мъ полага́ти, по́хоть пло́ти, по́хоть ѻ҆че́съ и҆ го́рдость житiѧ̀ презрѣ́въ, ѹ҆тверди́лсѧ є҆сѝ въ любвѝ i҆и҃совѣ, мч҃ениче: на́мъ въ то́ежде помо́щникъ бꙋ́ди. 

Бг҃оро́диченъ:

Всебл҃же́ннаѧ влⷣчце, ѹ҆твержда́ющаго всѧ̑ хрⷭ҇та̀ гдⷭ҇а поро́ждши, въ про́мыслѣ є҆гѡ̀ пребыва́ти ѹ҆крѣпи́ ны всегда̀.

Сѣда́ленъ, гла́съ и҃. Подо́бенъ: Премꙋ́дрости:

Цр҃ю̀ нбⷭ҇номꙋ и҆ творцꙋ̀ вѣкѡ́въ ѹ҆гожда́ѧ при́снѡ, законопрестꙋ́пнагѡ i҆ꙋлiа́на мꙋчи́телѧ всѧ̑ sлокова̑рныѧ и҆ бг҃омє́рзкiѧ совѣ́ты ѿрази́лъ є҆сѝ, сла́вне, i҆́дѡлѡмъ бездꙋ̑шнымъ жє́ртвы возбрани́въ твори́ти, и҆ та́кѡ въ по́двизѣ дꙋ́шꙋ твою̀ въ рꙋ́цѣ гдⷭ҇ꙋ бг҃ꙋ пре́далъ є҆сѝ: є҆го́же молѝ, ст҃е i҆ѡа́нне, прегрѣше́нiй ѡ҆ставле́нiе на́мъ дарова́ти, чествꙋ́ющымъ ст҃ꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Ѡ҆ тебѣ̀ ра́дꙋетсѧ, бл҃года́тнаѧ, всѧ́каѧ тва́рь, а҆́гг҃льскiй собо́ръ и҆ чл҃вѣ́ческiй ро́дъ, ѡ҆сщ҃е́нный хра́ме и҆ раю̀ слове́сный, дв҃ственнаѧ похвало̀, и҆зꙿ неѧ́же бг҃ъ воплоти́сѧ, и҆ млⷣнецъ бы́сть, пре́жде вѣ̑къ сы́й бг҃ъ на́шъ: ложесна́ бо твоѧ̑ прⷭ҇то́лъ сотворѝ, и҆ чре́во твоѐ простра́ннѣе нб҃съ содѣ́ла. ѡ҆ тебѣ̀ ра́дꙋетсѧ, бл҃года́тнаѧ, всѧ́каѧ тва́рь, сла́ва тебѣ̀.

Пѣ́снь д҃. I҆рмо́съ:

Прише́лъ є҆сѝ ѿ дв҃ы, не хода́тай, ни а҆́гг҃лъ, но са́мъ, гдⷭ҇и, вопло́щьсѧ, и҆ сп҃слъ є҆сѝ всего́ мѧ чл҃вѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и.

Ѹ҆подо́билсѧ є҆сѝ распе́ншемꙋсѧ во́лею на дре́вѣ хрⷭ҇тꙋ̀ бг҃ꙋ на́шемꙋ, всечⷭ҇тне, сраспе́нсѧ є҆мꙋ̀ всѧ́кимъ воздержа́нiемъ, мл҃твою же и҆ ми́лостынею, и҆ мно́гими добродѣѧ́ньми.

Сѐ да́же до сме́рти, i҆ѡа́нне мч҃ениче, смири́лсѧ є҆сѝ: ст҃ы̑ѧ бо твоѧ̑ мо́щи на мѣ́стѣ въ погребе́нiи стра́нныхъ  бы́ша сокровє́ны: сегѡ̀ ра́ди гдⷭ҇ь по все́й вселе́ннѣй тебѐ просла́ви.

Царѧ̀ престꙋ́пника i҆ꙋлiа́на во́инство тлѣ́нное во вла́сти содержа́въ, ѿ тогѡ̀ по́сланъ бы́лъ є҆сѝ ѹ҆бива́ти хрⷭ҇тѡ́вы мч҃еники. но ты̀, бл҃же́нне, ты̑ѧ хранѧ̀, въ вѣ́рѣ ѹ҆твержда́лъ є҆сѝ, во є҆́же пѣ́ти: сла́ва си́лѣ твое́й, гдⷭ҇и.

Бг҃оро́диченъ:

Недоꙋме́нiе во сп҃се́нiе предлежи́тъ мѝ, ѿ ѡ҆быше́дшихъ мѧ̀ sѡ́лъ, пречⷭ҇таѧ. тѣ́мже и҆зба́ви мѧ̀ ѿ ни́хъ ско́рѡ, бл҃горазꙋ́мiе подаю́щи: къ тебѣ́ бо є҆ди́нѣй прибѣго́хъ, бг҃ома́ти.

И҆́нъ. I҆рмо́съ:

Разꙋмѣ́хъ, всеси́льне, твоѐ смотре́нiе, и҆ со стра́хомъ просла́вихъ тѧ̀, сп҃се.

Ве́лiе твоѐ, гдⷭ҇и, смотре́нiе во все́мъ мíрѣ, є҆мꙋ́же ѹ҆се́рднѡ предае́мсѧ, тебѣ̀ со ст҃ы́ми молѧ́щесѧ.

По́двигъ до́бръ, мч҃ениче, во страда́нiи соверши́въ, бл҃горазꙋ́мiемъ во стра́сѣ гдⷭ҇а прославлѧ́ти помозѝ на́мъ.

Братолю́бнѣ въ гоне́нiи лю́демъ бж҃iимъ помога́лъ є҆сѝ, стра́хъ ѿве́ргiй мꙋчи́телей, i҆ѡа́нне: стра́хъ напа́стей ѿве́ржи ѿ на́съ.

Бг҃оро́диченъ:

Всеси́льнагѡ цр҃ѧ̀ цр҃и́ца и҆ мт҃и сподо́биласѧ є҆сѝ бы́ти: сподо́би ны̀ сла́вити є҆гѡ̀ къ на́мъ въ млⷭ҇ти смотре́нiе.

Пѣ́снь є҃. I҆рмо́съ:

Свѣ́та пода́телю и҆ вѣкѡ́въ тво́рче гдⷭ҇и, во свѣ́тѣ твои́хъ повелѣ́нiй наста́ви на́съ: ра́звѣ бо тебє̀ и҆но́гѡ бг҃а не зна́емъ. 

Та́инъ бжⷭ҇твенныхъ вкꙋси́въ въ ра́зꙋмѣ, i҆ѡа́нне, про́повѣдь бж҃iѧ рожде́нiѧ и҆сповѣ́далъ є҆сѝ, гл҃го́лѧ предꙿ всѣ́ми: и҆но́гѡ бг҃а ра́звѣ всетворца̀ не зна́ю.

Возлюби́вшаго гдⷭ҇а люби́те, возгл҃го́лалъ є҆сѝ, страстоте́рпче, стра́ждꙋщымъ мч҃еникѡмъ, въ є҆гѡ́же любвѝ ѹ҆тверди́всѧ, ѡ҆богати́лсѧ є҆сѝ чꙋдесы̀, врачꙋ́ѧ болѣ̑зни мнѡ́гiѧ.

Сла́вꙋ мíра сегѡ̀ ни во что́же, бг҃омꙋ́дре во́ине, вмѣни́лъ є҆сѝ, сла́вы ра́ди хрⷭ҇то́вы: тѣ́мже страда́льчество соверши́въ и҆ сла́вы бжⷭ҇твенныѧ сподо́бивсѧ, на́мъ полꙋчи́ти ѻ҆́нꙋю моли́сѧ.

Бг҃оро́диченъ:

Тѧ̀, влⷣчце, мо́лимъ, сла́вѧще твоѐ ѡ҆ на́съ милосе́рдiе: всѧ́кихъ ны̀ скорбе́й, мр҃íе, свободѝ, и҆ помозѝ ѹ҆́треневати на́мъ къ бг҃ꙋ и҆ вѣ́чнагѡ бл҃же́нства сподо́битисѧ.

И҆́нъ. I҆рмо́съ:

Ѿ но́щи невѣдѣ́нiѧ просвѣще́й концы̀, просвѣти́ мѧ ѹ҆́тромъ чл҃вѣколю́бiѧ твоегѡ̀, гдⷭ҇и.

Чл҃вѣколю́бче влⷣко, просвѣща́й ны̀ въ па́мѧти моле́бнѣй страда́льца твоегѡ̀, ѹ҆́треневати къ тебѣ̀ бл҃гоговѣ́инствомъ.

Просвѣти́лсѧ є҆сѝ, мч҃ениче i҆ѡа́нне, бг҃одарова́нными чꙋдесы̀: тѣ́мъ ѿ sлы́хъ чл҃вѣ̑къ, тщеты̀ и҆ болѣ̑зни, сла́вѧщыѧ тѧ̀ премѣнѝ.

Свѣтоно́снымъ ѹ҆́тромъ, побѣжда́ѧ всѧ̑ дꙋшетли́тєльныѧ{Исправлена опечатка оригинала: дꙋшетлитє́льныѧ. Прим.  orthlib} врагѝ до́блественнѣ, ѿ ско́рбныхъ тьмы̀ страсте́й во свѣ́тъ ра́дости привлецы́ ны.

Бг҃оро́диченъ:

Ꙗ҆́же бг҃а во пло́ти на́шей родила̀ є҆сѝ, дв҃о пречⷭ҇таѧ, свѣ́томъ нбⷭ҇нымъ ѡ҆сiѧ́тисѧ на́мъ є҆мꙋ̀ моли́сѧ, млⷭ҇ть ко всѣ̑мъ простира́ющи. 

Пѣ́снь s҃. I҆рмо́съ:

Въ бе́зднѣ грѣхо́внѣй валѧ́ѧсѧ, неислѣ́днꙋю милосе́рдiѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀ возведѝ.

Си́лою бж҃iею ѹ҆крѣпи́всѧ, мч҃еникѡвъ сла́во i҆ѡа́нне, преще́нiй нечести́выхъ небре́глъ є҆сѝ: ны́нѣ же зрѧ̀ ра́достнѣ бг҃а, ѿ sлы́хъ на́съ и҆зба́ви.

Мл҃твами и҆ посто́мъ и҆ въ цѣломꙋ́дрiи всѧ́кимъ воздержа́нiемъ бг҃ꙋ ѹ҆годи́лъ є҆сѝ, всечⷭ҇тне: свы́ше назира́ѧ, свобожда́й ны̀ ѿ ско́рби.

Проси̑маѧ чествꙋ́ющымъ тѧ̀ вѣ́рнѡ, бл҃же́нне, подае́ши, sла̑ѧ чл҃вѣ́ки ѡ҆блича́ѧ, ѡ҆ ка́ющихсѧ же бг҃ꙋ молѧ́сѧ.

Бг҃оро́диченъ:

Ѹ҆врачꙋ́й, бцⷣе, стра́сти дꙋ́шъ и҆ тѣле́съ на́шихъ, врача̀ хрⷭ҇та̀ на́мъ поро́ждши, и҆ вра́жiе sлокова́рство посрамѝ милосе́рдiемъ твои́мъ.

И҆́нъ. I҆рмо́съ:

Со i҆ѡ́ною вопiе́мъ тѝ, гдⷭ҇и, со гла́сомъ хвале́нiѧ молѧ́щесѧ: возведѝ ѿ тлѝ живо́тъ на́шъ.

Не преста́немъ моли́ти тѧ̀ всеще́драго гдⷭ҇а, подви́жꙋще съ на́ми вѣ́рнаго во́ина: и҆зꙿима́ѧ ѿ грѣ̑хъ, всели́ ны въ нбⷭ҇нꙋю жи́знь.

Хва́лиши, ст҃е i҆ѡа́нне, въ вы́шнихъ бг҃а, вѣ́рнѡ здѣ̀ слꙋжи́въ є҆мꙋ̀: ѿню́дꙋже прибли́жисѧ и҆ на́мъ тѧ̀ хва́лѧщымъ во сп҃се́нiе.

Стра̑сти хрⷭ҇та̀ ра́ди терпѣ́въ, всехва́льне, всера́достное бл҃же́нство полꙋчи́лъ є҆сѝ: тѣ́мже и҆ на́шѧ мѡльбы̀ прiимѝ, и҆ введи́ ны въ ра́дость. 

Бг҃оро́диченъ:

Пречⷭ҇таѧ дв҃о, ѿ тлѣ́нiѧ пагꙋбоно́снагѡ мíръ сп҃сшаѧ, ѿ всѧ́кагѡ sла́гѡ ѡ҆бстоѧ́нiѧ на́съ и҆зба́ви.

Конда́къ, гла́съ s҃:

Бл҃гочести́ваго во́ина хрⷭ҇то́ва, побѣди́вшаго врагѝ дꙋшє́вныѧ и҆ тѣлє́сныѧ бг҃омꙋ́дреннѡ, i҆ѡа́нна мч҃еника достодо́лжнѡ пѣ́сньми восхва́лимъ: чꙋдодѣ́йствꙋѧ бо подае́тъ ѡ҆би́льнаѧ и҆сцѣлє́нiѧ стра́ждꙋщымъ лю́демъ, и҆ мо́литсѧ гдⷭ҇ꙋ бг҃ꙋ ѿ всѧ́кихъ бѣ́дъ сп҃стѝ правовѣ̑рныѧ.

I҆́косъ:

Кто̀ по́двиги твоѧ̑ и҆ страда̑нiѧ ра́ди вѣ́ры въ гдⷭ҇а i҆и҃са и҆зрещѝ возмо́жетъ, прехва́льне i҆ѡа́нне; и҆лѝ кíими тѧ̀ ѹ҆вѣнча́емъ похвала́ми, ра́ди мꙋ́жественнагѡ твоегѡ̀ въ зако́нѣ гдⷭ҇ни и҆ во и҆́стиннѣмъ бл҃гоче́стiи стоѧ́нiѧ; попра́лъ бо є҆сѝ всѧ̑ кѡ́зни дꙋшетли́телѧ врага̀, цѣломꙋ́дрiемъ и҆ всѧ́кими добротворє́нiи воѻрꙋжи́всѧ: бога́тство и҆ сла́вꙋ и҆ по́хоть вре́днꙋю возненави́дѣвъ, нищетꙋ̀ и҆ поноше́нiе хрⷭ҇то́во возлюби́лъ є҆сѝ, стра́ждꙋщымъ въ ско́рбехъ помога́ѧ: тѣ́мже всели́всѧ въ нбⷭ҇ныѧ кро́вы, дарова́ньми пресла́вныхъ чꙋде́съ ѡ҆богати́лсѧ є҆сѝ. ѿтꙋ́дꙋ ѹ҆̀бо, бл҃же́нне, всѧ̑ притека́ющыѧ къ тебѣ̀ назира́й, пѡ́мощи творѧ̀, во є҆́же ѿ всѧ́кихъ бѣ́дъ сп҃стѝ правовѣ̑рныѧ.

Пѣ́снь з҃. I҆рмо́съ:

Ѻ҆́бразꙋ злато́мꙋ на по́ли деи́рѣ слꙋжи́мꙋ, трiѐ твоѝ ѻ҆́троцы небрего́ша безбо́жнагѡ велѣ́нiѧ, посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ. 

Безбо́жное мꙋчи́телѧ законопрестꙋ́пнагѡ велѣ́нiе, страстоте́рпче i҆ѡа́нне, преѻби́дѣвъ, бг҃очести́въ всемогꙋ́щагѡ цр҃ѧ̀ во́инъ показа́лсѧ є҆сѝ, бл҃года́тнѣ же ѡ҆роша́емь, съ людьмѝ бж҃iими пѣ́лъ є҆сѝ: бл҃гослове́нъ є҆сѝ, бж҃е ѻ҆тє́цъ на́шихъ.

Сла́дкое и҆ вели́кое и҆ ра́достное торжество̀ ны́нѣ лю́ди гдⷭ҇ни ѡ҆блиста̀, є҆́же мч҃еникѡвъ до́блѣйшiй цѣломꙋ́дрый i҆ѡа́ннъ воѻбразѝ. то́читъ бо цѣльбы̑ молѧ́щымсѧ вѣ́рнѡ гдⷭ҇ꙋ, и҆̀же взыва́ютъ: бл҃гослове́нъ є҆сѝ, бж҃е ѻ҆тє́цъ на́шихъ.

Дерзнове́нiе и҆мѣ́ѧ ко влⷣцѣ всѣ́хъ, ст҃е i҆ѡа́нне, ꙗ҆́кѡ бли́жнiй ѹ҆го́дникъ є҆гѡ̀, во ѡ҆бстоѧ́нiи напа́стей на́шихъ предста́тельствꙋй є҆мꙋ̀ ѡ҆ на́съ, и҆ помога́й и҆зба́витисѧ на́мъ ѿ грѣхѡ́въ, да бг҃омꙋ́дреннѡ пое́мъ: бл҃гослове́нъ є҆сѝ, бж҃е ѻ҆тє́цъ на́шихъ.

Бг҃оро́диченъ:

Пресла́вное соверши́сѧ та́инство въ тебѣ̀, бг҃ома́ти: безсѣ́меннѡ бо зачала̀ є҆сѝ сн҃а, бре́мѧ грѣ̑хъ на́шихъ ѹ҆праздни́вшаго. тѣ́мже ѹ҆пова́нiе на тѧ̀ и҆мꙋ́ще и҆ твою̀ по́мощь зрѧ́ще, ѹ҆се́рднѡ вопiе́мъ: бл҃гослове́на є҆сѝ, дв҃о влⷣчце.

И҆́нъ. I҆рмо́съ:

Всѧ̑ дѣла̀ твоѧ̑ и҆́стинна, и҆ пра́ви пꙋтiѐ твоѝ, бж҃е ѻ҆тє́цъ на́шихъ.

Безме́здный врачꙋ̀ i҆ѡа́нне, и҆сцѣли́ мл҃твами твои́ми недꙋ́ги и҆ стра̑сти дꙋ́шъ и҆ тѣле́съ гдⷭ҇еви вопiю́щихъ: бл҃гослове́нъ є҆сѝ, бж҃е ѻ҆тє́цъ на́шихъ.

Дѣ́ло всѧ́кiѧ добродѣ́тели и҆спра́вилъ є҆сѝ, и҆ же́ртвꙋ тѧ̀ всетворцꙋ̀ возложи́лъ є҆сѝ, вопiѧ̀: бл҃гослове́нъ є҆сѝ бж҃е ѻ҆тє́цъ на́шихъ. 

Всебл҃го́мꙋ бг҃ꙋ въ чⷭ҇тотѣ̀ мл҃твою и҆ посто́мъ ѹ҆гожда́ѧ, мч҃ениче, да́ждь на́мъ бг҃оꙋго́днѣ зва́ти: бл҃гослове́нъ є҆сѝ, бж҃е ѻ҆тє́цъ на́шихъ.

Бг҃оро́диченъ:

Всенепоро́чнаѧ дв҃о, пꙋ́ть и҆ и҆́стинꙋ хрⷭ҇та̀ ро́ждши, рꙋководѝ на́съ въ го́рнюю жи́знь, къ бг҃ꙋ ѻ҆тє́цъ на́шихъ.

Пѣ́снь и҃. I҆рмо́съ:

Пе́щь и҆ногда̀ ѻ҆́гненнаѧ въ вавѷлѡ́нѣ дѣ̑йства раздѣлѧ́ше бж҃iимъ велѣ́нiемъ, халдє́и ѡ҆палѧ́ющаѧ, вѣ̑рныѧ же ѡ҆роша́ющаѧ, пою́щыѧ: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Вы́шнихъ и҆щѧ́й, на землѝ прє́лести возненави́дѣлъ є҆сѝ, бг҃облаже́нне. тѣ́мже съ мч҃еники хрⷭ҇то́выми въ любвѝ дх҃о́внѣй соедини́всѧ, дерзнове́ннѡ бг҃очеловѣ́ка i҆и҃са проповѣ́далъ є҆сѝ, ѡ҆ не́мже зове́ши: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Неѡскꙋ́днѡ тре́бѡванiѧ подава́ѧ, ни́щымъ бы́лъ є҆сѝ гото́вый пита́тель, во́ине бл҃гочестивомꙋ́дренне i҆ѡа́нне. и҆ ны́нѣ притека́ющыѧ къ тебѣ̀ назира́ѧ, и҆спо́лни тѣ́хъ прошє́нiѧ, да ра́достнѡ зове́мъ: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Всезри́тель бг҃ъ, ѹ҆се́рдiе твоѐ, i҆ѡа́нне, и҆ соверше́ннꙋю вѣ́рꙋ ви́дѣвъ, просла́ви тѧ̀ сла́вою вѣ́чною. є҆го́же молѝ въ по́льзѣ ѹ҆ще́дрити ны̀ бг҃омꙋ́дреннѡ пою́щыѧ: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Бг҃оро́диченъ:

Мр҃íе бг҃оневѣ́сто, къ тебѣ̀ прибѣга́емъ, и҆ тебѣ̀ припа́дающе мо́лимсѧ: ви́ждь, влⷣчце, ско́рбь на́шꙋ и҆ ѡ҆sлобле́нiе ѿ вра̑гъ на́шихъ, и҆ ѹ҆мирѝ жи́знь всѣ́хъ  на́съ, миротво́рца поро́ждши гдⷭ҇а, є҆го́же бл҃гослови́мъ во вѣ́ки.

И҆́нъ. I҆рмо́съ:

Цр҃ѧ̀ сла́вы и҆ побѣди́телѧ сме́рти, i҆и҃са назѡре́а, того̀ превозноси́те во всѧ̑ вѣ́ки.

Цр҃ю̀ нбⷭ҇ный, побѣ́дꙋ на си́лꙋ вра́жiю ст҃о́мꙋ твоемꙋ̀ мч҃никꙋ дарова́вый, да́рꙋй и҆ на́мъ во и҆збавле́нiи ѿ нꙋ́ждъ сла́вити тѧ̀ во всѧ̑ вѣ́ки.

Цр҃ѧ̀ гдⷭ҇а ра́достнѡ, бл҃же́нне, въ вы́шнихъ ѹ҆зрѣ́лъ є҆сѝ: моли́сѧ, да мы̀ чⷭ҇тымъ се́рдцемъ є҆го̀ превозно́симъ во всѧ̑ вѣ́ки.

Царю́ѧй во хрⷭ҇тѣ̀ во́ине, всѧ̑ ва́рвары побѣдѝ, и҆ sлоко́знєнныѧ разорѝ на на́съ совѣ́ты, да превозно́симъ гдⷭ҇а во всѧ̑ вѣ́ки.

Бг҃оро́диченъ:

Цр҃и́це всемо́щнаѧ, цр҃ѧ̀ и҆ бг҃а ма́терски молѝ, да вездѣ̀ є҆го̀ превозно́симъ, и҆ тѧ̀ гпⷭ҇жꙋ̀ пое́мъ во всѧ̑ вѣ́ки.

Пѣ́снь ѳ҃. I҆рмо́съ:

Безнача́льна роди́телѧ сн҃ъ, бг҃ъ и҆ гдⷭ҇ь, вопло́щьсѧ ѿ дв҃ы на́мъ ꙗ҆ви́сѧ, ѡ҆мрачє́ннаѧ просвѣ́тити, собра́ти расточє́нныѧ: тѣ́мъ всепѣ́тꙋю бцⷣꙋ велича́емъ.

До́бръ ꙗ҆ви́лсѧ є҆сѝ посо́бникъ, пресла́вне, лю́демъ бж҃iимъ, гони̑мыѧ сокрыва́ѧ, и҆ ны́нѣ чꙋде́снѣ помоществꙋ́еши вѣ̑рнымъ: сегѡ̀ ра́ди, въ па́мѧти бл҃годѣѧ́нiй твои́хъ, хрⷭ҇та̀ бг҃а велича́емъ.

Твоѧ̑ чꙋдеса̀, пребл҃же́нне i҆ѡа́нне, во все́мъ мíрѣ проповѣ́даютсѧ: тѣ́мже и҆ дне́сь собра́вшесѧ, сла́вꙋ возсыла́емъ хрⷭ҇тꙋ̀, тебѐ просла́вльшемꙋ. 

На́съ восхвалѧ́ющихъ тѧ̀, мч҃ниче хрⷭ҇то́въ, и҆ твоеѧ̀ по́мощи просѧ́щихъ, дне́сь ѹ҆слы́ши, и҆ къ полє́знымъ ѹ҆правлѧ́ти не преста́й, мл҃твенникъ теплѣ́йшiй и҆ хода́тай къ бг҃ꙋ на́шемꙋ ꙗ҆влѧ́ѧсѧ.

И҆зрѧ́денъ вра́чь серде́цъ человѣ́ческихъ чꙋдодѣѧ́ньми ꙗ҆ви́лсѧ є҆сѝ, i҆ѡа́нне, помоществꙋ́ѧ всѣ̑мъ благочєсти́вымъ: тѣ́мъ воспѣва́юще тѧ̀, хрⷭ҇та̀ велича́емъ.

Бг҃оро́диченъ:

Пѣ́ти, дв҃о, тѧ̀ не престае́мъ, помо́щницꙋ, покро́въ, ско́рое застꙋпле́нiе и҆ предста́тельницꙋ на́шꙋ непосты́днꙋю: соблюдѝ твоѧ̑ рабы̀ ѿ всѧ́кагѡ ѡ҆sлобле́нiѧ, и҆ ѿ ко́зней лꙋка́вагѡ свобожда́й при́снѡ.

И҆́нъ. I҆рмо́съ:

Слꙋжи́тель безпло́тный предста̀, гл҃го́лѧ бл҃года́тнѣй: гдⷭ҇ь съ тобо́ю. ю҆́же велича́емъ.

Гдⷭ҇и си́лъ, бꙋ́ди съ на́ми, ѹ҆крѣплѧ́ѧ i҆ера́рхи, i҆ерє́и же и҆ всѧ̑ лю́ди твоѧ̑ мл҃твами ст҃а́гѡ сп҃са́ѧ: да бл҃гоче́стнѡ тѧ̀ и҆ бцⷣꙋ непреста́ннѡ всѝ велича́емъ.

Моли́сѧ, ст҃е i҆ѡа́нне, бг҃ꙋ въ трⷪ҇цѣ, да ѹ҆досто́итъ вѣ́рꙋющыѧ во и҆́мѧ є҆гѡ̀ бг҃омꙋ́дреннѡ ꙗ҆́кѡ всетворца̀ при́снѡ велича́ти.

Твою̀ па́мѧть соверша́ющыѧ, гдⷭ҇ень ѹ҆го́дниче, предста́въ ѿ печа́лей свободѝ, и҆ напо́й ра́дости, во є҆́же съ бг҃ома́терiю гдⷭ҇а велича́ти.

Бг҃оро́диченъ:

Ѡ҆бл҃года́тствованнаѧ мр҃íе, при́зри на всѧ̑ лю́ди твоѧ̑ млⷭ҇тiю, да тѧ̀ безконе́чнѡ въ ра́дости велича́емъ. 

Свѣти́ленъ. Подо́бенъ: Со ѹ҆ченикѝ:

Вѣнцено́сче ст҃е, предстоѧ́й со а҆́гг҃лы хрⷭ҇то́вꙋ престо́лꙋ и҆ свѣ́та ѿтꙋ́дꙋ и҆сполнѧ́ѧйсѧ, страстоте́рпче, ми́ръ мíрꙋ мл҃твами твои́ми и҆схода́тайствꙋй, и҆ на́мъ сп҃се́нiе, бл҃гоче́стнѡ па́мѧть твою̀ соверша́ющымъ и҆ въ ско́рбехъ притека́ющымъ къ тебѣ̀, i҆ѡа́нне всебога́те.

Сла́ва: Подо́бенъ: Нб҃о sвѣзда́ми:

Позна́нiемъ себє̀ сама́гѡ, позна́лъ є҆сѝ всетворѧ́щꙋю винꙋ̀ бг҃а, въ него́же и҆ ѹ҆вѣ́ровалъ є҆сѝ, и҆ того̀ и҆сповѣ́давъ, просвѣща́ещи мíръ чꙋдесы̀, i҆ѡа́нне бг҃облаже́нне.

И҆ ны́нѣ, бг҃оро́диченъ:

Во чре́вѣ твое́мъ гдⷭ҇ь, погиба́ющiй мíръ ѿ тлѣ́нiѧ призва́ти восхотѣ́въ, ꙗ҆́коже вѣ́дѧше, всели́сѧ, бцⷣе. сп҃се́нiе ѹ҆̀бо всѝ ѡ҆брѣ́тше, вопiе́мъ тебѣ̀: ра́дꙋйсѧ, всепѣ́таѧ дв҃о, поро́ждши ра́дость все́й вселе́ннѣй, ѡ҆бра́дꙋй и҆ на́съ, ѿ врагѡ́въ sлодѣ́йства хранѧ́щи всегда̀.

На хвали́техъ стiхи̑ры на д҃, гла́съ s҃.

Подо́бенъ: Всю̀ ѿложи́вше:

Страда̑нiѧ ви́дѣвъ добропобѣ́дныхъ мч҃еникѡвъ, дерзнове́нiѧ бжⷭ҇твеннагѡ и҆спо́лнивсѧ, не ѹ҆боѧ́лсѧ є҆сѝ мꙋчи́телѧ sлочести́вагѡ царѧ̀, но со ѹ҆се́рдiемъ къ ни̑мъ прише́дъ, на по́двигъ ѹ҆крѣплѧ́лъ є҆сѝ и҆̀хъ: съ ни́миже моли́сѧ гдⷭ҇ꙋ, страда́льче i҆ѡа́нне, сп҃сти́сѧ дꙋша́мъ на́шымъ.

Пло́ть съ кро́вiю па́дающꙋ ви́дѧ мно́гихъ ст҃ы́хъ, ѿ беззако́ннагѡ царѧ̀ i҆ꙋлiа́на стра́ждꙋщихъ за хрⷭ҇та̀ бг҃а на́шего, си̑мъ, бл҃же́нне, во ѹ҆́захъ и҆ sлострада́нiихъ  помога́лъ є҆сѝ, бл҃го́ю бесѣ́дою ѹ҆тѣша́ѧ, да наде́жды бл҃гíѧ не ѿпа́даютъ, но да ѡ҆жида́ютъ бꙋ́дꙋщагѡ воздаѧ́нiѧ и҆ вѣнцє́въ нбⷭ҇ныхъ ра́дованiѧ.

Терпѣ́нiемъ твои́мъ, i҆ѡа́нне всехва́льне, мздꙋ̀ стѧжа́лъ є҆сѝ, дꙋ́шꙋ твою̀ всѣ́хъ влⷣцѣ въ рꙋ́цѣ преда́въ, и҆ ѿ негѡ̀ дарова̑нiи чꙋде́съ ѡ҆богати́лсѧ є҆сѝ: молѝ ѹ҆̀бо хрⷭ҇та̀ бг҃а ѡ҆ чтꙋ́щихъ любо́вiю ст҃ꙋ́ю па́мѧть твою̀.

Зрѣ́ти тѧ̀ сподо́бисѧ жена̀ бл҃гочести́ваѧ, є҆́йже ты̀, страда́льче, ꙗ҆ви́всѧ: повелѣ́лъ є҆сѝ чⷭ҇тны̑ѧ твоѧ̑ мо́щи просла́вити: та́ѧ же съ ра́достiю сiѧ̑ прiе́мши, съ мѵ́рными бл҃гоꙋха̑нiи цр҃кви предложѝ. моли́сѧ, страда́льче, хрⷭ҇тꙋ̀ бг҃ꙋ, и҆ пѣвцє́мъ твои̑мъ пода́ти ве́лiю млⷭ҇ть.

Сла́ва, гла́съ є҃. Подо́бенъ: Вострꙋби́мъ:

Стеце́мсѧ вѣ́рою, и҆ любо́вiю возопiи́мъ пра́зднствєннаѧ и҆ ликꙋ́имъ ра́дꙋющесѧ, въ настоѧ́щее торжество̀ хрⷭ҇то́ва во́ина, i҆ѡа́нна прехва́льнагѡ: правосла́внiи лю́дiе да стекꙋ́тсѧ, и҆ ли́цы а҆рхiере́йстiи да воспою́тъ пѣ́сньми страда́льческое пра́зднество: вѡ́инства а҆́гг҃льскаѧ да веселѧ́тсѧ зрѧ́ще. того́ бо вѣ́мы въ бѣда́хъ предста́телѧ, и҆ ѹ҆ныва́ющымъ и҆́стинное ра́дованiе, ни́щихъ ѡ҆богати́телѧ, и҆ во всѣ́хъ находѧ́щихъ лю́тыхъ ѹ҆тѣ́шителѧ, и҆ всѧ̑ вездѣ̀ те́плѣ предварѧ́юща. є҆мꙋ́же ны́нѣ си́це рце́мъ: во́ине хрⷭ҇то́въ i҆ѡа́нне, сп҃сѝ вѣ́рою притека́ющыѧ ко сщ҃е́нномꙋ хра́мꙋ твоемꙋ̀, мл҃твами твои́ми.

И҆ ны́нѣ, бг҃оро́диченъ, гла́съ то́йже:

Вострꙋби́мъ трꙋбо́ю пѣ́сней: прекло́нши бо сѧ свы́ше всецр҃и́ца мт҃и дв҃а, бл҃гослове́ньми вѣнча́етъ  воспѣва́ющыѧ ю҆̀. лю́дiе да стекꙋ́тсѧ, и҆ цр҃и́цѣ да воспле́щꙋтъ въ пѣ́снехъ, цр҃ѧ̀ ро́ждшей, и҆́же сме́ртiю пе́рвѣе держи̑мыѧ разрѣши́ти чл҃вѣколю́бнѡ бл҃говолѝ. па́стырiе и҆ ѹ҆чи́телiе, до́брагѡ па́стырѧ пречⷭ҇тꙋю мт҃рь соше́дшесѧ восхва́лимъ: свѣ́щникъ златоза́рный, свѣтоно́сный ѻ҆́блакъ, нб҃съ простра́ннѣйшꙋю, ѡ҆дꙋшевле́нный кiвѡ́тъ, ѻ҆гнезра́чный влⷣчень прⷭ҇то́лъ, маннопрiе́мнꙋю златꙋ́ю ста́мнꙋ, затворе́ннꙋю сло́ва две́рь, всѣ́хъ хрⷭ҇тiа́нъ прибѣ́жище, пѣ́сньми бл҃гоглаго́ливыми похвалѧ́юще си́це рце́мъ: пала́то сло́ва, сподо́би смирє́нныѧ ны̀ нбⷭ҇наго црⷭ҇твiѧ, ничто́же бо невозмо́жно хода́тайствꙋ твоемꙋ̀.

Славосло́вiе вели́кое, и҆ ѿпꙋ́стъ.

На лiтꙋргíи: Бл҃жє́нна, ѿ канѡ́на а҃-гѡ пѣ́снь г҃-ѧ, на д҃: и҆ в҃-гѡ канѡ́на пѣ́снь s҃-ѧ, на д҃. Прокíменъ, гла́съ з҃: Возвесели́тсѧ пра́ведникъ ѡ҆ гдⷭ҇ѣ, и҆ ѹ҆пова́етъ на него̀. Стíхъ: Ѹ҆слы́ши, бж҃е, гла́съ мо́й, внегда̀ моли́ти ми сѧ къ тебѣ̀. А҆пⷭ҇лъ къ ри́млѧнѡмъ, зача́ло рs҃_i. А҆ллилꙋ́iа, гла́съ д҃: Мнѡ́ги скѡ́рби првⷣнымъ, и҆ ѿ всѣ́хъ и҆́хъ и҆зба́витъ ѧ҆̀ гдⷭ҇ь. Е҆ѵⷢ҇лiе ѿ матѳе́а, зача́ло ѯ҃ѳ. Прича́стенъ: Въ па́мѧть вѣ́чнꙋю бꙋ́детъ првⷣникъ:


