        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ а҃_i-й де́нь.

Ст҃ы́ѧ мч҃ницы и҆ прехва́льныѧ є҆ѵфи́мiи, си́рѣчь, предѣ́ла ѻ҆тцє́въ:

И҆ преставле́нiе бл҃же́нныѧ ѻ҆́льги, кнѧги́ни рѡссíйскiѧ, во ст҃о́мъ креще́нiи нарече́нныѧ є҆ле́ны.

На Гдⷭ҇и, воззва́хъ, стiхи̑ры, на s҃. Е҆ѵфи́мiи г҃, гла́съ и҃.

Подо́бенъ: Ѽ пресла́внагѡ чꙋдесѐ!

Ѽ пресла́внагѡ чꙋдесѐ, * гдⷭ҇нѧ а҆́гница, * тогѡ̀ во́льной подо́бѧщисѧ ме́ртвости * болѣ́зньми страда́нiѧ, * лежа́щи во гро́бѣ, * кро́ве и҆злiѧ́нiе и҆сточа́етъ си́лою дх҃а. * ю҆́же почерпа́юще дꙋша́мъ на ѡ҆чище́нiе, * всѧ́ческихъ хвалꙋ̀ * прино́симъ бг҃ꙋ всегда̀. 

Ѽ пресла́внагѡ чꙋдесѐ, * ка́кѡ ѹ҆́бѡ ме́ртвымъ є҆стество́мъ, * прехва́льнаѧ стоѧ́ше страстоно́сица дне́сь, * бж҃е́ственный сви́токъ держа́щи, * сопроти̑внымъ є҆гѡ̀ не даю́щи, * ѻ҆тцє́мъ же ввѣрѧ́юще. * ѽ мч҃нице сла́внаѧ, вселе́нныѧ похвало̀, * спаса́й ны́нѣ моли́твами твои́ми * незы́блемꙋ цр҃ковь хрⷭ҇то́вꙋ.

Бжⷭ҇твенныхъ ѻ҆тє́цъ собра́нiе, * вѣ́ры предѣ́лъ *, на твоѧ̑ пє́рси полага́етъ: * є҆го́же ѹ҆́бѡ пресла́внаѧ прiе́мши, * хранѧ́щи бжⷭ҇твеннꙋю вѣ́рꙋ непоколеби́мꙋ, * и҆ побѣжда́ющи всѧ́кꙋ є҆́ресь, * и҆ посрамлѧ́ющи лжесла̑вныѧ застꙋ́пники. * тѣ́мже тѧ̀ чти́мъ * и҆ ѹ҆блажа́емъ.

И҆́ны стiхи̑ры ѻ҆́льги, гла́съ д҃. Подо́бенъ: Ꙗ҆́кѡ до́блѧ:

Ꙗ҆́кѡ со́лнце возсiѧ̀ на́мъ, * пресла́внаѧ па́мѧть твоѧ̀, ѻ҆́льго бг҃омꙋ́драѧ, * ма́ти кнѧзе́й рѡссíйскихъ, * хрⷭ҇то́ва мизи́ница, а҆пⷭ҇льскимъ ѹ҆че́нiемъ воспита́на, * возмогла̀ є҆сѝ на кꙋмíры, па́че же на дiа́вола. * си́лою ст҃а́гѡ дх҃а просвѣща́ема, * ѿ тмы̀ неразꙋ́мiѧ всю̀ странꙋ̀, * и҆ лю́ди къ бг҃ꙋ привела̀ є҆сѝ. * є҆го́же молѝ ѡ҆ творѧ́щихъ твою̀ па́мѧть.

Въ ра́зꙋмѣ дꙋхо́вномъ, * и҆́мже посрами́ла є҆сѝ врага̀ прельсти́вшаго є҆́ѵꙋ, * и҆ сегѡ̀ ѻ҆рꙋ́жiе сломи́ла є҆сѝ, * бг҃осажде́нный ра́й церко́вный	 создала̀ є҆сѝ: * въ не́мже дре́во живо́тное крⷭ҇тъ водрꙋзи́ла є҆сѝ, * и҆ трапе́зꙋ бж҃iѧ бра́шна и҆мꙋ́щи, * и҆сто́чникъ неисчерпа́емый кро́ве хрⷭ҇то́вы. * є҆гѡ́же пи́вши нетлѣ́нна пребыва́еши, * за всѧ̑ ны̀ молѧ́щисѧ при́снѡ.

Дꙋхо́внѡ возвесели́тесѧ * рѡссíйстiи концы̀, * па́мѧть чтꙋ́ще ѻ҆́льги бг҃омꙋ́дрыѧ: * мо́литсѧ бо вы́нꙋ ко хрⷭ҇тꙋ̀ * съ чꙋдотво́рцами и҆ мꙋ́чениками, * помо́щницꙋ и҆мꙋ́щи ст҃ꙋ́ю бцⷣꙋ, и҆зба́витисѧ ѿ бѣ́дъ и҆ печа́лей, вѣ́рою пою́щымъ ю҆̀, * и҆ кла́нѧющымсѧ ра́цѣ нетлѣ́ннагѡ є҆ѧ̀ тѣ́ла. 

Сла́ва, гла́съ s҃:

Ѡ҆деснꙋ́ю сп҃са предста̀ дв҃а, и҆ страстоно́сица и҆ мꙋ́ченица є҆ѵфи́мiа, ѡ҆дѣ́ѧна добродѣ́тельми побѣ́дными, и҆ преꙋкра́шена є҆ле́емъ чистоты̀, и҆ кро́вiю страда́нiѧ, и҆ вопiю́щи къ немꙋ̀, ра́достнѡ свѣщꙋ̀ держа́щи: въ воню̀ благоꙋха́нiѧ твоегѡ̀ теко́хъ, хрⷭ҇тѐ бж҃е, ꙗ҆́кѡ ѹ҆ѧ́звена твое́ю любо́вiю а҆́зъ, не ѿлꙋчѝ менѐ, женишѐ нбⷭ҇ный. тоѧ̀ моли́твами послѝ на́мъ, всеси́льне сп҃се, ми́лѡсти твоѧ̑.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Поⷣ: Всѐ ѿло́жше:

Ѻ҆рꙋ́жiе, ꙗ҆́коже речѐ сѷмеѡ́нъ, * се́рдце твоѐ про́йде, * пречⷭ҇таѧ влⷣчце, * є҆гда̀ ѹ҆зрѣ́ла є҆сѝ и҆зъ тебє̀ возсiѧ́вшаго, * неизрече́ннымъ сло́вомъ, * ѿ беззако́нныхъ ꙗ҆́кѡ ѡ҆сꙋжде́на возноси́ма на крⷭ҇тъ, * ѻ҆́цтомъ и҆ же́лчiю напоѧ́емаго, * ре́бра же пробода́ема, * и҆ рꙋ́цѣ и҆ но́зѣ пригвожда́емы, * и҆ рыда́ющи восклица́ла є҆сѝ * мт҃рски вопiю́щи: * что̀ сiѐ, ча́до сладча́йшее, * но́вое та́инство;

На стiхо́внѣ ѻ҆ктѡ́иха. Та́же глаго́лемъ припѣ́въ: Ди́венъ бг҃ъ во ст҃ы́хъ свои́хъ, бг҃ъ i҆и҃левъ. И҆ пое́мъ стiхи́рꙋ, гла́съ и҃.

Пѣ́сньми да почти́тсѧ мꙋ́ченица хрⷭ҇то́ва: подоба́етъ бо вои́стиннꙋ є҆́й хвала́мъ сосло́вiе, ꙗ҆́кѡ и҆спле́тши вѣне́цъ своемꙋ̀ верхꙋ̀. сiѧ́ бо вои́стиннꙋ неꙋкло́нна и҆ тверда̀, мно́гихъ мꙋчи́телей сꙋрѡ́вства низложѝ. тѣ́мже и҆ зовѧ́ше ра́достнѡ стра́ждꙋщи: ты́ ми бꙋ́ди, гдⷭ҇и, по́мощь, и҆ не ѡ҆ста́ви менє̀.

Сла́ва, гла́съ s҃:

Ѡ҆дѣ́ѧна добродѣ́тельми, и҆ просвѣще́на по́мысломъ, мѵ́ро пролива́ющи въ сердца̀ вѣ́рныхъ, ѿ востѡ́къ возсiѧ́вши ꙗ҆́кѡ sвѣзда̀ свѣ́тлаѧ, и҆ собо́ръ сотво́рши, ст҃а́гѡ дх҃а прише́ствiемъ бжⷭ҇твенныхъ ѻ҆тє́цъ, не преста́й ѡ҆ на́съ молѧ́щи ко хрⷭ҇тꙋ̀, є҆ѵфи́мiе всехва́льнаѧ, спасти́сѧ дꙋша́мъ на́шымъ. 

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Поⷣ: Тридне́венъ:

Лю́ди беззако́ннѣйшыѧ, безъ пра́вды пригвожда́ющѧ тѧ̀ на дре́вѣ, дв҃а и҆ чⷭ҇таѧ мт҃и твоѧ̀ зрѧ́щи, ꙗ҆́коже сѷмеѡ́нъ проречѐ, ѹ҆тро́бою, сп҃се, ѹ҆ѧзвлѧ́шесѧ.

Тропа́рь, гла́съ д҃:

А҆́гница твоѧ̀, i҆и҃се, є҆ѵфи́мiа зове́тъ ве́лiимъ гла́сомъ: тебѐ, женишѐ мо́й, люблю̀, и҆ тебѐ и҆́щꙋщи страда́льчествꙋю, и҆ сраспина́юсѧ, и҆ спогреба́юсѧ креще́нiю твоемꙋ̀, и҆ страждꙋ̀ тебє̀ ра́ди, ꙗ҆́кѡ да црⷭ҇твꙋю въ тебѣ̀, и҆ ѹ҆мира́ю за тѧ̀, да и҆ живꙋ̀ съ тобо́ю: но ꙗ҆́кѡ же́ртвꙋ непоро́чнꙋю, прiими́ мѧ, съ любо́вiю поже́ршꙋюсѧ тебѣ̀. тоѧ̀ моли́твами, ꙗ҆́кѡ ми́лостивъ, спасѝ дꙋ́шы на́шѧ.

И҆лѝ се́й тропа́рь, гла́съ то́йже:

Жениха̀ твоего̀ хрⷭ҇та̀ возлюби́вши, и҆ свѣщꙋ̀ твою̀ свѣ́тлꙋ ѹ҆гото́вльши, добродѣ́тельми возсiѧ́вши всехва́льнаѧ є҆ѵфи́мiе: тѣ́мъ возшла̀ є҆сѝ съ ни́мъ на бра́къ, вѣне́цъ страда́нiѧ ѿ негѡ̀ прiе́мши: но ѿ бѣ́дъ и҆зба́ви на́съ, чтꙋ́щихъ вѣ́рою па́мѧть твою̀.

Сла́ва ѻ҆́льги, гла́съ а҃:

Крила́ми бг҃оразꙋ́мiѧ впери́вши тво́й ѹ҆́мъ, возлетѣ́ла є҆сѝ превы́ше ви́димыѧ тва́ри, взыска́вши бг҃а и҆ творца̀ всѧ́ческихъ: и҆ того̀ ѡ҆брѣ́тши, па́ки рожде́нiе креще́нiемъ прiѧ́ла є҆сѝ: дре́ва живо́тнагѡ наслажда́ющисѧ, нетлѣ́нна во вѣ́ки пребыва́еши, ѻ҆́льго присносла́внаѧ.

На ѹ҆́трени канѡ́нъ ѻ҆ктѡ́иха є҆ди́нъ: И҆ ст҃ы́ѧ є҆ѵфи́мiи на д҃.

Гла́съ и҃. Пѣ́снь а҃. I҆рмо́съ:

Колесницегони́телѧ фараѡ́нѧ погрꙋзѝ чꙋдотворѧ́й и҆ногда̀ мѡѷсе́йскiй же́злъ, крⷭ҇тоѻбра́знѡ порази́въ и҆ раздѣли́въ мо́ре, i҆и҃лѧ же бѣглеца̀, пѣшехо́дца спасѐ, пѣ́снь бг҃ови воспѣва́юща.

Чи́стыми лꙋча́ми дꙋ́ха ѡ҆блиста́ющи, и҆ мра́чнꙋю  пре́лести тмꙋ̀ разо́рши, но́щь разрѣшѝ безмѣ́рныхъ sѡ́лъ мои́хъ, и҆ просвѣще́нiе мѝ пода́ждь, мꙋ́ченице страстоте́рпице прехва́льнаѧ.

Болѣ̑зни плѡтскíѧ до́блественнѣ претерпѣ́ла є҆сѝ, и҆ къ неболѣ́зненномꙋ ра́достнѡ наслажде́нiю, мꙋ́ченице, преминꙋ́ла є҆сѝ. тѣ́мже молю̀ тѧ̀: дꙋшѝ моеѧ̀ болѣ́знь твои́ми моли́твами претворѝ, и҆ ко спасе́нiю наста́ви.

Невѣ́сто честна́ѧ и҆ чи́стаѧ и҆ нескве́рнаѧ цр҃ѧ̀ хрⷭ҇та̀, sлы̑ѧ сквє́рны дꙋшѝ моеѧ̀ ѡ҆чи́сти, болѣ́знь мою̀ и҆сцѣлѝ, неисцѣ̑льныѧ стра̑сти ѹ҆врачꙋ́й се́рдца моегѡ̀, ꙗ҆́кѡ да восхвалю́ тѧ спаса́емый.

Бг҃оро́диченъ:

Ꙗ҆̀же ѿ землѝ до нб҃съ досѧ́жꙋши лѣ́ствица нбⷭ҇наѧ, по не́йже бг҃ъ сло́во къ человѣ́кѡмъ сни́де, бл҃гослове́ннаѧ чⷭ҇таѧ, несказа́нно чꙋ́до, недомы́сленно видѣ́нiе, спаса́й къ тебѣ̀ прибѣга́ющыѧ.

Канѡ́нъ ѻ҆́льги, на д҃.

Гла́съ є҃. Пѣ́снь а҃. I҆рмо́съ:

Велича́ваго фараѡ́на въ мо́ри потопи́вша со ѻ҆рꙋ́жiемъ и҆ вса̑дники, i҆и҃лѧ же пресла́внѡ спа́сша, и҆ по сꙋ́хꙋ прове́дша, пое́мъ хрⷭ҇та̀, ꙗ҆́кѡ просла́висѧ.

Вели́чiе на́ше и҆ похвала̀ ты̀ є҆сѝ, ѻ҆́льго бг҃омꙋ́драѧ: тобо́ю бо ѿ i҆́дѡльскiѧ ле́сти свободи́хомсѧ, ны́нѣ моли́сѧ за ро́дъ и҆ ро́ды, и҆̀хже бг҃ꙋ привела̀ є҆сѝ, пою́щи хрⷭ҇та̀: ꙗ҆́кѡ просла́висѧ.

Велича́ваго дiа́вола и҆зъ рѡссíи прогна́ла є҆сѝ, нечести̑выѧ кꙋмíры ѿню́дъ сокрꙋши́вши: всѧ̑ лю́ди ѿ беззако́нiѧ свободи́ла є҆сѝ, мꙋ́дростiю наꙋча́ющи, пѣ́ти хрⷭ҇та̀, ꙗ҆́кѡ просла́висѧ.

Че́рность грѣхо́внꙋю ба́нею креще́нiѧ ѿню́дъ ѿмы́ла є҆сѝ, хрⷭ҇та̀ возлюби́ла є҆сѝ: є҆мꙋ́же предстоѧ́щи, моли́сѧ за рабы̑ твоѧ̑, вѣ́рнѡ сла́вѧщыѧ тѧ̀. 

Бг҃оро́диченъ:

И҆са́iа тѧ̀ же́злъ нарица́етъ, пречⷭ҇таѧ, дв҃дъ же тѧ̀ прⷭ҇то́лъ гдⷭ҇ень, а҆ввакꙋ́мъ приѡсѣне́ннꙋю го́рꙋ, кꙋпинꙋ́ же тѧ̀ мѡѷсе́й: мы́ же тѧ̀ мт҃рь бж҃iю нарица́емъ.

Пѣ́снь г҃. I҆рмо́съ:

Нбⷭ҇нагѡ крꙋ́га верхотво́рче, гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нiй кра́ю, вѣ́рныхъ ѹ҆твержде́нiе, є҆ди́не чл҃вѣколю́бче.

Рѧ́снами ꙗ҆́кѡ златы́ми тѧ̀, страда́льческими бiє́нiи ѡ҆дѣ́ѧннꙋ, дв҃о, пребога́тое сло́во ви́дѣвъ, въ нбⷭ҇наѧ жили̑ща безпло́тныхъ чинѡ́въ, ра́доватисѧ приведѐ.

Во бл҃гово́нiе, мч҃нице, мѵ́ра, ѿ чи́стыѧ возсiѧ́вшагѡ потекла̀ є҆сѝ ѹ҆се́рднѡ, мѵ́ро бжⷭ҇твенныхъ и҆сцѣле́нiй мíрꙋ и҆сточи́ла є҆сѝ. тѣ́мже вопiю̀: смра̑дныѧ стра̑сти се́рдца моегѡ̀ ны́нѣ ѿженѝ.

Дꙋ́шꙋ мою̀ недꙋ́гꙋющꙋю тлетво́рными страстьмѝ, и҆ къ стремни́намъ пре́лести попо́лзшꙋюсѧ, мꙋ́ченице прехва́льнаѧ, ѡ҆сѣнє́нiи бжⷭ҇твенными и҆сцѣлѝ, и҆ ѹ҆твердѝ не побѣжда́тисѧ.

Бг҃оро́диченъ:

Ра́дꙋйсѧ, є҆ди́на ро́ждши всѧ́ческихъ гдⷭ҇а: ра́дꙋйсѧ, жи́знь и҆схода́таившаѧ: ра́дꙋйсѧ, приѡсѣне́ннаѧ и҆ несѣко́маѧ горо̀, вѣ́рныхъ ѹ҆твержде́нiе, є҆ди́на всенепоро́чнаѧ.

И҆́нъ. I҆рмо́съ:

Держа́вною рꙋко́ю и҆ си́льнымъ сло́вомъ нб҃о и҆ зе́млю сотвори́лъ є҆сѝ: ю҆́же твое́ю кро́вiю и҆скꙋпи́лъ є҆сѝ цр҃ковь твою̀, ꙗ҆̀же ѡ҆ тебѣ̀ ѹ҆твержда́етсѧ зовꙋ́щи: ꙗ҆́кѡ нѣ́сть свѧ́тъ, ра́звѣ тебє̀, гдⷭ҇и.

Держа́вною рꙋко́ю, и҆ мꙋ́дрыми словесы̀, и҆ си́льнымъ сло́вомъ, ѹ҆чи́ла є҆сѝ твоего̀ сы́на зако́нꙋ хрⷭ҇то́вꙋ, и҆ лю́демъ возбрани́ла є҆сѝ жре́ти i҆́дѡлѡмъ, ѻ҆́льго пресла́внаѧ: въ па́мѧть твою̀ ны́нѣ соше́дшесѧ, тебѐ прославлѧ́емъ.

Ты̀ ꙗ҆́кѡ пчела̀ добрꙋ̀ ра́зꙋмꙋ дале́че цвѣтꙋ́щiѧ  хрⷭ҇то́вы вѣ́ры взыска́ла є҆сѝ, и҆ ꙗ҆́кѡ поро́дный ме́дъ креще́нiе, въ ца́рствꙋющемъ гра́дѣ ѡ҆брѣ́тши, твоемꙋ̀ гра́дꙋ и҆ лю́демъ дарова́ла є҆сѝ: є҆го́же всѝ насыще́ни, го́рести грѣха̀ ѿбѣга́ютъ.

Ве́сь похва́льный гла́съ, и҆ мольбꙋ́ ти, ѻ҆́льго, прино́симъ, тобо́ю бо бг҃а позна́хомъ. є҆мꙋ́же ны́нѣ предстои́ши, просѝ ми́ра ѻ҆те́чествꙋ, и҆ на пога̑ныѧ побѣ́ды, и҆ дꙋша́мъ на́шымъ ѡ҆ставле́нiѧ грѣхѡ́въ, пою́щымъ тѧ̀, присноблаже́ннаѧ.

Бг҃оро́диченъ:

Прiѧ́телище ꙗ҆ви́ласѧ є҆сѝ, дв҃о, непристꙋ́пнагѡ бг҃а, тѣ́мъ тѧ̀ пою́тъ непреста́ннѡ а҆́гг҃льстiи чи́ни, повинꙋ́ющесѧ влⷣцѣ: ты́ бо родила̀ є҆сѝ сло́во ѻ҆́ч҃ее, собезнача́льное, безъ ѻ҆тца̀: ѽ чꙋ́до. ст҃ы́й дх҃ъ ѡ҆сѣни́ тѧ.

Конда́къ ѻ҆́льги, гла́съ д҃. Подо́бенъ: Ꙗ҆ви́лсѧ є҆сѝ дне́сь:

Воспое́мъ дне́сь бл҃годѣ́телѧ всѣ́хъ бг҃а, просла́вльшаго въ рѡссíи ѻ҆́льгꙋ бг҃омꙋ́дрꙋю, да моли́твами є҆ѧ̀ пода́стъ дꙋша́мъ на́шымъ грѣхѡ́въ ѡ҆ставле́нiе.

Та́же сѣда́ленъ є҆ѵфи́мiи, гла́съ и҃. Подо́бенъ: Премꙋ́дрости:

Крове́й твои́хъ стрꙋѧ́ми, мꙋ́ченице хрⷭ҇то́ва, пото́пъ нечести̑вымъ при́снѡ дѣ́йствꙋеши, всехва́льнаѧ: тꙋ́чами же благода́тными словє́сныѧ ни̑вы напаѧ́ющи всегда̀, въ ни́хже возрасти́ла є҆сѝ кла́съ вѣ́ры. тѣ́мъ пресла́внѡ и҆ по сме́рти ꙗ҆ви́ласѧ є҆сѝ ѻ҆́блакъ, и҆сточа́ющъ живо́тное свидѣ́тельство, страстоте́рпице прехва́льнаѧ: моли́сѧ хрⷭ҇тꙋ̀ бг҃ꙋ, согрѣше́нiй ѡ҆ставле́нiе дарова́ти чтꙋ́щымъ любо́вiю свѧтꙋ́ю па́мѧть твою̀.

Два́жды.

Сла́ва, сѣда́ленъ ѻ҆́льги, гла́съ а҃. Подо́бенъ: Ка́мени запеча́танꙋ:

Крила́ми бг҃оразꙋ́мiѧ впери́вши тво́й ѹ҆́мъ, возлетѣ́ла є҆сѝ превы́ше ви́димыѧ тва́ри, взыска́ющи творца̀ всѧ́ческихъ: и҆ того̀ ѡ҆брѣ́тши, па́ки порожде́нiе креще́нiемъ прiѧ́ла є҆сѝ: и҆ дре́ва живо́тнагѡ крⷭ҇та̀ хрⷭ҇то́ва  насла́ждшисѧ, нетлѣ́нна во вѣ́ки пребыва́еши, ѻ҆́льго пребл҃же́ннаѧ.

И҆ ны́нѣ, бг҃оро́диченъ:

Рꙋ́цѣ твоѝ бжⷭ҇твеннiи, и҆́миже созда́телѧ понесла̀ є҆сѝ, дв҃о прест҃а́ѧ, вопло́щшагосѧ благосты́нею, просте́рши ѹ҆молѝ є҆го̀, и҆зба́вити на́съ ѿ и҆скꙋше́нiй, и҆ страсте́й, и҆ бѣ́дъ, хва́лѧщихъ тѧ̀ любо́вiю и҆ вопiю́щихъ: сла́ва все́льшемꙋсѧ въ тѧ̀, сла́ва проше́дшемꙋ и҆зъ тебє̀, сла́ва и҆зба́вльшемꙋ на́съ ржⷭ҇тво́мъ твои́мъ.

Крⷭ҇тобг҃оро́диченъ:

Зрѧ́щи тѧ̀, хрⷭ҇тѐ, всенепоро́чнаѧ мт҃и, ме́ртва на крⷭ҇тѣ̀ просте́рта, вопiѧ́ше: сн҃е мо́й, собезнача́льне ѻ҆ц҃ꙋ̀ и҆ дх҃ꙋ, что̀ неизрече́нное твоѐ сiѐ смотре́нiе, и҆́мже спа́слъ є҆сѝ пречⷭ҇тыхъ рꙋ́къ твои́хъ, ще́дре, созда́нiе;

Пѣ́снь д҃. I҆рмо́съ:

Ѹ҆слы́шахъ, гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.

Себѐ сама́го пла́чꙋ, житiѐ неиспра́влено и҆мѣ́ѧ всегда̀: мꙋ́ченице сла́внаѧ, помози́ ми, и҆ бꙋ́дꙋщагѡ сꙋда̀ свободѝ.

Ꙗ҆́же ѻ҆́гнь є҆динора́вный, бжⷭ҇твенными ѡ҆дождє́нiи ѹ҆вѧди́вши, ѻ҆гнѧ́ мѧ свободѝ, и҆ вѣ́чнагѡ ѡ҆сꙋжде́нiѧ.

Дѣ́вства сосꙋ́дъ, дх҃а ст҃а́гѡ жили́ще, є҆ѵфи́мiе, всѧ́кагѡ мѧ̀ и҆зба́ви сопроти́внагѡ вре́да хода́тайствомъ твои́мъ.

Бг҃оро́диченъ:

Милосе́рдiѧ твоегѡ̀ бе́зднꙋ, призыва́ющꙋ пода́ждь мѝ, ꙗ҆́же бл҃госе́рдаго ро́ждши, и҆ сп҃са всѣ́хъ пою́щихъ тѧ̀.

И҆́нъ. I҆рмо́съ:

Дх҃омъ бж҃iимъ ѡ҆чи́щсѧ прⷪ҇ро́къ дыха́ющимъ въ не́мъ, а҆ввакꙋ́мъ бжⷭ҇твенный боѧ́сѧ глаго́лаше: внегда̀ прибли́жатсѧ лѣ́та, позна́нъ бꙋ́деши, бж҃е, на спасе́нiе человѣ́кѡвъ.

Дх҃ъ бж҃iй почѝ на тебѣ̀, ꙗ҆́кѡ на деввѡ́рѣ прⷪ҇ро́чицѣ дре́вле: и҆́мже просвѣти́вшисѧ, ѹ҆крѣплѧ́ющи влади́мiра  разꙋ́мнаго, сiса́рꙋ дiа́вола низложи́ла є҆сѝ въ сѣ́ти є҆гѡ̀ креще́нiемъ, ꙗ҆́кѡ и҆ вара́комъ въ пото́цѣ кíссѡвѣ пре́жде.

Быстринѣ̀ подо́бѧщисѧ, ѻ҆́льго бг҃омꙋ́драѧ, сокрꙋше́ннымъ се́рдцемъ ста̀ молѧ́щисѧ къ бг҃ꙋ, и҆зба́вила є҆сѝ ро́дъ твои́хъ люде́й ѿ ѡ҆скорбле́нiѧ кꙋмíрскагѡ, и҆ ѿ плѣне́нiѧ вра́жiѧ свободи́ла є҆сѝ, хрⷭ҇та̀ призыва́ющи на по́мощь на́шꙋ.

Въ наро́читый де́нь ст҃а́гѡ твоегѡ̀ преставле́нiѧ, ра́достнѡ пра́зднꙋемъ, пѣ́снь моле́бнꙋю хрⷭ҇тꙋ̀ возсыла́юще, нетлѣ́ннымъ вѣнце́мъ вѣнча́вшемꙋ тѧ̀, ѻ҆́льго бг҃омꙋ́драѧ: просѝ на́мъ ѡ҆ставле́нiѧ грѣхѡ́въ, сла́вѧщымъ тѧ̀ вѣ́рнѡ.

Бг҃оро́диченъ:

Тѧ̀ ѿ ко́рене i҆ессе́ева процвѣ́тшꙋю, и҆са́iа ꙗ҆́коже проречѐ, хрⷭ҇та̀ цвѣ́тъ прозѧ́бшꙋю, и҆ первонача́льнаго пло́тiю носи́вшꙋю и҆ же́злъ бж҃iѧ дх҃а, хва́лимъ тѧ̀, ꙗ҆́кѡ бж҃iю мт҃рь, и҆ чⷭ҇тꙋю дв҃ꙋ.

Пѣ́снь є҃. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннагѡ, но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.

Ꙗ҆́коже посредѣ̀ sвѣ́здъ, со́лнце многосвѣ́тло, мꙋ́ченице, просiѧ́ла є҆сѝ, сꙋ́щымъ съ тобо́ю мꙋ́ченикѡмъ, и҆ мíръ страда́нiемъ ѡ҆зари́ла є҆сѝ. но молю́тисѧ, ѡ҆мраче́нное моѐ се́рдце страсте́й мгло́ю, просвѣтѝ.

Неꙋсы́пною моли́твою ѹ҆спѝ, всехва́льнаѧ, дꙋшетлѣ̑нныѧ се́рдца моегѡ̀ стра̑сти: и҆ бо́дрость бжⷭ҇твеннꙋю пода́ждь мѝ, лежа́щемꙋ на ѻ҆дрѣ̀ ѹ҆ны́нiѧ, лѣ́ности же снꙋ̀ порабоще́нꙋ.

Ловє́цъ лꙋка́выхъ мѧ̀ сѣ̑ти запѧ́ша, ꙗ҆́коже пти́цꙋ, и҆ лю́тѣ ѹ҆ѧзви́хсѧ, и҆ рꙋка́ми sлы́ми ны́нѣ держи́мь є҆́смь. и҆збра́ннаѧ гдⷭ҇нѧ голꙋби́це, помози́ ми, и҆ ѿ си́хъ sло́бы и҆схитѝ. 

Бг҃оро́диченъ:

Ма́тернее дерзнове́нiе, є҆́же къ сн҃ꙋ твоемꙋ̀ и҆мꙋ́щи, всечи́стаѧ, сро́днагѡ промышле́нiѧ є҆́же ѡ҆ на́съ, не пре́зри, мо́лимсѧ: ꙗ҆́кѡ тѧ̀ и҆ є҆ди́нꙋ хрⷭ҇тiа́не ко влⷣцѣ, ѡ҆чище́нiе ми́лостивно предлага́емъ.

И҆́нъ. I҆рмо́съ:

Сло́во бж҃iе всеси́льное, ми́ръ всемꙋ̀ мíрꙋ послѝ, и҆ свѣ́томъ и҆́стиннымъ ѡ҆свѣща́ѧ и҆ просвѣща́ѧ всѧ̑, и҆зъ но́щи тѧ̀ сла́вѧщыѧ.

Ꙗ҆́кѡ голꙋби́ца цѣломꙋ́дреннаѧ, на фíнiѯъ добродѣ́телей возшла̀ є҆сѝ, крилѣ̀ свѧщє́ннѣ посрє́бреннѣ и҆мꙋ́щи: и҆́миже возлетѣ́вши въ ра́йстѣй пи́щи возгнѣзди́ласѧ є҆сѝ, сла́внаѧ ѻ҆́льго.

Ѡ҆ тебѣ̀ поѧ́ше соломѡ́нъ пре́жде: внѣ̀ вiногра́да ца́рскаѧ ма́слина процвѣтѐ. ты́ бо ст҃ы́й гре́знъ креще́нiемъ въ рѡссíи насади́ла є҆сѝ, творѧ́щи пло́дъ покаѧ́нiѧ, ѡ҆ не́мже са́мъ хрⷭ҇то́съ весели́тсѧ.

Ѹ҆милосе́рдисѧ, влⷣко, на новопросвѣщє́нныѧ лю́ди твоѧ̑, не преда́ждь на́съ въ рꙋ́ки пога́ныхъ, за мно́жество беззако́нiй на́шихъ: но моли́твами наста́вницы на́шеѧ ѻ҆́льги, и҆зба́ви ны̀ ѿ всѧ́кiѧ напа́сти.

Бг҃оро́диченъ:

Кропи́те всѝ, ꙗ҆́коже пи́шетсѧ, ѻ҆́блацы весє́лiѧ зємны́мъ: бж҃iй бо дѣ́тищь хрⷭ҇то́съ, ѡ҆чища́ѧй мíръ ѿ грѣхѡ́въ, воплоти́сѧ ѿ дв҃ы, и҆ да́нъ бы́сть на́мъ.

Пѣ́снь s҃. I҆рмо́съ:

Ѡ҆чи́сти мѧ̀, сп҃се, мнѡ́га бо беззакѡ́нiѧ моѧ̑, и҆ и҆зъ глꙋбины̀ sѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нiѧ моегѡ̀.

Ꙗ҆́же sвѣре́й стремлє́нiѧ претерпѣ́вши крѣ́пкѡ, sвѣре́й мѧ̀ мы́сленныхъ моли́твами твои́ми и҆зба́ви, лю́тѡ ѡ҆скорблѧ́ющихъ мѧ̀, и҆ напа́дающихъ неща́днѡ на не́мощь мою̀.

Повинꙋ́вшисѧ и҆́гꙋ бжⷭ҇твенномꙋ покори́ла є҆сѝ го́рдаго  врага̀, нога́ми же сокрꙋши́ла є҆сѝ. ѿ негѡ́же ѹ҆́бѡ и҆схитѝ, мꙋ́ченице страстоте́рпице, притека́ющаго къ покро́вꙋ твоемꙋ̀.

Прошла̀ є҆сѝ, мꙋ́ченице, лю́тое мꙋ́къ волне́нiе, и҆ ко приста́нищꙋ жи́зни пра́вѣ дости́гла є҆сѝ. тѣ́мже въ пꙋчи́нѣ сласте́й житiѧ̀ ѡ҆бꙋрева́ема спаси́ мѧ.

Бг҃оро́диченъ:

Да и҆зба́вимсѧ ѿ лю́тыхъ прегрѣше́нiй моли́твами твои́ми, бг҃ороди́тельнице чⷭ҇таѧ, и҆ да ѹ҆лꙋчи́мъ, пречⷭ҇таѧ, бж҃iе сiѧ́нiе, и҆зъ тебє̀ неизрече́ннѡ воплоще́ннагѡ сн҃а бж҃iѧ.

И҆́нъ. I҆рмо́съ:

Въ цр҃ковь нбⷭ҇нꙋю ст҃ꙋ́ю твою̀, да прiи́детъ моли́тва моѧ̀, вопiю́ ти, ꙗ҆́кѡ i҆ѡ́на, и҆зъ глꙋбины̀ се́рдца морска́гѡ: ѿ грѣ̑хъ мои́хъ возведи́ мѧ, молю́сѧ тебѣ̀, гдⷭ҇и.

Ре́вность ст҃а́гѡ дх҃а въ се́рдцы прiе́мши, ѻ҆те́ческое sловѣ́рiе возненави́дѣла є҆сѝ: и҆ хрⷭ҇та̀ и҆́стиннаго бг҃а взыска́вши, ча́до свѣ́та ꙗ҆ви́ласѧ є҆сѝ, и҆ съ пе́рвєнцы ст҃ы́хъ на нб҃сѣ́хъ ликꙋ́еши.

Но́ваѧ ѹ҆чени́ца хрⷭ҇то́ва въ рѡссíи ꙗ҆ви́ласѧ є҆сѝ, ѡ҆бходѧ́щи гра́ды и҆ сє́ла, кꙋмíры сокрꙋша́ющи, и҆ лю́ди ѹ҆ча́щи є҆ди́номꙋ бг҃ꙋ покланѧ́тисѧ: є҆го́же молѝ за пою́щыѧ тѧ̀.

Ѽ бг҃облаже́ннаѧ ѻ҆́льго, помоли́сѧ за твоѧ̀ ча̑да къ бг҃ꙋ, ми́ръ неподви́жимый ѻ҆те́чествꙋ на́шемꙋ и҆спросѝ: и҆ на́мъ ѿпꙋще́нiе грѣхѡ́въ, при́снѡ тѧ̀ прославлѧ́ющымъ.

Бг҃оро́диченъ:

Позна́вше тобо́ю неѡпи́санное сло́во бж҃iе, сн҃а є҆диноча́даго вседержи́телева, вопiе́мъ тѝ земнíи: ра́дꙋйсѧ, бл҃гослове́ннаѧ бцⷣе, ѹ҆пова́нiе дꙋ́шъ на́шихъ.

Конда́къ, гла́съ s҃. Подо́бенъ: Е҆́же ѡ҆ на́съ:

По́двиги во страда́льчествѣ, по́двиги въ вѣ́рѣ положи́ла є҆сѝ те́плѣ за хрⷭ҇та̀, жениха̀ твоего̀. но и҆ ны́нѣ, ꙗ҆́коже є҆́рєси, и҆ врагѡ́въ шата́нiе подъ но́ги во́инствꙋ  на́шемꙋ покори́ти молѝ бцⷣею, ꙗ҆́же ѿ шести́сѡтъ три́десѧти бг҃оно́сныхъ ѻ҆тє́цъ предѣ́лъ прiе́мшаѧ, и҆ хранѧ́щаѧ, всехва́льнаѧ.

I҆́косъ:

Что̀ твои́хъ страда́нiй, и҆лѝ что̀ и҆справле́нiй, и҆лѝ что̀ твоегѡ̀ дѣ́вства, и҆лѝ житiѧ̀ непоро́чнагѡ твоегѡ̀; ты́ бо возвесели́ла є҆сѝ ѻ҆ц҃а̀, ꙗ҆́кѡ сн҃ꙋ ѹ҆невѣ́стившисѧ, и҆ дх҃ꙋ ст҃о́мꙋ себѐ ѹ҆краси́вши. кто̀ довлѣ́етъ къ си̑мъ; кто̀ глаго́лати ны́нѣ возмо́жетъ, коли́ки тѧ̀ ѡ҆сiѧва́ютъ добродѣ́тєли незаходи́мы; ꙗ҆́кѡ ѿ восто́ка бо гро́бꙋ возсiѧ́вшꙋ, всѣ̑мъ сiѧ́еши, и҆ лꙋчы̀ пꙋща́еши на землѝ и҆ въ мо́ри, и҆ во всю̀ подсо́лнечнꙋю, ѡ҆свѣща́еши и҆ благоꙋха́еши концы̀. тѣ́мже и҆ сви́токъ, ввѣ́ренный ѿ шести́сѡтъ и҆ три́десѧтихъ бг҃оно́сныхъ ѻ҆тє́цъ предѣ́лъ прiе́мши, сохрани́ла є҆сѝ, всехва́льнаѧ.

Пѣ́снь з҃. I҆рмо́съ:

Ѻ҆́троцы є҆вре́йстiи въ пещѝ попра́ша пла́мень дерзнове́ннѡ, и҆ на ро́сꙋ ѻ҆́гнь преложи́ша, вопiю́ще: бл҃гослове́нъ є҆сѝ, гдⷭ҇и бж҃е, во вѣ́ки.

Кровьмѝ пла́мень пре́лести погаси́ла є҆сѝ, бг҃омꙋ́драѧ страстоте́рпице, врѧ́щими: тѣ́мже погасѝ пе́щь смире́ннагѡ моегѡ̀ тѣлесѐ, моли́твъ твои́хъ ѡ҆дожде́ньми.

Ѹ҆вы̀, дꙋшѐ моѧ̀ всеѻкаѧ́ннаѧ, согрѣша́ющи и҆ не ка́ющисѧ, ка́кѡ сꙋдiѝ стра́шномꙋ надѣ́ешисѧ предста́ти; потщи́сѧ гдⷭ҇ꙋ возопи́ти: бж҃е, ѡ҆чи́сти мѧ̀.

Ѻ҆трокѡ́мъ трiе́мъ подо́бѧщисѧ, попра́ла є҆сѝ ѻ҆́гнь, бг҃омꙋ́драѧ ѻ҆трокови́це: тѣ́мже нестерпи́магѡ ѻ҆гнѧ̀, и҆ пла́мене мѧ̀ вѣ́чнагѡ и҆зба́ви, прибѣга́ющаго въ покро́въ тво́й.

Бг҃оро́диченъ:

Во всего̀ человѣ́ка ѡ҆бле́ксѧ всенепоро́чный, кромѣ̀ грѣха̀, и҆зъ чре́ва твоегѡ̀, чⷭ҇таѧ, про́йде плотоно́сецъ, є҆го́же молѝ, вѣ́рою тѧ̀ чтꙋ́щыѧ спастѝ. 

И҆́нъ. I҆рмо́съ:

Пла́мень пе́щный порабо́тиша благочести́вiи ѻ҆́троцы, тѣ́мъ свы́ше ѡ҆росѝ ѧ҆̀, гото́вы пали́мы по є҆стествꙋ̀, но па́че є҆стества̀ мꙋ́жески поѧ́хꙋ: бл҃гослове́нъ є҆сѝ, гдⷭ҇и, на престо́лѣ сла́вы ца́рствiѧ твоегѡ̀.

Подо́бнѡ i҆ꙋдíѳи сотвори́ла є҆сѝ, посредѣ̀ кꙋмíрскихъ тѣли́щь вше́дши, тѣ́хъ нача́льника сокрꙋши́ла є҆сѝ, и҆ демѡноче́тцы посрами́ла є҆сѝ, всѧ̑ же лю́ди наꙋчи́ла є҆сѝ въ чистотѣ̀ вопи́ти хрⷭ҇тꙋ̀: бл҃гослове́нъ є҆сѝ, гдⷭ҇и, на престо́лѣ сла́вы црⷭ҇твiѧ твоегѡ̀.

Похва́льными цвѣ́ты, а҆́ки ца́рскiй вѣне́цъ бг҃омꙋ́дрѣй твое́й главѣ̀, въ па́мѧть твою̀ прино́симъ: ю҆́же хрⷭ҇то́съ нетлѣ́нiемъ вѣнча̀, ѻ҆́льго досточꙋ́днаѧ, моли́сѧ за твоѐ ста́до, и҆зба́витисѧ ѿ всѧ́кагѡ sла̀, вопiю́щымъ: бл҃гослове́нъ є҆сѝ, гдⷭ҇и, на прⷭ҇то́лѣ сла́вы црⷭ҇твiѧ твоегѡ̀.

Лiва́нскꙋю ли го́рꙋ нарече́мъ тѧ̀; на тѧ́ бо роса̀ нбⷭ҇наѧ сни́де. и҆лѝ фiсо́нъ рѣкꙋ̀, добрѣ́йшiй сапфѵ́ръ ка́мень честны́й, влади́мiра и҆мꙋ́щꙋю, и҆́мже просвѣти́сѧ рѡссíйскаѧ землѧ̀; но моли́тесѧ за ны̀ взыва́юще: бл҃гослове́нъ є҆сѝ, гдⷭ҇и, на прⷭ҇то́лѣ сла́вы црⷭ҇твiѧ твоегѡ̀.

Бг҃оро́диченъ:

Кiвѡ́тъ позлаще́нъ тѧ̀ дх҃омъ и҆менꙋ́емъ, спа́сшꙋю мíръ ѿ пото́па разꙋ́мнагѡ, дв҃о, спасѝ на́съ. на тѧ́ бо надѣ́емсѧ, и҆ къ тебѣ̀ прибѣга́емъ. ѿча̑ѧнныѧ въ пꙋчи́нѣ ѿ грѣ̑хъ и҆ напа́стей и҆зба́ви вопiю́щыѧ: бл҃гослове́нъ є҆сѝ, гдⷭ҇и, на прⷭ҇то́лѣ сла́вы црⷭ҇твiѧ твоегѡ̀.

Пѣ́снь и҃. I҆рмо́съ:

Седмери́цею пе́щь халде́йскiй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сiѧ̑ ви́дѣвъ, творцꙋ̀ и҆ и҆зба́вителю вопiѧ́ше: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки. 

Ѹ҆краси́вшисѧ, сла́внаѧ, мꙋ́ками тѣле́сными, сло́вꙋ кра́сномꙋ чи́стѡ ѡ҆брꙋчи́ласѧ є҆сѝ, соблю́дшемꙋ тѧ̀ нетлѣ́ннꙋ. тѣ́мже и҆стлѣ́вша мѧ̀ страстьмѝ всѧ́кими, кра́сна покажѝ и҆́скреннимъ покаѧ́нiемъ, ꙗ҆́кѡ да при́снѡ тѧ̀ ѹ҆блажꙋ̀, ꙗ҆́кѡ благꙋ́ю предста́тельницꙋ.

Сви́токъ бж҃iй бы́сть се́рдце твоѐ, носѧ̀ зако́нъ бж҃iй напи́санъ дꙋ́хомъ: и҆ сви́токъ ввѣ́рила є҆сѝ правосла́вiѧ, мꙋ́ченице честна́ѧ. тѣ́мже молю̀, лꙋка́вое письмо̀, дѣви́це, sѡ́лъ мои́хъ раздра́вши, въ кни́зѣ написа́ти мѧ̀ молѝ, чи́стаѧ, спасе́нныхъ.

Зако́номъ ѹ҆ме́рши є҆стества̀, па́че є҆стества̀, крѡ́ви ѿ ѹ҆мерщвле́на и҆сточа́еши тѣ́ла, жи́зни на́шеѧ борца̀ си́ми, честна́ѧ, ѹ҆мертви́вши, и҆ вѣ̑рнымъ живоно́сное здра́вiе да́рꙋющи. сегѡ̀ ра́ди вопiю́ ти: ѹ҆мерщвле́ннꙋю дꙋ́шꙋ мою̀ воскресѝ.

Бг҃оро́диченъ:

Тѧ̀ чⷭ҇тꙋю и҆ непоро́чнꙋю дв҃а жела́ющи, непоро́чнѡ и҆ дꙋ́шꙋ и҆ тѣ́ло соблюдѐ, страсте́й разгорѣ̑нiѧ терпѣ́нiемъ ѡ҆па́льши, и҆скꙋше́нiе же мно́гихъ претерпѣ́вши мꙋ́къ, и҆ ны́нѣ въ нбⷭ҇ныхъ селе́нiихъ ликꙋ́етъ, съ тобо́ю веселѧ́щисѧ во всѧ̑ вѣ́ки.

И҆́нъ. I҆рмо́съ:

Крѣ́пцыи ѻ҆́троцы трiѐ сꙋ́ще, си́лою ѡ҆бо́лкшесѧ ст҃ы́ѧ трⷪ҇цы, ѹ҆лови́ша и҆ побѣди́ша халдє́и, и҆ ди́внѡ и҆змѣни́сѧ є҆стество̀: ка́кѡ ѻ҆́гнь въ ро́сꙋ прелага́шесѧ, безъ тꙋгѝ ѧ҆̀ сохранѝ ꙗ҆́кѡ пелена́ми. ѽ пролiѧ́вый мꙋ́дрость на всѣ́хъ дѣ́лѣхъ твои́хъ, бж҃е, тѧ̀ превозно́симъ во вѣ́ки.

Крѣпка̀ ꙗ҆́кѡ льви́ца, си́лою ст҃а́гѡ дх҃а ѡ҆болче́на, є҆ди́на ѹ҆стреми́сѧ всю́дꙋ и҆стерза́ти кꙋмíры, и҆ ди́внѡ на нб҃сѝ и҆ на землѝ: ка́кѡ жена̀ пре́жде бг҃а познава́етъ, є҆́юже и҆спе́рва всемꙋ̀ ро́дꙋ паде́нiе бы́сть, то́ю же ны́нѣ спасе́ни пое́мъ: ѽ пролiѧ́вый мꙋ́дрость на всѣ́хъ дѣ́лѣхъ твои́хъ бж҃е, тѧ̀ превозно́симъ во вѣ́ки. 

Премꙋ́дрость бж҃iѧ пре́жде ѡ҆ тебѣ̀ написа́ла є҆́сть: сѐ є҆сѝ до́браѧ моѧ̀ и҆ прекра́снаѧ, и҆ поро́ка нѣ́сть въ тебѣ̀. бле́скъ лица̀ твоегѡ̀ ꙗ҆́кѡ мѵ́ра ѡ҆бонѧ́нiе, назна́меноваше твоѐ, ѻ҆́льго, креще́нiе: є҆́же посредѣ̀ кꙋмíрскiѧ ле́сти на тебѣ̀ ѡ҆бонѧ̀ хрⷭ҇то́съ, и҆ всѣ́хъ на́съ ѿ смра́да де́мѡнскагѡ къ покаѧ́нiю ми́лостiю свое́ю приве́лъ є҆́сть.

Помѧнѝ менѐ, госпожѐ ѻ҆́льго, ѹ҆бо́гаго твоего̀ раба̀, ѡ҆кра́денаго ѿ врага̀, и҆ согрѣши́вшаго па́че человѣ̑къ: и҆ помоли́сѧ хрⷭ҇тꙋ̀, пода́ти мѝ проще́нiе ѡ҆ всѣ́хъ согрѣше́нiихъ, ꙗ҆̀же нечꙋ́вственнѡ содѣ́ѧхъ ѻ҆каѧ́нный, да покаѧ́нiемъ вопiю̀: ѽ пролiѧ́вый мꙋ́дрость на всѣ́хъ дѣ́лѣхъ твои́хъ, бж҃е, тѧ̀ превозно́симъ во вѣ́ки.

Бг҃оро́диченъ:

Не пре́зри, дв҃о, твои́хъ ра̑бъ мольбы̑, ѡ҆ тебѣ́ бо хва́лимсѧ, твоѐ ма́лое ста́до мы̀ є҆смы̀: потщи́сѧ въ застꙋпле́нiе на́ше, и҆ и҆зми́ ны ѿ вра̑гъ на́шихъ, ѹ҆ще́дри зна́ющыѧ тѧ̀ мт҃рь бж҃iю, и҆ сн҃ꙋ твоемꙋ̀ вопiю́щыѧ: ѽ пролiѧ́вый мꙋ́дрость на всѣ́хъ дѣ́лѣхъ твои́хъ, бж҃е, тѧ̀ превозно́симъ во вѣ́ки.

Пѣ́снь ѳ҃. I҆рмо́съ:

Ѹ҆страши́сѧ всѧ́къ слꙋ́хъ неизрече́нна бж҃iѧ снизхожде́нiѧ, ꙗ҆́кѡ вы́шнiй во́лею сни́де да́же и҆ до пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже пречⷭ҇тꙋю бцⷣꙋ, вѣ́рнiи, велича́емъ.

Да твою̀ добро́тꙋ свѣ́тлꙋю, прехва́льнаѧ ѹ҆́зритъ, влⷣко, добро́тꙋ презрѣ̀ тѣлесѐ и҆ мíра, любо́вiю зовꙋ́щи: женишѐ, сло́во ѻ҆́ч҃ее, лицѐ твоѐ покажи́ ми многорачи́тельное, є҆гѡ́же бжⷭ҇твенными добро́тами ѹ҆ѧ́звлена є҆́смь.

Ѹ҆́треневала є҆сѝ ко и҆́же и҆зъ чре́ва ѻ҆́ч҃а пре́жде денни́цы возсiѧ́вшемꙋ, и҆ свѣ́тъ была̀ є҆сѝ, со́лнца мно́жае ѡ҆блиста́ющи. тѣ́мже мѧ̀ просвѣтѝ, вопiю̀, є҆ѵфи́мiе сла́внаѧ, помраче́ннаго де́мѡнскими лꙋка́выми прилѡ́ги.

Тре́петенъ быва́ю, прiе́мъ во ѹ҆мѣ̀ стра́шное сꙋди́ще:  дѣѧ̑нiѧ бо стѧжа́хъ вводѧ̑щаѧ мѧ̀ въ лю̑тыѧ мꙋ̑ки. ꙗ҆́же мꙋ̑ки гѡ́рькiѧ, мꙋ́ченице, претерпѣ́вшаѧ твоегѡ̀ ра́ди рачи́телѧ, ѡ҆сꙋжде́нiѧ мѧ̀ го́рькагѡ свободѝ.

Бжⷭ҇твенный вои́стиннꙋ сла́вiй, и҆́же ве́снꙋ нбⷭ҇нꙋю дости́гши, чи́стаѧ ла́стовице, кра́снаѧ го́рлице всехва́льнаѧ, голꙋби́це ѹ҆добре́наѧ, лю́тыхъ ѡ҆бстоѧ́нiй на́съ спасѝ, и҆ бж҃iѧ сла́вы ѹ҆лꙋчи́ти сподо́би.

Бг҃оро́диченъ:

Просвѣтѝ, две́ре свѣ́та, ѻ҆́чи се́рдца моегѡ̀, молю́сѧ, ꙗ҆́кѡ да не ѹ҆снꙋ̀ въ сме́рть безбо́жныхъ дѣѧ́нiй, да вѣ́рою тѧ̀ воспою̀, да велича́ю тѧ̀, а҆́гг҃лѡвъ похвало̀, и҆ мꙋ́чєникъ свѧще́нныхъ честно́е сосло́вiе.

И҆́нъ. I҆рмо́съ:

И҆зꙿ є҆де́ма и҆зы́де ро́дъ на́шъ пра́бабы ра́ди є҆́ѵы: при́званъ же тобо́ю, ро́ждшею на́мъ но́ваго а҆да́ма хрⷭ҇та̀, во двою̀ є҆стєствꙋ̀, дв҃о чⷭ҇таѧ, взыгра́сѧ а҆да́мъ пра́дѣдъ, ꙗ҆́кѡ и҆збы́въ пе́рвыѧ клѧ́твы: мы́ же тобо́ю хва́лѧщесѧ, ꙗ҆́кѡ тебє̀ ра́ди бг҃а позна́хомъ, и҆ тебѐ велича́емъ.

Весели́сѧ є҆́ѵо прароди́тельнице, и҆́же бо тѧ̀ прельсти́въ и҆зꙿ є҆де́ма и҆зведѐ, ны́нѣ же попра́нъ є҆́сть твои́мъ и҆сча́дiемъ. се́ бо ѻ҆́льга живо́тное дре́во крⷭ҇тъ хрⷭ҇то́въ въ рѡссíи водрꙋзѝ, и҆́мже всѣ̑мъ вѣ̑рнымъ ра́й ѿве́рзесѧ: мы́ же хва́лѧщесѧ, ꙗ҆́кѡ тоѧ̀ ра́ди бг҃а позна́хомъ, со влади́мiромъ сiю̀ велича́емъ.

Женꙋ̀ по є҆стествꙋ̀ нарица́емъ тѧ̀, но па́че си́лы же́нскiѧ подви́гласѧ є҆сѝ. тмы̑ твоегѡ̀ зла́та и҆стощи́ла є҆сѝ, да хрⷭ҇то́въ зако́нъ и҆ ѹ҆чи́телѧ приѡбрѧ́щеши, и҆́мже просвѣти́ла є҆сѝ зе́млю рѡссíйскꙋю: мы́ же тобо́ю хва́лѧщесѧ, ꙗ҆́кѡ тебє̀ ра́ди бг҃а позна́хомъ, съ мꙋ́ченики тѧ̀ велича́емъ.

Зако́на наста́внице чи́стаѧ, и҆ ѹ҆чи́тельнице вѣ́ры хрⷭ҇то́вы, прiимѝ похвалꙋ̀ ѿ ра̑бъ недосто́йныхъ, и҆ моли́твꙋ  ѡ҆ на́съ сотворѝ къ бг҃ꙋ, че́стнѡ творѧ́щихъ твою̀ па́мѧть: да ѿ напа́стей и҆ бѣ́дъ и҆ печа́лей и҆ лю́тыхъ грѣхѡ́въ свободи́мсѧ: є҆ще́ же и҆ мꙋ́къ ждꙋ́щихъ на́съ и҆зба́ви, мо́лимсѧ тѝ, тебѐ непреста́ннѡ велича́ющiи.

Бг҃оро́диченъ:

Сѐ цр҃ковь: сѐ две́рь: сѐ бж҃iѧ гора̀ ст҃а́ѧ: сѐ же́злъ, и҆ сосꙋ́дъ зла́тъ: сѐ и҆сто́чникъ печа́танъ: сѐ ра́й ст҃ы́й но́вагѡ а҆да́ма: сѐ прⷭ҇то́лъ стра́шный: сѐ мт҃и бж҃iѧ пречⷭ҇таѧ, застꙋ́пница всѣ́хъ на́съ, пою́щихъ ю҆̀.

Свѣти́ленъ. Подо́бенъ: Жєны̀ ѹ҆слы́шите:

Стра́нно и҆ пресла́вно, и҆ вели́кое чꙋдодѣ́йство, лю́дiе просла́вите всѝ, ка́кѡ по сме́рти сви́токъ всесвѣ́тлаѧ є҆ѵфи́мiа, прiе́мши сохранѝ, и҆ побѣдоно́сцы показа̀ правосла̑вныѧ ѻ҆тцы̀, въ халкiдѡ́нстѣмъ гра́дѣ;

Бг҃оро́диченъ:

Премꙋ́дрость ѵ҆поста́снꙋю, и҆ сло́во пресꙋ́щное, и҆ врача̀ тѣле́съ и҆ дꙋ́шъ ро́ждшаѧ, гноє́нiѧ и҆ ꙗ҆́звы дꙋшѝ моеѧ̀ и҆сцѣлѝ, лю̑тыѧ и҆ лѣ̑тныѧ, и҆ се́рдца моегѡ̀ ѹ҆ста́ви болѣ̑зни, дв҃о.

На хвали́техъ стiхи̑ры, на д҃. Гла́съ г҃. Самогла́сны:

Страстоте́рпческое торжество̀ вѣ́рнiи, бг҃омꙋ́дреннѣ соверша́емо ви́дѧще, чꙋ́дномꙋ въ совѣ́тѣхъ бг҃ꙋ на́шемꙋ, благода́рственно пѣ́нiе воспои́мъ. и҆́бо неви́димꙋю держа́вꙋ сопроти́вныѧ си́лы, въ же́нскомъ є҆стествѣ̀ побѣдѝ, и҆ бжⷭ҇твеннꙋю свою̀ си́лꙋ въ не́мощи соверши́въ до́брыѧ мꙋ́ченицы, тоѧ̀ моли́твами спаса́етъ дꙋ́шы на́шѧ.

Два́жды.

И҆́стины ча́шꙋ ѿ свои́хъ крове́й страда́льческихъ прехва́льнаѧ мꙋ́ченица хрⷭ҇то́ва поче́рпши, и҆ сiю̀ всегда̀ предлага́ющи цр҃кви, въ не́йже церко́вный пита́тель, премꙋ́дрости гла́сомъ созыва́етъ, глаго́лющи: почерпи́те пи́во  воскресе́нiѧ свидѣ́тельное, невѣ́рныхъ ѿгони́тельное, и҆ страсте́й ѡ҆чисти́тельное, благочєсти́вымъ же дꙋша́мъ храни́тельно, сп҃сꙋ зовꙋ́щымъ, напои́вый на́съ пото́комъ пи́щи дꙋхо́вныѧ, спасѝ дꙋ́шы на́шѧ.

И҆́же кро́вiю хрⷭ҇то́вою дꙋ́шꙋ зна́менавшiи въ де́нь и҆збавле́нiѧ кро́вь свѧтꙋ́ю ѿ мꙋ́ченическагѡ и҆сто́чника кипѧ́щꙋ на́мъ съ весе́лiемъ дꙋхо́внымъ проро́чески почерпе́мъ, живото́чныхъ страсте́й сп҃совыхъ и҆ присносꙋ́щныѧ сла́вы ѻ҆бразодѣ́тельно. тѣ́мже є҆мꙋ̀ возопiи́мъ: прославлѧ́емый во ст҃ы́хъ твои́хъ, гдⷭ҇и, прехва́льныѧ твоеѧ̀ страстоте́рпицы моли́твами, спасѝ дꙋ́шы на́шѧ.

Сла́ва, гла́съ и҃:

Всѧ́къ ѧ҆зы́къ да подви́жетсѧ къ похвале́нiю прехва́льныѧ є҆ѵфи́мiи, ве́сь ро́дъ и҆ во́зрастъ всѧ́къ, ю҆́ношы и҆ дѣ̑вы, хрⷭ҇то́вꙋ дѣ́вꙋ и҆ мꙋ́ченицꙋ похвала́ми вѣнча́емъ: зако́ннѡ бо мꙋ́жествовавши, и҆ сла́бость же́нскꙋю ѿве́ргши, страда́льческими болѣ́зньми, мꙋчи́телѧ врага̀ низложѝ. нбⷭ҇нымъ же и҆ бжⷭ҇твеннымъ вѣнце́мъ ѹ҆краси́вшисѧ, мо́литсѧ женихꙋ̀ и҆ бг҃ꙋ, дарова́ти на́мъ ве́лiю ми́лость.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ:

Подо́бенъ: Ѽ пресла́внагѡ чꙋдесѐ!

Тѧ̀ ви́дѧщи пригвожда́ема на крⷭ҇тѣ̀, i҆и҃се, * и҆ стрⷭ҇ти прiе́млюща во́лею, * дв҃а и҆ мт҃и твоѧ̀, влⷣко, * ѹ҆вы̀ мнѣ̀, вопiѧ́ше, * ча́до сла́дкое: * ра̑ны непра́веднѡ ка́кѡ терпи́ши, * врачꙋ̀, и҆сцѣли́вый человѣ́ческое неможе́нiе, * и҆ ѿ тлѝ всѣ́хъ и҆зба́вивый * милосе́рдiемъ твои́мъ;

На стiхо́внѣ ѻ҆ктѡ́иха. Та́же глаго́лемъ припѣ́въ: Въ цр҃квахъ благослови́те бг҃а, гдⷭ҇а ѿ и҆стѡ́чникъ i҆и҃левыхъ.

И҆ пое́мъ стiхи́рꙋ, гла́съ и҃:

Ра́дꙋйсѧ, предѣ́ле вѣ́ры: ра́дꙋйсѧ, законоположе́нiе ст҃ы́хъ ѻ҆тє́цъ, бг҃оневѣ́сто: ра́дꙋйсѧ, тве́рдое храни́ло на́мъ  вѣ̑рнымъ: ра́дꙋйсѧ, сла́во цр҃кве хрⷭ҇то́вы: ра́дꙋйсѧ, дѣ́въ сто́лпе ѡ҆дꙋшевле́нный: ра́дꙋйсѧ, ми́рнаѧ мѷрополо́жнице сла́внаѧ: є҆ѧ́же ра́ди вѣ̑рнымъ и҆сточа́еши и҆сцѣлє́нiѧ, мꙋ́ченице прехва́льнаѧ.

Сла́ва, гла́съ а҃:

Дне́сь ли́цы ѻ҆те́честiи, всехва́льнаѧ, собра́вшесѧ хрⷭ҇та̀ ра́ди, сви́токъ тебѣ̀ прино́сѧтъ правосла́вныѧ вѣ́ры, є҆го́же прiи́мши въ честны̑ѧ твоѧ̀ рꙋ́ки, храни́ши до сконча́нiѧ. тѣ́мже и҆ человѣ̑къ ликостоѧ̑нiѧ соше́дшесѧ, твоѐ страда́нiе почита́емъ, вопiю́ще благоче́стнѡ: ра́дꙋйсѧ, всехва́льнаѧ, ꙗ҆́же же́нское є҆стество̀ въ мꙋ́жеское преложи́вши ѡ҆полче́нiе: ра́дꙋйсѧ, прехва́льнаѧ, ꙗ҆́же правосла́внꙋю и҆ ѻ҆тцы̀ пре́данꙋю вѣ́рꙋ неврежде́нꙋ сохра́нши: ра́дꙋйсѧ, молѧ́щаѧсѧ ѡ҆ дꙋша́хъ на́шихъ.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.

Подо́бенъ: Всехва́льнiи мꙋ́чєницы:

Своего̀ а҆́гнца, * а҆́гница и҆ непоро́чнаѧ влⷣчца, * на крⷭ҇тѣ̀ ꙗ҆́кѡ ви́дѣ зра́ка не и҆мꙋ́ща, * нижѐ добро́ты, * ѹ҆вы̀ мнѣ̀, рыда́ющи глаго́лаше: * гдѣ̀ добро́та твоѧ̀ за́йде, сладча́йшiй; * гдѣ̀ благолѣ́пiе; гдѣ̀ благода́ть блиста́ющаѧ ѻ҆́браза твоегѡ̀, * сн҃е мо́й любе́знѣйшiй;

На лiтꙋргíи, бл҃жє́нна ѻ҆ктѡ́иха, на д҃: И҆ є҆ѵфи́мiи, пѣ́снь г҃, на д҃. Прокíменъ, гла́съ д҃: Ди́венъ бг҃ъ во ст҃ы́хъ свои́хъ, бг҃ъ i҆и҃левъ. Стíхъ: Въ цр҃квахъ благослови́те бг҃а, гдⷭ҇а ѿ и҆стѡ́чникъ i҆и҃левыхъ. А҆пⷭ҇лъ къ корíнѳѧнѡмъ, зача́ло рп҃а. А҆ллилꙋ́iа, гла́съ а҃: Терпѧ̀ потерпѣ́хъ гдⷭ҇а, и҆ внѧ́тъ мѝ. Е҆ѵⷢ҇лiе лꙋкѝ, зача́ло л҃г. Прича́стенъ: Въ па́мѧть вѣ́чнꙋю бꙋ́детъ пра́ведникъ.