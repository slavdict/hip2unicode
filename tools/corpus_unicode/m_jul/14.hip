        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ д҃_i-й де́нь.

Ст҃а́гѡ а҆пⷭ҇ла а҆кѵ́лы.

Сегѡ́ же днѐ пое́тсѧ слꙋ́жба ки́рѷка и҆ i҆ꙋлíтты вкꙋ́пѣ со а҆пⷭ҇ломъ.

Стiхи̑ры а҆пⷭ҇ла г҃, гла́съ а҃. Подо́бенъ: Нбⷭ҇ныхъ чинѡ́въ:

Па́ѵелъ вели́кiй, бг҃омꙋ́дре, * мíра со́лнце, * ꙗ҆́коже свѣ́тлꙋю лꙋчꙋ̀ во вселе́ннꙋю, * тебѐ, блаже́нне, пꙋстѝ, *  свѣ́тлыми твои́хъ слове́съ сiѧ̑нiи просвѣти́ти * дре́вле въ нощѝ невѣ́дѣнiѧ бѣ́дствꙋющыѧ.

Чи́стое твоѐ се́рдце, * бжⷭ҇твеннагѡ дх҃а свѣ́тлыми зарѧ́ми * ѡ҆зари́вшисѧ бога́тнѡ, а҆кѵ́ло бг҃огла́се, * свѣтови́дно вои́стиннꙋ ꙗ҆ви́сѧ, * и҆ є҆́ллинѡвъ тмꙋ̀ лю́тꙋю * бжⷭ҇твенною благода́тiю разорѝ.

И҆̀же хра́мꙋ твоемꙋ̀ бжⷭ҇твенномꙋ притека́ющiи, * и҆ въ не́мъ тѧ̀ вѣ́рою молѧ́ще, а҆кѵ́ло, * и҆збавлѧ́ютсѧ недꙋ́гѡвъ всѧ́ческихъ, * и҆ бѣ́дъ и҆ скорбе́й, * свѧще́нными твои́ми мольба́ми, * и҆ къ бг҃ꙋ хода́тайствы, свѧще́нне.

И҆́ны стiхи̑ры мч҃никѡвъ, г҃, гла́съ д҃. Подо́бенъ: Ꙗ҆́кѡ до́блѧ:

Младоꙋ́мнаго мꙋчи́телѧ, соверше́ннымъ ѹ҆мо́мъ, * несоверше́ннымъ же тѣ́ломъ, мꙋ́чениче ки́рѷче, * мꙋжемꙋ́дреннѡ посрами́лъ є҆сѝ. тѣ́мже на сꙋди́щи тѧ̀ тѧ́жкѡ и҆стѧзꙋ́ѧ, * налага́етъ сме́рть тебѣ̀, * помина́ющꙋ жи́знь нестарѣ́емꙋю, * въ ню́же вше́лъ є҆сѝ, неꙋсѣ́ченною на лѣ̑та * ѡ҆роша́емь кро́вiю.

Ꙗ҆́кѡ плодови́тъ вiногра́дъ, * напоє́нiи дꙋхо́вными, * i҆ꙋлíтта сла́внаѧ, * ѿ бокꙋ̀ твоє́ю прозѧ́бша ки́рѷка, * приво́диши закала́ема, * и҆ точи́лы мꙋ́ченическими вои́стиннꙋ и҆згнете́на, * съ ни́мже и҆сточи́вше ѹ҆миле́нiѧ вiно̀, * сердца̀ веселитѐ, * вѣ́рою творѧ́щихъ па́мѧть ва́шꙋ.

Ра́намъ прибли́жившисѧ, * и҆ строга́нiе тѣлесѐ, * вои́стиннꙋ претерпѣ́ла є҆сѝ, досточꙋ́днаѧ, * ѻ҆чи́ма же зрѧ́щи сыно́вне сконча́нiе, * мꙋче́нiе сꙋгꙋ́бо, i҆ꙋлíтто, прошла̀ є҆сѝ: * тѣ́мже дае́тъ тѝ * и҆ сꙋгꙋ́бы вѣнцы̀ подвигополо́жникъ, * побѣ́дꙋ стра́ждꙋщымъ * всеси́льнѡ да́рꙋѧ.

Сла́ва, гла́съ s҃:

Прiиди́те, и҆ ѹ҆́зрите всѝ стра́нное видѣ́нiе и҆ пресла́вное: кто̀ ви́дѣ младе́нца трилѣ́тна сꙋ́ща, мꙋчи́телѧ посрами́вша; ѽ чꙋдесѐ! ма́терь сса́ше, и҆  млекопита́тельницѣ вопiѧ́ше: не бо́йсѧ, ма́ти моѧ̀, мꙋ́къ лю́тагѡ мiроде́ржца, хрⷭ҇то́съ бо є҆́сть крѣ́пость вѣ́рꙋющымъ въ него̀.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Подо́бенъ: Тридне́венъ:

Лю́ди беззако́ннѣйшiи, безъ пра́вды пригвожда́ющѧ тѧ̀ на дре́вѣ, дв҃а и҆ чⷭ҇таѧ мт҃и твоѧ̀ зрѧ́щи, ꙗ҆́коже сѷмеѡ́нъ проречѐ, ѹ҆тро́бою, сп҃се, ѹ҆ѧзвлѧ́шесѧ.

На стiхо́внѣ ѻ҆ктѡ́иха. Сла́ва, гла́съ и҃:

Трилѣ́тенъ трⷪ҇цꙋ проповѣ́даше, и҆ млеко̀ ссы́й, мт҃рь ѹ҆твержда́ше, преста́ни, ѽ ма́ти моѧ̀, ѿ сле́зъ пла́чꙋщи, свы́ше зижди́тель зри́тъ, и҆ спасе́тъ дꙋ́шы на́шѧ.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Поⷣ: Что̀ ва́съ нарече́мъ:

Не терплю̀, ча́до, ви́дѧщи тѧ̀ * на дре́вѣ ѹ҆снꙋ́вша, * бо́дрость всѣ̑мъ подаю́щаго * ꙗ҆́кѡ да и҆́же дре́вле престꙋпле́нiѧ плодо́мъ, * сно́мъ поги́бельнымъ ѹ҆снꙋ́вшымъ, * бжⷭ҇твеннꙋю и҆ спаси́тельнꙋю бо́дрость пода́си, * дв҃а глаго́лаше пла́чꙋщисѧ, * ю҆́же велича́емъ.

Тропа́рь, гла́съ г҃:

А҆пⷭ҇ле ст҃ы́й а҆кѵ́ло, молѝ ми́лостиваго бг҃а, да прегрѣше́нiй ѡ҆ставле́нiе пода́стъ дꙋша́мъ на́шымъ.

Сла́ва, мч҃никѡвъ, гла́съ д҃:

Мꙋ́чєницы твоѝ, гдⷭ҇и, во страда́нiихъ свои́хъ вѣнцы̀ прiѧ́ша нетлѣ̑нныѧ ѿ тебє̀ бг҃а на́шегѡ: и҆мꙋ́ще бо крѣ́пость твою̀, мꙋчи́телей низложи́ша, сокрꙋши́ша и҆ де́мѡнѡвъ немѡщны́ѧ де́рзѡсти. тѣ́хъ моли́твами спасѝ дꙋ́шы на́шѧ.



На ѹ҆́трени, канѡ́нъ ѻ҆ктѡ́иха є҆ди́нъ: и҆ а҆пⷭ҇ла на д҃, є҆гѡ́же краегране́сiе: Сла́внаго воспое́мъ а҆кѵ́лꙋ любо́вiю: Творе́нiе i҆ѡ́сифово.

Гла́съ в҃. Пѣ́снь а҃. I҆рмо́съ:

Грѧди́те, лю́дiе, пои́мъ пѣ́снь хрⷭ҇тꙋ̀ бг҃ꙋ, раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ и҆зъ рабо́ты є҆гѵ́петскiѧ, ꙗ҆́кѡ просла́висѧ. 

Свѧще́ннаго свѧще́нными воспои́мъ а҆кѵ́лꙋ пѣ́сньми, и҆ возопiе́мъ: тогѡ̀ моли́твами, ще́дре, всѧ̑ спасѝ, ꙗ҆́кѡ пребла́гъ.

Ве́сь себѐ, бл҃же́нне, прiѧ́телище дх҃а свѣтови́дно сотвори́лъ є҆сѝ, ѡ҆сiѧ́емь тогѡ̀ свѣ́тлыми зарѧ́ми: тѣ́мъ сꙋ́щыѧ бо тмѣ̀ просвѣти́лъ є҆сѝ.

Зако́номъ хрⷭ҇то́вымъ ѡ҆гради́въ ѹ҆́мъ тво́й, беззако́нныхъ шата́нiе всѐ низложи́лъ є҆сѝ, и҆ i҆́дѡльскiѧ хра́мы всѧ̑ разори́лъ є҆сѝ, пострада́въ, бг҃облаже́нне.

Бг҃оро́диченъ:

Сло́вомъ, чⷭ҇таѧ, сло́во во ѹ҆тро́бѣ зачала̀ є҆сѝ, сло́вомъ всѧ̑ содѣ́лавшаго. сегѡ̀ ра́ди тѧ̀ словесы̀ бжⷭ҇твенными воспѣва́емъ, бг҃ора́дованнаѧ.

И҆́нъ канѡ́нъ мч҃никѡвъ на д҃, є҆гѡ́же краегране́сiе:

Ки́рѷка пою̀ съ ро́ждшею мꙋ́дреннѡ. Творе́нiе i҆ѡ́сифово.

Гла́съ и҃. Пѣ́снь а҃. I҆рмо́съ:

Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ sла̀ и҆збѣжа́въ, i҆и҃льтѧнинъ вопiѧ́ше: и҆зба́вителю и҆ бг҃ꙋ на́шемꙋ пои́мъ.

Проповѣ́давше сло́ва, ѿ ѻ҆ц҃а̀ ꙗ҆́вѣ рожде́нна, воплоще́на же ѿ мт҃ре, свидѣ́тели сегѡ̀ страсте́й, страстьмѝ и҆ сме́ртiю бы́сте.

Сла́внаѧ мч҃ница, ꙗ҆́кѡ свѣтоза́рнаѧ лꙋна̀, совокꙋ́пльшисѧ съ со́лнцемъ, и҆зъ неѧ̀ рожде́ннымъ ки́рѷкомъ, всю̀ тва́рь чꙋде́сными зарѧ́ми просвѣща́ютъ.

Текꙋ́щими и҆змѣни́ла є҆сѝ, ꙗ҆̀же ника́коже дви̑жима, мꙋ́ченице, и҆ на рꙋка́хъ твоего̀ сы́на носѧ́щи, съ си́мъ беззако́нныхъ и҆ дiа́волю ле́сть ѡ҆мрачи́ла є҆сѝ.

Сꙋ́щи ѿ ро́да сла́вна, мꙋче́нiемъ же и҆ страда̑нiи многови́дными, мꙋ́ченице i҆ꙋлíтто, цр҃ѧ̀ безсме́ртнагѡ дщѝ была̀ є҆сѝ.

Бг҃оро́диченъ:

Ѹ҆праздни́сѧ сме́рть тебє̀ ра́ди, и҆ а҆́дово жа́ло  потреби́сѧ, мт҃и чⷭ҇таѧ: ты́ бо безсме́ртнаго влⷣкꙋ, ѹ҆мерщвле́на пло́тiю, родила̀ є҆сѝ.

Пѣ́снь г҃. I҆рмо́съ:

Ѹ҆твердѝ на́съ въ тебѣ̀, гдⷭ҇и, дре́вомъ ѹ҆мерщве́й грѣ́хъ, и҆ стра́хъ тво́й всадѝ въ сердца̀ на́съ пою́щихъ тѧ̀.

Возжела́лъ є҆сѝ бг҃а, ꙗ҆́кѡ прпⷣбенъ, сла́вне, є҆ди́наго влⷣкꙋ и҆ цр҃ѧ̀: и҆ тогѡ̀ бжⷭ҇твенное хотѣ́нiе несꙋмнѣ́ннымъ се́рдцемъ и҆спо́лнилъ є҆сѝ.

Крѣ́постiю честна́гѡ и҆ бжⷭ҇твеннагѡ дх҃а, а҆кѵ́ло прехва́льне, лꙋка́вагѡ крѣ́пость всю̀ низложи́лъ є҆сѝ, пострада́въ до́блественнѣ, свѧще́ннѣйше.

Ѹ҆мо́мъ твои́мъ чи́стымъ созерца́ѧ сла́вꙋ гдⷭ҇ню, тоѧ̀ причасти́лсѧ є҆сѝ соверше́ннѡ, бл҃же́нне, ѿше́дъ ѿ вре́менныхъ къ пребыва́ющымъ.

Бг҃оро́диченъ:

Е҆ди́нъ чи́стый, є҆ди́нъ гдⷭ҇ь, тѧ̀ є҆ди́нꙋ ꙗ҆́кѡ позна̀ чистѣ́йшꙋю всеѧ̀ тва́ри, пренепоро́чнаѧ, ѿ чⷭ҇тыхъ твои́хъ крове́й воплоти́сѧ.

И҆́нъ. I҆рмо́съ:

Нбⷭ҇нагѡ крꙋ́га верхотво́рче, гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нiй кра́ю, вѣ́рныхъ ѹ҆твержде́нiе є҆ди́не чл҃вѣколю́бче.

Нбⷭ҇ныхъ черто́гѡвъ, и҆ свѣтоза́рнагѡ поко́ѧ, вѣ́чнꙋющiѧ же сла́вы сподо́бистесѧ, мꙋ́ченицы сла́внiи, дiа́волѧ жа̑ла болѣ́зньми страда́нiѧ потре́бльше.

Птене́цъ ꙗ҆́кѡ красе́нъ, голꙋби́цѣ цѣломꙋ́дреннѣй се́й подо́билсѧ є҆сѝ, льсти́вомꙋ проти́вѧсѧ, сла́вне ки́рѷче, льсти́внѡ пристꙋ́пльшꙋ, и҆ ѹ҆кра́сти тща́щꙋсѧ тѧ̀ непобѣди́маго.

Го́рдаго sмíѧ, на не́бо положи́вша ѹ҆ста̀, и҆ зе́млю потреби́ти хва́лѧщагосѧ, младе́нецъ неsло́бивъ крⷭ҇тнымъ всеѻрꙋ́жiемъ до конца̀ низложѝ и҆ потребѝ.

Бг҃оро́диченъ:

Не и҆стощи́въ нѣ́дръ ѻ҆ч҃ескихъ, пречⷭ҇таѧ, сло́во всѧ̑  ѡ҆сꙋществова́вшее, во твою̀, пренепоро́чнаѧ, ѹ҆тро́бꙋ всели́сѧ, и҆ пло́ть непремѣ́нна бы́сть, и҆ человѣ́ки ѡ҆божѝ пресꙋ́щественный.

Конда́къ а҆пⷭ҇ла, гла́съ д҃:

Ꙗ҆́кѡ ве́лiе со́лнце, цр҃ковь тѧ̀ стѧжа́вши, сла́вне а҆кѵ́ло, свѣтлостьмѝ ѹ҆че́нiѧ твоегѡ̀, просвѣща́етъ вѣ́рнѡ чтꙋ́щыѧ тѧ̀, гдⷭ҇ень а҆пⷭ҇ле.

Та́же сѣда́ленъ, гла́съ д҃: Подо́бенъ: Ско́рѡ предварѝ:

Па́ѵла глагѡ́лы ѡ҆зари́въ твою̀ дꙋ́шꙋ, ꙗ҆́кѡ со́лнце просiѧ́лъ є҆сѝ бг҃оразꙋ́мiѧ свѣ́томъ, а҆кѵ́ло блаже́нне: вѣне́цъ же мꙋче́нiѧ и҆спле́лъ є҆сѝ зако́ннѡ. тѣ́мже и҆сточа́еши рѣ́ки и҆сцѣле́нiй, вѣ́рою пра́зднꙋющымъ, блаже́нне, па́мѧть твою̀.

Сла́ва, мч҃никѡвъ гла́съ то́йже. Подо́бенъ: Ѹ҆диви́сѧ i҆ѡ́сифъ:

Тезоиме́ннѡ, страда́льче, проповѣ́дникъ ꙗ҆ви́лсѧ є҆сѝ и҆́стиненъ, пострада́въ съ ма́терiю, ки́рѷче сла́вне хрⷭ҇то́въ, благоче́стiѧ тече́нiе сконча́въ, и҆ бы́лъ є҆сѝ на́мъ мꙋ́жество вѣ́ры, попра́въ вра́жiю всю̀ си́лꙋ, и҆ съ нб҃сѐ прiѧ́лъ є҆сѝ вѣне́цъ, съ ма́терiю твое́ю, сла́вне, хрⷭ҇та̀ моли́те, спасти́сѧ всѣ̑мъ творѧ́щымъ па́мѧть ва́шꙋ.

И҆ ны́нѣ, бг҃оро́диченъ:

Треволнє́нiи страстны́ми безсо́вѣстный а҆́зъ ѡ҆бꙋрева́емь, чⷭ҇таѧ, призыва́ю тѧ̀ те́плѣ: да не пре́зриши менѐ ѻ҆каѧ́ннаго поги́бнꙋти, бе́зднꙋ милосе́рдiѧ ро́ждши, ра́звѣ бо тебє̀, наде́жды не и҆́мамъ. да не врагѡ́мъ ѹ҆́бѡ ѡ҆бра́дованiе и҆ смѣ́хъ, надѣ́ѧвсѧ на тѧ̀, ꙗ҆влю́сѧ: и҆́бо мо́жеши, є҆ли́кѡ хо́щеши, ꙗ҆́кѡ мт҃и сꙋ́щи всѣ́хъ бг҃а.

Крⷭ҇тобг҃оро́диченъ:

Дв҃а и҆ а҆́гница ви́дѣвши на крⷭ҇тѣ̀, безъ сѣ́мене и҆зъ неѧ̀ а҆́гнца ро́ждшагосѧ, и҆ копiе́мъ прободе́на, печа́ли ѹ҆ѧ́звена стрѣла́ми, вопiѧ́ше болѣ́зненнѡ восклица́ющи: что̀ но́вое та́инство; ка́кѡ ѹ҆мира́еши, и҆́же живота̀ є҆ди́нъ гдⷭ҇ь; тѣ́мже воскреснѝ, па́дшаго воздвиза́ѧ пра́ѻтца. 

Пѣ́снь д҃. I҆рмо́съ:

Ѹ҆слы́шахъ, гдⷭ҇и, слꙋ́хъ твоегѡ̀ смотре́нiѧ, и҆ просла́вихъ тѧ̀, є҆ди́не чл҃вѣколю́бче.

Дрема́нiемъ спѧ́щыѧ лꙋка́вагѡ, а҆кѵ́ло, sлоче́стiѧ, ко благоче́стiѧ свѣ́тꙋ воздви́глъ є҆сѝ.

Го́рдое свирѣ́пство врага̀ низложи́лъ є҆сѝ, а҆кѵ́ло, смире́нiемъ бжⷭ҇твеннымъ воѡрꙋжи́всѧ.

Блаже́ннѡ пострада́лъ є҆сѝ, за хрⷭ҇та̀ кро́вь твою̀ и҆злiѧ́въ, свѧще́нникъ и҆ свидѣ́тель страда́нiй є҆гѡ̀.

Бг҃оро́диченъ:

Мы́сленнꙋ тѧ̀ пала́тꙋ, и҆ высо́кiй престо́лъ цр҃ѧ̀, бцⷣе влⷣчце, и҆менꙋ́емъ.

И҆́нъ. I҆рмо́съ:

Ѹ҆слы́шахъ, гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀.

Младе́нствꙋѧ тѣ́ломъ, и҆ соверше́ннымъ, мꙋ́чениче, ѹ҆мо́мъ, sлонача́льнаго низложи́лъ є҆сѝ, лꙋка́вство sлосотво́ршаго.

Ꙗ҆́кѡ плодови́та лоза̀, мꙋ́ченице i҆ꙋлíтто, гро́здъ и҆зрасти́ла є҆сѝ, до́блѧго вои́стиннꙋ ки́рѷка, мꙋче́нiѧ сла́дость и҆ска́пающа.

Ми́лостивнѡ взира́ющи, ꙗ҆́коже а҆́гница на а҆́гнца мꙋ́ченика, i҆ꙋлíтта досточꙋ́днаѧ, закала́ема ѹ҆се́рднѡ.

Бг҃оро́диченъ:

Зако́ны є҆стества̀, пречⷭ҇таѧ, па́че є҆стества̀ въ ржⷭ҇твѣ̀ твое́мъ, и҆змѣнѧ́ютсѧ: содѣ́телѧ бо па́че ѹ҆ма̀ и҆ сло́ва породила̀ є҆сѝ.

Пѣ́снь є҃. I҆рмо́съ:

Свѣ́та пода́телю и҆ вѣкѡ́въ тво́рче, гдⷭ҇и, во свѣ́тѣ твои́хъ повелѣ́нiй наста́ви на́съ: ра́звѣ бо тебє̀ и҆но́гѡ бо́га не зна́емъ.

Сла́дко сло́во при́снѡ и҆сточа́ѧ благоче́стiѧ, премꙋ́дре, го́рькою пре́лестiю ѡ҆дебелѣ́вшыѧ ѹ҆слади́лъ є҆сѝ дꙋ́шы, ꙗ҆́кѡ свѧщеннотаи́нникъ, а҆кѵ́ло прехва́льне. 

Твоѧ̑ похвалы̑ лꙋка̀ бг҃огла́сный вои́стиннꙋ написа̀, свѧще́ннагѡ бо па́ѵла ѹ҆чени́къ, и҆ бжⷭ҇твенъ странново́децъ бы́въ, бжⷭ҇твєннымъ ꙗ҆́вѣ наказꙋ́ѧ.

Ꙗ҆́коже sвѣздꙋ̀ ꙗ҆́снꙋ, свѣ́тлы лꙋчы̀ и҆спꙋща́ющꙋ, честно́е проповѣ́данiе, свѧще́ннаго ѡ҆брѣ́тъ па́ѵла, ѿ тогѡ̀ зарѝ прiѧ́лъ є҆сѝ словеса̀, и҆ свѣ́тъ бы́лъ є҆сѝ.

Бг҃оро́диченъ:

Мт҃и и҆ раба̀ хрⷭ҇та̀ вопло́щшагѡсѧ на́съ ра́ди была̀ є҆сѝ, є҆го́же прилѣ́жнѡ всегда̀ молѝ, є҆́же спастѝ на́съ, бцⷣꙋ тѧ̀ чⷭ҇тꙋю и҆менꙋ́ющихъ.

И҆́нъ. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннагѡ, но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.

Терза́емꙋ, бг҃омꙋ́драѧ, ра́нами тѣ́лꙋ твоемꙋ̀, и҆ раздроблѧ́емꙋ, тлѣ́нiѧ дебельство̀ совлекла̀ є҆сѝ: во ѻ҆де́ждꙋ же ѡ҆блекла́сѧ є҆сѝ, ю҆́же ѿ дв҃ы є҆диноро́дный пло́ть поне́съ, человѣ́ки ѡ҆божи́въ ѡ҆блечѐ.

Ѡ҆бнажи́ласѧ є҆сѝ тѣ́ломъ, мꙋ́ченице всесла́внаѧ, преѡби́дѣвши плотскíй стꙋ́дъ: и҆ врага̀, є҆́ѵꙋ ѡ҆бнажа́вшаго, i҆ꙋлíтто, дре́вле, терпѣли́внѡ вмꙋжи́вшисѧ, въ вѣ́чный стꙋ́дъ ѡ҆дѣ́ѧла є҆сѝ.

Во главꙋ̀ ѹ҆сѣ́чена бы́вши, главꙋ̀ sмíѧ, мꙋ́ченице, сокрꙋши́ла є҆сѝ: лише́на бы́вши бога́тства, нбⷭ҇ное бога́тство наслѣ́довала є҆сѝ, недви́жимое прiи́мши црⷭ҇тво со всѣ́ми мꙋ́чєники, прехва́льнаѧ.

Бг҃оро́диченъ:

Бж҃iе бг҃ъ сло́во пло́ть прiѧ́тъ, мы́сленнꙋ и҆ ѡ҆дꙋшевле́нꙋ, ѿ тебє̀, пречⷭ҇таѧ: и҆ за милосе́рдiе бы́сть чл҃вѣ́къ, и҆ ѡ҆божи́ мѧ, престꙋпле́нiемъ ѿринове́на. є҆го́же молѝ спастѝ всѧ́чєскаѧ.

Пѣ́снь s҃. I҆рмо́съ:

Въ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдiѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀ возведѝ. 

И҆злiѧ́сѧ бл҃года́ть во ѹ҆стнꙋ̀ твоє́ю, бл҃же́нне свѧще́нне: тѣ́мже бл҃гослови́ тѧ всѣ́хъ гдⷭ҇ь во вѣ́ки, а҆кѵ́ло бг҃одохнове́нне.

Недꙋ́гѡмъ разли̑чнымъ и҆змѣне́нiе, и҆ согрѣша́ющымъ дꙋша́мъ ѡ҆чисти́лище, твоѧ̀ моли́тва бы́сть, бг҃оно́се а҆кѵ́ло блаже́нне.

Шє́ствiѧ твоѧ̑ бжⷭ҇твеннѡ сотворѧ́єма, и҆ къ пꙋтє́мъ бж҃iимъ направлѧ́єма, блꙋдѧ́щымъ ꙗ҆ви́шасѧ наставле́нiе, и҆ стезѧ̀ спаси́тельнаѧ.

Бг҃оро́диченъ:

Господоиме́ннаѧ дв҃о всенепоро́чнаѧ, ꙗ҆́же бл҃ги́хъ пода́телѧ бг҃а ро́ждшаѧ, тѧ̀ пою́щыѧ всегда̀ ѿ напа́стей многоѻбра́зныхъ спасѝ.

И҆́нъ. I҆рмо́съ:

Моли́твꙋ пролiю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ sѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ i҆ѡ́на: ѿ тлѝ, бж҃е, возведи́ мѧ.

Преплы́вше безмѣ́рныхъ мꙋ́къ, прехва́льнiи, непостоѧ́ннꙋю во́дꙋ, кре́стнымъ ѡ҆кормле́нiемъ, и҆ ко приста́нищꙋ ти́хомꙋ ꙗ҆́вѣ доидо́ша, погрꙋзи́вше фараѡ́на неви́димаго кро́вными стрꙋѧ́ми.

И҆гра́етъ i҆конíйскiй гра́дъ тебѐ воспита́вый, и҆ краси́тсѧ па́мѧтiю твое́ю честно́ю та́рсъ, i҆ꙋлíтто: мꙋче́нiе бо въ то́мъ сконча́ла є҆сѝ съ сы́номъ твои́мъ, и҆ вѣнцє́въ побѣ́ды сподо́биласѧ є҆сѝ.

Презрѣ́ла є҆сѝ многоплетє́нныѧ мꙋ̑ки, и҆ го́рлица прекра́снаѧ ꙗ҆ви́ласѧ є҆сѝ, со птенце́мъ возлетѣ́вши, и҆ надъ всѣ́ми возвы́сившисѧ сѣтьмѝ sмíѧ, всехва́льнаѧ, и҆ во ѻ҆би́телехъ нбⷭ҇ныхъ премꙋ́дрѡ почи́ла є҆сѝ.

Бг҃оро́диченъ:

Кореносѣка́тельнымъ серпо́мъ твоеѧ̀ моли́твы посѣцы̀, ѻ҆трокови́це, лꙋка̑ваѧ помышлє́нiѧ дꙋшѝ моеѧ̀, и҆  плодоно́снꙋ покажѝ, молю́сѧ: всѣ́хъ бо содѣ́телѧ бг҃а и҆ сп҃са родила̀ є҆сѝ.

Конда́къ мч҃никѡвъ, гла́съ д҃. Подо́бенъ: Ꙗ҆ви́лсѧ є҆сѝ:

Во ѡ҆бꙿѧ́тiѧхъ носѧ́щи хрⷭ҇томꙋ́ченица i҆ꙋлíтта ки́рѷка, на по́двизѣ мꙋ́жески веселѧ́щисѧ, взыва́ше: хрⷭ҇то́съ є҆́сть мꙋ́ченикѡвъ похвала̀.

I҆́косъ:

Ѹ҆́мъ мо́й просвѣтѝ, хрⷭ҇тѐ, свѣ́томъ за́повѣдей твои́хъ, ꙗ҆́кѡ да возмогꙋ̀ воспѣ́ти ст҃ы̑ѧ, и҆ по́двиги и҆зрещѝ: кíй же ѧ҆зы́къ и҆зглаго́лати возмо́жетъ страда̑нiѧ, ꙗ҆̀же претерпѣ́ша; тѣ́мъ припа́даю тебѣ̀, чл҃вѣколю́бче, ѡ҆ставле́нiе пода́ждь дꙋшѝ мое́й ѻ҆каѧ́ннѣй: да́рꙋй мѝ вре́мѧ покаѧ́нiѧ, на се́ бо во́лею воспрiѧ́лъ є҆сѝ пло́ть, да всѧ̑ на живо́тъ возведе́ши, є҆гѡ́же страда́льцы полꙋчи́вше непреста́ннѡ пою́тъ: хрⷭ҇то́съ є҆́сть мꙋ́ченикѡвъ похвала̀.

Пѣ́снь з҃. I҆рмо́съ:

Ѻ҆́бразꙋ злато́мꙋ, на по́лѣ деи́рѣ слꙋжи́мꙋ, трiѐ твоѝ ѻ҆́троцы небрего́ша безбо́жнагѡ велѣ́нiѧ, посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ: бл҃гослове́нъ є҆сѝ, бж҃е ѻ҆ц҃ъ на́шихъ.

И҆стка́въ себѣ̀ нетлѣ́нiѧ ѻ҆де́ждꙋ бжⷭ҇твеннымъ дх҃омъ, ве́сь красе́нъ бы́лъ є҆сѝ, и҆ врага̀ ѡ҆бнажи́лъ є҆сѝ, и҆̀же ѿ негѡ̀, а҆кѵ́ло, ѡ҆бнажє́нныѧ ѡ҆дѣ́ѧлъ є҆сѝ во ѻ҆де́ждꙋ свѣтови́днꙋ, и҆ свѣ́тъ спаси́тельный.

Гла́домъ мы́сленнымъ ѡ҆держи̑мыѧ лю́ди, и҆ бѣ́дствꙋющыѧ, хлѣ́бомъ слове́съ, досточꙋ́дне, бг҃омꙋ́дре, напита́лъ є҆сѝ, и҆ небе́сныѧ трапе́зы прича́стники сотвори́лъ є҆сѝ, свѧщеннотаи́нникъ бы́въ бг҃ови́денъ.

Ст҃о́мꙋ хра́мꙋ твоемꙋ̀ притека́ющiи здра́вiе прiе́млютъ, и҆ страсте́й разрѣша́ютсѧ, и҆ ѿ недꙋ̑гъ ѡ҆чища́ютсѧ, воспѣва́юще тѧ̀ любо́вiю, и҆ вопiю́ще, прехва́льне: благослове́нъ є҆сѝ, бж҃е ѻ҆тє́цъ на́шихъ. 

Бг҃оро́диченъ:

Ѹ҆мертви́сѧ пе́рвѣе а҆да́мъ тлетво́рною снѣ́дiю, всенепоро́чнаѧ: ты́ же ро́ждши живо́тъ на́шъ, сего̀, дв҃о, ѡ҆живи́ла є҆сѝ. тѣ́мъ ꙗ҆́кѡ до́брыхъ тѧ̀ вино́внꙋ, воспѣва́юще вопiе́мъ: бл҃гослове́нна є҆сѝ, ꙗ҆́же бг҃а пло́тiю ро́ждши.

И҆́нъ. I҆рмо́съ:

Ѻ҆́троцы є҆вре́йстiи въ пещѝ попра́ша пла́мень дерзнове́ннѡ, и҆ на ро́сꙋ ѻ҆́гнь преложи́ша, вопiю́ще: бл҃гослове́нъ є҆сѝ, гдⷭ҇и бж҃е, во вѣ́ки.

Па́лицами сокрꙋша́етъ твоѐ тѣ́ло беззако́нный, бг҃омꙋ́драѧ i҆ꙋлíтто, по́мысла крѣ́пость ника́коже подви́же: же́злъ бо си́лы крⷭ҇тъ хрⷭ҇то́въ держа́ла є҆сѝ.

Тꙋ́чами кро́вныхъ наводне́нiй погаси́ша ѻ҆́гнь безбо́жiѧ хрⷭ҇тѡ́вы страда́льцы, зовꙋ́ще ѹ҆се́рднѡ: бл҃гослове́нъ є҆сѝ, гдⷭ҇и бж҃е, во вѣ́ки.

Носѧ́щи на рꙋкꙋ̀, мꙋ́ченице, є҆го́же родила̀ є҆сѝ, предста́ла сꙋди́щꙋ, и҆ сꙋгꙋ́бъ до́брый сконча́ла є҆сѝ по́двигъ, вопiю́щи: бл҃гослове́нъ є҆сѝ, гдⷭ҇и бж҃е, во вѣ́ки.

Бг҃оро́диченъ:

Глаго́лѡмъ твои̑мъ послѣ́дꙋюще, блажи́мъ тѧ̀ ро́ди всѝ, ѻ҆трокови́це, бл҃же́ннагѡ бг҃а мт҃рь ꙗ҆́вльшꙋюсѧ, въ него̀ вѣ́рꙋющыѧ блажє́нны содѣ́лавшагѡ.

Пѣ́снь и҃. I҆рмо́съ:

Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ снизше́дшаго, и҆ пла́мень въ ро́сꙋ прело́жшаго бг҃а, по́йте, дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки.

Ра́достнѡ на небесѣ́хъ съ бжⷭ҇твенными ѹ҆ченикѝ и҆ слꙋги̑, и҆ самови́дцы сло́ва, ꙗ҆́кѡ ѹ҆чени́къ живы́й, а҆кѵ́ло, и҆ бжⷭ҇твеннѣ ѡ҆божа́емь, помина́й вѣ́рою и҆ любо́вiю тѧ̀ пою́щыѧ.

По́тѡвъ твои́хъ то́ки рѣ́ки всѣ̑мъ на́мъ  бжⷭ҇твенныхъ чꙋде́съ и҆сточа́ютъ, бл҃же́нне: и҆ то́ки страсте́й безмѣ́стныхъ и҆зсꙋша́ютъ всегда̀, и҆ ѡ҆полчє́нiѧ погрꙋжа́ютъ льсти́вагѡ.

Пристꙋпле́нiемъ ѡ҆божа́емь при́снѡ, ꙗ҆́кѡ приближа́ѧсѧ бг҃ꙋ ѹ҆мо́мъ невеще́ственнымъ, ве́сь свѣ́тъ є҆сѝ, ѿрѣши́всѧ ѿ пло́ти, и҆ ви́диши, ꙗ҆̀же ви́дѧтъ а҆́гг҃ли, сла́вне а҆кѵ́ло, хрⷭ҇то́въ свѧщенномꙋ́чениче.

Бг҃оро́диченъ:

Ꙗ҆́кѡ всѣ́хъ вино́внаго бг҃а, вы́шше всѧ́кiѧ вои́стиннꙋ, чⷭ҇таѧ, вины̀ во ѹ҆тро́бѣ заче́нши, и҆ на́съ ра́ди по на́мъ ꙗ҆́вльшасѧ, ро́ждшаѧ пренепоро́чнаѧ, сего̀ молѝ ѡ҆ пою́щихъ тѧ̀.

И҆́нъ. I҆рмо́съ:

Побѣди́тели мꙋчи́телѧ и҆ пла́мене благода́тiю твое́ю бы́вше за́повѣдемъ твои̑мъ sѣлѡ̀ прилѣжа́ще, ѻ҆́троцы вопiѧ́хꙋ: благослови́те, всѧ̑ дѣла̀ гдⷭ҇нѧ, гдⷭ҇а.

Свѣ̑тлыѧ sвѣ́зды, ꙗ҆̀же на тве́рди цр҃ко́внѣй неле́стнѡ водрꙋзи́вшесѧ, и҆ зе́млю чꙋдесы̀ просвѣ́щше, бл҃гоче́стнѡ чтꙋ́тсѧ ѿ всѣ́хъ дне́сь, пѣсносло́вѧщихъ хрⷭ҇та̀ во вѣ́ки.

Ꙗ҆́коже нова̀ вѣ́твь ко́рене бг҃онасажде́нна сꙋ́щи бг҃омꙋ́драѧ, честна́го твоего̀ сы́на носѧ́щи, ѹ҆вѧди́ла є҆сѝ нече́стiѧ сады̀, вопiю́щи съ ни́мъ и҆ глаго́лющи: тѧ̀ превозно́симъ, хрⷭ҇тѐ, во вѣ́ки.

Ꙗ҆́коже тельца̀ ю҆́на ю҆́ница сꙋ́щи прекра́сна, i҆ꙋлíтто, но́сиши ки́рѷка сла́внаго, же́ртвꙋ жи́вꙋ ѿ дв҃ы а҆́гнцꙋ возсiѧ́вшемꙋ, и҆ заколе́номꙋ за кра́йнее милосе́рдiе.

Бг҃оро́диченъ:

Вопло́щсѧ сло́во ѿ пречⷭ҇тыхъ твои́хъ крове́й, ѻ҆трокови́це, прини́кшыѧ къ безсловє́снымъ плотски̑мъ страсте́мъ, позна́нiемъ бжⷭ҇твеннымъ ѡ҆божѝ, чⷭ҇таѧ: є҆го́же превозно́симъ во всѧ̑ вѣ́ки.

Пѣ́снь ѳ҃. I҆рмо́съ:

Ѿ бг҃а бг҃а сло́ва, неизрече́нною мꙋ́дростiю прише́дшаго  ѡ҆бнови́ти а҆да́ма, ꙗ҆́дiю въ тлѣ́нiе па́дшаго лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ ра́ди, вѣ́рнiи є҆диномꙋ́дреннѡ пѣ́сньми велича́емъ.

Свѧще́нными тѧ̀ пѣ́сньми свѧще́нна бы́вша сосꙋ́да сло́ва и҆ че́стна, сего̀ и҆ премꙋ́дра проповѣ́дника, и҆ мíра свѣти́льника, и҆ ѹ҆твержде́нiе вѣ́ры на́шеѧ, соше́дшесѧ, а҆кѵ́ло, согла́снѡ ѹ҆блажа́емъ.

Ꙗ҆́кѡ потреби́тель ле́сти, и҆ ꙗ҆зы́кѡвъ наста́вникъ, и҆ бжⷭ҇твенный сп҃са страда́лецъ, и҆ сограждани́нъ, и҆ ссе́льникъ ст҃ы́хъ а҆́гг҃лѡвъ, а҆кѵ́ло бг҃огла́се: съ ни́ми влⷣкꙋ ѹ҆молѝ спастѝ дꙋ́шы на́шѧ.

Тѧ̀ ѹ҆ченика̀ ѹ҆́бѡ па́ѵлꙋ ѹ҆вѣ́дѣвше, а҆кѵ́ло, мíрови же свѣти́льника неле́стна, и҆ свѧще́ннаго мч҃ника, потреби́телѧ i҆́дѡлѡвъ, и҆ ра́зꙋма бж҃iѧ вводи́телѧ, благоче́стною мы́слiю, бг҃омꙋ́дре, ѹ҆блажа́емъ.

Всесвѧта́ѧ твоѧ̀ па́мѧть возсiѧ́вши мíрꙋ, ꙗ҆́кѡ со́лнце просвѣща́етъ дꙋ́шы благоче́стнѡ пою́щихъ тѧ̀: въ не́йже моли́сѧ, бл҃же́нне, да́ти ѡ҆чище́нiе грѣхѡ́въ, и҆ ми́ръ глꙋбо́къ, и҆ ве́лiю всѣ̑мъ ми́лость.

Бг҃оро́диченъ:

Свѣ́телъ тѧ̀ свѣ́щникъ прозрѧ́ше прⷪ҇ро́къ, свѣ́та возсiѧ́вшаго ѿ свѣ́та, дв҃о мт҃и, носѧ́щꙋ, просвѣща́ющаго бога́тнѡ пе́рвѣе ѡ҆мрачє́нныѧ, зарѧ́ми несказа́ннагѡ своегѡ̀, пренепоро́чнаѧ, бжⷭ҇тва̀.

И҆́нъ. I҆рмо́съ:

Ѹ҆страши́сѧ всѧ́къ слꙋ́хъ неизрече́нна бж҃iѧ снизхожде́нiѧ, ꙗ҆́кѡ вы́шнiй во́лею сни́де да́же и҆ до пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже пречⷭ҇тꙋю бцⷣꙋ, вѣ́рнiи, велича́емъ.

И҆сцѣле́нiе приноша́етъ ра́ка сла́вныхъ страда́лєцъ, благода́тiю бжⷭ҇твеннагѡ дх҃а напаѧ́емаѧ: прiиди́те, почерпи́те, и҆ ѡ҆свѧти́те дꙋ́шы, и҆ ѿ недꙋ̑гъ ѡ҆чи́ститесѧ мꙋчениколю́бцы, да́телѧ до́брыхъ велича́юще.

Ꙗ҆́коже ши́покъ мч҃ническими прозѧбо́сте ѹ҆дѡ́лiи,  всеблаже́ннiи, ꙗ҆́коже крíнъ благово́ненъ, ꙗ҆́кѡ раѧ̀ бжⷭ҇твенное прозѧбе́нiе, мѵ́рно ꙗ҆́кѡ вои́стиннꙋ и҆ска́пающе ѹ҆краше́нiе, и҆ вѣ́рныхъ дꙋ́шы благово́нiемъ та́йнымъ веселитѐ.

Ра́нами мч҃ническими ѹ҆краси́стесѧ, добропобѣ́днiи мꙋ́чєницы, и҆ а҆́гг҃лѡмъ ꙗ҆́вѣ ѹ҆подо́бльшесѧ, бг҃ꙋ предстоитѐ, побѣ́днымъ вѣнце́мъ свѣ́тлѡ ѡ҆бложе́ни, и҆ чтꙋ́щымъ ва́съ ѡ҆чище́нiе грѣхѡ́въ просѧ́ще.

Мч҃ница ꙗ҆́коже а҆́гница, ꙗ҆́кѡ а҆́гнца сы́на своего̀ носѧ́щи, посредѣ̀ волкѡ́въ невре́днѡ про́йде, и҆ въ небе́снꙋю ѡ҆гра́дꙋ всели́сѧ: при́снѡ си́хъ моли́твами, гдⷭ҇и, спаси́ ны, тѣ́хъ свѧще́ннꙋю па́мѧть чтꙋ́щыѧ.

Бг҃оро́диченъ:

Просвѣтѝ, две́ре свѣ́та, ѡ҆слѣпле́ннꙋю дꙋ́шꙋ мою̀ страстьмѝ и҆ sлы́ми пѡ́мыслы ѡ҆мраче́ннꙋю, и҆ бѣ́дствꙋющꙋю, и҆ и҆зми́ мѧ ѿ напа́стей, и҆ бѣ́дъ, и҆ скорбе́й: да сла́влю тѧ̀, ѹ҆пова́нiе вѣ́рныхъ и҆ ѹ҆твержде́нiе.

Свѣти́ленъ ѻ҆ктѡ́иха. Сла́ва, мч҃никѡвъ. Подо́бенъ: Жєны̀ ѹ҆слы́шите:

Ра́дꙋйсѧ, красꙋ́йсѧ и҆ ликꙋ́й, свѣ́тлѡ торжествꙋ́ѧ, i҆конíйскiй гра́де, ꙗ҆́кѡ и҆зъ тебє̀ возсiѧ́ша два̀ свѣти̑льника премꙋ̑дра, i҆ꙋлíтта сла́внаѧ и҆ бг҃омꙋ́дрый ки́рѷкъ, зако́ннѡ бо пострада́вше, вѣне́цъ прiѧ́ша сла́вы.

И҆ ны́нѣ, бг҃оро́диченъ:

Мт҃рь и҆ дв҃ꙋ тѧ̀ пое́мъ, всенепоро́чнаѧ: ты́ бо бг҃а всѣ́хъ во чре́вѣ носи́ла є҆сѝ. є҆гѡ́же совокꙋпле́нiе проповѣ́дающе, непрело́жнѡ по ѵ҆поста́си, тѧ̀ бцⷣꙋ влⷣчцꙋ и҆сповѣ́даемъ вои́стиннꙋ, и҆̀же тебє̀ ра́ди спаса́емiи.

На хвали́техъ стiхи̑ры, на д҃, гла́съ а҃: Самогла́сны. Ге́рманово:

До́блѧго страда́льца, и҆ проповѣ́дника вѣ́ры, съ ма́терiю бг҃омꙋ́дрою досто́йнѡ восхва́лимъ: сíи бо терпѣли́внѡ пострада́вше, sлонача́льнаго врага̀ си́лою крⷭ҇та̀ мꙋ́жески низложи́ша. тѣ́мже вѣнцы̀ прiѧ́ша ѿ подвигополо́жника  бг҃а, и҆ мо́лѧтъ є҆го̀ со дерзнове́нiемъ непреста́ннѡ, спастѝ вѣ́рою творѧ́щихъ свѧще́нное и҆́хъ страда́нiе.

Два́жды.

Гла́съ в҃:

И҆́же ѿ пеле́нъ и҆спо́лненъ бл҃года́ти, и҆мѣ́ѧй сѣ́дъ ра́зꙋмъ, въ побѣ́дѣ подвигѡ́въ твои́хъ, мꙋ́чениче ки́рѷче, моли́сѧ съ ма́терiю твое́ю хрⷭ҇тꙋ̀ бг҃ꙋ дарова́ти ми́ръ мíрꙋ, ꙗ҆́кѡ трⷪ҇цы ве́лiй и҆сповѣ́дникъ.

Младе́нецъ ꙗ҆ви́лсѧ є҆сѝ въ мꙋ́ченицѣхъ, соверше́нъ же показа́лсѧ є҆сѝ ра́зꙋмомъ: ѿне́лѣже безнача́льное сло́во прiѧ́тъ, всехва́льне, ѻ҆гнѧ̀ не ѹ҆страши́лсѧ є҆сѝ беззако́нныхъ, съ ма́терiю твое́ю зижди́телѧ молѝ, да спасе́тъ ꙗ҆́кѡ сп҃съ дꙋ́шы на́шѧ.

Сла́ва, гла́съ то́йже. Вѷзантíево:

Прiиди́те, вѣ́рнiи, хвала́ми, соше́дшесѧ, вѣнча́емъ дво́ицꙋ всест҃ꙋ́ю, трⷪ҇цѣ че́сть держа́щꙋю: i҆́дѡльскꙋю бо пре́лесть, и҆ мꙋчи́телей ѹ҆мышле́нiе свои́ми нога́ми попра́ша. си́хъ восхвалѧ́юще, вѣ́рнiи взыва́емъ, глаго́люще: ра́дꙋйсѧ, i҆ꙋлíтто всечестна́ѧ, ꙗ҆́же же́нскꙋю не́мощь ѿве́ргши, и҆ мꙋ́жески подви́гшисѧ: ра́дꙋйсѧ, ки́рѷче всеблаже́нне, и҆́же трилѣ́тенъ тѣ́ломъ, и҆ многоко́зненнаго врага̀ низло́жь: ра́дꙋйтесѧ, на́ша похвала̀ и҆ сла́ва, вѣ́рою пра́зднꙋющихъ свѧще́нное ва́ше страда́нiе. є҆́юже мо́лимъ, моли́ти при́снѡ всѣ́хъ гдⷭ҇а, мíрꙋ дарова́ти ми́ръ, и҆ дꙋша́мъ на́шымъ ве́лiю ми́лость.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Поⷣ: Е҆гда̀ ѿ дре́ва:

Дре́вꙋ крⷭ҇тномꙋ тѧ̀, i҆и҃се, пригвожде́на зрѧ́щи неискꙋсобра́чнаѧ, пла́чꙋщи гл҃го́лаше: ча́до сла́дкое, почто̀ ѡ҆ста́вилъ є҆сѝ менѐ ро́ждшꙋю тѧ̀ є҆ди́нꙋ, свѣ́те непристꙋ́пный пребезнача́льнагѡ ѻ҆ц҃а̀; потщи́сѧ и҆ просла́висѧ, ꙗ҆́кѡ да сла́вꙋ полꙋча́тъ бжⷭ҇твеннꙋю, и҆̀же бжⷭ҇твєнныѧ стра̑сти твоѧ̑ сла́вѧщiи. 

На стiхо́внѣ ѻ҆ктѡ́иха. Сла́ва, гла́съ д҃. А҆нато́лiево:

Ра́дꙋйсѧ, красꙋ́йсѧ и҆ весели́сѧ, i҆конíйскiй гра́де, ꙗ҆́кѡ и҆зъ тебє̀ прозѧбѐ пло́дъ сла́венъ, i҆ꙋлíтта прекра́снаѧ, и҆ добропобѣ́днаѧ мч҃ница, и҆ и҆зъ неѧ̀ честны́й ѻ҆́трокъ ки́рѷкъ тезоимени́тый: все́ бо кова́рство мꙋчи́телѧ врага̀ мꙋ́жески попра́вше, вѣнцы̀ побѣ́ды досто́йнѡ прiѧ́ша, проповѣ́давше лю́демъ, честѝ и҆ покланѧ́тисѧ прест҃ѣ́й трⷪ҇цѣ. тѣ́мже и҆ мы̀ со дерзнове́нiемъ возопiе́мъ си́хъ просла́вльшемꙋ хрⷭ҇тꙋ̀ бг҃ꙋ на́шемꙋ, ѹ҆мири́ти мíръ и҆ спастѝ дꙋ́шы на́шѧ.

И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ: Поⷣ: Ꙗ҆́кѡ до́блѧ:

А҆́гнца и҆ па́стырѧ тѧ̀ * на дре́вѣ ꙗ҆́кѡ ви́дѣ, * а҆́гница ро́ждшаѧ рыда́ше, * и҆ мт҃рски тѝ вѣща́ше: * сн҃е возжелѣ́нне, * ка́кѡ на дре́вѣ крⷭ҇тнѣмъ повѣ́шенъ є҆сѝ, долготерпѣли́ве; * ка́кѡ рꙋ́цѣ и҆ но́зѣ твоѝ, сло́ве, * пригвозди́шасѧ ѿ беззако́нныхъ, * и҆ кро́вь твою̀ и҆злiѧ́лъ є҆сѝ, влⷣко;

На лiтꙋргíи: бл҃жє́нна ѻ҆ктѡ́иха, и҆ мч҃никѡвъ пѣ́снь г҃, на д҃. Прокíменъ, гла́съ д҃: Ди́венъ бг҃ъ во ст҃ы́хъ свои́хъ, бг҃ъ i҆и҃левъ. Стíхъ: Въ цр҃квахъ благослови́те бг҃а, гдⷭ҇а ѿ и҆стѡ́чникъ i҆и҃левыхъ. А҆пⷭ҇лъ къ корíнѳѧнѡмъ, зача́ло рн҃д, ѿ полꙋ̀. А҆ллилꙋ́iа, гла́съ з҃: И҆зъ ѹ҆́стъ младе́нєцъ и҆ ссꙋ́щихъ соверши́лъ є҆сѝ хвалꙋ̀. Е҆ѵⷢ҇лiе лꙋкѝ, зача́ло н҃а, ѿ полꙋ̀. Прича́стенъ: Ра́дꙋйтесѧ, пра́веднiи ѡ҆ гдⷭ҇ѣ:


