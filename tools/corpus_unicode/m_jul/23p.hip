        OCR:

        Библиотека святоотеческой литературы

        http://orthlib.ru





Мѣ́сѧца тогѡ́же въ к҃г-й де́нь.

Слꙋ́жба прест҃ѣ́й бцⷣѣ, предꙿ чꙋдотво́рною є҆ѧ̀ i҆кѡ́ною поча́евскою пѣва́емаѧ.

На ма́лѣй вече́рни, на Гдⷭ҇и воззва́хъ, стiхи̑ры на д҃, гла́съ д҃:

Наста̀ де́нь пра́здника твоегѡ̀, пречⷭ҇таѧ, наста̀ на́шеѧ ра́дости пресвѣ́тлый де́нь: прiиди́те, мона́шествꙋющихъ ли́цы, прiиди́те, всѝ вѣ́рнiи лю́дiе, воспои́мъ  ѿ чи́стагѡ се́рдца мт҃рь бж҃iю, и҆ чꙋдеса̀ є҆ѧ̀ на горѣ̀ поча́евстѣй ꙗ҆влє́ннаѧ просла́вимъ.

Два́жды.

Ве́лiѧ чꙋде́съ твои́хъ си́ла, бцⷣе, ꙗ҆́кѡ мнѡ́ги, то́кмо воззва́вшыѧ къ тебѣ̀, ѿ недꙋ́гѡвъ тѧ́жкихъ сп҃сла̀ є҆сѝ, вѣ̑рныѧ видѣ́ньми ѹ҆тверди́ла є҆сѝ, и҆ невѣ̑рныѧ къ вѣ́рѣ ѡ҆брати́ла є҆сѝ.

А҆́ки сiна́й и҆ ѳавѡ́ръ ѹ҆бл҃жа́емъ го́рꙋ поча́евскꙋю, а҆́ки влахе́рнскꙋю це́рковь чти́мъ здѣ̀ стоѧ́щiй хра́мъ влⷣчцы, занѐ подѡ́бнаѧ тѣ́мъ мѣ́стѡмъ въ поча́евстѣй ѻ҆би́тели содѣ́ѧшасѧ, ꙗ҆́кѡ пребыва́нiе сла́вы приснодв҃ы здѣ̀ ꙗ҆ви́сѧ.

Сла́ва, и҆ ны́нѣ, гла́съ в҃:

Нбⷭ҇наѧ врата̀, и҆ спорꙋ́чница сп҃се́нiѧ на́шегѡ, и҆ вѣ́ры правосла́вныѧ ѹ҆твержде́нiе ты̀ є҆сѝ, бцⷣе пречⷭ҇таѧ: твоегѡ̀ ѹ҆̀бо предста́тельства ча́юще, во є҆ди́нъ моли́твенный ли́къ снидо́хомсѧ рабѝ твоѝ, и҆ подно́жiю но́гъ твои́хъ покланѧ́емсѧ, и҆ про́симъ просвѣще́нiѧ и҆ сп҃се́нiѧ дꙋша́мъ на́шымъ.

На стiхо́внѣ стiхи̑ры, гла́съ а҃:

Ѹ҆миле́нiе серде́цъ и҆ ѡ҆ грѣсѣ́хъ покаѧ́нiе дне́сь возно́ситсѧ ѿ хрⷭ҇тiа́нъ ко прⷭ҇то́лꙋ пречⷭ҇тыѧ дв҃ы: та́ бо ѡ҆ на́съ мо́литъ хрⷭ҇та̀ бг҃а.

Стíхъ: Слы́ши, дщѝ, и҆ ви́ждь, и҆ приклонѝ ѹ҆́хо твоѐ.

Прорече́нiе твоѐ сбы́вшеесѧ здѣ̀ зри́мъ, влⷣчце: вси́ бо ро́ди тебѐ ра́достнѡ ѹ҆бл҃жа́ютъ. тѣ́мже воззове́мъ тѝ съ првⷣною є҆лiсаве́тою: бл҃гослове́на ты̀ въ жена́хъ, и҆ бл҃гослове́нъ пло́дъ чре́ва твоегѡ̀.

Стíхъ: Лицꙋ̀ твоемꙋ̀ помо́лѧтсѧ бога́тiи лю́дстiи.

Вои́стиннꙋ бл҃же́но чре́во носи́вшее тѧ̀, гдⷭ҇и, и҆ сѡсца̀, ꙗ҆̀же є҆сѝ сса́лъ: на́мъ же соверша́ющымъ пра́зднество  твоеѧ̀ пречⷭ҇тыѧ мт҃ре, носи́ти тѧ̀ въ сердца́хъ на́шихъ помозѝ, да и҆ мы̀ бл҃же́нства сегѡ̀, по сло́вꙋ твоемꙋ̀, причасти́мсѧ.

Сла́ва, и҆ ны́нѣ, гла́съ є҃:

Ра́дꙋйсѧ, пребл҃гослове́ннаѧ бцⷣе дв҃о: ра́дꙋйсѧ, бы́строе молѧ́щихсѧ ѹ҆слы́шанiе: ра́дꙋйсѧ, бѣсѡ́мъ ѹ҆страше́нiе и҆ ка́ющымсѧ прибѣ́жище: ра́дꙋйсѧ, и҆сто́чникъ бл҃года́ти въ чꙋдотво́рнѣмъ твое́мъ ѻ҆́бразѣ ла́ѵрѣ поча́евстѣй дарова́вшаѧ.

Тропа́рь, гла́съ є҃:

Предꙿ ст҃о́ю твое́ю i҆кѡ́ною, влⷣчце, молѧ́щiисѧ и҆сцѣле́нiй сподоблѧ́ютсѧ, вѣ́ры и҆́стинныѧ позна́нiе прiе́млютъ, и҆ а҆га́рѧнскаѧ нашє́ствiѧ ѿража́ютъ. тѣ́мже и҆ на́мъ, къ тебѣ̀ припа́дающымъ, грѣхѡ́въ ѡ҆ставле́нiе и҆спросѝ, пѡ́мыслы бл҃гоче́стiѧ сердца̀ на̑ша просвѣтѝ, и҆ къ сн҃ꙋ твоемꙋ̀ мл҃твꙋ вознесѝ ѡ҆ сп҃се́нiи дꙋ́шъ на́шихъ.

На вели́цѣй вече́рни, на Гдⷭ҇и воззва́хъ, ста́вимъ стiхѡ́въ и҃. И҆ пое́мъ стiхи̑ры, гла́съ є҃:

Прiиди́те, рѡссíйстiи собо́ри, и҆ ѿ всѣ́хъ ꙗ҆зы̑къ вѣ́рнiи собери́тесѧ, на го́рꙋ поча́евскꙋю взы́демъ и҆ въ до́мъ мт҃ре бж҃iѧ, и҆ ѹ҆́зримъ мѣ́сто стопы̀ є҆ѧ̀, и҆дѣ́же во ѻ҆́гненнѣмъ столпѣ̀ дре́вле ꙗ҆ви́сѧ, и҆ ѿ и҆сто́чника, ѿтꙋ́дꙋ и҆сте́кшагѡ, вѣ́рою ѡ҆кропле́нiе прiи́мемъ, и҆ чꙋдотво́рнѣй i҆кѡ́нѣ є҆ѧ̀ поклони́мсѧ, проще́нiѧ прегрѣше́нiй на́шихъ просѧ́ще и҆ дꙋша́мъ на́шымъ ве́лiѧ млⷭ҇ти.

Два́жды.

Къ твоемꙋ̀ застꙋпле́нiю притека́емъ, пречⷭ҇таѧ, и҆ чꙋдеса̀, во ѻ҆би́тели поча́евстѣй ѿ тебє̀ бы́вшаѧ, воспѣва́емъ:  и҆сцѣлє́нiѧ бо здѣ̀ слѣпíи и҆ хро́мiи ра́достнѡ прiима́хꙋ, бѣснíи свобожда́хꙋсѧ, и҆ ме́ртвiи воскресо́ша, и҆ нѣ́сть такова́гѡ жесто́кагѡ се́рдца, є҆́же зрѣ́нiемъ ст҃ы́ни твоеѧ̀ не ѹ҆мили́тсѧ. но ѹ҆твердѝ, всепѣ́таѧ, бл҃го́е и҆зволе́нiе молѧ́щихсѧ тебѣ̀, и҆ пода́ждь дꙋша́мъ на́шымъ ве́лiю млⷭ҇ть.

Ра́дꙋйсѧ, бл҃года́тнаѧ бцⷣе, твоѐ ста́до ѿ нб҃съ назира́ющи, ѿ а҆́гг҃лъ ѹ҆́бѡ пѣ́нiе прiе́млющи, ѿ на́съ же и҆злива́ємыѧ ѹ҆милє́нныѧ сле́зы ви́дѧщи и҆ моли́твєннаѧ воздыха̑нiѧ дꙋ́шъ на́шихъ слы́шащи: сiѧ̑ бо па́че витíйства слове́снагѡ на милосе́рдiе тебѐ приклонѧ́ютъ, во є҆́же пода́ти дꙋша́мъ на́шымъ ве́лiю млⷭ҇ть.

И҆́ны стiхи̑ры, гла́съ в҃:

Твою̀ i҆кѡ́нꙋ цѣлꙋ́юще, влⷣчце, и҆ слѣ́дꙋ стопы̀ твоеѧ̀ покланѧ́ющесѧ, и҆ застꙋплє́нiѧ твоѧ̑ мнѡ́гаѧ помина́юще, досто́йныхъ слове́съ ѡ҆ прославле́нiи тебє̀ не ѡ҆брѣта́емъ: но бл҃гоговѣ̑йныѧ сле́зы тебѣ̀ въ молча́нiи приносѧ́ще, а҆́ки на нб҃сѝ себѐ мни́мъ твое́й сла́вѣ предстоѧ́щыѧ: сп҃сѝ тебѐ велича́ющыѧ.

Два́жды.

На горѣ̀ ѳавѡ́рстѣй пе́тръ со дрꙋ́ги гдⷭ҇не преѻбраже́нiе ви́дѣвъ, и҆ лѣ́потою сла́вы є҆гѡ̀ ѹ҆слажда́ѧсѧ, та́кѡ вопiѧ́ше є҆мꙋ̀: гдⷭ҇и, добро̀ є҆́сть на́мъ здѣ̀ бы́ти. сицевы́й же глаго́лъ рце́мъ, бра́тiе, на го́рꙋ ꙗ҆вле́нiѧ мт҃ре бж҃iѧ собра́вшесѧ, и҆ преѻбраже́нiе сла́вы є҆ѧ̀ здѣ̀ бы́вшее помышлѧ́юще, и҆ во ѹ҆миле́нiи вопiю́ще къ не́й: сп҃сѝ тебѐ велича́ющыѧ.

На скалѣ̀ пꙋсты́ннѣй пе́рвѣе ꙗ҆ви́ласѧ є҆сѝ, влⷣчце, свѣ́томъ ѻ҆гнѧ̀ просвѣще́нiе вѣ́рныхъ здѣ̀ проѻбразꙋ́ющи  и҆ кꙋпинꙋ̀ неѡпали́мꙋю на па́мѧть лю́демъ приводѧ́щи: пото́мже съ нб҃съ видѣ́нiе твоегѡ̀ застꙋпле́нiѧ и҆́нокѡмъ поча̑евскимъ ꙗ҆ви́ла є҆сѝ, ꙗ҆́кѡ покро́въ тво́й, а҆ндре́емъ дре́вле ви́дѣнный. на́съ же молѧ́щихсѧ свѣ́томъ ѡ҆зарѝ дх҃о́внымъ, и҆ сп҃сѝ тебѐ велича́ющыѧ.

Сла́ва, и҆ ны́нѣ, гла́съ то́йже:

Непроходи̑маѧ врата̀, та́йнѡ запеча́тствѡваннаѧ, бл҃гослове́ннаѧ бцⷣе дв҃о, прiимѝ молє́нiѧ на̑ша, и҆ принесѝ твоемꙋ̀ сн҃ꙋ и҆ бг҃ꙋ, да сп҃се́тъ тобо́ю дꙋ́шы на́шѧ.

Вхо́дъ съ кади́ломъ. Прокíменъ днѐ. Та́же чтє́нiѧ пра́здника трѝ.

Бытiѧ̀ чте́нiе. (Глава̀ к҃и.)

И҆зы́де i҆а́кѡвъ ѿ стꙋденца̀ клѧ́твеннагѡ, и҆ и҆́де въ харра́нъ. и҆ ѡ҆брѣ́те мѣ́сто, и҆ спа̀ та́мѡ: за́йде бо со́лнце. и҆ взѧ́тъ ѿ ка́менiѧ мѣ́ста тогѡ̀, и҆ положѝ возгла́вiе себѣ̀, и҆ спа̀ на мѣ́стѣ ѻ҆́номъ. и҆ со́нъ ви́дѣ: и҆ сѐ лѣ́ствица ѹ҆твержде́на на землѝ, є҆ѧ́же глава̀ досѧза́ше до небе́съ, и҆ а҆́гг҃ли бж҃iи восхожда́хꙋ и҆ низхожда́хꙋ по не́й. гдⷭ҇ь же ѹ҆твержда́шесѧ на не́й, и҆ речѐ: а҆́зъ бг҃ъ а҆враа́мовъ ѻ҆тца̀ твоегѡ̀ и҆ бг҃ъ i҆саа́ковъ, не бо́йсѧ: землѧ̀, и҆дѣ́же ты̀ спи́ши на не́й, тебѣ̀ да́мъ ю҆̀, и҆ сѣ́мени твоемꙋ̀ и҆ бꙋ́детъ сѣ́мѧ твоѐ ꙗ҆́кѡ песо́къ земны́й, и҆ распространи́тсѧ на мо́ре, и҆ лíвꙋ, и҆ сѣ́веръ, и҆ на восто́ки: и҆ возбл҃гословѧ́тсѧ ѡ҆ тебѣ̀ всѧ̑ колѣ̑на зємна́ѧ, и҆ ѡ҆ сѣ́мени твое́мъ. и҆ сѐ а҆́зъ съ тобо́ю сохранѧ́ѧй тѧ̀ на всѧ́комъ пꙋтѝ, а҆́може а҆́ще по́йдеши, и҆ возвращꙋ́ тѧ въ зе́млю сiю̀: ꙗ҆́кѡ не и҆́мамъ тебѐ ѡ҆ста́вити, до́ндеже сотвори́ти мѝ всѧ̑, є҆ли̑ка глаго́лахъ тебѣ̀. и҆ воста̀ i҆а́кѡвъ  ѿ сна̀ своегѡ̀, и҆ речѐ: ꙗ҆́кѡ є҆́сть гдⷭ҇ь на мѣ́стѣ се́мъ, а҆́зъ же не вѣ́дѣхъ. и҆ ѹ҆боѧ́сѧ, и҆ речѐ: ꙗ҆́кѡ стра́шно мѣ́сто сiѐ: нѣ́сть сiѐ, но до́мъ бж҃iй, и҆ сiѧ̑ врата̀ нбⷭ҇наѧ.

И҆схо́да чте́нiе. (Глава̀ г҃.)

Вни́де мѡѷсе́й въ го́рꙋ бж҃iю хѡри́въ. ꙗ҆ви́ же сѧ є҆мꙋ̀ а҆́гг҃лъ гдⷭ҇ень въ пла́мени ѻ҆́гненнѣ и҆зꙿ кꙋпины̀: и҆ ви́дѣ, ꙗ҆́кѡ кꙋпина̀ горѧ́ше ѻ҆гне́мъ, и҆ кꙋпина̀ не сгара́ше. рече́ же мѡѷсе́й: преше́дъ ѹ҆зрю̀ видѣ́нiе вели́кое сiѐ, что̀ ꙗ҆́кѡ не сгара́етъ кꙋпина̀; ꙗ҆́коже ви́дѣ гдⷭ҇ь, ꙗ҆́кѡ пристꙋпа́етъ ви́дѣти, призва̀ є҆го̀ гдⷭ҇ь и҆зꙿ кꙋпины̀, глаго́лѧ: мѡѷсе́е, мѡѷсе́е. ѻ҆́нъ же речѐ: что̀ є҆́сть; и҆ речѐ: не прибли́жисѧ сѣ́мѡ: и҆ззꙋ́й сапо́гъ ѿ ногꙋ̀ твое́ю: мѣ́сто бо, на не́мже ты̀ стои́ши, землѧ̀ свѧ́та є҆́сть. и҆ речѐ є҆мꙋ̀: а҆́зъ є҆́смь бг҃ъ ѻ҆тца̀ твоегѡ̀, бг҃ъ а҆враа́мовъ, и҆ бг҃ъ i҆саа́ковъ, и҆ бг҃ъ i҆а́кѡвль. ѿврати́ же мѡѷсе́й лицѐ своѐ: стыдѧ́ше бо сѧ зрѣ́ти предꙿ бг҃омъ. рече́ же гдⷭ҇ь къ мѡѷсе́ю: ви́дѧ ви́дѣхъ ѡ҆sлобле́нiе люде́й мои́хъ, и҆́же во є҆гѵ́птѣ, и҆ во́пль и҆́хъ ѹ҆слы́шахъ ѿ наси́льствꙋющихъ въ дѣ́лѣхъ: вѣ́мъ бо болѣ́знь и҆́хъ, и҆ снидо́хъ є҆́же и҆зꙿѧ́ти и҆̀хъ ѿ рꙋкѝ є҆гѵ́птѧнъ, и҆ и҆звестѝ и҆̀хъ ѿ землѝ ѻ҆́ныѧ, и҆ ввестѝ и҆̀хъ въ зе́млю бла́гꙋ и҆ мно́гꙋ, въ зе́млю точа́щꙋ ме́дъ и҆ млеко̀.

Проро́чества i҆езекíилева чте́нiе. (Главы̑ м҃г и҆ м҃д).

Та́кѡ глаго́летъ гдⷭ҇ь: бꙋ́детъ ѿ днѐ ѻ҆сма́гѡ и҆ про́чее сотворѧ́тъ i҆ерє́и не ѻ҆лтарѝ всесожже́нiѧ ва́шегѡ и҆ ꙗ҆̀же сп҃се́нiѧ ва́шегѡ: и҆ прiимꙋ́ вы, глаго́летъ а҆дѡнаì гдⷭ҇ь. и҆ ѡ҆брати́ мѧ на пꙋ́ть вра́тъ ст҃ы́хъ внѣ́шнихъ, зрѧ́щихъ на восто́ки: и҆ сiѧ̑ бѧ́хꙋ затворє́на. и҆ речѐ гдⷭ҇ь ко мнѣ̀:  врата̀ сiѧ̑ затворє́на бꙋ́дꙋтъ, и҆ не ѿве́рзꙋтсѧ, и҆ никто́же про́йдетъ сквозѣ̀ и҆́хъ: ꙗ҆́кѡ гдⷭ҇ь бг҃ъ i҆и҃левъ про́йдетъ и҆́ми, и҆ бꙋ́дꙋтъ затворє́на. ꙗ҆́кѡ и҆гꙋ́менъ сѧ́детъ въ ни́хъ снѣ́сти хлѣ́бъ: по пꙋтѝ є҆ла́мскихъ вра́тъ вни́детъ, и҆ по пꙋтѝ є҆гѡ̀ и҆зы́детъ. и҆ введе́ мѧ по пꙋтѝ вра́тъ ст҃ы́хъ сꙋ́щихъ къ сѣ́верꙋ, прѧ́мѡ хра́мꙋ: и҆ ви́дѣхъ, и҆ сѐ и҆спо́лнь сла́вы хра́мъ гдⷭ҇ень.

На лiтíи стiхи̑ры, гла́съ s҃:

Стрꙋи̑ и҆сцѣле́нiй всегда̀ и҆сточа́еши, дв҃о, вѣ̑рнымъ, притека́ющымъ къ цѣльбоно́снѣй стопѣ̀ твое́й, бг҃оневѣ́сто. тꙋ́не бо и҆злива́еши ѿ неѧ̀ ѻ҆би́льнѡ и҆ бога́тнѡ недꙋ́гꙋющымъ и҆сцѣлє́нiѧ: слѣпы̑ѧ ꙗ҆влѧ́еши ви́дѧщѧ ꙗ҆́снѡ, притека́ющыѧ къ тебѣ̀ хрѡмы́ѧ мнѡ́гiѧ и҆спра́вила є҆сѝ, и҆ разсла́блєнныѧ стѧгнꙋ́ла є҆сѝ, подаю́щи всѣ̑мъ ꙗ҆̀же ко сп҃се́нiю прошє́нiѧ, и҆ дꙋша́мъ на́шымъ ве́лiю млⷭ҇ть.

Прiиди́те, празднолю́бцы, чꙋ́дное ꙗ҆вле́нiе i҆кѡ́ны бж҃iѧ мт҃ре, є҆́же на горѣ̀ поча́евстѣй, просла́вимъ: пресла́внѡ бо и҆ бг҃олѣ́пнѡ во ѻ҆би́тели поча́евстѣй возсiѧ̀, неистощи́мꙋю чꙋде́съ бл҃года́ть всѣ̑мъ и҆злива́ющи. тѣ́мъ ѹ҆сты̀ и҆ сердцы̀, и҆ пѣ́сньми, и҆ пѣ́нiи дх҃о́вными, се́й ст҃ы́й де́нь со всѣ́ми, на го́рꙋ поча́евскꙋю притека́ющими, пра́зднꙋемъ свѣ́тлѡ.

Сла́ва, и҆ ны́нѣ, гла́съ то́йже:

Воспо́йте, рѡссíйстiи наро́ди, цр҃и́цѣ бж҃iей мт҃ри пѣ́снь но́вꙋ, содѣ́ѧвшей чꙋ́до, новѣ́йшее всѣ́хъ дре́внихъ чꙋде́съ, на горѣ̀ поча́евстѣй: си̑льныѧ бо сокрꙋшѝ, стрѣ́лы а҆га̑рѧнскiѧ, на ню̀ ѿ тата́ръ направлѧ́ємыѧ, на главꙋ̀ и҆́хъ вспѧ́ть ѡ҆браща́ющи: немѡщны́ѧ же препоѧ́са си́лою свы́ше, и҆ вознесѐ смирє́нныѧ. то́й побѣди́тєльнаѧ возсыла́емъ и҆  припа́дающе вопiе́мъ: застꙋ́пнице на́ша ѹ҆се́рднаѧ, мт҃и гдⷭ҇а вы́шнѧгѡ, сла́ва тебѣ̀.

На стiхо́внѣ стiхи̑ры, гла́съ г҃:

Кто̀ возглаго́летъ си̑лы твоѧ̑, бцⷣе, цѣльбоно́сный поча́евскiй и҆сто́чниче; неистощи́мыми бо дарова̑нiи и҆зꙿѻби́лꙋющи, мнѡ́гаѧ и҆ па́че є҆стества̀ содѣва́еши и҆сцѣлє́нiѧ, не то́кмѡ тѣлє́сныѧ бѡлѣ́зни врачꙋ́ющи, но и҆ дꙋшє́вныѧ стра̑сти на́шѧ и҆змыва́ющи, и҆ всѣ̑мъ подае́ши ве́лiю млⷭ҇ть.

Стíхъ: Слы́ши, дщѝ, и҆ ви́ждь и҆ приклонѝ ѹ҆́хо твоѐ.

Твои́ми чꙋдесы̀, бцⷣе, невѣ́рнiи ѹ҆мили́вшесѧ, правосла́внꙋю вѣ́рꙋ и҆сповѣ́дахꙋ, и҆ є҆ретiцы̀ ѿ є҆́реси ѿреко́шасѧ и҆ ко ста́дꙋ цр҃ко́вномꙋ сопричто́шасѧ, бѣснíи ѿ мꙋчи́тельства де́монѡвъ свобожда́хꙋсѧ, и҆ жестѡ́каѧ сердца̀ смири́шасѧ. ѹ҆̀бо и҆ дꙋ́шы на́шѧ покаѧ́нiемъ просвѣтѝ, подаю́щи на́мъ ве́лiю млⷭ҇ть.

Стíхъ: Лицꙋ̀ твоемꙋ̀ помо́лѧтсѧ бога́тiи лю́дстiи.

По и҆збавле́нiи ѿ невѣ́рныхъ твоеѧ̀ ла́ѵры, влⷣчце, i҆кѡ́нꙋ твою̀ правосла́внiи лю́дiе ра́достнѡ прiѧ́ша, ꙗ҆́коже дре́вле животворѧ́щiй крⷭ҇тъ сн҃а твоегѡ̀ ѿ плѣне́нiѧ пе́рсскагѡ: тѣ́мже и҆сцѣлє́нiѧ ѿ неѧ̀ быва́ємаѧ та́кожде ѹ҆мно́жишасѧ, и҆́хже не лишѝ и҆ на́съ молѧ́щихъ ти сѧ, подаю́щи дꙋша́мъ на́шымъ ми́ръ и҆ ве́лiю млⷭ҇ть.

Сла́ва, и҆ ны́нѣ, гла́съ и҃:

Сѣдѧ́й на херꙋвíмѣхъ и҆ пѣва́емый ѿ серафȋмъ, и҆зꙿ ѹ҆тро́бы дв҃ы бл҃говолѝ роди́тисѧ, и҆ сiю̀, ꙗ҆́кѡ мт҃рь бж҃iю, въ мл҃твꙋ призыва́ти на́съ наꙋчѝ, пе́рвѣе въ ка́нѣ галiле́йстѣй, тоѧ̀ молє́нiѧ ѡ҆ лю́дехъ прiе́мый, и҆ доны́нѣ  мл҃твъ є҆ѧ̀ ра́ди прошє́нiѧ на̑ша и҆сполнѧ́ѧй. прiиди́те ѹ҆̀бо, хрⷭ҇тоимени́тiи лю́дiе, на мѣ́сто чꙋде́съ прест҃ы́ѧ бцⷣы, и҆ молє́нiѧ ва̑ша предꙿ i҆кѡ́ною є҆ѧ̀ и҆злива́юще, несомнѣ́нною вѣ́рою ѹ҆тверди́тесѧ, є҆́же прiѧ́ти на́мъ ѿ неѧ̀ ве́лiю млⷭ҇ть.

На бл҃гослове́нiи хлѣ́бѡвъ тропа́рь: Предꙿ ст҃о́ю твое́ю i҆кѡ́ною, влⷣчце: три́жды. Пи́санъ на ма́лѣй вече́рни.

На ѹ҆́трени, на Бг҃ъ гдⷭ҇ь, тропа́рь пра́здника, три́жды.

По а҃-мъ стiхосло́вiи сѣда́ленъ, гла́съ д҃:

Бцⷣа хрⷭ҇тiа́нѡмъ всегда̀ бы́сть млⷭ҇тиваѧ ѹ҆слы́шательница, ѿ конє́цъ землѝ къ не́й возносѧ́щымъ мл҃твєнныѧ гла́сы, поча́евскꙋю же го́рꙋ ꙗ҆́кѡ мѣ́сто ꙗ҆вле́нiй свои́хъ и҆збра̀, и҆ сегѡ̀ ра́ди здѣ̀ бы́ти поспѣша́ютъ хрⷭ҇тiа́не: и҆́хже молє́нiѧ не ѿвратѝ, влⷣчце, но и҆ првⷣнымъ и҆ грѣ̑шнымъ бꙋ́ди хода́таица.

Сла́ва, и҆ ны́нѣ, то́йже.

По в҃-мъ стiхосло́вiи сѣда́ленъ, гла́съ з҃:

Ѿве́рзи врата̀ твоѧ̑, ст҃а́ѧ ла́ѵро поча́евскаѧ, и҆ прiимѝ приходѧ́щыѧ безчи́слєнныѧ наро́ды, ст҃ꙋ́ю i҆кѡ́нꙋ влⷣчцы ѡ҆блобыза́ти ѹ҆миле́ннѡ тща́щыѧсѧ, и҆ вкꙋ́пѣ со бра́тiею мона́шествꙋющихъ ѹ҆сє́рднаѧ молє́нiѧ возносѧ́щыѧ ко хрⷭ҇тꙋ̀ бг҃ꙋ, да мл҃твами приснодв҃ы, мт҃ре своеѧ̀, млⷭ҇тивъ бꙋ́детъ рабѡ́мъ свои̑мъ.

Сла́ва, и҆ ны́нѣ, то́йже. Велича́нiе:

Велича́емъ тѧ̀, прест҃а́ѧ дв҃о, и҆ почита́емъ честнꙋ́ю i҆кѡ́нꙋ твою̀, ю҆́же ѿ лѣ́тъ дре́внихъ на горѣ̀ поча́евстѣй просла́вила є҆сѝ. 

Ѱало́мъ и҆збра́нный: Помѧнѝ, гдⷭ҇и, дв҃да и҆ всю̀ кро́тость є҆гѡ̀:

По полѷеле́и сѣда́ленъ, гла́съ s҃:

Дне́сь ѡ҆ всѣ́хъ чꙋдесѣ́хъ твои́хъ, влⷣчце, на горѣ̀ поча́евстѣй бы́вшихъ, благодарє́нiѧ тѝ цр҃ковь прино́ситъ. тѣ́мже соше́дшыѧсѧ лю́ди твоѧ̑ ѿ нб҃съ бл҃гословѝ, ра́зꙋмъ на́шъ ѹ҆цѣломꙋ́дри, и҆ житiѐ на́ше и҆спра́вити помозѝ, и҆ ѡ҆ сп҃се́нiи дꙋ́шъ на́шихъ моле́нiе къ бг҃ꙋ вознесѝ, мо́лимъ ти сѧ.

Сла́ва, и҆ ны́нѣ, то́йже. Та́же степє́нна, а҃-й а҆нтiфѡ́нъ д҃-гѡ гла́са. Прокíменъ, гла́съ д҃: Помѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ. Стíхъ: Слы́ши, дщѝ, и҆ ви́ждь, и҆ приклонѝ ѹ҆́хо твоѐ: Всѧ́кое дыха́нiе да хва́литъ гдⷭ҇а. Е҆ѵⷢ҇лiе ѿ лꙋкѝ, зача́ло д҃.

По н҃-мъ ѱалмѣ̀ стiхи́ра, гла́съ є҃:

Прiиди́те, рѡссíйстiи собо́ри, и҆ ѿ всѣ́хъ ꙗ҆зы̑къ вѣ́рнiи собери́тесѧ, на го́рꙋ поча́евскꙋю взы́демъ и҆ въ до́мъ мт҃ре бж҃iѧ, и҆ ѹ҆́зримъ мѣ́сто стопы̀ є҆ѧ̀, и҆дѣ́же во ѻ҆́гненнѣмъ столпѣ̀ дре́вле ꙗ҆ви́сѧ, и҆ ѿ и҆сто́чника, ѿтꙋ́дꙋ и҆сте́кшагѡ, вѣ́рою ѡ҆кропле́нiе прiи́мемъ, и҆ чꙋдотво́рнѣй i҆кѡ́нѣ є҆ѧ̀ поклони́мсѧ, проще́нiѧ прегрѣше́нiй на́шихъ просѧ́ще и҆ дꙋша́мъ на́шымъ ве́лiѧ млⷭ҇ти.

Канѡ́нъ, (є҆гѡ́же краегране́сiе: Богоро́дице поча́евскаѧ, спасѝ и҆ сохранѝ правосла́внꙋю рꙋ́сь.) Гла́съ и҃.

Пѣ́снь а҃. I҆рмо́съ:

Пои́мъ гдⷭ҇еви, прове́дшемꙋ лю́ди своѧ̑ сквозѣ̀ чермно́е мо́ре, ꙗ҆́кѡ є҆ди́нъ сла́внѡ просла́висѧ.

Бж҃iю мт҃рь воспои́мъ, вѣ́рнiи, молє́нiѧ къ не́й приносѧ́ще и҆ чꙋдотво́рномꙋ є҆ѧ̀ ѻ҆́бразꙋ покланѧ́ющесѧ вѣ́рою и҆ любо́вiю. 

Ѽ влⷣчце, ѹ҆бо́гiѧ хвалы̀ на́шеѧ не ѿве́ржи и҆ грѣхо́вныѧ нищеты̀ не возгнꙋша́йсѧ, но припа́дающыѧ лю́ди прiимѝ, ꙗ҆́кѡ бл҃га́ѧ, бл҃га́гѡ же роди́тельница.

Гора̀ поча́евскаѧ, пре́жде те́мнаѧ и҆ безвѣ́стнаѧ, ꙗ҆вле́нiемъ твои́мъ, влⷣчце, сiна́ю ѹ҆подо́бисѧ: та́мѡ бо ѻ҆́гнь, кꙋпинꙋ̀ не палѧ́й, тебѐ проѻбразова́ше, здѣ́ же сама̀, во ѻ҆гнѝ зри́маѧ, хрⷭ҇тiа́нѡмъ ꙗ҆ви́ласѧ є҆сѝ.

Ѻ҆́чи ва́ши бл҃же́ни, ѽ па́стырiе ѻ҆́вчи, влⷣчцꙋ на горѣ̀ поча́евстѣй ѹ҆зрѣ́вши и҆ тѣ́мъ ча́сти виѳлее́мскихъ па́стырей сподо́бльшiисѧ: тѣ́мже ѹ҆̀бо бл҃же́ни сꙋ́ть хрⷭ҇тiа́не сегѡ̀ не ви́дѣвшiи, но вѣ́рою мѣ́стꙋ томꙋ̀ покланѧ́ющiисѧ.

Ро́ди рѡссíйстiи и҆ ѿ всѧ́кагѡ ꙗ҆зы́ка вѣ́рнiи, соше́дшесѧ къ мѣ́стꙋ ꙗ҆вле́нiѧ влⷣчцы чꙋдотво́рномꙋ є҆ѧ̀ ѻ҆́бразꙋ поклони́мсѧ, и҆ ѡ҆ свои́хъ согрѣше́нiихъ воспла́чемъ, ѡ҆ милосе́рдiи же гдⷭ҇ни возра́дꙋемсѧ.

Ѻ҆́гненный сто́лпъ, влⷣчце, тебѐ и҆́нокѡмъ и҆ па́стырємъ ꙗ҆влѧ́ше: на́мъ же ѻ҆́гнь ре́вности вложѝ въ дꙋ́шꙋ, є҆́же вѣ́рꙋ и҆́стиннꙋю храни́ти, ѿ всѧ́кагѡ же глаго́ла є҆ретíческагѡ ѿвраща́тисѧ, и҆ грѣхо́внꙋю ѿрѣва́ти пре́лесть ѿ серде́цъ на́шихъ.

Катава́сiа: Ѿве́рзꙋ ѹ҆ста̀ моѧ̑, и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀.

Пѣ́снь г҃. I҆рмо́съ:

Ты̀ є҆сѝ ѹ҆твержде́нiе притека́ющихъ къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.

Да́ръ сщ҃е́нный, страннопрiи́мства мздꙋ̀, прiѧ́тъ хрⷭ҇толюби́ваѧ а҆́нна i҆кѡ́нꙋ твою̀, влⷣчце, рꙋко́ю ст҃и́телѧ, ѿ  неѧ́же и҆сцѣле́нiе бра́тꙋ своемꙋ̀ слѣ́пꙋ рожде́нꙋ ви́дѣвши, сiю̀ во ѻ҆би́тель поча́евскꙋю на ѻ҆́бщꙋю по́льзꙋ да́рствꙋетъ.

I҆кѡ́нꙋ поча́евскꙋю пречⷭ҇тыѧ бцⷣы лобыза́имъ, вѣ́рнiи, и҆ покаѧ́нiе ѡ҆ грѣсѣ́хъ на́шихъ прине́сше, здра́вiѧ и҆ ѿ нꙋ́ждъ и҆збавле́нiѧ и҆ во всѣ́хъ бл҃ги́хъ начина́нiѧхъ по́мощи ѿ влⷣчцы воспро́симъ.

Цвѣ́тъ прекра́сный на дре́вѣ бл҃госѣнноли́ственнѣмъ ꙗ҆ви́сѧ чꙋдотво́рнаѧ i҆кѡ́на бцⷣы на ст҃ѣ́й горѣ̀ поча́евстѣй: проси́те, вѣ́рнiи, и҆ да́стсѧ ва́мъ, по глаго́лꙋ хрⷭ҇то́вꙋ, милосе́рдiѧ да́ръ, житiю̀ ва́шемꙋ потре́бный.

Е҆́же вре́менномꙋ житiю̀ потре́бно быва́етъ, ѽ бра́тiе, вма́лѣ поле́зно є҆́сть: и҆ сiѧ̑ да́рствꙋетъ на́мъ гдⷭ҇ь, по мл҃твѣ мт҃ре своеѧ̀. ѻ҆ба́че терпѧ́щыѧ па́че си́хъ бл҃жи́тъ и҆ вѣ́чною ра́достiю на нб҃сѝ награжда́етъ: ю҆́же на́мъ дарова́ти, влⷣчце, помоли́сѧ.

Поча́евскаѧ це́рковь, чꙋдотво́рный слѣ́дъ стопы̀ твоеѧ̀, бцⷣе, покрыва́ющаѧ и҆ i҆кѡ́нꙋ твою̀ хранѧ́щаѧ, а҆́ки нбⷭ҇ный вхо́дъ вѣ̑рнымъ ꙗ҆влѧ́етсѧ, въ не́йже молѧ́щымсѧ помозѝ, ѽ влⷣчце, зємна́ѧ попечє́нiѧ ѿложи́ти, и҆ є҆ди́нагѡ, є҆́же на потре́бꙋ, жела́ти, и҆ въ мл҃твѣ те́плѣ проси́ти.

Ѽле безꙋ́мiѧ i҆кѡнобо́рцєвъ, и҆̀же i҆кѡ́нꙋ твою̀, влⷣчце, ѿ поча́евскiѧ ѻ҆би́тели плѣни́ша, и҆ порꙋга́нiю предаю́ще, ка́рꙋ бж҃iю а҆́бiе на сѧ̀ наведо́ша, бѣснова́нiемъ же ѡ҆бличе́нѣ бы́вшей женѣ̀, ѹ҆́жасомъ мно́гимъ содержа́хꙋсѧ.

Сѣда́ленъ, гла́съ s҃:

Рѣка̀ ѡ҆би́льнѡ текꙋ́щаѧ поко́ю не навы́че, нижѐ преста́ти ѿ тече́нiѧ водна́гѡ возмо́жетъ: та́кѡ и҆ молє́нiѧ твоѧ̑ влⷣчце, ѡ҆ лю́дехъ при́снѡ возноси̑маѧ, не  престаю́тъ, но првⷣныѧ ѿ паде́нiй хранѧ́тъ, па́дшыѧ же на покаѧ́нiе возставлѧ́ютъ: на́мъ же, твоемꙋ̀ ѻ҆́бразꙋ покланѧ́ющымсѧ, сꙋгꙋ́бꙋю ѹ҆миле́нiѧ бл҃года́ть да́рꙋютъ, и҆ вопи́ти тебѣ̀ со а҆рха́гг҃ломъ и҆ є҆лiсаве́тою воздвиза́ютъ: бл҃гослове́на ты̀ є҆сѝ въ жена́хъ, и҆ твоегѡ̀ чре́ва пло́дъ бл҃гослове́нъ є҆́сть.

Пѣ́снь д҃. I҆рмо́съ:

Ѹ҆слы́шахъ, гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.

Часꙋ̀ и҆ днѝ прише́дшꙋ возвраще́нiѧ i҆кѡ́ны твоеѧ̀ во ѻ҆би́тель поча́евскꙋю ѿ i҆кѡнобо́рцєвъ, сiю̀ плѣни́вшихъ, возра́довалсѧ прпⷣбный i҆́ѡвъ со бра́тiею, тꙋ́ю лобыза́юще: ны́нѣ же на всѧ́къ де́нь и҆ ча́съ приходѧ́щiи во ѻ҆би́тель твою̀ хрⷭ҇тiа́не тꙋ́юже ра́дость и҆ вѣ́рꙋ предꙿ не́ю свидѣ́тельствꙋютъ.

А҆́зъ грѣ́шный лѣ́ностiю порабоще́нъ, ѽ влⷣчце, бл҃га́го бг҃а при́снѡ грѣхи̑ свои́ми прогнѣвлѧ́ю, нижѐ ѻ҆́чи своѝ возвестѝ къ немꙋ̀ не дерза́ю, но ко твоемꙋ̀ припа́даю чꙋдотво́рномꙋ ѻ҆́бразꙋ, предꙿ ни́мже ка́ющiисѧ проще́нiе ѿ тебє̀ прiѧ́ша, и҆ вопiю̀: гдⷭ҇а, сн҃а твоего̀, ѹ҆ми́лостиви и҆ мнѣ̀ предста́тельствомъ твои́мъ.

Е҆да̀ ѡ҆брѧ́щетсѧ толи́кѡ ѡ҆камене́нный се́рдцемъ и҆ безꙋ́менъ мꙋ́жъ, и҆́же не ѹ҆мили́тсѧ въ це́ркви поча́евстѣй предстоѧ́й и҆ ст҃ы́нѧмъ твои̑мъ, влⷣчце, покланѧ́ѧйсѧ, чꙋдеса́ же ѿ ни́хъ бы́вшаѧ помышлѧ́ѧй, и҆ вѣ́рою молѧ́щыѧсѧ ви́дѧй наро́ды;

Ви́дѣни бы́ша мно́зи и҆сцѣле́ннiи предꙿ i҆кѡ́ною твое́ю, влⷣчце, слѣпíи и҆ хро́мiи, слы́шани бы́ша глꙋсíи и҆ нѣмíи возглаго́лавшiи: та́мѡ бѣснíи, воды̀ ѿ стопы̀ твоеѧ̀  пiю́ще, ѿ бѣсѡ́въ свобожда́хꙋсѧ: тѣ́мже и҆ мою̀ прiимѝ мл҃твꙋ, є҆́же ѿ бѣсо́вскихъ страсте́й свободи́тисѧ и҆ свѣ́тъ сп҃се́нiѧ хрⷭ҇то́ва вы́нꙋ созерца́ти.

Сы́й во ѹ҆зи́лищи землѝ тꙋ́рскiѧ плѣне́нъ, и҆́нокъ твое́ю си́лою, влⷣчце, на воздꙋ́сѣ въ го́рꙋ поча́евскꙋю принесе́сѧ: ѹ҆̀бо и҆ менѐ, во ѹ҆́захъ страсте́й сꙋ́ща, ны́нѣ, въ де́нь сла́вы твоеѧ̀, ѿ тѣ́хъ свободѝ, и҆ ли́кꙋ вѣ́рою и҆ любо́вiю пою́щихъ тѧ̀ сопричтѝ.

Ко твоемꙋ̀ чꙋдотво́рномꙋ ѻ҆́бразꙋ прите́къ, влⷣчце, и҆ водо́ю ѿ слѣ́да стопы̀ твоеѧ̀ ѡ҆мы́всѧ, слѧче́нный недꙋ́гомъ ю҆́ноша а҆́бiе и҆сцѣлѣ̀, слѣпа́ѧ же ѻ҆трокови́ца, здѣ̀ принесе́ннаѧ, прозрѣ̀, и҆ предꙿꙋме́рый младе́нецъ воскре́се: ѹ҆̀бо и҆ менѐ припа́дающа ѿ смертоно́снагѡ ѹ҆ны́нiѧ воздви́гни, и҆ дꙋшє́вныѧ моѝ ѿве́рзи ѻ҆́чи.

Пѣ́снь є҃. I҆рмо́съ:

Ѹ҆́тренююще вопiе́мъ тѝ, гдⷭ҇и, сп҃си́ ны: ты́ бо є҆сѝ бг҃ъ на́шъ. ра́звѣ тебє̀ и҆но́гѡ не вѣ́мы.

А҆́ще и҆ всѣ́хъ грѣшнѣ́йшiй є҆́смь ѿ те́мъ люде́й, ко твое́й, влⷣчце, i҆кѡ́нѣ припа́дающихъ, а҆́ще и҆ всѝ вѣ́рою свое́ю мѧ̀ превзыдо́ша, ѻ҆ба́че и҆ менѐ ѡ҆каѧ́ннагѡ не ѿри́ни ѿ твоегѡ̀ застꙋпле́нiѧ, млⷭ҇тей бе́зднꙋ лю́демъ во ѻ҆би́тели твое́й ꙗ҆ви́вшаѧ.

Ꙗ҆́коже ко всѣ̑мъ призыва́ющымъ тѧ̀ млⷭ҇тива ꙗ҆влѧ́ешисѧ, и҆здале́ча i҆кѡ́нѣ твое́й мы́сленнѡ покланѧ́ющыѧсѧ слы́шиши, и҆ та́кѡ ѻ҆́трочища нѣ́коего, по мл҃твѣ праба́бы є҆гѡ̀, воскреси́ла є҆сѝ: и҆ ны́нѣ, ѽ влⷣчце, ко всѣ̑мъ ѿ конє́цъ землѝ тебѣ̀ молѧ́щымсѧ бл҃гоꙋвѣ́тлива бꙋ́ди. 

Сѐ, влⷣчце, люде́й мнѡ́гаѧ мнѡ́жества, на ст҃ꙋ́ю го́рꙋ твою̀ притека́юще, млⷭ҇ти твоеѧ̀ полꙋчи́ти и҆́щꙋтъ, вѣ́рнiи вкꙋ́пѣ съ маловѣ́рными, првⷣнiи и҆ грѣ́шнiи, съ ни́миже и҆ цр҃кви ст҃ѣ́й чꙋждíи примета́ютсѧ: всѣ́хъ ѹ҆̀бо поми́лꙋй, всѣ̑мъ свѣ́тъ и҆́стинныѧ вѣ́ры ꙗ҆вѝ во сп҃се́нiе.

Почто̀ а҆́зъ грѣ́шный, пречⷭ҇тѣй бг҃ома́тери покланѧ́ѧсѧ и҆ и҆спра́вити житiѐ своѐ ѡ҆бѣщава́ѧ, па́ки на прє́жнѧѧ прегрѣшє́нiѧ ѡ҆браща́юсѧ; ѹ҆вы̀ мнѣ̀! є҆да̀ sлѣ́йшiй є҆́смь невѣ́рныхъ а҆га́рѧнъ, ю҆́же, на горѣ̀ поча́евстѣй покаѧ́нiе прине́сше, до́брiи хрⷭ҇тiа́не содѣ́ѧшасѧ;

А҆́ще и҆ лю́ти бы́ша а҆га́рѧне тꙋ́рстiи, ст҃ꙋ́ю ѻ҆би́тель твою̀, влⷣчце, ѡ҆сажда́юще, а҆́ще и҆ стрѣ́лы въ тѧ̀, на небесѝ ꙗ҆́вльшꙋюсѧ, пꙋща́ти дерзнꙋ́ша, но си̑мъ на главы̀ и҆́хъ возвраща́ющымсѧ, се́рдцемъ сокрꙋше́ннымъ пока́ѧшасѧ и҆ си́лꙋ твою̀ и҆сповѣ́даша.

Со i҆́ѡвомъ прпⷣбнымъ на небесѣ́хъ тебѐ зрѧ́ще, влⷣчце, а҆га́рѧнѡмъ смѧтє́ннымъ бѣжа́щымъ, и҆́ноцы поча́евстiи пѣ́снь воспѣ́ша тѝ досто́йнꙋю, со ѹ҆го́дникомъ тебѐ бл҃годарѧ́ще те́плѣ.

Пѣ́снь s҃. I҆рмо́съ:

Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ ꙗ҆́кѡ ри́зою, многоми́лостиве хрⷭ҇тѐ бж҃е на́шъ.

И҆́же ѿ а҆га́рѧнъ тѧ̀, влⷣчце, на небесѣ́хъ ѹ҆зрѣ́ша, дрꙋ́гъ дрꙋ́га вопроша́хꙋ, что̀ є҆́сть видѣ́нiе сiѐ ѹ҆жа́сное; и҆ ѻ҆́ви смѧте́ни бы́вше, дрꙋ́гъ дрꙋ́га ѹ҆бива́хꙋ, ѻ҆́ви же вѣ́рꙋ въ се́рдце своѐ прiе́мше, креще́нiѧ тре́бовахꙋ, по си́хъ же и҆́ноцы бы́ша чрезꙿ всѐ житiѐ, си́лꙋ твою̀ воспѣва́юще. 

И҆́ноки и҆ мiрскȋѧ лю́ди твоемꙋ̀ застꙋпле́нiю вѣ́рꙋющыѧ, влⷣчце, ѡ҆богатѝ дх҃о́вными дарова́ньми, маловѣ̑рныѧ же просвѣтѝ и҆ ѡ҆зарѝ, ꙗ҆́коже тогда̀ невѣ́дѣвшыѧ хрⷭ҇та̀ а҆га́рѧны въ позна́нiе є҆гѡ̀ привела̀ є҆сѝ.

Сохрани́ша па́мѧть твоегѡ̀ застꙋпле́нiѧ, влⷣчце, а҆га́рѧне, въ зе́млю тꙋ́рскꙋю возвра́щшесѧ, и҆ ча́дѡмъ свои̑мъ ѡ҆ ꙗ҆вле́нiи твое́мъ па́мѧть преда́ша: кольмѝ па́че на́мъ хрⷭ҇тiа́нѡмъ чꙋдеса̀ твоѧ̑, на горѣ̀ поча́евстѣй бы́вшаѧ, па́мѧтовати подоба́етъ;

Ѻ҆́бразꙋ твоемꙋ̀ мы́сленнѡ припа́даѧ, во глꙋбо́кiй кла́дѧзь впады́й мꙋ́жъ ѿ несꙋмнѣ́нныѧ сме́рти спасе́сѧ, и҆ невреди́мь и҆зꙿ глꙋбины̀ подꙿѧ́тъ бы́въ, твоѐ проповѣ́даше милосе́рдiе.

Хотѣ́лъ бы́хъ и҆ а҆́зъ, влⷣчце, вѣ́рѣ сп҃се́нныхъ тобо́ю люде́й подража́ти, хотѣ́лъ бы́хъ и҆ а҆́зъ твоѐ застꙋпле́нiе въ житiѝ мое́мъ ѹ҆лꙋчи́ти: но за мно́жество прегрѣше́нiй мои́хъ ѡ҆скꙋдѣва́етъ моѧ̀ вѣ́ра. сiю̀ ѹ҆̀бо ѹ҆крѣпѝ во мнѣ̀, влⷣчце, вопiю́щемъ: вѣ́рꙋю, помозѝ моемꙋ̀ невѣ́рiю.

Ро́въ прельще́нiй лати́нскихъ чрезꙿ сто̀ и҆ де́сѧть лѣ́тъ поглотѝ ѻ҆би́тель поча́евскꙋю: но твои́мъ, бцⷣе, застꙋпле́нiемъ па́ки та́ѧ къ высотѣ̀ правосла́вiѧ и҆зꙿе́млетсѧ и҆ ла́ѵра и҆менꙋ́етсѧ. сiю̀ ѹ҆̀бо въ правосла́внѣй вѣ́рѣ непоколеби́мꙋ соблюдѝ да́же до часа̀ втора́гѡ прише́ствiѧ сн҃а твоегѡ̀ и҆ бг҃а.

Конда́къ, гла́съ а҃:

И҆сто́чникъ и҆сцѣле́нiй и҆ вѣ́ры правосла́вныѧ ѹ҆твержде́нiе поча́евскаѧ твоѧ̀ i҆кѡ́на, бцⷣе, ꙗ҆ви́сѧ: тѣ́мже и҆ на́съ, къ не́й притека́ющихъ, ѿ бѣ́дъ и҆ и҆скꙋше́нiй свободѝ,  ла́ѵрꙋ твою̀ неврѣди́мꙋ сохранѝ, правосла́вiе во ѡ҆́крестъ стоѧ́щихъ страна́хъ ѹ҆твердѝ, и҆ грѣхѝ разрѣшѝ моли́твєнникъ твои́хъ: є҆ли̑ка бо хо́щеши, мо́жеши.

I҆́косъ:

Воста́ните ѿ грѡ́бъ ва́шихъ, и҆́ноцы поча́евстiи, и҆ рцы́те на́мъ: коли́кихъ чꙋде́съ прест҃ы́ѧ бцⷣы бы́сте зри́тєли и҆ свидѣ́тєли, ка́кѡ ме́ртвiи предꙿ тоѧ̀ i҆кѡ́ною воскреса́хꙋ, ка́кѡ де́мони ѿ мꙋ́чимыхъ люде́й ѿбѣга́хꙋ, ка́кѡ недꙋ́жнiи та́мѡ и҆сцѣлѧ́хꙋсѧ, ка́кѡ невѣ́рнiи вѣ́ровахꙋ, ка́кѡ хꙋли́тєли та́мѡ клѧ́хꙋсѧ; сiѧ̑ бо ди̑вна быва́хꙋ человѣ́кѡмъ и҆ а҆́гг҃лѡмъ. мы́ же всѧ̑ сiѧ̑ бы́вшаѧ и҆ додне́сь быва́ємаѧ воспомина́юще, со стра́хомъ и҆ ѹ҆миле́нiемъ ко ст҃ѣ́й i҆кѡ́нѣ пречⷭ҇тыѧ бг҃ома́тере моли́твеннѡ припа́даемъ и҆ глаго́лемъ си́це: ѽ млⷭ҇тей бе́здно и҆ бл҃годѣ́ѧнiй сокро́вище, грѣхѝ разрѣшѝ моли́твєнникъ твои́хъ: є҆ли̑ка бо хо́щеши, мо́жеши.

Пѣ́снь з҃. I҆рмо́съ:

Ѿ i҆ꙋде́и доше́дше ѻ҆́троцы, въ вавѷлѡ́нѣ и҆ногда̀ вѣ́рою трⷪ҇ческою пла́мень пе́щный попра́ша, пою́ще: ѻ҆тцє́въ бж҃е, бл҃гослове́нъ є҆сѝ.

А҆ка́ѳiстово пѣ́нiе возноша́хꙋ предꙿ i҆кѡ́ною твое́ю, пречⷭ҇таѧ, правосла́внiи лю́дiе, є҆гда̀ ѻ҆би́тель поча́евскаѧ повелѣ́нiемъ царе́вымъ цр҃кви возвраще́на бы́сть: тѣ́мъ ѹ҆́бѡ ѡ҆ставле́нiе грѣхѡ́въ и҆спросѝ, на́мъ же молѧ́щымъ ти сѧ на врагѝ посо́бствꙋй.

Наро́да правосла́внагѡ дꙋ́шы ѹ҆поко́ити моли́сѧ, влⷣчце, вкꙋ́пѣ же и҆ всѣ́хъ, ѡ҆ возвраще́нiи ла́ѵры твоеѧ̀ и҆зꙿ є҆ретíческагѡ плѣ́на потрꙋди́вшихсѧ, на́мъ же къ тебѣ̀ прибѣга́ющымъ пода́ждь є҆диномы́слiе и҆ ми́ръ. 

И҆ ны́нѣ наро́дꙋ на́шемꙋ млⷭ҇тива бꙋ́ди, влⷣчце, и҆ ми́ръ пода́ждь, покарѧ́ющи противобо́рствꙋющыѧ врагѝ и҆ сꙋпоста́ты.

Предꙿ твое́ю i҆кѡ́ною, бцⷣе, правосла̑внымъ хрⷭ҇тiа́нѡмъ возвраще́нною, па́ки и҆сцѣлє́нiѧ прiима́ти вѣ́рни. навыко́ша: не ѹ҆̀ и҆сте́кшꙋ бо є҆ди́номꙋ лѣ́тꙋ ѿ тогѡ̀ днѐ, ѹ҆жѐ четы́рьми чꙋдесы̀ цр҃ковь хрⷭ҇то́вꙋ просла́вила є҆сѝ во ѹ҆тѣше́нiе лю́демъ.

Раѧ̀ нбⷭ҇нагѡ сподо́би ны̀, влⷣчце, ст҃ꙋ́ю ла́ѵрꙋ твою̀ а҆́ки земны́й ра́й почита́ющыѧ и҆ твоѧ̑ млⷭ҇ти те́плою вѣ́рою воспѣва́ющыѧ.

А҆враа́мъ гдⷭ҇ень де́нь и҆здале́ча ви́дѣ и҆ ра́довасѧ, и҆ ча́ѧнiемъ тогѡ̀ днѐ живѧ́ше: ѹ҆зрѣ́вши же и҆здале́ча твою̀ поча́евскꙋю це́рковь нѣ́каѧ хрома́ѧ жена̀, и҆ ѹ҆пова́нiемъ твоеѧ̀ по́мощи и҆спо́лнившисѧ, а҆́бiе и҆сцѣлѣ̀, и҆ а҆́ки є҆ле́нь воспрѧ́нꙋвши, ко ѻ҆би́тели твое́й поспѣша́ше.

Пѣ́снь и҃. I҆рмо́съ:

Цр҃ѧ̀ нбⷭ҇нагѡ, є҆го́же пою́тъ во́и а҆́гг҃льстiи, хвали́те и҆ превозноси́те во всѧ̑ вѣ́ки.

Во гра́дъ кíевъ ѿ предѣ̑лъ ѹ҆ра́льскихъ прише́дшей женѣ̀ бѣ́снѣй ꙗ҆ви́сѧ бцⷣа съ прпⷣбнымъ i҆́ѡвомъ, и҆ на го́рꙋ поча́евскꙋю тꙋ́ю призыва́ше, и҆дѣ́же здра́вiе є҆́й пода́вши, сла́вити наꙋчѝ своѐ застꙋпле́нiе.

Ѡ҆мы́въ ѻ҆чеса̀ своѧ̑ въ кꙋпѣ́ли сiлѡа́мстѣй, прiе́млетъ слѣпорожде́нный зрѣ́нiе хрⷭ҇то́вымъ велѣ́нiемъ: ѡ҆мы́вшисѧ же ѿ воды̀ стопны́ѧ въ це́ркви поча́евстѣй, и҆сцѣлѣ̀ слѣпа́ѧ ѻ҆трокови́ца. ѹ҆̀бо и҆ на́ше стра́стное ѡ҆слѣпле́нiе  и҆сцѣлѝ, влⷣчце, водо́ю ѿ слѣ́да стопы̀ твоеѧ̀ съ вѣ́рою кропѧ́щихсѧ.

Сiю̀ ѻ҆трокови́цꙋ и҆сцѣле́нꙋ ѹ҆зрѣ́вши, праба́ба є҆ѧ̀ а҆́бiе прельще́нiѧ ѹ҆нíтскагѡ ѿрица́етсѧ и҆ правосла́внꙋю и҆сповѣ́дꙋетъ вѣ́рꙋ: въ не́йже ѹ҆твердѝ и҆ ны̀, рабы̀ твоѧ̑, ѽ влⷣчце.

Лю́дiе бж҃iи, на го́рꙋ твою̀, влⷣчце, притека́ющiи, ѻ҆бѣ́ты пѡ́двигъ бл҃гочести́выхъ та́мѡ прино́сѧтъ, ꙗ҆̀же дѣ́лы и҆спо́лнити помозѝ и҆̀мъ, бцⷣе.

А҆́гг҃ли на нб҃сѝ твою̀ сла́вꙋ непреста́ннѡ воспѣва́ютъ, бцⷣе, на земли́ же человѣ́цы ко твоемꙋ̀ застꙋпле́нiю притека́ти не престаю́тъ: и҆́хже воздыха̑нiѧ не ѿри́ни, ꙗ҆́кѡ бл҃га́ѧ, па́че же на мѣ́стѣ ꙗ҆вле́нiѧ твоегѡ̀ тѣ́хъ молє́нiѧ ѹ҆слы́ши.

Ве́лiѧ твоегѡ̀ застꙋпле́нiѧ си́ла, ѽ влⷣчце: є҆гѡ́же ра́ди сн҃ъ тво́й и҆ бг҃ъ на́шъ грѣ̑шнымъ проще́нiе да́рꙋетъ, подвиза́ющымсѧ же крѣ́пость и҆ ѹ҆ныва́ющымъ ѹ҆тѣше́нiе.

Пѣ́снь ѳ҃. I҆рмо́съ:

Вои́стиннꙋ бцⷣꙋ тѧ̀ и҆сповѣ́дꙋемъ, сп҃се́ннiи тобо́ю, дв҃о чⷭ҇таѧ, съ безпло́тными ли́ки тѧ̀ велича́юще.

Не то́чiю є҆ди́нъ по є҆ди́номꙋ подвиза́ютсѧ хрⷭ҇тiа́не на го́рꙋ поча́евскꙋю, но и҆ ѿ сꙋгꙋ́бѡ сщ҃е́ннагѡ гра́да кíева совокꙋ́пльшесѧ вѣ́рнiи, по́мощь ѿ сеѧ̀ чꙋдотво́рныѧ i҆кѡ́ны въ годи́нꙋ бы́вшагѡ гꙋби́тельства и҆сповѣ́даша, и҆ подо́бiе є҆ѧ̀ написа́вше, во ст҃ꙋ́ю ла́ѵрꙋ сiѐ принесо́ша.

Ѹ҆̀бо и҆ во грѧдꙋ̑щаѧ лѣ̑та сп҃са́й на́съ, влⷣчце, ѿ гꙋби́тельства и҆ междоꙋсо́бныѧ бра́ни, ѿ гла́да же и҆ ѻ҆́гненнагѡ запале́нiѧ: занѐ ѡ҆скꙋдѣ́вшей крѣ́пости дꙋ́шъ  на́шихъ, ѹ҆ны́нiѧ и҆сполнѧ́емсѧ въ бѣда́хъ, неразꙋ́мливи сꙋ́ще.

Ю҆́жскiй предѣ́лъ землѝ рѡссíйскiѧ поча́евскꙋю i҆кѡ́нꙋ влⷣчцы и҆ ст҃ꙋ́ю ла́ѵрꙋ є҆ѧ̀ ꙗ҆́кѡ дiади́мꙋ црⷭ҇твiѧ храни́тъ, и҆ си́ми хва́литсѧ: ѻ҆ба́че же и҆ сѣ́верскiй, во гра́дѣ тобо́льстѣмъ, чꙋдотво́рное подо́бiе тоѧ́жде поча́евскiѧ i҆кѡ́ны моли́твою и҆́нокѡвъ себѣ̀ и҆спросѝ.

Рꙋ́сскꙋю зе́млю, ѽ влⷣчце, ꙗ҆́кѡ безпредѣ́льное горы̀ твоеѧ̀ подно́жiе, ѿ бѣ́дъ и҆ и҆скꙋше́нiй свободѝ, и҆ во бл҃гоче́стiи тꙋ́ю сохранѝ до сконча́нiѧ вѣ́ка.

Ѹ҆жѐ несты́днѡ поднѧ́вшымсѧ хꙋ́льнымъ гласѡ́мъ посредѣ̀ хрⷭ҇тiа́нскагѡ жи́тельства, не ѡ҆ста́ви, бцⷣе, ра̑бъ твои́хъ въ тѣ́хъ прельщє́нiѧ впа́сти, но вѣ́рꙋ несꙋмнѣ́ннꙋ возгрѣва́й въ сердца́хъ на́шихъ вы́нꙋ.

Сѐ вре́мѧ застꙋпле́нiѧ прест҃ы́ѧ бцⷣы прiи́де, ѹ҆мно́жившымсѧ собла́знѡмъ, сѐ вре́мѧ на́шихъ къ не́й воздыха́нiй, ѽ бра́тiе! рце́мъ ѹ҆̀бо ѿ всегѡ̀ се́рдца на́шегѡ: влⷣчце, влⷣчце! помозѝ лю́демъ твои̑мъ.

Е҆ѯапостiла́рiй. Подо́бенъ: Черто́гъ тво́й ви́ждꙋ:

Видѣ́нiе ди́вное: во ѻ҆гнѝ прест҃а́ѧ дв҃а, чꙋдеса́ же неисчисли́маѧ ѿ i҆кѡ́ны поча́евскiѧ на́мъ и҆звѣсти́шасѧ: воспрѧ́немъ ѹ҆̀бо, ѽ лю́дiе, ѿ грѣхо́внагѡ сна̀, и҆справле́нiѧ житiю̀ на́шемꙋ со слеза́ми да про́симъ, и҆ мт҃ри бж҃iей съ вѣ́рою дне́сь поклони́мсѧ.

На хвали́техъ стiхи̑ры на д҃, гла́съ д҃:

Воспои́мъ, лю́дiе, прест҃ꙋ́ю дв҃ꙋ чⷭ҇тꙋю, на горѣ̀ поча́евстѣй дре́вле па́стырємъ ꙗ҆́вльшꙋюсѧ, ны́нѣ же всю̀ странꙋ̀ на́шꙋ  ѿтꙋ́дꙋ бл҃годѣ́ющꙋю: вѣ́сть бо влⷣчца прошє́нiѧ на́ша во бл҃го́е и҆сполнѧ́ти, и҆ сердца̀ на̑ша ѹ҆миле́нiемъ растворѧ́ти, и҆ рабы̀ своѧ̑ ѿ бѣ́дъ и҆ sѡ́лъ сохранѧ́ти.

Два́жды.

Не возгнꙋша́йсѧ на́съ грѣ́шныхъ, милосе́рдаѧ мт҃и, маловѣ́рiѧ ра́ди на́шегѡ ѿ на́съ не ѿврати́сѧ: но па́че вѣ́рꙋ на́шꙋ бл҃года́тною по́мощiю твое́ю ѹ҆мно́жи, и҆ же́ртвꙋ хвалы̀ приноси́ти тебѣ̀ рабы̑ твоѧ̑ наꙋчѝ.

Слѣпы̑ѧ и҆ хрѡмы́ѧ и҆ слѧчє́нныѧ, ко твое́й ст҃ѣ́й i҆кѡ́нѣ припа́дающыѧ, всемо́щнымъ дѣ́йствомъ твоегѡ̀ предста́тельства и҆сцѣли́ла є҆сѝ, бцⷣе: бѣ́сы, люде́й мꙋ́чащыѧ, ѿгна́ла є҆сѝ, правосла́внꙋю вѣ́рꙋ а҆га́рѧнѡмъ и҆ є҆ретiкѡ́мъ ѿкры́ла є҆сѝ. ѹ҆̀бо и҆ на́шихъ моле́нiй не ѿри́ни, пренепоро́чнаѧ, но ꙗ҆̀же ко сп҃се́нiю прошє́нiѧ на̑ша и҆спо́лни.

Сла́ва, и҆ ны́нѣ, гла́съ и҃:

Ѡ҆ твои́хъ зна́менiихъ, бцⷣе влⷣчце, сла́витсѧ гора̀ поча́евскаѧ, и҆ всѧ́къ ꙗ҆зы́къ хрⷭ҇тiа́нскiй си́лꙋ твою̀ и҆сповѣ́дꙋетъ: и҆́хже ра́ди невѣ́рнiи правовѣ́рни содѣ́ѧшасѧ, грѣ́шнiи въ покаѧ́нiе прiидо́ша, лѣни́вiи къ дх҃о́вномꙋ дѣ́ланiю ѹ҆стреми́шасѧ: и҆́мже и҆ на́съ подража́ти, бл҃га́ѧ, наꙋчѝ, тебѐ те́плѣ бл҃годари́ти ѹ҆стро́й на́съ, и҆ воздви́гни вы́нꙋ воспѣва́ти сла́вꙋ сн҃а твоегѡ̀, є҆ди́нагѡ ѿ ст҃ы́ѧ трⷪ҇цы сла́вимагѡ бг҃а на́шегѡ.

Славосло́вiе вели́кое, є҆ктєнiѝ и҆ ѿпꙋ́стъ.

На лiтꙋргíи: Бл҃жє́нна, пѣ́снь г҃-ѧ и҆ s҃-ѧ, на и҃. По вхо́дѣ тропа́рь пра́здника. Сла́ва, и҆ ны́нѣ: конда́къ. Прокíменъ, гла́съ г҃, пѣ́снь бцⷣы: Вели́читъ дꙋша̀ моѧ̀ гдⷭ҇а, и҆ возра́довасѧ  дꙋ́хъ мо́й ѡ҆ бз҃ѣ сп҃сѣ мое́мъ. Стíхъ: Ꙗ҆́кѡ призрѣ̀ на смире́нiе рабы̀ своеѧ̀: се́ бо ѿны́нѣ ѹ҆блажа́тъ мѧ̀ всѝ ро́ди. А҆пⷭ҇лъ ко є҆вре́ємъ, зача́ло т҃к. А҆ллилꙋ́iа, гла́съ в҃: Воскреснѝ, гдⷭ҇и, въ поко́й тво́й, ты̀ и҆ кiвѡ́тъ ст҃ы́ни твоеѧ̀. Стíхъ: Клѧ́тсѧ гдⷭ҇ь дв҃дꙋ и҆́стиною, и҆ не ѿве́ржетсѧ є҆ѧ̀. Е҆ѵⷢ҇лiе ѿ лꙋкѝ, зача́ло н҃д. Прича́стенъ: Ча́шꙋ сп҃се́нiѧ прiимꙋ̀, и҆ и҆́мѧ гдⷭ҇не призовꙋ̀.

Зрѝ: Слꙋ́жбꙋ сiю̀ пое́мъ i҆ꙋ́лiа въ к҃г-й де́нь, є҆гда̀ бы́сть видѣ́нiе мт҃ре бж҃iѧ надꙿ це́рковiю поча́евскою и҆ а҆га́рѧнѡмъ пораже́нiе въ лѣ́то #ахѻ҃є. Быва́етъ же поклоне́нiе чꙋдотво́рномꙋ ѻ҆́бразꙋ поча́евскомꙋ въ пра́здникъ ржⷭ҇тва̀ прест҃ы́ѧ бцⷣы и҆ поклоне́нiе слѣ́дꙋ стопы̀ є҆ѧ̀ въ пѧто́къ свѣ́тлыѧ седми́цы. Ѻ҆ба́че въ сiѧ̑ дни̑ твори́мъ слꙋ́жбꙋ по мiне́и пра́здничнѣй и҆ по трiѡ́ди.


