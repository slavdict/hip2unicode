    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ а҃_i-й де́нь.

Прпⷣбнагѡ ѻ҆тца̀ на́шегѡ данiи́ла сто́лпника.

А҆ллилꙋ́iа, и҆лѝ тропа́рь. На Гдⷭ҇и, воззва́хъ, стiхи̑ры г҃, гла́съ и҃.

Подо́бенъ: Что̀ вы̀ нарече́мъ:

Что́ тѧ, данiи́ле, провѣща́емъ; * страсте́й и҆скорени́телѧ * и҆ садотща́телѧ добродѣ́телей, * и҆́стинна чꙋдодѣ́лателѧ * и҆ моли́твенника ѡ҆ грѣ́шныхъ, * дꙋхѡ́въ прогони́телѧ до́блественнѣйша, * свѣти́льника, благоче́стiемъ сiѧ́юще, * цр҃кве побо́рника. * молѝ спасти́сѧ дꙋша́мъ на́шымъ.

Что́ тѧ, данiи́ле, возꙿименꙋ́емъ; * по́стника, ꙗ҆́кѡ стра̑сти покори́лъ є҆сѝ ѹ҆мꙋ̀; * страда́льца, ꙗ҆́кѡ всѧ́кꙋ претерпѣ́въ є҆сѝ лю́тость, * на высотꙋ̀ ѿ землѝ * столпа̀ воздвиза́ема, * на ка́мени и҆́стины водрꙋжа́ема, * подви́жника ѹ҆се́рднѣйша, и҆ врача̀ и҆скꙋ́снѣйша, молѝ спасти́сѧ дꙋша́мъ на́шымъ.

Что́ тѧ, данiи́ле, ны́нѣ нарече́мъ; * мона́шествꙋющихъ ѻ҆́бразъ, * и҆ воздержа́нiѧ наказа́телѧ, * ѹ҆краше́нiе вѣ́рныхъ, * и҆ цѣле́нiй самодѣ́телѧ * свѣти́льника, сꙋ́щымъ во тмѣ̀ свѣ́тъ ѡ҆блиста́юща, * а҆́гг҃лѡвъ сограждани́на и҆ равноче́стна, * раѧ̀ жи́телѧ и҆ нбⷭ҇наго чл҃вѣ́ка. * молѝ спасти́сѧ дꙋша́мъ на́шымъ.

И҆́ны стiхи̑ры прест҃ы́ѧ бцⷣы, гла́съ и҆ подо́бенъ то́йже.

А҆́ще а҆ллилꙋ́iа, пою́тсѧ сíи стiхи̑ры пре́жде:

Стра́нно та́инство, чи́стаѧ, * безсѣ́меннагѡ твоегѡ̀  ржⷭ҇тва̀, дв҃о, и҆ ѹ҆жа́сно, * превосходѧ́що вели́чествомъ * всѧ́кꙋ мы́сль человѣ́чꙋ. * є҆го́же бо не терпѧ́тъ зрѣ́ти многоѻчи́тiи, * и҆ чи́ни всѝ ст҃ы́хъ а҆́гг҃лъ трепе́щꙋтъ, * на́мъ пло́тiю породила̀ є҆сѝ, * неѿстꙋ́пльша же ѻ҆́ч҃а сꙋщества̀: * сла́вимъ ро́ждшꙋю тѧ̀, бг҃оневѣ́сто.

Комꙋ̀ ѹ҆подо́биласѧ є҆сѝ, ѻ҆каѧ́ннаѧ, * къ покаѧ́нiю ника́коже возни́чꙋщи, дꙋшѐ, * и҆ ѻ҆гнѧ̀ не ѹ҆жаса́ешисѧ sлы́хъ ждꙋ́щагѡ; * воста́ни, и҆ є҆ди́нꙋ къ застꙋпле́нiю * ско́рꙋю призовѝ, и҆ возопíй: * дв҃о мт҃и, молѝ * твоего̀ сн҃а * и҆ бг҃а на́шего, * и҆зба́вити мѧ̀ сѣ́тей льсти́вагѡ.

Ѻ҆́гнь ро́ждши нестерпи́мый, * попалѧ́ющiй грѣхѝ, * и҆ ѡ҆роша́ющiй вѣ̑рныѧ, * вє́щнаѧ безмѣ́рныхъ мои́хъ, пренепоро́чнаѧ чⷭ҇таѧ, согрѣше́нiй, * попалѝ моли́твами твои́ми, * и҆ росо́ю и҆ста́ѧвшꙋю страстьмѝ, * дꙋ́шꙋ мою̀ прохладѝ, * ꙗ҆́кѡ да твою̀ велегла́снѡ ми́лость. и҆ си́лꙋ, * велича́ю ра́бъ тво́й.

Сла́ва, и҆ ны́нѣ, бг҃оро́диченъ, гла́съ и҆ подо́бенъ то́йже:

Всѣ́хъ застꙋпле́нiе, влⷣчце, * пꙋчи́ною ѡ҆бꙋрева́емомꙋ мнѣ̀ тмы̀, * и҆ лю́тыхъ житiѧ̀ треволне́ньми * погрꙋжа́емꙋ мѝ при́снѡ, * ка́плю млⷭ҇ти твоеѧ̀ низпослѝ, * и҆ рꙋ́кꙋ по́мощи твоеѧ̀ пода́ждь мѝ, * и҆ ча́сти сподо́би мѧ̀ * и҆збра́нныхъ и҆ пра́ведныхъ, * ꙗ҆́кѡ бе́зднꙋ ро́ждшаѧ чл҃вѣколю́бца.

А҆́ще ли среда̀, и҆лѝ пѧто́къ, И҆ ны́нѣ,

Крⷭ҇тобг҃оро́диченъ, гла́съ и҆ подо́бенъ то́йже:

А҆́гница а҆́гнца ꙗ҆́кѡ ви́дѣ на дре́вѣ, * просте́рта во́лею крⷭ҇тнѣмъ, * вопiѧ́ше мт҃рски, * болѣ́знꙋющи съ пла́чемъ: * сн҃е мо́й, что̀ стра́нное сiѐ видѣ́нiе; * всѣ̑мъ живо́тъ даѧ́й, ꙗ҆́кѡ гдⷭ҇ь, * ка́кѡ ѹ҆мерщвлѧ́ешисѧ, долготерпѣли́ве, * земны̑мъ подаѧ̀ воскресе́нiе; * сла́влю твоѐ мно́гое, бж҃е мо́й, снизхожде́нiе.

А҆́ще ли, Бг҃ъ гдⷭ҇ь: Сла́ва, гла́съ є҃. Стꙋдíтово:

Ввѣ́ренный тебѣ̀ тала́нтъ ѿ хрⷭ҇та̀ до́брѣ дѣ́лавъ,  прпⷣбне ѻ҆́ч҃е, ꙗ҆ви́лсѧ є҆сѝ и҆ по сме́рти де́мѡнѡвъ прогони́тель, и҆ вра́чь разли́чныхъ болѣ́зней, сто́лпъ и҆ ѹ҆твержде́нiе, и҆ гора̀ ст҃а́ѧ цр҃кве хрⷭ҇то́вы. тѣ́мъ тѧ̀ мо́лимъ, данiи́ле чꙋдотво́рче, ми́ръ и҆спросѝ, и҆ дꙋша́мъ на́шымъ ве́лiю ми́лость.

И҆ ны́нѣ, бг҃оро́диченъ: На стiхо́внѣ ѻ҆ктѡ́иха. Тропа́рь, гла́съ а҃:

Терпѣ́нiѧ сто́лпъ бы́лъ є҆сѝ, ревнова́вый пра́ѻтцємъ, прпⷣбне, i҆́ѡвꙋ во страсте́хъ, i҆ѡ́сифꙋ во и҆скꙋше́нiихъ, и҆ безпло́тныхъ жи́тельствꙋ, сы́й въ тѣлесѝ, данiи́ле, ѻ҆́ч҃е на́шъ, молѝ хрⷭ҇та̀ бг҃а, спасти́сѧ дꙋша́мъ на́шымъ.



На ѹ҆́трени, ѻ҆́ба канѡ́на ѻ҆ктѡ́иха, и҆ прпⷣбнагѡ на д҃, є҆гѡ́же краегране́сiе: Пѣ́сньми чествꙋ́ю данiи́ла сто́лпника. I҆ѡ́сифъ.

Гла́съ и҃. Пѣ́снь а҃. I҆рмо́съ:

Пои́мъ гдⷭ҇еви, прове́дшемꙋ лю́ди своѧ̑ сквозѣ̀ чермно́е мо́ре, ꙗ҆́кѡ є҆ди́нъ сла́внѡ просла́висѧ.

Пѣ́сньми бл҃говосхвали́ти хотѧ́щꙋ па́мѧть твою̀, блаже́нне, свѣтоно́снꙋю мѝ зарю̀, данiи́ле, съ нб҃сѐ низпослѝ.

Ве́лiе сл҃нце и҆́стиннѡ, ѻ҆́ч҃е, возсiѧ́лъ є҆сѝ концє́мъ, добродѣ́телей свѣ́тлостiю ѡ҆зарѧ́ѧй вѣ́рныхъ собра̑нiѧ.

Зако́нѡмъ влады̑чнимъ, ѻ҆́ч҃е, повинꙋ́ѧсѧ, ѹ҆мертви́лъ є҆сѝ воздержа́нiемъ пло́ть, и҆ повинꙋ́лъ є҆сѝ сiю̀ дх҃ꙋ.

Бг҃оро́диченъ:

Ве́сь чл҃вѣ́къ ꙗ҆ви́сѧ, пребы́въ є҆́же бѣ̀ и҆ по воплоще́нiи, и҆́же и҆зъ тебє̀, бцⷣе, роди́выйсѧ неизмѣ́нный гдⷭ҇и.

Пѣ́снь г҃. I҆рмо́съ:

Нбⷭ҇нагѡ крꙋ́га верхотво́рче, гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нiй кра́ю, вѣ́рныхъ ѹ҆твержде́нiе, є҆ди́не чл҃вѣколю́бче.

Жезло́мъ воздержа́нiѧ страсте́й мо́ре, ѻ҆́ч҃е, растерза́въ, преше́лъ є҆сѝ непотопле́нъ, и҆ го́рꙋ дости́глъ є҆сѝ и҆́стиннагѡ безстра́стiѧ, и҆ бг҃ꙋ бесѣ́довалъ є҆сѝ ѹ҆ма̀ чистото́ю. 

Возше́дъ на высотꙋ̀ добродѣ́телей, зна́емь бы́лъ є҆сѝ мíрꙋ: на столпѣ́ бо стоѧ̀ возвы́шенъ, и҆ сiѧ́нiемъ пресла́вныхъ чꙋде́съ ѡ҆зарѧ́ѧй вѣ́рою къ тебѣ̀ притека́ющыѧ.

Водрꙋже́нъ, на ка́мени бж҃iѧ зна́нiѧ, всѣ́ми козньмѝ бѣсо́вскими ꙗ҆ви́лсѧ є҆сѝ непоколеби́мь: на сто́лпъ ѹ҆́бѡ тѣ́ло твоѐ на землѝ возвы́силъ є҆сѝ, дꙋ́шꙋ же впери́лъ є҆сѝ къ нбⷭ҇нымъ.

Бг҃оро́диченъ:

И҆зба́ви мѧ̀ страсте́й наше́ствiѧ, влⷣчце, и҆ борю́щыѧ мѧ̀ врагѝ ны́нѣ преборѝ: ѹ҆тверди́ мѧ на ка́мени бж҃iѧ во́ли: дꙋ́шꙋ мою̀ просвѣтѝ, две́ре бжⷭ҇твеннагѡ свѣ́та.

Сѣда́ленъ, гла́съ а҃. Подо́бенъ: Гро́бъ тво́й:

На сто́лпъ тебѐ са́маго возвы́сивъ, ѻ҆́ч҃е, воздержа́нiемъ, данiи́ле, пло́ть и҆знꙋри́лъ є҆сѝ. тѣ́мъ и҆ дх҃а сосꙋ́дъ досто́инъ бы́лъ є҆сѝ: бл҃года́ть же бжⷭ҇твеннꙋю воспрiе́мъ, требл҃же́нне, недꙋ́гъ всѧ́кiй ѿго́ниши вѣ́рою чтꙋ́щихъ па́мѧть твою̀.

Сла́ва, и҆ ны́нѣ, бг҃оро́диченъ:

Ѹ҆пова́нiе хрⷭ҇тiа́нъ, прест҃а́ѧ дв҃о, є҆го́же родила̀ є҆сѝ бг҃а, па́че ѹ҆ма̀ и҆ сло́ва, непреста́ннѡ молѝ ѡ҆ воспѣва́ющихъ тѧ̀, пода́ти ѡ҆ставле́нiе грѣхѡ́въ на́шихъ всѣ́хъ, и҆ и҆справле́нiе житiѧ̀, вѣ́рою и҆ любо́вiю при́снѡ сла́вѧщымъ тѧ̀.

Крⷭ҇тобг҃оро́диченъ:

Нескве́рнаѧ а҆́гница а҆́гнца и҆ па́стырѧ повѣ́шена на дре́вѣ ме́ртва зрѧ́щи, пла́чꙋщи вѣща́ше, мт҃рски восклица́ющи: ка́кѡ претерплю̀ твоѐ, є҆́же па́че сло́ва, сн҃е мо́й сни́тiе, и҆ вѡ́льныѧ стрⷭ҇ти, бж҃е пребл҃гíй;

Пѣ́снь д҃. I҆рмо́съ:

Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованiе, не ѡ҆ста́вль нѣ́дра ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 

Ꙗ҆́кѡ свѣтоза́рное сл҃нце, ѻ҆́ч҃е приснопа́мѧтне, на столпѣ̀ блиста́юща ви́дѣлъ є҆сѝ бж҃iѧ раба̀ сѷмеѡ́на: и҆ и҆стека́ющими ѿ тогѡ̀ бж҃е́ственными свѣтлостьмѝ бж҃е́ственнѡ ѡ҆зари́лсѧ є҆сѝ, данiи́ле, и҆ во слѣ́дъ тогѡ̀ жи́тельства ходи́лъ є҆сѝ.

Де́мѡнскiѧ полкѝ ѻ҆рꙋ́жiемъ вѣ́ры побѣди́лъ є҆сѝ стрꙋѧ́ми же потопи́лъ є҆сѝ моли́твъ, па́гꙋбꙋ тѣ́хъ, ѻ҆́ч҃е, ѿгна́въ, ю҆́же творѧ́хꙋ пла́вающымъ, и҆ спа́слъ є҆сѝ вѣ́рою бг҃ꙋ пѣснопою́щыѧ: си́лѣ твое́й сла́ва, чл҃вѣколю́бче.

Возстолплѧ́ѧ, ѻ҆́ч҃е, тебѐ сама́го, всебл҃же́нне, всено́щнѣ стоѧ́лъ є҆сѝ, ꙗ҆́кѡ безпло́тенъ, не высо́ко дꙋше́вное ѻ҆́ко стѧжа́въ, и҆ чи́сто ꙗ҆́коже зерца́ло дх҃а зарю̀ и҆ бжⷭ҇твєннаѧ ꙗ҆влє́нiѧ чи́стымъ по́мысломъ прiе́млю.

Бг҃оро́диченъ:

Зако́ни въ тебѣ̀ є҆стества̀ ѡ҆бновлѧ́ютсѧ: законода́вца бо сло́ва родила̀ є҆сѝ, па́че вины̀ ꙗ҆́кѡ и҆́стиннѡ, пречⷭ҇таѧ, и҆ сло́ва, безслове́сiѧ и҆зба́вльшаго ро́дъ человѣ́ческiй, вѣ́рнѡ пѣснопою́щихъ: си́лѣ твое́й сла́ва, чл҃вѣколю́бче.

Пѣ́снь є҃. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.

Да безсме́ртныѧ сла́вы полꙋчи́ши, плѡтска́ѧ ѹ҆мертви́лъ є҆сѝ жела̑нiѧ, ѻ҆́ч҃е, и҆ страсте́й стремлє́нiѧ ѡ҆бꙋзда́лъ є҆сѝ воздержа́нiѧ трꙋды̑, и҆ рѣка̀ чꙋде́съ ꙗ҆ви́лсѧ є҆сѝ, и҆ и҆сто́чникъ врачева́нiй, приснопа́мѧтне.

Е҆́же хожда́ше стезе́ю, ѻ҆́ч҃е, на землѝ, сѷмеѡ́нъ чꙋ́дный, во ѹ҆́жасѣ, бл҃же́нне, бы́вшꙋ тебѣ̀ ꙗ҆ви́сѧ, показꙋ́ѧ тебѣ̀ со двѣма̀ а҆́гг҃лы, грѧдѝ, вопiѧ̀, и҆ ста́ни ѹ҆ менє̀, къ бг҃ꙋ возвыша́ѧсѧ благода́тiю.

Просвѣща́емь заре́ю, ѻ҆́ч҃е, невече́рнею и҆ бжⷭ҇твеннымъ  ѡ҆сiѧ́нiемъ, бѣсо́вскiй мра́къ и҆ страсте́й мглꙋ̀ ѿгна́лъ є҆сѝ, и҆ ꙗ҆ви́лсѧ є҆сѝ сто́лпъ свѣтови́дѣнъ, и҆ лѣ́ствица, и҆́стиннѡ къ бг҃ꙋ вѣ̑рныѧ возводѧ́щаѧ.

Бг҃оро́диченъ:

Влⷣкꙋ ро́ждшаѧ ꙗ҆ви́ласѧ є҆сѝ превы́шши го́рнихъ си́лъ, и҆ земны́хъ є҆стество̀ ѡ҆божи́ла є҆сѝ, ѻ҆трокови́це бг҃оневѣ́стнаѧ. тѣ́мъ бцⷣꙋ тѧ̀ всеи́стиннꙋю дꙋше́ю и҆ ѧ҆зы́комъ, вѣ́рнiи, дв҃о, сла́вимъ.

Пѣ́снь s҃. I҆рмо́съ:

Ѡ҆чи́сти мѧ̀, сп҃се, мнѡ́га бо беззакѡ́нiѧ моѧ̑, и҆ и҆зъ глꙋбины̀ sѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нiѧ моегѡ̀.

Ѹ҆́мъ тво́й къ бг҃ꙋ приближе́нiемъ ѡ҆блиста́емь, неѧ́тенъ сла́достей ѻ҆гне́мъ, ѻ҆́ч҃е, пребы́сть, и҆ страсте́й го́рншiй, и҆ къ пло́ти пристра́стiѧ вы́шшiй.

Во́дъ животво́рныхъ дарова́нiй, дх҃а и҆спо́лншисѧ твоѧ̀ дꙋша̀, бг҃омꙋ́дре всебл҃же́нне, рѣ́ки и҆сточѝ врачева́нiй и҆́стиннѡ, то́ки страсте́й сꙋша́щыѧ.

Бг҃оро́диченъ:

Тѧ̀ предста́тельницꙋ вѣ́рнiи и҆ стѣ́нꙋ всѝ стѧжа́хомъ, во глꙋбинѣ̀ sлы́хъ и҆ молвѣ̀ скорбе́й при́снѡ бѣ́дствꙋюще, бцⷣе, є҆ди́на земны́хъ прибѣ́жище.

Конда́къ, гла́съ и҃. Подо́бенъ: Ꙗ҆́кѡ нача́тки:

Ꙗ҆́коже sвѣзда̀ многосвѣ́тлаѧ, ты̀ возше́дъ, бл҃же́нне, на сто́лпъ, мíръ просвѣти́лъ є҆сѝ прпⷣбными дѣ́лы твои́ми, и҆ тмꙋ̀ пре́лести ѿгна́лъ є҆сѝ, ѻ҆́ч҃е. тѣ́мже мо́лимъ тѧ̀, и҆ ны́нѣ ѡ҆блиста́й въ сердца́хъ ра̑бъ твои́хъ незаходѧ́щiй свѣ́тъ ра́зꙋма.

I҆́косъ:

Пѣ́снь скве́рна къ похвале́нiю пѡ́двигъ твои́хъ, ѻ҆́ч҃е, прино́ситсѧ: не и҆́мамъ бо чи́сто се́рдце моѐ, ꙗ҆́кѡ сiѐ сра́мнѡ ѡ҆калѧ́хъ: но пода́ждь мѝ сло́во, свѧ́те, чи́стѣ  воспѣ́ти твоѐ житiѐ, є҆мꙋ́же ѹ҆диви́шасѧ вои́стиннꙋ и҆ а҆́гг҃ли: и҆́бо бы́лъ є҆сѝ, ꙗ҆́коже безтѣле́сенъ, прiе́мъ свѣ́тъ незаходѧ́щiй ра́зꙋма.

Пѣ́снь з҃. I҆рмо́съ:

Ѻ҆́троцы є҆вре́йстiи въ пещѝ попра́ша пла́мень дерзнове́ннѡ, и҆ на ро́сꙋ ѻ҆́гнь преложи́ша, вопiю́ще. благослове́нъ є҆сѝ, гдⷭ҇и бж҃е, во вѣ́ки.

Чи́ни а҆́гг҃льстiи твоемꙋ̀ стоѧ́нiю ѹ҆диви́шасѧ, всеблаже́нне бг҃оно́се: съ тѣ́ломъ бо тѣ́хъ жи́тельство воспрiе́мъ, взыва́лъ є҆сѝ: бл҃гослове́нъ є҆сѝ, гдⷭ҇и бж҃е, во вѣ́ки.

Высото́ю невеще́ственнагѡ жи́тельства и҆ прⷪ҇ро́чества сiѧ́ѧ свѣтозаре́нiемъ, врачева́нiи на́мъ ѡ҆блиста́лъ є҆сѝ лꙋчы̀, бл҃гоче́стнѡ чтꙋ́щымъ тѧ̀, данiи́ле чꙋдоно́сне.

Разрѣшѝ страсте́й мои́хъ мглꙋ̀ свѣ́тлостiю, всебл҃же́нне, твоеѧ̀ моли́твы, и҆ на стезю̀ жи́зни наста́ви вопiю́ща: благослове́нъ є҆сѝ, гдⷭ҇и бж҃е, во вѣ́ки.

Бг҃оро́диченъ:

Ми́лостива мнѣ̀ бꙋ́ди, дв҃о, и҆ ѹ҆ѧ́звлена мѧ̀ ѻ҆рꙋ́жiемъ грѣха̀, врачевство́мъ твоеѧ̀ моли́твы и҆злѣчѝ, бл҃гослове́нъ, зовꙋ́ща, пло́дъ чре́ва твоегѡ̀.

Пѣ́снь и҃. I҆рмо́съ:

Седмери́цею пе́щь халде́йскiй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сiѧ̑ ви́дѣвъ, творцꙋ̀ и҆ и҆зба́вителю вопiѧ́ше: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Жела́нiй коне́чное, до́брыхъ кра́йнѣйшее, ѻ҆́ч҃е бг҃оно́се, и҆звѣ́стнѡ дости́глъ є҆сѝ, кри́лы ѡ҆блегчева́ѧсѧ добродѣ́тельныхъ дѣѧ́нiй, и҆ со безтѣле́сными, данiи́ле, взыва́еши: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Бж҃iѧ тѧ̀ си́ла проѧвле́ннѣ ѹ҆крѣпи́вши, терпѣ́ти зимы̀ sлостꙋ́жное сотворѝ, и҆ сл҃нца зно́й, и҆ гни́лости  твоеѧ̀ пло́ти, и҆ ѿ неѧ̀ бы́вшихъ черве́й ѡ҆sлобле́нiе, вопiю́ща: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Но́вый i҆́ѡвъ ты̀ ꙗ҆ви́лсѧ є҆сѝ, данiи́ле досточꙋ́дне, мно́жествомъ и҆скꙋше́нiй ѡ҆бдержи́мъ и҆ скорбе́й, дв҃довꙋ кро́тость, и҆ i҆а́кѡвле безsло́бiе, и҆ цѣломꙋ́дрiе i҆ѡ́сифово подража́лъ є҆сѝ, вопiѧ̀ бл҃года́рственнѣ: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Бг҃оро́диченъ:

Бцⷣꙋ, влⷣчце всест҃а́ѧ, мꙋ́дрствꙋющiи тѧ̀, глаго́лѡмъ послѣ́дꙋюще твои̑мъ, всепѣ́таѧ, тѧ̀ ны́нѣ блажи́мъ, ꙗ҆́кѡ бг҃а бл҃же́ннаго родила̀ є҆сѝ на́мъ: є҆го́же, во двꙋ̀ сꙋщества́хъ, є҆ди́нѣй же ѵ҆поста́си, воспѣва́юще вопiе́мъ: ѻ҆́троцы, благослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Пѣ́снь ѳ҃. I҆рмо́съ:

Ѹ҆страши́сѧ всѧ́къ слꙋ́хъ неизрече́нна бж҃iѧ снизхожде́нiѧ, ꙗ҆́кѡ вы́шнiй во́лею сни́де да́же и҆ до пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже пречⷭ҇тꙋю бцⷣꙋ, вѣ́рнiи, велича́емъ.

Сѐ, тебѣ̀ двє́ри нбⷭ҇ныѧ ѿверзо́шасѧ преста́вльшемꙋсѧ, и҆ тече́нiе сконча́вшемꙋ, ѻ҆́ч҃е, и҆ а҆́гг҃лѡвъ чи́ни воспрiѧ́ша, вѣнцода́вецъ же хрⷭ҇то́съ сла́вою вѣнча́ тѧ пра́вды. є҆го́же пою́ще, вѣ́рнiи, велича́емъ.

Ꙗ҆́кѡ крíнъ, ѻ҆́ч҃е, се́льный въ раѝ воздержа́нiѧ процвѣ́лъ є҆сѝ: и҆ ꙗ҆́кѡ кѷпарíсъ, на высотꙋ̀ возвы́силсѧ є҆сѝ соверше́нства: ꙗ҆́кѡ ма́слина, ѱало́мски ꙗ҆ви́лсѧ є҆сѝ, ли́ца и҆ сердца̀ на̑ша ѹ҆маща́ѧ є҆ле́емъ болѣ́зней твои́хъ.

Сто́лпъ тѧ̀ ѡ҆снова́нiемъ добродѣ́телей ѹ҆твержда́емь тва́рь позна̀, забра́ло непоколеби́мо, чꙋде́съ и҆сто́чникъ, приста́нище бл҃гоꙋти́шное, врачева́нiй сокро́вище, прiѧ́телище дх҃а. тѣ́мъ твою̀ дне́сь, данiи́ле, сотворѧ́емъ па́мѧть.

Со́лнца дне́сь на́мъ возсiѧ̀ свѣтлѣ́е, прпⷣбне,  бжⷭ҇твеннаѧ па́мѧть твоѧ̀, вѣ́рныхъ сердца̀ просвѣща́ющи свѣ́томъ пра́вды, мра́къ же ѿгонѧ́щи дꙋшетлѣ́нныхъ страсте́й: ю҆́же соверша́юще, благоче́стнѡ воспѣва́емъ тѧ̀.

Бг҃оро́диченъ:

Пощади́ мѧ, сп҃се, рожде́йсѧ и҆ сохрани́въ ро́ждшꙋю тѧ̀ нетлѣ́ннꙋ по рождествѣ̀, є҆гда̀ сѧ́деши сꙋди́ти дѣла̀ моѧ̑, беззакѡ́нiѧ презира́ѧ и҆ грѣхѝ моѧ̑, ꙗ҆́кѡ безгрѣ́шенъ, ꙗ҆́кѡ бг҃ъ, ми́лостивъ и҆ чл҃вѣколю́бецъ.

Свѣти́ленъ ѻ҆ктѡ́иха. Сла́ва, ст҃а́гѡ. Поⷣ: Свѣ́те неизмѣ́нный:

Твоѧ̑ по́двиги сто́лпъ вопiе́тъ гла́сы неглаго́льными, стра́ждꙋща безпокро́внѡ ка́чествы проти́вными, ѿѻнꙋ́дꙋже, ꙗ҆́кѡ свѣти́льникъ свѣтоно́сне, просiѧ́лъ є҆сѝ, ѻ҆́ч҃е, ѡ҆зарѧ́ѧ всю̀ тва́рь.

И҆ ны́нѣ, бг҃оро́диченъ:

Тѧ̀ пѣ́сньми немо́лчными блажи́мъ, дв҃о, ꙗ҆́кѡ ѿ трⷪ҇цы є҆ди́наго родила̀ є҆сѝ, бцⷣе, и҆ но́сиши бжⷭ҇твенными рꙋка́ми пресꙋ́щное сло́во, невра́щнѡ и҆ неизмѣ́ннѡ.

На стiхо́внѣ ѻ҆ктѡ́иха.