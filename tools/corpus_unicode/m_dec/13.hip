    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ г҃_i-й де́нь.

Ст҃ы́хъ мч҃никъ, є҆ѵстра́тiа, а҆ѵѯе́нтiа, є҆ѵге́нiа, марда́рiа и҆ ѻ҆ре́ста:

И҆ ст҃ы́ѧ мꙋ́ченицы лꙋкíи дѣ́вы.

[Зрѝ] Вѣ́домо да є҆́сть, ꙗ҆́кѡ а҆́ще слꙋчи́тсѧ па́мѧть ст҃ы́хъ си́хъ въ недѣ́лю пра̑ѻц҃ъ, вкꙋ́пѣ возслѣ́дованiе и҆ мꙋ́ченикѡвъ пое́тсѧ.

Ве́черъ, Блаже́нъ мꙋ́жъ: На Гдⷭ҇и, воззва́хъ, стiхи̑ры на s҃, гла́съ д҃: Подо́бенъ: Да́лъ є҆сѝ зна́менiе:

Сiѧ́етъ па́мѧть * страстоте́рпца твоегѡ̀, гдⷭ҇и, є҆ѵстра́тiа, * ꙗ҆́кѡ со́лнце свѣ́тлостiю, * скры́вшагѡ непобѣди́мыми словесы̀ многобо́жiе, * ꙗ҆́коже несвѣ́тлꙋ сѣ́нь ѹ҆пражнѧ́емꙋ ѿ вѣ́ры, * и҆ четы́ри сострада́льцы, * и҆ соѻ́бщники сотво́ршагѡ. * и҆́хже ра́ди на́мъ да́рꙋй ѡ҆чище́нiе, * ꙗ҆́кѡ чл҃вѣколю́бецъ.

Ка́менiе позна́ти * твоѐ влады́чество, * є҆ѵстра́тiй слове́сное ѹ҆стро́и, * ѡ҆щꙋти́ти си́лꙋ въ пло́ти свое́й твою̀ понꙋ́дивша, * ꙗ҆́же ѿ мꙋ́къ стра́шныхъ ѿложи́ти внеза́пнѡ ра̑ны, * и҆ лжꙋ̀ погꙋблѧ́юща, * бг҃осло́вити тѧ̀ ѹ҆сты̀, * i҆и҃се всеси́льне, * сп҃се дꙋ́шъ на́шихъ.

Словесы̀ и҆ страда̑нiи, * и҆ многоѻбра́зными лише́ньми жи́зни, * показа́ша любо́вь ст҃íи * къ тебѣ̀ соверше́нꙋ  непоколеби́мꙋ, * со є҆ѵстра́тiемъ мꙋ́дрымъ, и҆ а҆ѵѯе́нтiемъ подвиза́вшiисѧ, * ѻ҆ре́стъ и҆ марда́рiй * со є҆ѵге́нiемъ сла́внiи: * тѣ́хъ моли́твами, гдⷭ҇и, спасѝ дꙋ́ши на́шѧ.

И҆́ны стiхи̑ры, гла́съ то́йже. Подо́бенъ: Ꙗ҆́кѡ до́блѧ:

Ꙗ҆́кѡ до́брѣ во́инствовавъ, цр҃ю̀ си́лъ, * тебѐ сама́го, є҆ѵстра́тiе * пре́далъ є҆сѝ во́льнѡ на мꙋче́нiе * и҆ нꙋ́жднꙋю сме́рть, * приводѧ̀ съ собо́ю ли́къ мꙋ́ченикѡвъ, блаже́нне. * съ ни́миже пострада́лъ є҆сѝ, * и҆ побѣ́ды прiѧ́лъ є҆сѝ вѣнцы̀: съ тѣ́ми моли́сѧ * ѡ҆ на́съ, всесла́вне.

Бг҃омꙋ́дрый є҆ѵстра́тiй, * до́блiй а҆ѵѯе́нтiй, * сла́вный є҆ѵге́нiй и҆ марда́рiй, * со ѻ҆ре́стомъ до́бльствоваша, врагѝ побѣди́вше, * и҆ возсiѧ́вше ꙗ҆́вѣ, ꙗ҆́кѡ sвѣ́зды многосвѣ̑тлы, * ѹ҆ѧсни́ша вѣ́рныхъ сердца̀, * и҆ пре́лести ѿгна́ша тмꙋ̀, * свѣтозаре́нiемъ дх҃а.

Неѡсла́бнѡ бiе́мь, и҆ ѻ҆гне́мъ и҆знꙋрѧ́емь, и҆ въ сапогѝ желѣ́зны, всемꙋ́дре, пригвожда́емь, и҆ въ пꙋте́хъ гони́мь, * въ темни́цѣ заключа́емь, и҆ ꙗ҆́кѡ же́ртва чиста̀ въ пещѝ пеко́мь, прине́слсѧ є҆сѝ, тебє̀ ра́ди поже́ршемꙋсѧ, * ꙗ҆́кѡ благово́нно сожже́нiе на вы́шнюю трапе́зꙋ, * мч҃ниче є҆ѵстра́тiе.

Сла́ва, гла́съ s҃:

Прiиди́те, мч҃николю́бцы, хрⷭ҇то́выхъ страда́льцєвъ въ пѣ́снехъ почти́мъ, є҆ѵстра́тiа непобѣди́маго мꙋ́ченика, а҆ѵѯе́нтiа, и҆ є҆ѵге́нiа, и҆ марда́рiа, и҆ ѻ҆ре́ста, пѧтоза́рный мꙋ́ченикѡвъ ли́къ, и҆̀же до́брѣ подвиза́вшесѧ на неви́димаго врага̀, и҆ вѣнцы̑ побѣ́дными ѹ҆вѧзе́ни, мо́лѧтсѧ хрⷭ҇тꙋ̀ ѡ҆ и҆̀же вѣ́рою и҆ любо́вiю соверша́ющихъ па́мѧть и҆́хъ.

И҆ ны́нѣ, бг҃оро́диченъ: Кто̀ тебѐ не ѹ҆блажи́тъ:

Прокíменъ днѐ, и҆ чтє́нiѧ г҃. Прⷪ҇ро́чества и҆са́iина чте́нiе.

[Глава̀ м҃г] Та́кѡ гл҃го́летъ гдⷭ҇ь: всѝ ꙗ҆зы́цы собра́шасѧ вкꙋ́пѣ, и҆ соберꙋ́тсѧ кнѧ́зи ѿ ни́хъ: кто̀ возвѣсти́тъ сiѧ̑ въ  ни́хъ; и҆лѝ ꙗ҆̀же ѿ нача́ла, кто̀ слы̑шана сотвори́тъ ва́мъ; да приведꙋ́тъ свидѣ́тели своѧ̑ и҆ ѡ҆правдѧ́тсѧ, и҆ да ѹ҆слы́шатъ, и҆ да рекꙋ́тъ и҆́стинꙋ. Бꙋ́дите мѝ свидѣ́тели, и҆ а҆́зъ свидѣ́тель, глаго́летъ гдⷭ҇ь бг҃ъ, и҆ ѻ҆́трокъ, є҆го́же и҆збра́хъ, да позна́ете, и҆ вѣ́рꙋете мѝ, и҆ разꙋмѣ́ете, ꙗ҆́кѡ а҆́зъ є҆́смь: пре́жде менє̀ не бы́сть и҆́нъ бо́гъ, и҆ по мнѣ̀ не бꙋ́детъ. А҆́зъ є҆́смь бг҃ъ, и҆ нѣ́сть ра́звѣ менє̀ спаса́ѧй. А҆́зъ возвѣсти́хъ и҆ спасо́хъ, ѹ҆ничижи́хъ, и҆ не бѣ̀ въ ва́съ чꙋ́ждiй. Вы̀ мнѣ̀ свидѣ́тели, и҆ а҆́зъ гдⷭ҇ь бг҃ъ. И҆ є҆щѐ ѿ нача́ла а҆́зъ є҆́смь, и҆ нѣ́сть ѿ рꙋ́къ мои́хъ и҆збавлѧ́ѧй: сотворю̀, и҆ кто̀ ѿврати́тъ то̀; Си́це гл҃го́летъ гдⷭ҇ь бг҃ъ, и҆збавлѧ́ѧй ва́съ ст҃ы́й i҆и҃левъ.

Премꙋ́дрости соломѡ́ни чте́нiе.

[Глава̀ г҃] Пра́ведныхъ дꙋ́шы въ рꙋцѣ̀ бж҃iей, и҆ не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ безꙋ́мныхъ ѹ҆мре́ти, и҆ вмѣни́сѧ ѡ҆sлобле́нiе и҆схо́дъ и҆́хъ, и҆ є҆́же ѡ҆ на́съ ше́ствiе сокрꙋше́нiе: ѻ҆ни́ же сꙋ́ть въ ми́рѣ. И҆́бо предъ лице́мъ человѣ́ческимъ а҆́ще и҆ мꙋ́кꙋ прiи́мꙋтъ, ѹ҆пова́нiе и҆́хъ безсме́ртiѧ и҆спо́лнено. И҆ вма́лѣ нака́зани бы́вше, вели́кими благодѣ́тельствовани бꙋ́дꙋтъ: ꙗ҆́кѡ бг҃ъ и҆скꙋсѝ ѧ҆̀, и҆ ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ горни́лѣ и҆скꙋсѝ и҆̀хъ, и҆ ꙗ҆́кѡ всепло́дiе же́ртвенное прiѧ́тъ ѧ҆̀. И҆ во вре́мѧ посѣще́нiѧ и҆́хъ возсiѧ́ютъ, и҆ ꙗ҆́кѡ и҆́скры по сте́блiю потекꙋ́тъ: сꙋ́дѧтъ ꙗ҆зы́кѡмъ, и҆ ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки. Надѣ́ющiисѧ на́нь разꙋмѣ́ютъ и҆́стинꙋ, и҆ вѣ́рнiи въ любвѝ пребꙋ́дꙋтъ є҆мꙋ̀: ꙗ҆́кѡ бл҃года́ть и҆ ми́лость въ преподо́бныхъ є҆гѡ̀, и҆ посѣще́нiе во и҆збра́нныхъ є҆гѡ̀.

Премꙋ́дрости соломѡ́ни чте́нiе.

[Глава̀ є҃] Пра́вєдницы во вѣ́ки живꙋ́тъ, и҆ въ гдⷭ҇ѣ мзда̀ и҆́хъ, и҆ попече́нiе и҆́хъ ѹ҆ вы́шнѧгѡ. Сегѡ̀ ра́ди прiи́мꙋтъ  црⷭ҇твiе благолѣ́пiѧ, и҆ вѣне́цъ добро́ты ѿ рꙋкѝ гдⷭ҇ни: занѐ десни́цею покры́етъ ѧ҆̀, и҆ мы́шцею защити́тъ и҆̀хъ. Прiи́метъ всеѻрꙋ́жiе рве́нiе своѐ, и҆ воѡрꙋжи́тъ тва́рь въ ме́сть врагѡ́мъ. Ѡ҆блече́тсѧ въ бронѧ̀ пра́вды, и҆ возложи́тъ шле́мъ, сꙋ́дъ нелицемѣ́ренъ. Прiи́метъ щи́тъ непобѣди́мый преподо́бiе: поѡстри́тъ же напра́сный гнѣ́въ во ѻ҆рꙋ́жiе: спобо́ретъ же съ ни́мъ мíръ на безꙋ̑мныѧ. По́йдꙋтъ праволꙋ̑чныѧ стрѣ́лы мѡ́лнiины, и҆ ꙗ҆́кѡ ѿ благокрꙋ́гла лꙋ́ка ѻ҆блакѡ́въ на намѣ́ренiе полетѧ́тъ. И҆ ѿ каменоме́тныѧ ꙗ҆́рости, и҆спо́лнь падꙋ́тъ гра́ды, вознегодꙋ́етъ на ни́хъ вода̀ морска́ѧ: рѣ́ки же потопѧ́тъ ѧ҆̀ на́глѡ. Сопроти́въ ста́нетъ и҆̀мъ дꙋ́хъ си́лы, и҆ ꙗ҆́кѡ ви́хоръ развѣ́етъ и҆̀хъ. И҆ ѡ҆пꙋстоши́тъ всю̀ зе́млю беззако́нiе, и҆ sлодѣ́йство преврати́тъ престо́лы си́льныхъ. Слы́шите ѹ҆̀бо, ца́рiе, и҆ разꙋмѣ́йте: навы́кните сꙋдiи̑ концє́въ землѝ. Внꙋши́те держа́щiи мно́жєства и҆ гордѧ́щiисѧ ѡ҆ наро́дѣхъ ꙗ҆зы̑къ: ꙗ҆́кѡ дана̀ є҆́сть ѿ гдⷭ҇а держа́ва ва́мъ, и҆ си́ла ѿ вы́шнѧгѡ.

На стiхо́внѣ стiхи̑ры, гла́съ є҃. Подо́бенъ: Ра́дꙋйсѧ:

Сто́лпъ свѣтлоѧвле́нъ, страда́льче, и҆́же мꙋ́дрости и҆спꙋща́ѧ свѣ́тлость, воздви́глсѧ є҆сѝ на высотꙋ̀ терпѣ́нiѧ, мꙋ́дре, и҆ къ свѣ́тꙋ напра́вилсѧ є҆сѝ ра́зꙋма, на́съ бжⷭ҇твенными твои́ми свѣ́тлыми, є҆ѵстра́тiе, мꙋ́дрыми словесы̀ ѡ҆зарѧ́ѧ, сла́вне, твое́ю любо́вiю ѡ҆крилѧ́емыхъ, блаже́нне. тѣ́мже и҆ похвала́ми твою̀ па́мѧть чтꙋ́ще, мꙋ́чениче, ѿ любвѐ, бжⷭ҇твеннагѡ чл҃вѣколю́бiѧ про́симъ ѹ҆лꙋчи́ти твои́ми моли́твами, и҆ мíрꙋ дарова́ти ве́лiю ми́лость.

Стíхъ: Воззва́ша пра́веднiи, и҆ гдⷭ҇ь ѹ҆слы́ша и҆̀хъ.

Добро́тою и҆ сла́достiю и҆́стинною напо́лнена ча́ша мꙋ́дрости твоеѧ̀, вiно̀ благоче́стiѧ въ сладча́йшихъ, мꙋ́дре, и҆ ѻ҆би́льныхъ словесѣ́хъ и҆злiѧ́лъ є҆сѝ: и҆́миже наслажда́еми,  и҆́стиннѡ въ немꙋ́тное и҆ сла́дкое та́инственнѡ возво́димсѧ зна́нiе бжⷭ҇твенное влⷣки, є҆ѵстра́тiе. тѣ́мже и҆ похвала́ми твоѧ̑ страда̑нiѧ чтꙋ́ще вѣ́рою и҆ любо́вiю, бжⷭ҇твеннагѡ чл҃вѣколю́бiѧ про́симъ ѹ҆лꙋчи́ти твои́ми моли́твами, и҆ мíрꙋ дарова́ти ве́лiю ми́лость.

Стíхъ: Мнѡ́ги скѡ́рби пра́вєднымъ, и҆ ѡ҆ всѣ́хъ и҆́хъ и҆зба́витъ ѧ҆̀ гдⷭ҇ь.

По́лкъ мꙋ́ченическiй свѣтоза́рный, побѣдоно́сный, свѣ́тлый, и҆ пѧточи́сленный, да почти́тсѧ похвала́ми, притѧжа́въ свѣ́тлаго верхо́вника и҆́стиннѡ є҆ѵстра́тiа, те́плѣ и҆зꙿѡбличи́вша є҆́ллинскiѧ жє́ртвы, хрⷭ҇тiа́нѡмъ же бг҃овѣща̑ннаѧ ѹ҆чє́нiѧ ѹ҆тверди́вша слове́сными велѣ́ньми. сего̀ ѹ҆̀бо восхва́лимъ налiѧ́вшаго мꙋ́дрости ча́шꙋ, и҆ дꙋхо́внѡ на́съ веселѧ́ща, хрⷭ҇та̀ молѧ́ща, подаю́щаго мíрꙋ ве́лiю ми́лость.

Сла́ва, гла́съ то́йже:

Мꙋ́чащихъ свирѣ́пства не ѹ҆боѧ́вшесѧ, па́че хрⷭ҇то́вꙋ вѣ́рꙋ ꙗ҆́снѣ проповѣ́давше, строга̑нiѧ мнѡ́гаѧ и҆ мꙋ̑ки претерпѣ́сте, є҆ѵстра́тiе и҆ а҆ѵѯе́нтiе, є҆ѵге́нiе и҆ ѻ҆ре́сте, и҆ сла́вный марда́рiе. тѣ́мже моли́тесѧ цр҃ю̀ и҆ бг҃ꙋ ѡ҆ на́съ, вѣ́рою соверша́ющихъ па́мѧть ва́шꙋ.

И҆ ны́нѣ, бг҃оро́диченъ:

Блажи́мъ тѧ̀, бцⷣе дв҃о, и҆ сла́вимъ тѧ̀, вѣ́рнiи, по до́лгꙋ, гра́дъ непоколеби́мый, стѣ́нꙋ неѡбори́мꙋю, тве́рдꙋю предста́тельницꙋ и҆ прибѣ́жище дꙋ́шъ на́шихъ.

Тропа́рь, гла́съ д҃:

Мꙋ́чєницы твоѝ, гдⷭ҇и, во страда́нiихъ свои́хъ вѣнцы̀ прiѧ́ша нетлѣ̑нныѧ ѿ тебє̀ бг҃а на́шегѡ: и҆мꙋ́ще бо крѣ́пость твою̀, мꙋчи́телей низложи́ша, сокрꙋши́ша и҆ де́мѡнѡвъ немѡщны́ѧ де́рзѡсти: тѣ́хъ моли́твами спасѝ дꙋ́шы на́шѧ.

Сла́ва, и҆ ны́нѣ, бг҃оро́диченъ: Е҆́же ѿ вѣ́ка ѹ҆тае́нное: 



На ѹ҆́трени, по а҃-й стiхоло́гiи, сѣда́ленъ, гла́съ д҃.

Подо́бенъ: Ско́рѡ предварѝ:

Мꙋ́жествомъ вѣ́ры въ брѡнѧ̀ ѡ҆бле́ксѧ, мꙋ́дростiю бжⷭ҇твенною воѡрꙋжи́всѧ благоче́стнѡ, є҆ѵстра́тiе сла́вне, всѧ̑ дiа́вѡли побѣди́лъ є҆сѝ полкѝ, и҆ ѡ҆бличи́лъ є҆сѝ безбо́жныхъ немощнꙋ́ю де́рзость, ꙗ҆́кѡ и҆мѣ́ѧ дерзнове́нiе къ бг҃ꙋ, молѝ спасти́сѧ на́мъ.

Два́жды.

Сла́ва, и҆ ны́нѣ, бг҃оро́диченъ:

Мно́гими согрѣше́ньми а҆́зъ блꙋ́дный ѹ҆́мъ ѡ҆мрачи́въ, вопiю̀ тве́рдомꙋ твоемꙋ̀ застꙋпле́нiю: просвѣтѝ, бцⷣе, дꙋшѝ моеѧ̀ sѣ̑ницы, возсiѧ́й мѝ покаѧ́нiѧ свѣ́тлꙋю зарю̀, и҆ ѡ҆блецы́ мѧ во ѻ҆рꙋ́жiе свѣ́та, бг҃ороди́тельнице чⷭ҇таѧ.

По в҃-й стiхоло́гiи сѣда́ленъ, гла́съ д҃:

Ѻ҆рꙋ́жiемъ слове́съ твои́хъ мꙋчи́телѧ ѹ҆ѧзви́лъ є҆сѝ, воево́да бы́въ хрⷭ҇тоно́сныхъ люде́й, є҆ѵстра́тiе бг҃омꙋ́дре: ѡ҆блиста́лъ є҆сѝ зарѧ́ми чꙋде́съ мíрꙋ, вѣне́цъ же и҆сплете́сѧ твое́й главѣ̀ свы́ше. тѣ́мже и҆ въ па́мѧти твое́й хрⷭ҇та̀ прославлѧ́емъ.

Два́жды.

Сла́ва, и҆ ны́нѣ, бг҃оро́диченъ:

Пое́мъ тѧ̀, бг҃оневѣ́сто, мт҃и хрⷭ҇та̀ бг҃а, сла́вѧще ржⷭ҇тво̀ твоѐ непостижи́мое, и҆́мже и҆зба́вихомсѧ ѿ ле́сти дiа́воли, и҆ всѧ́кихъ бѣ́дъ, бцⷣе влⷣчце, и҆ вѣ́рнѡ вопiе́мъ: поми́лꙋй ста́до твоѐ, є҆ди́на всепѣ́таѧ.

По полѷеле́и, сѣда́ленъ, гла́съ и҃. Подо́бенъ: Премꙋ́дрости:

Трⷪ҇ческою вѣ́рою ѹ҆тве́рждсѧ, и҆́стины пра́щею воѡрꙋ́жсѧ, ле́сти низложи́лъ є҆сѝ и҆ноплеме́ннꙋю де́рзость, и҆ вра́жiй восхи́тилъ є҆сѝ слове́съ ме́чь, тѣ́мъ ссѣ́клъ є҆сѝ лжи́вое противле́нiе. сегѡ̀ ра́ди побѣ́дами ѡ҆бличи́въ ле́сть, тѣ́ломъ ѹ҆́мерлъ є҆сѝ, и҆ дꙋ́хомъ ѡ҆жи́лъ є҆сѝ, страстоте́рпче є҆ѵстра́тiе: молѝ хрⷭ҇та̀ бг҃а, грѣхѡ́въ ѡ҆ставле́нiе  дарова́ти пра́зднꙋющымъ любо́вiю свѧтꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Въ напа̑сти многоплетє́нныѧ впа́дъ ѿ вра̑гъ ви́димыхъ и҆ неви́димыхъ, бꙋ́рею ѡ҆держи́мь безчи́сленныхъ согрѣше́нiй мои́хъ, и҆ ꙗ҆́кѡ къ те́пломꙋ застꙋпле́нiю и҆ покро́вꙋ моемꙋ̀, чⷭ҇таѧ, ко приста́нищꙋ притека́ю твоеѧ̀ бл҃гости. тѣ́мже, пречⷭ҇таѧ, и҆зъ тебє̀ воплоще́нномꙋ безсѣ́меннѡ моли́сѧ прилѣ́жнѡ ѡ҆ всѣ́хъ рабѣ́хъ твои́хъ, непреста́ннѡ молѧ́щихтисѧ, бцⷣе пречⷭ҇таѧ, молѧ́щи є҆го̀ при́снѡ, согрѣше́нiй ѡ҆ставле́нiе дарова́ти воспѣва́ющымъ досто́йнѡ сла́вꙋ твою̀.

Степє́нна, а҃-й а҆нтiфѡ́нъ д҃-гѡ гла́са. Прокíменъ, гла́съ д҃: Воззва́ша пра́веднiи, и҆ гдⷭ҇ь ѹ҆слы́ша и҆̀хъ. Стíхъ: Мнѡ́ги скѡ́рби пра́вєднымъ, и҆ ѡ҆ всѣ́хъ и҆́хъ и҆зба́витъ ѧ҆̀ гдⷭ҇ь. Всѧ́кое дыха́нiе: Е҆ѵⷢ҇лiе матѳе́а, зача́ло л҃s.

По н҃-мъ ѱалмѣ̀ стiхи́ра, гла́съ а҃. Самогла́сна:

Пѧточи́сленный ли́къ ст҃ы́хъ восхва́лимъ, лю́дiе, сп҃са воспѣва́юще хрⷭ҇та̀, є҆ѵстра́тiа терпѣливодꙋ́шнаго и҆ тве́рдаго страстоте́рпца, съ ни́мъ а҆ѵѯе́нтiа, є҆ѵге́нiа, марда́рiа и҆ ѻ҆ре́ста: сíи бо по вѣ́рѣ пострада́вше, треволнє́нiѧ попра́ша вра̑жiѧ, и҆ сп҃сꙋ мо́лѧтсѧ, ѡ҆чище́нiе и҆ ѡ҆ставле́нiе грѣхѡ́въ дарова́ти вѣ́рою соверша́ющымъ па́мѧть и҆́хъ.

Канѡ́нъ бцⷣы со i҆рмосо́мъ на s҃: и҆ ст҃ы́хъ два̀, на и҃.

Канѡ́нъ пе́рвый i҆ѡа́нна мона́ха.

Гла́съ д҃. Пѣ́снь а҃. I҆рмо́съ:

Мо́рѧ чермнꙋ́ю пꙋчи́нꙋ, невла́жными стопа́ми, дре́внiй пѣшеше́ствовавъ i҆и҃ль, крестоѻбра́зными мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни побѣди́лъ є҆́сть.

Раздава́ѧй на нб҃сѣ́хъ да́ры, сꙋ́щымъ на землѝ страда́льцємъ, подвигополо́жникъ сѣди́тъ хрⷭ҇то́съ десни́цею  вседержи́тельною, є҆ѵстра́тiа сꙋ́щымъ ѻ҆бою́дꙋ, бжⷭ҇твєнныѧ вѣнцы̀ простира́ѧ.

Ли́къ мч҃ническiй пѧточи́сленъ, прiиди́те ви́димъ, пресвѣ́тлымъ блиста́ющiйсѧ свѣ́томъ, и҆мѣ́ѧй чинонача́льника возжелѣ́ннаго є҆ѵстра́тiа, бл҃года́тiю бж҃е́ственною вѣнча́ема.

По́ѧсъ земна́гѡ во́инства ѿрѣши́вый, и҆́стинномꙋ привно́сиши цр҃ю̀, страда́нiѧ зна́менiе ѿ хрⷭ҇та̀, є҆ѵстра́тiе, чрезъ а҆ѵѯе́нтiа прiе́мъ.

Бг҃оро́диченъ:

Село̀ вмѣсти́тельно была̀ є҆сѝ бжⷭ҇твеннагѡ є҆стества̀, бг҃ороди́тельнице чⷭ҇таѧ. тѣ́мъ тѧ̀ лꙋкíа возжела́вши, дѣ́вственнѡ въ слѣ́дъ тебє̀ твоемꙋ̀ сн҃ꙋ приведе́сѧ.

Дрꙋгíй канѡ́нъ.

Гла́съ s҃. Пѣ́снь а҃. I҆рмо́съ:

Ꙗ҆́кѡ по сꙋ́хꙋ пѣшеше́ствовавъ i҆и҃ль, по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь, пои́мъ, вопiѧ́ше.

Нбⷭ҇ныхъ крꙋгѡ́въ цр҃ь дарода́тель предсѣди́тъ, страда́вшымъ на землѝ со є҆ѵстра́тiемъ, хрⷭ҇то́съ простира́ѧ тѣ̑мъ побѣ́ды вѣнцы̀.

Пѣснослове́сный ли́къ бг҃овѣнча́нный страда́льцєвъ пѧточи́сленныхъ восхва́лимъ, вѣ́рнiи, мꙋ́драго є҆ѵстра́тiа, вѣ́рна и҆мꙋ́ща ѡ҆ хрⷭ҇тѣ̀ бжⷭ҇твеннаго чинонача́льника.

Во́инства вы́шнѧгѡ жела́ѧ, по́честь, є҆ѵстра́тiе, ѿда́въ ѻ҆бра́знѡ: бг҃ꙋ приве́дъ, мꙋ́дре, твою̀ жи́знь, свѧще́ннѡ ѡ҆чище́нъ.

Бг҃оро́диченъ:

Добропобѣ́дныхъ мꙋ́чєникъ ли́къ ра́дꙋѧсѧ пое́тъ тѧ̀, чⷭ҇таѧ, и҆́же побѣ́ды вѣне́цъ прiѧ́тъ: тобо́ю бо не́бо человѣ́кѡмъ бы́сть вхо́дно, ꙗ҆́кѡ родила̀ є҆сѝ па́че ѹ҆ма̀ творца̀ нб҃сѐ.

Катава́сiа: Хрⷭ҇то́съ ражда́етсѧ: 

Пѣ́снь г҃. I҆рмо́съ:

Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище и҆ ѹ҆твержде́нiе.

Наде́ждею мꙋче́нiй, ꙗ҆́коже невеще́ственнагѡ сокро́вища, преесте́ственнѡ бы́лъ є҆сѝ и҆спо́лненъ всѧ́кiѧ ра́дости, всеблаже́нне є҆ѵстра́тiе.

Мꙋ́дростiю дх҃о́вною, терпѣ́нiемъ же напа́стей, ѡ҆бличи́лъ є҆сѝ, мч҃ниче хрⷭ҇то́въ а҆ѵѯе́нтiе, мꙋчи́тельское безбо́жiе.

Ꙗ҆́коже красота̀ пресвѣ́тлаѧ, цр҃кве вѣ́рныхъ мч҃ницы, хрⷭ҇то́выми ꙗ҆́звами, ꙗ҆́кѡ цвѣ̑ты, ѡ҆бложе́ни бы́сте.

Бг҃оро́диченъ:

Госпо́дственнѡ и҆ и҆́стиннѡ тѧ̀ бцⷣꙋ вѣ́рнiи чти́мъ: ты́ бо бг҃а родила̀ є҆сѝ, пло́ть бы́вша, всенепоро́чнаѧ.

И҆́нъ. I҆рмо́съ:

Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ѹ҆тверди́вый на́съ на ка́мени и҆сповѣ́данiѧ твоегѡ̀.

Тве́рдостiю ѹ҆ма̀ ѹ҆пова́нiе твоѐ всѐ возложи́въ, бл҃же́нне, къ вы́шнемꙋ бг҃ꙋ, наде́ждею ра́нъ ѹ҆тѣше́нiѧ и҆спо́лненъ ве́сь бы́лъ є҆сѝ.

Процвѣ́лъ є҆сѝ любо́вiю хрⷭ҇то́вою, бжⷭ҇твенною мꙋ́дростiю: терпѣ́нiемъ же мꙋ́къ, а҆ѵѯе́нтiе, безꙋ́мiе ѡ҆блича́еши гони́телей, на́глость и҆ сꙋ́етiе.

Неꙋкроти́мый, мꙋ́дре, лисíевъ гнѣ́въ вмѣни́сѧ тебѣ̀ со́нъ, и҆ ѻ҆́гнь мꙋ́къ си́льныхъ: ѹ҆тве́рждсѧ бо ѡ҆ хрⷭ҇тѣ̀ преѡби́дѣлъ є҆сѝ, ꙗ҆́коже и҆но́мꙋ стра́ждꙋщꙋ.

Бг҃оро́диченъ:

Свѧщеннослове́сными тѧ̀ гла̑сы, бг҃ома́ти дв҃о, всѣ́хъ вино́внꙋю вино́вника по на́мъ бы́ти, бг҃олѣ́пнѡ воспѣва́юще вѣ́рнiи ѹ҆блажа́емъ.

Катава́сiа: Пре́жде вѣ̑къ. 

Конда́къ, гла́съ в҃. Подо́бенъ: Въ моли́твахъ:

Свѣти́льникъ ꙗ҆ви́лсѧ є҆сѝ свѣтлѣ́йшiй во тмѣ̀ невѣ́дѣнiѧ сѣдѧ́щымъ, страстоте́рпче: вѣ́рою бо, ꙗ҆́кѡ копiе́мъ, ѡ҆бложи́всѧ, врагѡ́въ шата́нiѧ не ѹ҆боѧ́лсѧ є҆сѝ, є҆ѵстра́тiе, ри́торѡвъ сы́й благоѧзы́чнѣйшiй.

Сѣда́ленъ, гла́съ и҃. Подо́бенъ: Премꙋ́дрости:

Ни ме́чь, ни sвѣ́рiе, ни ѻ҆́гнь, нижѐ и҆́но что̀ страша́щихъ чꙋ́вственныхъ, ѿню́дъ ѹ҆страши́ти твою̀ тве́рдость возмого́ша: вра́жiю бо попра́въ тече́нiемъ си́лꙋ, ꙗ҆́кѡ безстра́стенъ преминꙋ́лъ є҆сѝ житiѐ и҆ безпло́тенъ. тѣ́мже вѣ̑рнымъ и҆сцѣлє́нiѧ подава́еши, любо́вiю притека́ющымъ въ па́мѧть твою̀, свѧ́те страстоте́рпче є҆ѵстра́тiе. молѝ хрⷭ҇та̀ бг҃а, грѣхѡ́въ ѡ҆ставле́нiе дарова́ти пра́зднꙋющымъ любо́вiю свѧтꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Е҆гда̀ прiи́детъ сꙋди́ти все́й землѝ всѣ́хъ влⷣка и҆ творе́цъ, ѻ҆вца́мъ мѧ̀ причтѝ десны́мъ ѡ҆сꙋжде́ннаго, и҆ кромѣ́шнiѧ тмы̀, и҆ всѧ́кагѡ мꙋче́нiѧ, твоего̀ непотре́бнаго. раба̀ и҆схитѝ, молю́сѧ: да благода́рнѡ велича́ю бога́тство твоеѧ̀ бл҃гости, бцⷣе всенепоро́чнаѧ, и҆ вопiю́ ти ра́дꙋѧсѧ: молѝ хрⷭ҇та̀ бг҃а, согрѣше́нiй ѡ҆ставле́нiе дарова́ти, тѧ́ бо и҆́мамъ наде́ждꙋ ра́бъ тво́й.

Пѣ́снь д҃. I҆рмо́съ:

Любвѐ ра́ди, ще́дре, твоегѡ̀ ѻ҆́браза, на крⷭ҇тѣ̀ твое́мъ ста́лъ є҆сѝ, и҆ раста́ѧшасѧ ꙗ҆зы́цы: ты́ бо є҆сѝ. чл҃вѣколю́бче, крѣ́пость моѧ̀ и҆ хвале́нiе.

Ѿложи́лъ є҆сѝ съ ꙗ҆́звами пло́ти твоеѧ̀ дꙋше́вныѧ сквє́рны: стрѣ́лы сокрꙋши́лъ є҆сѝ лꙋка́вагѡ sмíѧ вѣ́рою, є҆ѵстра́тiе.

Просла́висѧ твои́ми ра́нами, страстоте́рпче, цр҃ь сла́вы и҆  неизрече́нныѧ тѧ̀ сла́вы си́лою и҆спо́лни чꙋде́съ, є҆ѵстра́тiе.

Ры́барскомꙋ поревнова́въ дерзнове́нiю, мꙋ́ченическою мре́жею влⷣцѣ приво́диши мꙋ́драго є҆ѵге́нiа, ѹ҆лови́въ, є҆ѵстра́тiе.

Бг҃оро́диченъ:

Всенепоро́чнаѧ, и҆ є҆ди́на ст҃ѣ́йшаѧ херꙋвíмѡвъ ꙗ҆́вльшисѧ, дꙋ́шы на́шѧ спасѝ ѿ всѧ́кагѡ ѡ҆бстоѧ́нiѧ, вѣ́рою пою́щихъ тѧ̀.

И҆́нъ. I҆рмо́съ:

Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆ гдⷭ҇ѣ пра́зднꙋющи.

Всеси́льный бжⷭ҇твенное жела́нiе въ дꙋшѝ твое́й вже́гъ, чꙋдодѣ́йственна показа̀ и҆зрѧ́днѡ, всецѣ́лы плѡтскíѧ ра̑ны твоѧ̑ творѧ̀.

Мре́жею дꙋхо́вною ры́барей, мꙋ́дре, ѹ҆лови́въ, приво́диши цр҃ю̀ мꙋ́драго є҆ѵге́нiа, є҆го́же ѹ҆лови́въ, хрⷭ҇тꙋ̀ приве́лъ є҆сѝ, є҆ѵстра́тiе.

Гвоздьмѝ, всемꙋ́дре, но́зѣ разжига́емь, мꙋче́нiемъ сапѡ́гъ желѣ́зныхъ, ве́сь себѐ ѡ҆багри́лъ є҆сѝ, цр҃ѧ̀ i҆и҃са подо́бѧсѧ стрⷭ҇ти.

Бг҃оро́диченъ:

Неѡбꙿе́млемый и҆ неизмѣ́нный, бг҃а ѻ҆ц҃а̀ сло́во, и҆змѣни́всѧ видѣ́нiемъ, пренепоро́чнаѧ, и҆зъ тебє̀ воплоща́емь, ѡ҆божа́етъ чл҃вѣколю́бнѡ мѧ̀ человѣ́ка.

Катава́сiа: Же́злъ и҆зъ ко́рене:

Пѣ́снь є҃. I҆рмо́съ:

Ты̀, гдⷭ҇и мо́й, свѣ́тъ въ мíръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнiѧ, вѣ́рою воспѣва́ющыѧ тѧ̀.

Ты̀, ꙗ҆́коже sвѣзда̀ свѣтоно́снаѧ, возсiѧ́лъ є҆сѝ въ полцѣ̀ мꙋ́чєникъ далечесiѧ́тельнѡ, непобѣди́мый є҆ѵстра́тiе.

Ѽ жре́бiѧ блага́гѡ! ѽ ча́сти бг҃ода́нныѧ! ѽ жены̀ добрѣ́йшiѧ! совѣ́томъ побѣди́вшiѧ ле́сть прама́тернюю.

Ты̀ всѧ̑ кра̑снаѧ вмѣни́лъ є҆сѝ, ꙗ҆́кѡ ѹ҆ме́ты, марда́рiе, побѣди́въ є҆стества̀ зако́ны любо́вiю страда́нiѧ. 

Бг҃оро́диченъ:

Ѹ҆́мъ зе́мленъ твоегѡ̀ па́че ѹ҆ма̀ зача́тiѧ не мо́жетъ разꙋмѣ́ти, дв҃о мт҃и, ѻ҆трокови́це: бг҃а бо родила̀ є҆сѝ.

И҆́нъ. I҆рмо́съ:

Бж҃iимъ свѣ́томъ твои́мъ, бл҃же, ѹ҆́тренюющихъ тѝ дꙋ́шы любо́вiю ѡ҆зарѝ, молю́сѧ, тѧ̀ вѣ́дѣти, сло́ве бж҃iй, и҆́стиннаго бг҃а, ѿ мра́ка грѣхо́внагѡ взыва́юща.

Чꙋ́денъ, ꙗ҆́коже sвѣзда̀, бы́въ цр҃кви, и҆здале́ча посредѣ̀ мꙋ́чєникъ возсiѧ́лъ є҆сѝ, мꙋ́ченическими ѡ҆сiѧ́ѧ зарѧ́ми, є҆ѵстра́тiе, мíръ, па́че со́лнца.

Зарелꙋ́чными сiѧ̑нiи зарю̀ и҆спꙋща́юща тѧ̀ ви́дѣвъ бг҃оглаго́ливый марда́рiй, тебѣ̀, ꙗ҆́коже а҆́гнецъ па́стырю неsло́бивъ, простото́ю се́рдца послѣ́дова.

Превознесе́сѧ сро́днагѡ є҆стества̀, мꙋжелю́бнаѧ жена̀ и҆ разꙋ́мнаѧ и҆ хрⷭ҇толюби́ваѧ, и҆зрѧ́днѡ предпобѣжда́етъ и҆ соверше́ннѣ, пома́завши мꙋ́жа къ мꙋче́нiю.

Бг҃оро́диченъ:

И҆̀же бцⷣꙋ ѿ дꙋшѝ, и҆ влⷣчцꙋ мíра, бл҃га́ѧ, и҆сповѣ́дающыѧ тѧ̀ спаса́й: тѧ́ бо предста́тельницꙋ непобѣди́мꙋ стѧжа́хомъ, сꙋ́щꙋю бг҃ороди́тельницꙋ.

Катава́сiа: Бг҃ъ сы́й ми́ра:

Пѣ́снь s҃. I҆рмо́съ:

Пожрꙋ́ ти со гла́сомъ хвале́нiѧ, гдⷭ҇и, цр҃ковь вопiе́тъ тѝ, ѿ бѣсо́вскiѧ кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вiю.

Хрⷭ҇то́съ мнѣ̀ вмѣ́стѡ всѣ́хъ є҆́сть, марда́рiй велегла́снѡ вопiѧ́ше, и҆ ѻ҆те́чество и҆ че́сть и҆ и҆́мѧ: ѿ тебє́ бо семꙋ̀ наꙋчи́хсѧ, є҆ѵстра́тiе.

Ѧ҆зы́къ ѿрѣ́занъ пѣ́сней непрестае́тъ, ѿсѣ́чєнныѧ же твоѧ̑ рꙋ́ки къ бг҃ꙋ, є҆ѵге́нiе, возвыша́хꙋсѧ, спасе́нiѧ просѧ́ще пою́щымъ па́мѧть твою̀. 

Нога́мъ провертѣ̑ннымъ повѣ́шенъ бы́сть стремгла́въ, разжже́нными же рожны̀ пали́мь по плеще́мъ, дꙋ́хъ влⷣцѣ пре́далъ є҆сѝ, марда́рiе.

Бг҃оро́диченъ:

Крѣ́пость тѧ̀ ѡ҆брѣ́тши, дв҃о, и҆ тве́рдь страстоте́рпица, ра̑ны до́блественнѣ терпи́тъ, и҆ ра́дꙋющисѧ въ слѣ́дъ тебє̀ всѣ́хъ влⷣчцѣ приво́дитсѧ.

И҆́нъ. I҆рмо́съ:

Жите́йское мо́ре, воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ, вопiю́ ти: возведѝ ѿ тлѝ живо́тъ мо́й, многоми́лостиве.

Са́мъ вмѣ́стѡ всѣ́хъ мнѣ̀ хрⷭ҇то́съ є҆́сть ѻ҆те́ческихъ, возопи́въ, ѽ марда́рiе! пѧтѣ̀ сокрꙋше́ннѣй рожны̀ разжже́нными ѻ҆гне́мъ, стрѣла́ми же ра́мена, ра́дꙋѧсѧ сконча́лсѧ є҆сѝ.

Ѿрѣ́занъ бы́въ, є҆ѵге́нiе, тво́й ѧ҆зы́къ, хрⷭ҇та̀ пѣсносло́вити не престае́тъ: рꙋ́ки же ѿсѣ́чены къ бг҃ꙋ, бл҃же́нне, возвыша́ютсѧ, пою́щымъ тѧ̀ и҆збавле́нiѧ просѧ́ще.

Ꙗ҆́кѡ досточꙋ́дна мꙋ́жественнаѧ твоѧ̀ дꙋша̀, всебл҃горо́дне є҆ѵге́нiе, сокрꙋшє́ннымъ бо нꙋ́ждею твои̑мъ го́ленемъ, дꙋ́хъ пре́далъ є҆сѝ въ рꙋ́цѣ влⷣки всѣ́хъ ра́дꙋѧсѧ.

Бг҃оро́диченъ:

Пречⷭ҇таѧ влⷣчце, ро́ждшаѧ земны́хъ ко́рмчiю и҆ гдⷭ҇а, страсте́й мои́хъ непостоѧ́нное и҆ лю́тое ѹ҆тишѝ смꙋще́нiе, и҆ тишинꙋ̀ пода́ждь се́рдцꙋ моемꙋ̀.

Катава́сiа: И҆зъ ѹ҆тро́бы i҆ѡ́нꙋ:

Конда́къ, гла́съ г҃. Подо́бенъ: Дв҃а дне́сь:

Витíйствꙋѧ предъ беззако́ннꙋющими бжⷭ҇твєннаѧ, бiє́нiѧ претерпѣ́лъ є҆сѝ мꙋ́жественнѣйшимъ се́рдцемъ, ѡ҆блиста́лъ є҆сѝ бг҃озна́меньми, пречꙋ́дне, ѹ҆гаси́лъ є҆сѝ возвы́шенный пре́лести пла́мень: сегѡ̀ ра́ди тѧ̀ чествꙋ́емъ, всеблаже́нне мꙋ́чениче хрⷭ҇то́въ є҆ѵстра́тiе. 

I҆́косъ:

Свѧще́нный соверша́етъ цр҃ковь дне́сь пра́здникъ та́инственнѡ, свѣ́тлѡ проповѣ́дающи твоѧ̑ до́блєсти, болѣ̑зни и҆ трꙋды̀, ꙗ҆̀же па́че є҆стества̀ бжⷭ҇твєннаѧ борє́нiѧ, ꙗ҆̀же всю́дꙋ ра̑ны: и҆́миже низложѝ многоко́зненнаго, сла́ва страда́льцєвъ ве́лiѧ и҆ хвала̀, мꙋ́жества сто́лпъ, свѣти́льникъ всѣ́хъ тѧ̀ чтꙋ́щихъ благоче́стнѡ, врачева́нiй сокро́вище, богати́телю ни́щихъ, первопобѣ́дниче честны́хъ мꙋ́ченикѡвъ, всебл҃же́нне мꙋ́чениче хрⷭ҇то́въ є҆ѵстра́тiе.

Пѣ́снь з҃. I҆рмо́съ:

Въ пещѝ а҆враа́мстiи ѻ҆́троцы персíдстѣй, любо́вiю благоче́стiѧ па́че, не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.

Непрело́жно и҆сповѣ́данiѧ мꙋдрова́нiе и҆мѣ́ѧ, въ трⷪ҇цѣ чествова́ти є҆ди́наго бг҃а, мꙋ̑ки преѡби́дѣлъ є҆сѝ, зовѧ́й: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.

Ꙗ҆́кѡ бл҃же́нъ въ непоро́чномъ пꙋтѝ ходи́лъ є҆сѝ, колѣ̑ни бл҃горазꙋ́мнѡ преклони́лъ є҆сѝ и҆зба́вителю, дꙋ́шꙋ же преда́въ влⷣцѣ въ рꙋ́ки, ꙗ҆́кѡ бл҃гово́ннѣйшꙋ же́ртвꙋ, а҆ѵѯе́нтiе.

И҆́же вра́номъ и҆лiѝ пи́щꙋ подава́ѧй бг҃ъ, то́й и҆ ѡ҆ честнѣ́й твое́й главѣ̀ чꙋдотворѧ̀, жела́ющымъ ѿкры̀, ꙗ҆́кѡ многожела́нное чрежде́нiе мíрꙋ, а҆ѵѯе́нтiе.

Бг҃оро́диченъ:

Дв҃о мт҃и, ꙗ҆́кѡ чи́стꙋ тѧ̀ и҆ нетлѣ́ннꙋ сло́во чи́стое возлюбѝ, и҆ и҆зъ тебє̀ вопло́щсѧ возсозда̀ всего̀ человѣ́ка, и҆́же лꙋкíю просла́вивый чꙋдесы̀.

И҆́нъ. I҆рмо́съ:

Росода́тельнꙋ ѹ҆́бѡ пе́щь содѣ́ла а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нiе бж҃iе мꙋчи́телѧ ѹ҆вѣща̀ вопи́ти: бл҃гослове́нъ є҆сѝ, бж҃е ѻ҆тє́цъ на́шихъ.

Побѣдоно́сецъ къ нбⷭ҇номꙋ црⷭ҇твꙋ, а҆ѵѯе́нтiе, восте́клъ  є҆сѝ: по и҆скꙋше́нiи бо мꙋ́къ многови́дныхъ, хрⷭ҇та̀ бг҃а и҆сповѣ́даѧ сконча́лсѧ є҆сѝ за него̀, во главꙋ̀ ѹ҆сѣ́ченъ.

Пречꙋ́дно є҆́сть благоразꙋ́мное, ѻ҆ре́сте, мꙋ́жество твоѐ, на сꙋди́щи бо показꙋ́еши ра́зꙋмъ: дꙋ́шꙋ же лисíевꙋ кресто́мъ ѹ҆нза́еши, поѧ̀: бл҃гослове́нъ бг҃ъ ѻ҆тє́цъ на́шихъ.

Мꙋче́нiѧ пꙋте́мъ спꙋ́тника тебѣ̀, и҆ съ тобо́ю текꙋ́ща сою́зника ѻ҆ре́ста, и҆ сострада́льца и҆мѣ́ѧ, ѡ҆богати́лъ є҆сѝ, поѧ̀ съ ни́мъ: бл҃гослове́нъ бг҃ъ ѻ҆тє́цъ на́шихъ.

Бг҃оро́диченъ:

Ю҆́ношы трѝ пе́щь не ѡ҆палѝ, ржⷭ҇тво̀ проѡбразꙋ́ющи твоѐ, бжⷭ҇твенный бо ѻ҆́гнь тѧ̀ не ѡ҆палѝ всели́всѧ въ тѧ̀, и҆ всѧ̑ просвѣтѝ вопи́ти: бл҃гослове́нъ бг҃ъ ѻ҆тє́цъ на́шихъ.

Катава́сiа: Ѻ҆́троцы благоче́стiю:

Пѣ́снь и҃. I҆рмо́съ:

Рꙋ́цѣ распросте́ръ данiи́лъ, львѡ́въ зiѧ̑нiѧ въ ро́вѣ затчѐ, ѻ҆́гненнꙋю же си́лꙋ ѹ҆гаси́ша, добродѣ́телiю препоѧ́савшесѧ, благоче́стiѧ рачи́тели ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Ѹ҆стна̀ разве́рзъ чи́стѡ, бжⷭ҇твенный привле́клъ є҆сѝ дх҃ъ, є҆ѵстра́тiе: и҆ дꙋшетлѣ́нныхъ ѹ҆́бѡ ѡ҆бличи́лъ є҆сѝ слꙋже́нiй не́мощь, въ трⷪ҇цѣ же бг҃а чествова́ти взыва́лъ є҆сѝ: благослови́те, всѧ̑ дѣла̀ гдⷭ҇нѧ, гдⷭ҇а.

Мꙋ́дрыми наказа̑нiи твои́ми ѹ҆крѣпи́въ смы́слъ, мꙋ́чениче є҆ѵстра́тiе, на ѻ҆дрѣ̀ желѣ́знѣмъ просте́ртъ бы́въ непобѣди́мый ѻ҆ре́стъ, вопiѧ́ше разори́телємъ пла́мене, дѣ́тємъ подо́бѧсѧ: благослови́те, всѧ̑ дѣла̀ гдⷭ҇нѧ, гдⷭ҇а.

Просте́ръ тѣ́ло терпѣли́внѡ, ѻ҆ре́сте сла́вне, ты̀ на ѻ҆дрѣ̀ разжже́ннѣмъ сопричта́лсѧ є҆сѝ ѹ҆́бѡ мꙋ́ченикѡвъ въ гдⷭ҇ѣ ра́дꙋѧсѧ, воспочи́лъ же є҆сѝ въ ски́нiѧхъ нбⷭ҇ныхъ, вопiѧ̀: благослови́те, всѧ̑ дѣла̀ гдⷭ҇нѧ, гдⷭ҇а. 

Бг҃оро́диченъ:

Ꙗ҆ви́ласѧ є҆сѝ превы́шши нб҃съ, бг҃а нбⷭ҇наго поро́ждши, ѡ҆небеси́вшаго, всечⷭ҇таѧ, земноро́дныхъ всѐ смѣше́нiе, и҆ лꙋкíи честны́ѧ па́мѧть ѹ҆ѧсни́вшаго, є҆мꙋ́же вопiе́мъ всегда̀: благослови́те, всѧ̑ дѣла̀ гдⷭ҇нѧ, гдⷭ҇а.

И҆́нъ. I҆рмо́съ:

И҆зъ пла́мене прпⷣбнымъ ро́сꙋ и҆сточи́лъ є҆сѝ, и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ во всѧ̑ вѣ́ки.

Е҆ди́нагѡ є҆стества̀ трⷪ҇цы безмѣ́рнꙋю си́лꙋ, со дерзнове́нiемъ проповѣ́даѧ, бг҃осло́вилъ є҆сѝ: и҆ i҆́дѡльское слꙋже́нiе сꙋ́етное ѡ҆бличи́лъ є҆сѝ, всемꙋ́дре є҆ѵстра́тiе, бг҃омꙋ́дре.

Не вѣ́дый гони́тель терпѣ́нiѧ твоегѡ̀, пла́меннымъ ви́домъ ѹ҆страши́ти тѧ̀ покꙋша́шесѧ: ты́ же тогѡ̀ сꙋровство̀ ѡ҆плева́въ, ра́дꙋѧсѧ влⷣкꙋ, є҆ѵстра́тiе, воспѣва́лъ є҆сѝ.

Вѣща̑нiи твои́ми бжⷭ҇твенными наказꙋ́емь бг҃омꙋ́дрый ѻ҆ре́стъ, на ѻ҆́дръ вскочѝ и҆гра́ѧ, ꙗ҆́кѡ а҆́гнецъ непоро́ченъ всесожига́емь, бг҃ꙋ вѣнцеда́вцꙋ вопiѧ̀: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Бг҃оро́диченъ:

Пречⷭ҇таѧ дв҃о, ты́ мѧ спасѝ, мое́й не́мощи бꙋ́ди по́мощь: скорбе́й мно́гихъ и҆ лю́тыхъ мѧ̀ и҆зба́ви, да тѧ̀ сла́влю є҆ди́нꙋ бцⷣꙋ.

Катава́сiа: Чꙋ́да преесте́ственнагѡ:

Пѣ́снь ѳ҃. I҆рмо́съ:

Ка́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе, велича́емъ.

Бжⷭ҇твенныхъ причасти́тисѧ та̑инъ возжелѣ́въ, страстоте́рпче, и҆ бг҃оѧвле́нiѧ свѣтоза́рнагѡ сподо́битисѧ, блаже́нне є҆ѵстра́тiе, къ зовꙋ́щемꙋ тѧ̀ на нб҃са̀, жела́емомꙋ прибли́жилсѧ є҆сѝ хрⷭ҇тꙋ̀. 

Sѣлѡ̀ веселѧ́сѧ страстоте́рпче, ра́достномꙋ ѡ҆сꙋжде́нiю мꙋчи́тельскагѡ пребезꙋ́мiѧ, подвигополо́жника твоего̀ велича́лъ є҆сѝ, пѣсносло́вѧ, є҆ѵстра́тiе, сме́рти разори́телѧ хрⷭ҇та̀.

Прiиди́те мꙋчениколю́бцы всѝ, пре́лести потреби́телѧ свѧще́нными є҆ѵге́нiа пѣ́сньми, мꙋ́драго ѻ҆ре́ста же и҆ марда́рiа, и҆ въ си́ми а҆ѵѯе́нтiа со є҆ѵстра́тiемъ возвели́чимъ.

Бг҃оро́диченъ:

Свѣ́тъ на́мъ возсiѧ̀ и҆зъ ложе́снъ неискꙋсомꙋ́жныхъ твои́хъ, дв҃о, є҆гѡ́же свѣтосiѧ̑нiи бжⷭ҇твеннѡ ѡ҆зари́вшисѧ, свѣ́тъ же бы́сть чꙋ́днаѧ лꙋкíа, бг҃ороди́тельнице дв҃о мт҃и.

И҆́нъ. I҆рмо́съ:

Бг҃а человѣ́кѡмъ не возмо́жно ви́дѣти, на него́же не смѣ́ютъ чи́ни а҆́гг҃льстiи взира́ти: тобо́ю бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно: є҆го́же велича́юще, съ нбⷭ҇ными вѡ́и, тѧ̀ ѹ҆бл҃жа́емъ.

Поѧ̀ є҆ѵстра́тiе, жела́емаго, и҆ ѻ҆́бщникъ бжⷭ҇твенныхъ та̑инъ бы́въ, бг҃оѧвле́нiѧ є҆гѡ̀ въ темни́цѣ сподо́билсѧ є҆сѝ, бл҃же́нне, зовꙋ́ща тѧ̀ къ нбⷭ҇нѣй жи́зни црⷭ҇твiѧ є҆гѡ̀.

Ѹ҆крѣпи́всѧ си́лою хрⷭ҇то́вою, є҆ѵстра́тiе, гони́телей ласка́нiю посмѣѧ́лсѧ є҆сѝ, велича́ѧ, сла́вне, хрⷭ҇та̀ пѣ́сньми: ꙗ҆́кѡже бо ю҆́ношы дре́вле въ пе́щь, ра́дꙋѧсѧ, ꙗ҆́кѡ въ кра́сный ра́й, бл҃же́нне, внꙋ́трь вше́лъ є҆сѝ.

Пѣ́сньми и҆ пѣ́ньми восхва́лимъ всѝ вѣ́рнiи бжⷭ҇твєнныѧ во́ины, а҆ѵѯе́нтiа, є҆ѵге́нiа, вкꙋ́пѣ и҆ марда́рiа, сла́внаго ѻ҆ре́ста, и҆ чинонача́льника и҆ сострада́льца и҆ наста́вника мꙋ́драго є҆ѵстра́тiа.

Бг҃оро́диченъ:

Хра́мъ, дв҃о, црⷭ҇твꙋющагѡ со ѻ҆ц҃е́мъ и҆ дх҃омъ хрⷭ҇та̀ была̀ є҆сѝ: тебє̀ ра́ди, чⷭ҇таѧ, хра́мы и҆ мы̀ бл҃года́тiю бы́вше, сподо́бихомсѧ сынотворе́нiѧ є҆гѡ̀ креще́нiемъ.

Катава́сiа: Та́инство стра́нное:

Свѣти́ленъ. Подо́бенъ: Дх҃омъ во ст҃и́лищи:

Соверши́лъ є҆сѝ чꙋ́дное страда́нiѧ тече́нiе, є҆ѵстра́тiе  блаже́нне, и҆ приве́дъ кꙋ́пнѡ є҆ѵге́нiа честна́го, и҆ мꙋ́драго а҆ѵѯе́нтiа, марда́рiа же со ѻ҆ре́стомъ, и҆́хже вѣ́рѣ и҆ де́рзости ѹ҆диви́шасѧ чл҃вѣ́честiи и҆ а҆́гг҃льстiи собо́ри.

Два́жды.

Сла́ва, и҆ ны́нѣ, бг҃оро́диченъ:

Несказа́ннагѡ ржⷭ҇тва̀ твоегѡ̀ была̀ є҆сѝ, пренепоро́чнаѧ невѣ́ста, ꙗ҆́кѡ сꙋ́щи честнѣ́йшiй хра́мъ, бцⷣе, ты́ бо превѣ́чное въ тѧ̀ все́льшеесѧ родила̀ є҆сѝ бг҃а сло́во. тѣ́мъ пою́ще ржⷭ҇тво̀ твоѐ велича́емъ, ѽ всенепоро́чнаѧ ѻ҆трокови́це.

На хвали́техъ стiхи̑ры на д҃, гла́съ г҃. Ге́рманово.

Ри́торскими словесы̀ хрⷭ҇то́въ во́инъ беззакѡ́нныѧ ѹ҆жасѝ, страда́льческими ра́нами вра̑жiѧ си̑лы мꙋ́жески побѣдѝ є҆ѵстра́тiй сла́вный, и҆ тве́рдый страда́лецъ, и҆́же тѣ́сный и҆ приско́рбный ше́ствовавъ пꙋ́ть, и҆ въ зе́млю дости́гъ вѣ́чныѧ жи́зни: въ не́йже и҆ мо́литъ хрⷭ҇та̀, дарова́ти на́мъ ве́лiю ми́лость.

И҆́же въ бжⷭ҇твеннѣй мꙋ́дрости ꙗ҆́вльшасѧ фiлосо́фа, и҆ въ добро́тѣ слове́съ показа́вшасѧ ри́тора, въ свидѣ́телехъ вели́каго є҆ѵстра́тiа страда́льческими похвала́ми ѹ҆вѣнча́имъ: сво́йство бо се́й хрⷭ҇то́въ во́инъ благочести́вое собра́въ, во вре́мѧ бра́ней къ подвигѡ́мъ страда́нiѧ вчинѧ́ѧ, вра́жiй восхи́тивъ ме́чь, си́мъ того̀ ѹ҆ѧзвѝ. къ немꙋ́же возопiи́мъ: мꙋ́ченикѡвъ и҆зрѧ́днѣйше, съ постравда́вшими съ тобо́ю молѝ хрⷭ҇та̀ бг҃а, ѡ҆ вѣ́рою соверша́ющихъ всечестнꙋ́ю па́мѧть твою̀.

Гла́съ д҃. I҆ѡа́нна мона́ха:

Да вѣнча́ютсѧ ѿ на́съ похвала́ми добропобѣ́днiи и҆́стины свидѣ́тели: є҆ѵстра́тiй, є҆́ллинскагѡ басносмышле́нiѧ ѡ҆бличи́тель, и҆ хрⷭ҇тiа́нскагѡ бг҃омꙋ́дрiѧ проповѣ́дникъ: а҆ѵѯе́нтiй, и҆́же мꙋ́дростiю слове́съ, и҆ терпѣ́нiемъ дѣ́лъ, мꙋчи́тельское ѡ҆бличи́вый безбо́жiе: къ си̑мъ є҆ѵге́нiй, бг҃ꙋ благопотре́бный, и҆ мꙋчи́телємъ непотре́бный  спаси́тельнагѡ ра́ди и҆сповѣ́данiѧ, и҆ ѻ҆ре́стъ и҆́стинный и҆ чꙋ́дный цр҃ѧ̀ всѣ́хъ во́инъ: съ ни́миже и҆ марда́рiй, го́лꙋбь неsло́бивый,мꙋ́дрое посрами́вый sмíѧ бл҃года́тiю хрⷭ҇та̀ бг҃а, и҆ сп҃са дꙋ́шъ на́шихъ.

Кассíи мона́хини:

Па́че є҆́ллинскихъ наказа́нiй, а҆пⷭ҇льскꙋю мꙋ́дрость предпочто́ша ст҃íи мꙋ́чєницы, кни̑ги витȋйскiѧ ѡ҆ста́вльше, и҆ ры́барскꙋю навы́кше. та́мѡ бо ѹ҆́бѡ бл҃гоѧзы́чiе глаго́ламъ, въ некни́жныхъ же бг҃огла́сiихъ трⷪ҇ческомꙋ наꙋча́хꙋсѧ бг҃оразꙋ́мiю. въ не́мже моли́тесѧ, въ ми́рѣ сохрани́тсѧ дꙋша́мъ на́шымъ.

Сла́ва, гла́съ д҃, тоѧ́же кассíи.

Пѧтострꙋ́ннꙋю цѣвни́цꙋ, и҆ пѧтосвѣ́тлый свѣ́щникъ бж҃iѧ цр҃кве, бг҃онѡ́сныѧ мꙋ́ченики тезоиме́ннѣ воспои́мъ, и҆ благоче́стнѣ похва́лимъ: ра́дꙋйсѧ, и҆́же до́брѣ бг҃омъ вво́инствованный въ нбⷭ҇нѣмъ во́инствѣ, и҆ вво́инившемꙋ тѧ̀ ѹ҆годи́въ, и҆́же въ витíѧхъ витíй, є҆ѵстра́тiе бг҃омꙋ́дре: ра́дꙋйсѧ и҆́же тала́нтъ ѿ бг҃а, тебѣ̀ ввѣ́ренный, возрасти́въ во мно́жество, а҆ѵѯе́нтiе бл҃же́нне: ра́дꙋйсѧ, краснѣ́йшаѧ вѣ́твь бжⷭ҇твеннагѡ благоро́дiѧ, є҆ѵге́нiе бг҃омꙋ́дре: ра́дꙋйсѧ, кра́сный ѻ҆́бразомъ, нра́вомъ же предо́брый, и҆ ѻ҆боюдоизрѧ́дный, и҆́же въ бжⷭ҇твенныхъ гора́хъ пребыва́ѧ ве́сь, всебл҃же́нне ѻ҆ре́сте: ра́дꙋйсѧ, сiѧ́ѧй прозра́чный би́сере, и҆́же мꙋ̑ки гѡ́рькiѧ ра́достнѣ претерпѣ́вый, марда́рiе непобѣди́ме: ра́дꙋйсѧ равночи́сленный ли́че мꙋ́дрыхъ дѣ́въ: ꙗ҆̀же мо́лимъ всѧ́кагѡ гнѣ́ва и҆ ско́рби и҆зба́вити, и҆ неизрече́нныѧ ва́шеѧ сла́вы соприча́стники сотвори́ти, лѣ́тнюю ва́шꙋ па́мѧть чтꙋ́щыѧ.

И҆ ны́нѣ, бг҃оро́диченъ: И҆мꙋ́ще тѧ̀, бцⷣе:

Славосло́вiе вели́кое. И҆ ѿпꙋ́стъ.

На лiтꙋргíи бл҃жє́нна, а҃-гѡ канѡ́на пѣ́снь г҃-ѧ, на д҃ и҆ в҃-гѡ, пѣ́снь s҃, на д҃. Прокíменъ, гла́съ д҃: Ст҃ы̑мъ, и҆̀же сꙋ́ть на землѝ  є҆гѡ̀, ѹ҆дивѝ гдⷭ҇ь всѧ̑ хотѣ̑нiѧ своѧ̑ въ ни́хъ. Стíхъ: Предзрѣ́хъ гдⷭ҇а предо мно́ю вы́нꙋ: А҆пⷭ҇лъ ко є҆фесе́ємъ, зача́ло сл҃г. А҆ллилꙋ́iа, гла́съ д҃: Воззва́ша пра́веднiи, и҆ гдⷭ҇ь ѹ҆слы́ша и҆̀хъ. Стíхъ: Мнѡ́ги скѡ́рби пра́вєднымъ: Е҆ѵⷢ҇лiе лꙋкѝ, зача́ло р҃s. Прича́стенъ: Ра́дꙋйтесѧ, пра́веднiи, ѡ҆ гдⷭ҇ѣ:


