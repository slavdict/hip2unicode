    OCR:

    Библиотека святоотеческой литературы

    http://orthlib.ru



Недѣ́лѧ по ржⷭ҇твѣ̀ хрⷭ҇то́вѣ.

Па́мѧть сотворѧ́емъ ст҃ы́хъ пра́ведныхъ, i҆ѡ́сифа ѡ҆брꙋ́чника, и҆ дв҃да царѧ̀, и҆ i҆а́кѡва, бра́та гдⷭ҇нѧ.

Подоба́етъ вѣ́дати, а҆́ще по ржⷭ҇твѣ̀ хрⷭ҇то́вѣ недѣ́лѧ сiѧ̀ слꙋчи́тсѧ въ к҃s, и҆ въ к҃з, и҆ въ к҃и, и҆ к҃ѳ, и҆ л҃ де́нь: Въ сꙋббѡ́тꙋ на ма́лѣй вече́рни стiхи̑ры воскрⷭ҇ны, и҆ бцⷣы по ѻ҆бы́чаю.

На вели́цѣй вече́рни по ѻ҆бы́чномъ ѱалмѣ̀, пое́мъ каѳíсмꙋ а҃-ю всю̀. На Гдⷭ҇и, воззва́хъ: стiхи̑ры воскрє́сны г҃, и҆ пра́здника д҃, поє́мыѧ на са́мый пра́здникъ, и҆ ст҃ы́хъ г҃.

Гла́съ а҃. Подо́бенъ: Нбⷭ҇ныхъ чинѡ́въ:

Бг҃оѻтца̀ всѝ восхва́лимъ дв҃да царѧ̀, * и҆зъ негѡ́ бо про́йде же́злъ дв҃а: * и҆ и҆зъ неѧ̀ возсiѧ̀ цвѣ́тъ хрⷭ҇то́съ, * и҆ а҆да́ма со є҆́ѵою ѿ тлѝ воззва̀, * ꙗ҆́кѡ благоꙋтро́бенъ.

Прⷪ҇ро́чєскаѧ проречє́нiѧ ви́дѣ въ ста́рости * ꙗ҆́вѣ i҆ѡ́сифъ ѡ҆брꙋ́чникъ, * проѧвле́ннѡ и҆сполнѧ́ємаѧ, * ѡ҆брꙋче́нiе вои́стиннꙋ стра́нное, * ѿкрове́нiе а҆́гг҃лы прiе́мъ, * бг҃ꙋ сла́ва вопiю́щихъ, * на зе́млю ми́ръ низпосла́вшемꙋ. 

Бра́та бж҃iѧ всѝ восхва́лимъ, * ꙗ҆́кѡ ст҃и́телѧ сꙋ́ща: * мꙋче́нiемъ же па́ки просiѧ́вша до́блественнѣ. * є҆гѡ́же моли́твами, * i҆и҃се бж҃е на́шъ, * въ верте́пѣ и҆ въ пелена́хъ пови́выйсѧ, * спасѝ всѧ̀ пою́щыѧ тѧ̀.

Сла́ва, гла́съ s҃:

Па́мѧть соверша́емъ дв҃да и҆ i҆а́кѡва, благочести́выхъ, царѧ̀ прⷪ҇ро́ка, и҆ а҆пⷭ҇ла, пе́рвагѡ є҆пíскопа: тѣ́хъ бо ѹ҆че́ньми ле́сти и҆зба́вльшесѧ, хрⷭ҇та̀ славосло́вимъ ѿ дв҃ы возсiѧ́вшаго и҆ вопло́щшагосѧ, є҆́же спастѝ дꙋ́шы на́шѧ.

И҆ ны́нѣ: Бг҃оро́диченъ гла́са. Вхо́дъ. Прокíменъ днѐ.

На лiтíи стiхи̑ры пра́здника, поє́мыѧ на са́мый пра́здникъ.

Сла́ва, и҆ ны́нѣ: Волсвѝ персíдстiи:

На стiхо́внѣ стiхи̑ры воскрⷭ҇ны. Сла́ва, гла́съ s҃:

Свѧще́нныхъ па́мѧть, и҆ царе́й держа́ва, и҆ весе́лiе бы́сть рождество̀ твоѐ, и҆ въ не́мъ хва́лѧщесѧ глаго́лемъ: ѻ҆́ч҃е на́шъ, и҆́же є҆сѝ на нб҃сѣ́хъ, да ст҃и́тсѧ и҆́мѧ твоѐ, чл҃вѣколю́бче.

И҆ ны́нѣ, гла́съ то́йже:

Дне́сь неви́димое є҆стество̀, человѣ́кѡмъ ѿ дв҃ы совокꙋплѧ́етсѧ: дне́сь безмѣ́рное сꙋщество̀, въ виѳлее́мѣ пелена́ми ѡ҆бвива́етсѧ: дне́сь бг҃ъ sвѣздо́ю волхвы̀ въ поклоне́нiе приво́дитъ, провозвѣща́ѧ своѐ тридне́вное погребе́нiе, ꙗ҆́кѡ въ зла́тѣ и҆ смѵ́рнѣ и҆ лiва́нѣ. є҆мꙋ́же пое́мъ: воплоти́выйсѧ ѿ дв҃ы, хрⷭ҇тѐ бж҃е, спасѝ дꙋ́шы на́шѧ.

На благослове́нiи хлѣ́бѡвъ тропа́рь: Ржⷭ҇тво̀ твоѐ: Два́жды.

И҆ ст҃ы́хъ, гла́съ в҃, є҆ди́ножды.

Благовѣствꙋ́й, i҆ѡ́сифе, дв҃дꙋ чꙋдеса̀ бг҃оѻтцꙋ̀: дв҃ꙋ ви́дѣлъ є҆сѝ ро́ждшꙋю, съ па́стыри славосло́вилъ є҆сѝ, съ волхвы̀ поклони́лсѧ є҆сѝ, а҆́гг҃ломъ вѣ́сть прiе́мъ. молѝ хрⷭ҇та̀ бг҃а, спастѝ дꙋ́шы на́шѧ.

А҆ и҆дѣ́же нѣ́сть всено́щнагѡ бдѣ́нiѧ: на повече́рiи по трист҃о́мъ, конда́къ бг҃оѻц҃є́въ. Сла́ва, и҆ ны́нѣ, пра́здника. 



На ѹ҆́трени, на Бг҃ъ гдⷭ҇ь, тропа́рь воскрⷭ҇нъ, два́жды. Сла́ва, ст҃ы́хъ: И҆ ны́нѣ, пра́здника. По каѳíсмахъ, сѣда́льны воскрⷭ҇ны, съ бг҃орѡ́дичны и҆́хъ. И҆ чте́нiе во є҆ѵⷢ҇лiи толково́мъ, ѿ матѳе́а, недѣ́лѧ по ржⷭ҇твѣ̀ хрⷭ҇то́вѣ: и҆лѝ сло́во григо́рiа нѵ́сскагѡ, ѡ҆ ст҃ѣ́й трⷪ҇цѣ и҆ ѡ҆ а҆враа́мѣ, на двѣ̀ ча́сти. И҆ пое́мъ непоро́чны, и҆ тропарѝ и҆́хъ. ѵ҆пакоѝ гла́са. Степє́нна и҆ прокíменъ гла́са. Е҆ѵⷢ҇лiе воскрⷭ҇ное. Воскрⷭ҇нiе хрⷭ҇то́во ви́дѣвше: По н҃-мъ ѱалмѣ̀ стiхи́ра воскрⷭ҇на. Канѡ́нъ воскрⷭ҇нъ, со i҆рмосо́мъ на д҃, и҆ бцⷣѣ на в҃, и҆ пра́здника на д҃, и҆ настоѧ́щiй канѡ́нъ на д҃. Творе́нiе космы̀ мона́ха.

Гла́съ д҃. Пѣ́снь а҃. I҆рмо́съ:

Воспою̀ тебѣ̀, гдⷭ҇и бж҃е мо́й, ꙗ҆́кѡ и҆зве́лъ є҆сѝ лю́ди и҆зъ рабо́ты є҆гѵ́петскiѧ, покры́лъ же є҆сѝ колесни̑цы фараѡ́новы и҆ си́лꙋ.

Е҆ли́цы рожде́ствєннаѧ сотворѧ́емъ вопло́щшагѡсѧ на́съ ра́ди, ра́достiю воспои́мъ i҆а́кѡва бг҃обра́та, и҆ дв҃да бг҃оѻц҃а̀.

Сла́ва въ вы́шнихъ, ли́цы а҆́гг҃льстiи, въ виѳлее́мѣ i҆ѡ́сифꙋ предста́ша, глаго́люще: съ ни́миже благоизво́лившаго воплоти́тисѧ воспои́мъ.

Дв҃де бг҃оѻ́тче, съ гꙋ́сльми, ѿ ко́рене i҆ессе́ова вопло́щшагосѧ гдⷭ҇а, i҆а́кѡва првⷣнаго привле́къ, воспо́й.

Воспою̀ тебѣ̀, гдⷭ҇и бж҃е мо́й, ꙗ҆́кѡ роди́лсѧ є҆сѝ и҆зъ мт҃ре дв҃ы ст҃ы́ѧ, и҆ сiю̀ показа́лъ є҆сѝ наде́ждꙋ дꙋ́шъ на́шихъ.

Катава́сiа: Хрⷭ҇то́съ ражда́етсѧ:

Пѣ́снь г҃. I҆рмо́съ:

Ѹ҆твержде́нiе на тѧ̀ надѣ́ющихсѧ, хрⷭ҇тѐ бж҃е, въ вѣ́рѣ правосла́внѣй твое́й ѹ҆твердѝ на́съ, ꙗ҆́кѡ чл҃вѣколю́бецъ.

Ро́ждшагосѧ пло́тiю ѿ дв҃ы безъ сѣ́мене хрⷭ҇та̀ бг҃а со а҆́гг҃лы всѝ воспое́мъ, сла́ва въ вы́шнихъ бг҃ꙋ, взыва́юще.

Всепра́зднственный на́съ ра́ди и҆стощи́вшагѡсѧ, вѣ́рнiи, пра́здникъ, съ дв҃домъ же и҆ i҆а́кѡвомъ, пѣ́сньми по достоѧ́нiю почти́мъ. 

Ꙗ҆́кѡ женихꙋ̀ ѿ черто́га, и҆зъ ма́тернихъ ложе́снъ, дв҃дъ речѐ гдⷭ҇ꙋ и҆зы́ти: є҆го́же ны́нѣ со i҆а́кѡвомъ воспое́мъ.

Бг҃оро́диченъ:

Безневѣ́стнꙋю и҆ бцⷣꙋ марíю почти́мъ: тоѧ́ бо ра́ди на́мъ возсiѧ̀ пра́вды сл҃нце.

Конда́къ пра́здника, гла́съ г҃:

Дв҃а дне́сь пресꙋ́щественнаго ражда́етъ, и҆ землѧ̀ верте́пъ непристꙋ́пномꙋ прино́ситъ. а҆́гг҃ли съ па́стырьми славосло́вѧтъ, волсви́ же со sвѣздо́ю пꙋтеше́ствꙋютъ: на́съ бо ра́ди роди́сѧ ѻ҆троча̀ мла́до, превѣ́чный бг҃ъ.

I҆́косъ:

Е҆де́мъ виѳлее́мъ ѿве́рзе, прiиди́те, ви́димъ, пи́щꙋ въ та́йнѣ ѡ҆брѣто́хомъ: прiиди́те, прiи́мемъ сꙋ̑щаѧ ра̑йскаѧ внꙋ́трь верте́па. та́мѡ ꙗ҆ви́сѧ ко́рень ненапое́нъ, прозѧба́ѧ ѿпꙋще́нiе: та́мѡ ѡ҆брѣ́тесѧ кла́дѧзь неиско́панъ, и҆зъ негѡ́же дв҃дъ пи́ти дре́вле возжада́сѧ: та́мѡ дв҃а ро́ждши младе́нца, жа́ждꙋ ѹ҆ста́ви а҆́бiе а҆да́мовꙋ и҆ дв҃довꙋ. сегѡ̀ ра́ди къ немꙋ̀ и҆́демъ, гдѣ̀ роди́сѧ ѻ҆троча̀ мла́до, превѣ́чный бг҃ъ.

Сѣда́ленъ, гла́съ г҃. Подо́бенъ: Дв҃а дне́сь:

I҆ѡ́сифа пра́веднаго, дв҃ы ѡ҆брꙋ́чника, съ дв҃домъ i҆а́кѡва достодо́лжнѡ воспое́мъ: сíи бо пра́ведною ходи́вше стезе́ю, достиго́ша нбⷭ҇ныѧ ѻ҆би́тели, досто́йнѡ ликꙋ́юще со а҆́гг҃лы, на́мъ про́сѧтъ согрѣше́нiй ѡ҆ставле́нiе.

Сла́ва, гла́съ и҆ подо́бенъ то́йже:

Дв҃а родѝ творца̀ всѧ́ческихъ, и҆ волсвѝ грѧдꙋ́тъ семꙋ̀ пло́тiю поклони́тисѧ: человѣ́цы со а҆́гг҃лы славосло́вѧтъ: верте́пъ же и҆ ꙗ҆́сли дароно́сѧтъ, воспѣва́юще ро́ждшагосѧ ѻ҆троча̀ мла́до превѣ́чнаго бг҃а.

И҆ ны́нѣ, гла́съ а҃. Подо́бенъ: Ли́къ а҆́гг҃льскiй:

Ли́къ прⷪ҇ро́ческiй пра́зднꙋетъ бжⷭ҇твеннѣ чꙋ́до въ тебѣ̀  бы́вшее, ѽ дв҃о! бг҃а бо вопло́щшасѧ на землѝ породила̀ є҆сѝ. тѣ́мже а҆́гг҃ли съ па́стырьми пою́тъ, волсви́ же вѣ́рою со i҆ѡ́сифомъ вопiю́тъ дв҃дꙋ чꙋдеса̀ бг҃оѻтцꙋ̀.

Пѣ́снь д҃. I҆рмо́съ:

Твоегѡ̀ на землѝ ꙗ҆вле́нiѧ, хрⷭ҇тѐ бж҃е, проповѣ́даѧ прⷪ҇ро́къ прише́ствiе, въ весе́лiемъ вопiѧ́ше: сла́ва си́лѣ твое́й, гдⷭ҇и.

Съ волхвы̀ ро́ждшемꙋсѧ поклони́мсѧ, и҆ со а҆́гг҃лы и҆ i҆ѡ́сифомъ ликꙋ́имъ, бг҃олѣ́пнѡ взыва́юще: сла́ва въ вы́шнихъ хрⷭ҇тꙋ̀ бг҃ꙋ.

Црⷭ҇твꙋѧй всѣ́ми царьмѝ хрⷭ҇то́съ, по пло́ти ѿ сѣ́мене дв҃дова рожде́йсѧ, и҆збра́ннаго i҆а́кѡва прiѧ́тъ бра́та, ꙗ҆́коже и҆зво́ли.

Ѿ дв҃ы гдⷭ҇ь ꙗ҆ви́выйсѧ во пло́ти, спросла́ви па́мѧть ва́шꙋ, ст҃íи, а҆пⷭ҇лѡвъ лꙋ́чшiй i҆а́кѡве, и҆ дв҃де всебл҃же́нне.

Бг҃оро́диченъ:

Херꙋвíмскихъ чинѡ́въ преимꙋ́щи, и҆ бг҃а на рꙋкꙋ̀ носи́ма съ пло́тiю поне́сши, ра́дꙋйсѧ, бцⷣе безневѣ́стнаѧ.

Пѣ́снь є҃. I҆рмо́съ:

Возсiѧ́вый свѣ́тъ, и҆ просвѣти́вый ѹ҆́тро, и҆ показа́вый де́нь, сла́ва тебѣ̀, сла́ва тебѣ̀, i҆и҃се сн҃е бж҃iй.

Ѿ дв҃ы чⷭ҇тыѧ благоволи́вый роди́тисѧ, бж҃е воплоти́выйсѧ, сла́ва тебѣ̀, сла́ва тебѣ̀, i҆ѡ́сифъ вопiѧ́ше.

Ѿ дв҃ы рожде́йсѧ, и҆ па́мѧть ѹ҆ѧсни́вый дв҃да и҆ i҆а́кѡва, сла́ва тебѣ̀, сла́ва тебѣ̀, i҆и҃се сн҃е бж҃iй.

Е҆го́же прⷪ҇ро́къ дв҃дъ до́ждь на рꙋно̀ нарица́ше бг҃одохнове́ннѡ, i҆а́кѡвъ проповѣ́да i҆и҃са сн҃а бж҃iѧ.

Бг҃оро́диченъ:

А҆́гг҃ла гла́съ немо́лчнѡ тва́рь прино́ситъ тебѣ̀, дв҃о: ра́дꙋйсѧ, мт҃и чⷭ҇таѧ i҆и҃са сн҃а бж҃iѧ.

Пѣ́снь s҃. I҆рмо́съ:

Возопѝ, проѡбразꙋ́ѧ погребе́нiе тридне́вное, прⷪ҇ро́къ i҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀, i҆и҃се, цр҃ю̀ си́лъ. 

Предстоѧ́хꙋ ѹ҆жаса́ющесѧ чи́ни небе́снiи верте́пꙋ, и҆ ржⷭ҇тво̀ пречи́стое воспѣ́ша немо́лчнѡ: сла́ва въ вы́шнихъ бг҃ꙋ ро́ждшꙋсѧ.

Сѣ́лъ є҆сѝ на прⷭ҇то́лѣ, ꙗ҆́коже клѧ́лсѧ є҆сѝ, влⷣко, прⷪ҇ро́кꙋ дв҃дꙋ, ѿ плода̀ чре́ва є҆гѡ̀ проше́дъ: i҆а́кѡвꙋ же цр҃кве пре́далъ є҆сѝ прⷭ҇то́лъ хрⷭ҇тѐ.

Ца́рь ѹ҆́бѡ дв҃дъ, и҆ прⷪ҇ро́къ чꙋ́денъ, и҆ пра́ѻтєцъ показа́сѧ бжⷭ҇твеннагѡ воплоще́нiѧ: первоепíскопъ же ѹ҆ч҃ни́къ i҆а́кѡвъ i҆и҃совъ.

Бг҃оро́диченъ:

Мо́лимсѧ ѡ҆ рабѣ́хъ твои́хъ, дв҃о бцⷣе, и҆зъ тебє̀ воплоще́ннаго молѝ: ꙗ҆́кѡ тѧ̀ и҆ є҆ди́нꙋ предста́тельницꙋ на́шꙋ вѣ́мы.

Конда́къ, гла́съ г҃. Подо́бенъ: Дв҃а дне́сь:

Весе́лiѧ дне́сь дв҃дъ и҆сполнѧ́етсѧ бжⷭ҇твенный, i҆ѡ́сифъ же хвале́нiе со i҆а́кѡвомъ прино́ситъ: вѣне́цъ бо сро́дствомъ хрⷭ҇то́вымъ прiе́мше ра́дꙋютсѧ, и҆ неизрече́ннѡ на землѝ ро́ждшагосѧ воспѣва́ютъ, и҆ вопiю́тъ: ще́дре, спаса́й тебѐ чтꙋ́щыѧ.

I҆́косъ:

Неизрече́ннымъ совѣ́томъ ражда́етсѧ пло́тiю, безпло́тный ѡ҆писꙋ́етсѧ ны́нѣ тѣ́ломъ, неѡпи́санный, и҆ спаса́етъ непрело́жнѡ ѻ҆́ба сꙋщества̀: нача́ло прiе́млетъ, и҆́же є҆стество́мъ безнача́льный и҆ є҆ди́нъ безлѣ́тенъ: зри́тсѧ младе́нецъ, сы́й всесоверше́нный: но́ситсѧ рꙋка́ми, носѧ́й всѧ́чєскаѧ. тѣ́мже тогѡ̀ сро́дствомъ почтє́нныѧ, ꙗ҆́кѡ бг҃ъ вѣнча́етъ свои́мъ ржⷭ҇тво́мъ, ꙗ҆̀же прославлѧ́юще вѣ́рою, немо́лчнѡ вопiе́мъ: ще́дре, спаса́й тебѐ чтꙋ́щыѧ.

Пѣ́снь з҃. I҆рмо́съ:

А҆враа́мстiи и҆ногда̀ въ вавѷлѡ́нѣ ѻ҆́троцы пе́щный пла́мень попра́ша, пѣ́сньми взыва́юще: ѻ҆тє́цъ на́шихъ бж҃е, бл҃гослове́нъ є҆сѝ.

Па́че сло́ва ржⷭ҇твꙋ̀ бцⷣы марíи ли́цы а҆́гг҃льстiи дивѧ́щесѧ, i҆ѡ́сифꙋ вопiѧ́хꙋ: въ вы́шнихъ сла́ва, и҆ на землѝ ми́ръ.

Невѣстово́децъ ѹ҆́бѡ дв҃дъ, черто́жникъ же  бжⷭ҇твенныѧ цр҃кве i҆а́кѡвъ бы́вше, глаго́лахꙋ: воплоще́йсѧ на́съ ра́ди бж҃е, бл҃гослове́нъ є҆сѝ.

И҆́же во прⷪ҇ро́цѣхъ ца́рь, и҆ во царѣ́хъ прⷪ҇ро́къ, со i҆а́кѡвомъ бг҃омꙋ́дрымъ и҆ на́мъ воспо́й: воплоще́йсѧ на́съ ра́ди хрⷭ҇тѐ, бл҃гослове́нъ є҆сѝ.

Бг҃оро́диченъ:

Въ неѡпа́льнѣй кꙋпинѣ̀ и҆ росода́тельнѣй пе́щи, ты̀ прописа́вшисѧ, мт҃и пречⷭ҇таѧ, безъ сѣ́мене родила̀ є҆сѝ воплоще́ннаго, бг҃а, приснобл҃гослове́ннаѧ.

Пѣ́снь и҃. I҆рмо́съ:

Цр҃ѧ̀ хрⷭ҇та̀, є҆го́же и҆сповѣ́даша плѣне́ннiи ѻ҆́троцы въ пещѝ, глаго́люще ве́лiимъ гла́сомъ: всѧ̑ дѣла̀ по́йте гдⷭ҇а.

Вопло́щшагосѧ хрⷭ҇та̀, є҆го́же славосло́виша нбⷭ҇ныѧ си̑лы, и҆ i҆ѡ́сифъ ѡ҆брꙋ́чникъ непреста́ннѡ воспѣва́етъ: всѧ̑ дѣла̀ гдⷭ҇а по́йте, и҆ превозноси́те є҆го̀ во вѣ́ки.

Вопло́щшагосѧ хрⷭ҇та̀, є҆го́же проречѐ дв҃дъ бг҃оѻте́цъ, и҆ лю́демъ проповѣ́да i҆а́кѡвъ, вопiѧ̀: всѧ̑ дѣла̀ гдⷭ҇а по́йте, и҆ превозноси́те є҆го̀ во вѣ́ки.

Ѿ дв҃ы ро́ждшагосѧ хрⷭ҇та̀, и҆ возвели́чившаго дв҃довꙋ и҆ i҆а́кѡвлю свѧще́ннꙋю па́мѧть, ꙗ҆́кѡ дрꙋгѡ́въ є҆гѡ̀: всѧ̑ дѣла̀ гдⷭ҇а по́йте и҆ превозноси́те є҆го̀ во вѣ́ки.

Бг҃оро́диченъ:

Цр҃ѧ̀ хрⷭ҇та̀, є҆го́же на́мъ родѝ бцⷣа марíа и҆ по ржⷭ҇твѣ̀ пребы́сть дв҃а чⷭ҇таѧ, всѧ̑ дѣла̀ гдⷭ҇а по́йте, и҆ превозноси́те є҆го̀ во вѣ́ки.

На ѳ҃-й пѣ́сни пое́мъ: Честнѣ́йшꙋю:

Пѣ́снь ѳ҃. I҆рмо́съ:

Мѡѷсе́й на горѣ̀ неѡпали́мꙋю кꙋпинꙋ̀ ви́дѣ, i҆ѡ́сифъ въ верте́пѣ неизрече́нное ржⷭ҇тво̀ слы́ша, нескве́рнаѧ дв҃о, безмꙋ́жнаѧ мт҃и, пѣ́сньми тѧ̀, бцⷣе, велича́емъ.

Ро́ждшемꙋсѧ ѿ дв҃ы всѧ̀ тва́рь тре́петомъ послꙋжѝ: нб҃са̀ ѹ҆́бѡ sвѣздо́ю, землѧ́ же ꙗ҆́сльми: гора̀, верте́помъ,  волсвѝ дармѝ: па́стырiе чꙋдесе́мъ, а҆́гг҃ли же, сла́ва въ вы́шнихъ бг҃ꙋ.

Ца́рь ѿ па́стырей дре́вле ѹ҆́бѡ дв҃дъ бы́сть, ѿ колѣ́на же i҆ꙋ́дова и҆ ца́рскагѡ ты̀, i҆а́кѡве, па́стырь па́ствы показа́лсѧ є҆сѝ вопло́щшагѡсѧ, а҆́гнца вы́шнѧгѡ и҆ сн҃а бж҃iѧ.

Виѳлее́ме, ны́нѣ весели́сѧ, гра́дъ бы́въ но́вагѡ дв҃да: и҆ сiѡ́не, возвѣща́й цр҃квей старѣ́йшинство, ѻ҆́бщее весе́лiе, всѣ́хъ цр҃ѧ̀, и҆ тогѡ̀ ѹ҆го́дники ны́нѣ воспрiе́мши.

Бг҃оро́диченъ:

А҆́гг҃льстiи собо́ри тѧ̀, бг҃ороди́тельнице, сла́вѧтъ, и҆ человѣ́ческiй ро́дъ тѧ̀ непреста́ннѡ пѣ́сньми почита́етъ: ты́ бо бжⷭ҇твеннымъ ржⷭ҇тво́мъ земны̑ѧ съ нбⷭ҇ными совокꙋпи́ла є҆сѝ. тѣ́мже тѧ̀ почита́емъ.

Свѣти́ленъ воскрⷭ҇нъ. Сла́ва, ст҃ы́хъ. Подо́бенъ: Со ѹ҆ченикѝ:

Со i҆а́кѡвомъ воспои́мъ сла́внымъ бг҃обра́томъ дв҃да бг҃оѻтца̀, i҆ѡ́сифа же бжⷭ҇твеннаго, бцⷣы ѡ҆брꙋ́чника: хрⷭ҇то́вꙋ бжⷭ҇твенномꙋ ржⷭ҇твꙋ̀ послꙋжи́ша во гра́дѣ виѳлее́мѣ бг҃олѣ́пнѡ, со а҆́гг҃лы, волхвы́ же и҆ па́стырьми томꙋ̀ пѣ́снь пою́ще, ꙗ҆́кѡ бг҃ꙋ и҆ влⷣцѣ.

И҆ ны́нѣ, пра́здника.

На хвали́техъ стiхи̑ры воскрⷭ҇ны, д҃: и҆ пра́здника д҃, д҃-гѡ гла́са, съ припѣ̑вы пра́здника.

Сла́ва, гла́съ и҃:

Кро́вь, и҆ ѻ҆́гнь, и҆ кꙋре́нiе ды́ма, чꙋдеса̀ на землѝ ꙗ҆̀же прови́дѣ i҆ѡ́иль: кро́вь, воплоще́нiе: ѻ҆́гнь, бжⷭ҇тво̀: кꙋре́нiе же ды́ма, дх҃ъ ст҃ы́й наше́дый на дв҃ꙋ, и҆ мíръ ѡ҆благоꙋха́вшiй. ве́лiе та́инство твоегѡ̀ вочл҃вѣ́ченiѧ, гдⷭ҇и, сла́ва тебѣ̀.

И҆ ны́нѣ: Пребл҃гослове́нна є҆сѝ, бцⷣе дв҃о:

Славосло́вiе вели́кое. Тропа́рь воскрⷭ҇нъ, и҆ ѿпꙋ́стъ. Стiхи́ра є҆ѵⷢ҇льскаѧ, ча́съ а҃, и҆ коне́чный ѿпꙋ́стъ. На часѣ́хъ тропа́рь воскрⷭ҇нъ. Сла́ва, пра́здника: И҆ ны́нѣ, бг҃оро́диченъ: и҆ ст҃ы́хъ тропа́рь премѣнѧ́юще глаго́лемъ. По Ѻ҆́ч҃е на́шъ: конда́къ пра́здника и҆ ст҃ы́хъ, премѣнѧ́юще глаго́лемъ. 

На лiтꙋргíи: бл҃жє́нна гла́са, на д҃: и҆ пра́здника, на д҃: и҆ ст҃ы́хъ пѣ́снь s҃, на д҃. По вхо́дѣ тропа́рь воскрⷭ҇нъ, и҆ пра́здника, и҆ ст҃ы́хъ: Сла́ва, конда́къ ст҃ы́хъ: И҆ ны́нѣ, пра́здника. Прокíменъ гла́са: и҆ ст҃ы́хъ, гла́съ д҃: Ди́венъ бг҃ъ во ст҃ы́хъ свои́хъ, бг҃ъ i҆и҃левъ. Стíхъ: Въ це́рквахъ благослови́те бг҃а, гдⷭ҇а ѿ и҆стѡ́чникъ i҆и҃левыхъ. А҆пⷭ҇лъ къ гала́тѡмъ, зача́ло с҃. А҆ллилꙋ́iа, гла́съ д҃: Помѧнѝ, гдⷭ҇и, дв҃да, и҆ всю̀ кро́тость є҆гѡ̀. Е҆ѵⷢ҇лiе ѿ матѳе́а, зача́ло д҃. Прича́стенъ: Хвали́те гдⷭ҇а: Дрꙋгíй: Ра́дꙋйтесѧ:

[Зрѝ] Ѹ҆ка́зъ ѡ҆ а҆пⷭ҇лѣхъ и҆ ѡ҆ є҆ѵⷢ҇лiахъ, ꙗ҆́же быва́етъ сꙋббѡ́та и҆ недѣ́лѧ по ржⷭ҇твѣ̀ хрⷭ҇то́вѣ: и҆ дрꙋга́ѧ сꙋббѡ́та и҆ недѣ́лѧ предъ бг҃оѧвле́нiемъ.

Подоба́етъ вѣ́дати, ꙗ҆́кѡ а҆́ще слꙋчи́тсѧ ржⷭ҇тво̀ хрⷭ҇то́во въ недѣ́лю: и҆ тогда̀ быва́етъ междꙋ̀ ржⷭ҇тво́мъ хрⷭ҇то́вымъ и҆ бг҃оѧвле́нiемъ є҆ди́на сꙋббѡ́та и҆ недѣ́лѧ: и҆ пое́мъ недѣ́лю по ржⷭ҇твѣ̀ хрⷭ҇то́вѣ наꙋ́трiе пра́здника ржⷭ҇тва̀ хрⷭ҇то́ва въ понедѣ́льникъ деке́мврiа въ к҃s де́нь, ꙗ҆́коже ѹ҆каза́сѧ на рѧдꙋ̀ въ понедѣ́лникъ наꙋ́трiе пра́здника.

На лiтꙋргíи чте́мъ а҆пⷭ҇лъ и҆ є҆ѵⷢ҇лiе недѣ́ли, ꙗ҆́же по ржⷭ҇твѣ̀ хрⷭ҇то́вѣ. А҆ сꙋббѡ́тѣ, ꙗ҆́же по ржⷭ҇твѣ̀ хрⷭ҇то́вѣ, чте́мъ а҆пⷭ҇лъ и҆ є҆ѵⷢ҇лiе въ сꙋббѡ́тꙋ на ѿда́нiе пра́здника ржⷭ҇тва̀ хрⷭ҇то́ва пре́жде, та́же сꙋббѡ́тѣ предъ бг҃оѧвле́нiемъ: Прокíменъ же, а҆ллилꙋ́iа, и҆ прича́стенъ, пра́здника. А҆ въ а҃ i҆аннꙋа́рiа, прокíменъ, а҆пⷭ҇лъ и҆ є҆ѵⷢ҇лiе чте́мъ недѣ́ли предъ бг҃оѧвле́нiемъ, ꙗ҆́коже въ настоѧ́щей главѣ̀ въ рѧдꙋ̀ и҆зꙿѧви́тсѧ.

[Зрѝ] А҆́ще ли ржⷭ҇тво̀ хрⷭ҇то́во въ понедѣ́льникъ:

И҆ тогда̀ быва́етъ междꙋ̀ ржⷭ҇тво́мъ хрⷭ҇то́вымъ и҆ бг҃оѧвле́нiемъ сꙋббѡ́та и҆ недѣ́лѧ є҆ди́на: и҆ сꙋббѡ́та по ржⷭ҇твѣ̀ хрⷭ҇то́вѣ тогда̀ быва́етъ деке́мврiа въ л҃ де́нь. На лiтꙋргíи прокíменъ, а҆пⷭ҇лъ, а҆ллилꙋ́iа, є҆ѵⷢ҇лiе и҆ прича́стенъ, пре́жде чте́мъ сꙋббѡ́тѣ, по ржⷭ҇твѣ̀ хрⷭ҇то́вѣ, та́же а҆пⷭ҇лъ и҆ є҆ѵⷢ҇лiе сꙋббѡ́тѣ предъ бг҃оѧвле́нiемъ. А҆ недѣ́ли, ꙗ҆̀же по ржⷭ҇твѣ̀ хрⷭ҇то́вѣ, чте́мъ на лiтꙋргíи во ѿда́нiе  пра́здника ржⷭ҇тва̀ хрⷭ҇то́ва, а҆пⷭ҇лъ и҆ є҆ѵⷢ҇лiе, ꙗ҆́коже ѹ҆каза́сѧ на рѧдꙋ̀. А҆ недѣ́ли, ꙗ҆́же предъ бг҃оѧвле́нiемъ, прокíменъ, а҆пⷭ҇лъ, а҆ллилꙋ́iа, и҆ є҆ѵⷢ҇лiе, чте́мъ i҆аннꙋа́рiа въ а҃ де́нь, ꙗ҆́коже ѹ҆ка́жетсѧ на рѧдꙋ̀, є҆гда̀ слꙋчи́тсѧ ѡ҆брѣ́занiе, и҆ васíлiа въ недѣ́лю.

[Зрѝ] А҆́ще ли ржⷭ҇тво̀ хрⷭ҇то́во во вто́рникъ:

И҆ тогда̀ быва́етъ междꙋ̀ ржⷭ҇тво́мъ хрⷭ҇то́вымъ, и҆ бг҃оѧвле́нiемъ, двѣ̀ сꙋббѡ́ты, а҆ недѣ́лѧ є҆ди́на. И҆ сꙋббѡ́та, ꙗ҆́же по ржⷭ҇твѣ̀ хрⷭ҇то́вѣ, тогда̀ быва́етъ деке́мврiа въ к҃ѳ де́нь.

На лiтꙋргíи прокíменъ, а҆пⷭ҇лъ, а҆ллилꙋ́iа, є҆ѵⷢ҇лiе и҆ прича́стенъ, пре́жде сꙋббѡ́тѣ по ржⷭ҇твѣ̀ хрⷭ҇то́вѣ, и҆ пото́мъ младе́нцємъ: А҆ недѣ́ли, ꙗ҆́же по ржⷭ҇твѣ̀ хрⷭ҇то́вѣ, пое́мъ слꙋ́жбꙋ деке́мврiа въ л҃ де́нь, ꙗ҆́коже ѹ҆каза́сѧ на рѧдꙋ̀. А҆ недѣ́ли, ꙗ҆́же предъ бг҃оѧвле́нiемъ, є҆ѵⷢ҇лiе ѹ҆́треннее, и҆ на лiтꙋргíи прокíменъ, а҆пⷭ҇лъ, а҆ллилꙋ́iа и҆ є҆ѵⷢ҇лiе чте́мъ пре́жде i҆аннꙋа́рiа въ а҃ де́нь, и҆ пото́мъ ѡ҆брѣ́занiѧ, и҆ васíлiа є҆ди́но. Прича́стенъ: Хвали́те гдⷭ҇а: Дрꙋгíй: Въ па́мѧть вѣ́чнꙋю:

[Зрѝ] А҆́ще ли ржⷭ҇тво̀ хрⷭ҇то́во въ сре́дꙋ, и҆лѝ въ четверто́къ, и҆лѝ въ пѧто́къ:

И҆ тогда̀ быва́ютъ междꙋ̀ ржⷭ҇тво́мъ хрⷭ҇то́вымъ и҆ бг҃оѧвле́нiемъ двѣ̀ сꙋббѡ́ты и҆ недѣ́ли. Въ а҃-ю ѹ҆́бѡ недѣ́лю чте́тсѧ а҆пⷭ҇лъ и҆ є҆ѵⷢ҇лiе сꙋббѡ́тѣ и҆ недѣ́ли по ржⷭ҇твѣ̀ хрⷭ҇то́вѣ. А҆ во в҃-ю сꙋббѡ́тꙋ и҆ недѣ́лю, чте́тсѧ а҆пⷭ҇лъ и҆ є҆ѵⷢ҇лiе, сꙋббѡ́тѣ и҆ недѣ́ли, ꙗ҆́же предъ бг҃оѧвле́нiемъ.

[Зрѝ] А҆́ще ли ржⷭ҇тво̀ хрⷭ҇то́во въ сꙋббѡ́тꙋ:

И҆ тогда̀ быва́ютъ междꙋ̀ ржⷭ҇тво́мъ хрⷭ҇то́вымъ и҆ бг҃оѧвле́нiемъ двѣ̀ недѣ́ли, а҆ сꙋббѡ́та є҆ди́на. И҆ недѣ́ли, ꙗ҆́же по ржⷭ҇твѣ̀ хрⷭ҇то́вѣ, пое́мъ слꙋ́жбꙋ наꙋ́трiе ржⷭ҇тва̀ хрⷭ҇то́ва въ недѣ́лю, ꙗ҆́коже ѹ҆каза́сѧ на рѧдꙋ̀. А҆ ѿда́нiе ржⷭ҇тва̀ хрⷭ҇то́ва тогда̀ быва́етъ въ пѧто́къ. И҆ пое́мъ слꙋ́жбꙋ ѿда́нiѧ ржⷭ҇тва̀ хрⷭ҇то́ва, ꙗ҆́коже ѹ҆каза́сѧ на рѧдꙋ̀. То́чiю на лiтꙋргíи прокíменъ, а҆ллилꙋ́iа и҆ прича́стенъ пра́здника: а҆пⷭ҇лъ же и҆ є҆ѵⷢ҇лiе сꙋббѡ́тѣ по ржⷭ҇твѣ̀ хрⷭ҇то́вѣ. Въ  сꙋббѡ́тꙋ, ꙗ҆́же предъ бг҃оѧвле́нiемъ, на лiтꙋргíи а҆пⷭ҇лъ и҆ є҆ѵⷢ҇лiе чте́мъ i҆аннꙋа́рiа въ а҃ де́нь. пре́жде ѡ҆брѣ́занiѧ, и҆ пото́мъ сꙋббѡ́тѣ предъ бг҃оѧвле́нiемъ. А҆ наꙋ́трiе въ настоѧ́щꙋю недѣ́лю, на ѹ҆́трени є҆ѵⷢ҇лiе чте́мъ воскрⷭ҇ное рѧдово́е. А҆ на лiтꙋргíи прокíменъ, а҆пⷭ҇лъ, а҆ллилꙋ́iа и҆ є҆ѵⷢ҇лiе пре́жде недѣ́ли предъ бг҃оѧвле́нiемъ, та́же ст҃а́гѡ. Рѧ́дъ же чте́мъ подъ зача́ло, а҆́ще не бꙋ́детъ ѿстꙋ́пки. Прича́стенъ: Хвали́те гдⷭ҇а: и҆ ст҃а́гѡ.