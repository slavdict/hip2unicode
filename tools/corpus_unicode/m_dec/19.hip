    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ ѳ҃_i-й де́нь.

Ст҃а́гѡ мꙋ́ченика вонiфа́тiа.

А҆ллилꙋ́iа, и҆лѝ тропа́рь.

На Гдⷭ҇и, воззва́хъ, стiхи̑ры мч҃ника, гла́съ д҃. Поⷣ: Да́лъ є҆сѝ зна́менiе:

Благозва́нiѧ возжела́лъ є҆сѝ, * нарече́ннагѡ мꙋ́ченикѡмъ, * страстоте́рпче многострада́льне, * и҆ болѣ̑зни претерпѣ́лъ є҆сѝ * де́рзостнымъ ра́зꙋмомъ, * къ неболѣ́зненномꙋ поко́ю преложи́тисѧ ѡ҆жида́ѧ, * и҆ по́чєсти и҆щѧ̀ прiѧ́ти, всеблаже́нне, нбⷭ҇ныѧ, * и҆ ра́йское селе́нiе, * и҆ свѣ́тъ невече́рнiй и҆ жи́знь вѣ́чнꙋю.

Ногте́й терза̑нiѧ, * и҆ лю̑таѧ бодє́нiѧ, и҆ ѻ҆́лова врѣ́нiе, * главы̀ ѿѧ́тiе, * и҆ свирѣ́пѣйшыѧ претерпѣ́лъ є҆сѝ болѣ̑зни, * и҆ приложи́лсѧ є҆сѝ ли́кꙋ страстоте́рпєцъ ра́дꙋѧсѧ, многострада́льне. * тѣ́мже лѣ́тнее твоѐ * соверша́емъ торжество̀, страда́льче вонiфа́тiе, * а҆́гг҃лѡмъ собесѣ́дниче.

Раба́ тѧ предпосла́вши, * бжⷭ҇твеннаго влады́кꙋ воспрiѧ̀ * а҆глаíда, вонiфа́тiе, * страстьмѝ ѡ҆блада́вша, * ца́рствовавша надъ мꙋчи́тєли, * низло́жша врагѝ, * и҆ побѣ́ды вѣнце́мъ ѡ҆дѣ́ѧнна. * тѣ́мже хра́мъ тебѣ̀ ст҃ы́й и҆ прекра́сенъ созда́вши, * въ не́мже положи́ла є҆́сть, свѧще́ннѡ восхвалѧ́ющи тѧ̀.

И҆́ны стiхи̑ры прест҃ѣ́й бцⷣѣ, гла́съ и҆ подо́бенъ то́йже:

Ѡ҆дожди́ ми, влⷣчце, * твоеѧ̀ ми́лости бе́зднꙋ, * и҆ ѡ҆па́льшеесѧ зно́емъ страсте́й се́рдце моѐ *, ꙗ҆́кѡ  ми́лостива, напо́й, ѻ҆трокови́це: * и҆ ѹ҆миле́нiѧ ка̑пли точи́ти * непреста́ннѡ сотворѝ, молю́сѧ, * и҆́миже ѹ҆тѣше́нiѧ сподо́блюсѧ, чⷭ҇таѧ, * є҆́же полꙋчи́ти и҆́мꙋтъ, * и҆̀же и҆́скреннѡ пла́кавшiисѧ.

Де́мѡнскими коле́блема прилѡ́ги, * и҆ въ ро́въ поги́бели вве́ржена ѹ҆ще́дри, влⷣчце, * и҆ ѹ҆тверди́ мѧ на ка́мени добродѣ́телей: * и҆ совѣ́ты врагѡ́въ разори́вши, * сподо́би мѧ̀ твори́ти повелѣ̑нiѧ * сн҃а твоегѡ̀, и҆ бг҃а на́шегѡ, * ꙗ҆́кѡ да полꙋчꙋ̀ ѡ҆ставле́нiе * въ де́нь сꙋда̀.

Въ разбо́йники впадо́хъ * скверноꙋбíйствєнныѧ, всенепоро́чнаѧ *, и҆ нетлѣ́нныѧ ѻ҆де́жды вы́шнiѧ свѣ́тлости * си́хъ нахожде́ньми совлече́нъ бы́хъ, ѻ҆трокови́це, * и҆ ѿ ни́хъ неми́лостивнѡ ѹ҆ѧзви́хсѧ, * и҆ низве́рженъ бы́хъ * въ мѣ́сто ѡ҆sлобле́нiѧ є҆́ле жи́въ: * но предварѝ, и҆ рꙋ́кꙋ твою̀ прострѝ, * и҆ воздви́гни мѧ̀, молю́сѧ.

Сла́ва, и҆ ны́нѣ, гла́съ и҆ подо́бенъ то́йже:

На ѻ҆дрѣ̀ низлежꙋ̀ ѹ҆ны́нiѧ, всенепоро́чнаѧ, * и҆ лѣ́ностнѡ прохождꙋ̀ житiѐ, * и҆ ѹ҆жаса́юсѧ конца̀ моегѡ̀ вре́мене, бцⷣе, * да не ꙗ҆́коже ле́въ неща́днѡ расто́ргнетъ * смире́ннꙋю мою̀ дꙋ́шꙋ * sмíй вселꙋка́вый. * тѣ́мже твое́ю бла́гостiю * пре́жде конца̀ предвари́вши, * къ покаѧ́нiю мѧ̀ воздви́гни.

Крⷭ҇тобг҃оро́диченъ. Подо́бенъ: Ꙗ҆́кѡ до́блѧ:

Распина́ема хрⷭ҇та̀ чл҃вѣколю́бца ви́дѧщи пречⷭ҇таѧ, * и҆ рє́бра и҆скопова́ема копiе́мъ, * пла́чꙋщи вопiѧ́ше: что̀ сiѐ, сн҃е мо́й; * что́ ти безблагода́тнiи лю́дiе возда́ша, * за ꙗ҆̀же сотвори́лъ є҆сѝ дѡ́браѧ и҆̀мъ, * и҆ тщи́шисѧ безча́дствовати мѧ̀, вселюбе́знѣйшiй *; ѹ҆дивлѧ́юсѧ, бл҃гоꙋтро́бне, * твоемꙋ̀ во́льномꙋ распѧ́тiю. 



На ѹ҆́трени ѻ҆́ба канѡ́на ѻ҆ктѡ́иха: и҆ ст҃а́гѡ на д҃. Е҆гѡ́же краегране́сiе: Вѣ́рнѣ тѧ̀ пою̀, мч҃ниче пресвѣ́тле. Творе́нiе i҆ѡ́сифово.

Гла́съ д҃. Пѣ́снь а҃. I҆рмо́съ:

Трiста́ты крѣ̑пкiѧ, рожде́йсѧ ѿ дв҃ы, безстра́стiѧ во глꙋбинѣ̀ дꙋшѝ трича́стное потопѝ, молю́сѧ: да тебѣ̀, ꙗ҆́кѡ въ тѷмпа́нѣ, во ѹ҆мерщвле́нiи тѣлесѐ, побѣ́дное воспою̀ пѣ́нiе.

Ѹ҆се́рднымъ по́мысломъ подвигѡ́мъ ревнова́въ до́блихъ страда́льцєвъ, пострада́лъ є҆сѝ крѣ́пкѡ: и҆ sмíѧ ѹ҆мертви́лъ є҆сѝ страда̑нiи твои́ми живоно́сными, страда́льче вонiфа́тiе, ст҃ы́хъ а҆́гг҃лѡвъ собесѣ́дниче.

Ви́дѣвъ на землѝ вра́жiю ле́сть и҆злiѧ́ннꙋ лю́тѣ, до́блiй страда́льче, дꙋ́шꙋ распали́въ жела́нiемъ бжⷭ҇твеннѣйшимъ, вше́лъ є҆сѝ въ три́знище небоѧ́зненнымъ, треблаже́нне, мꙋдрова́нiемъ.

Мꙋ́дростiю бжⷭ҇твенною просвѣща́емый, бл҃же́нне, немꙋ̑дрыѧ врагѝ ѡ҆бꙿюро́дилъ є҆сѝ, хрⷭ҇та̀ возвѣща́ѧ, дебельство́мъ пло́ти ѹ҆подо́бльшасѧ, и҆̀мже ꙗ҆ви́тисѧ восхотѣ̀, вонiфа́тiе мꙋ́чениче многострада́льне.

Бг҃оро́диченъ:

Го́рꙋ бж҃iю, ю҆́же прови́дѣ данiи́лъ, ски́нiю мы́сленнꙋю, марíю чⷭ҇тꙋю, сла́вы свѧще́нiе, трапе́зꙋ, бжⷭ҇твенный хлѣ́бъ вмѣ́щшꙋю, всѝ вѣ́рнiи є҆диномꙋ́дреннѡ воспои́мъ.

Пѣ́снь г҃. I҆рмо́съ:

Ꙗ҆́кѡ непло́ды родѝ ѿ ꙗ҆зы̑къ цр҃ковь, и҆ мно́гое въ ча́дѣхъ и҆знемо́же со́нмище, чꙋ́дномꙋ бг҃ꙋ на́шемꙋ возопiи́мъ: ст҃ъ є҆сѝ, гдⷭ҇и.

Ꙗ҆́коже возжелѣ́лъ є҆сѝ, сла́вне, свобо́дꙋ вы́шнюю, ѿ и҆́га рабо́ты и҆збавлѧ́ешисѧ, стрⷭ҇те́мъ честны̑мъ поревнова́въ, сла́вне, и҆́же за милосе́рдiе раба̀ бы́вшагѡ.

Плотски́хъ вы́шшiй ꙗ҆́вльсѧ мꙋдрова́нiй и҆змѣне́нiемъ бжⷭ҇твеннымъ, внеза́пꙋ всѧ́къ прило́гъ лю́тыхъ претерпѣ́лъ є҆сѝ ра́дꙋѧсѧ, мꙋ́чениче вонiфа́тiе. 

Тебѐ сама́го ѿве́рглсѧ є҆сѝ, и҆ къ подвигѡ́мъ и҆ боре́нiємъ врага̀ и҆зше́лъ є҆сѝ, крⷭ҇та̀ ѻ҆рꙋ́жiемъ ѹ҆крѣпи́всѧ, и҆ побѣди́тель бы́въ, просла́вилсѧ є҆сѝ, мч҃ниче вонiфа́тiе.

Бг҃оро́диченъ:

Себѐ сама́го и҆стощѝ, ѻ҆ч҃ескихъ не и҆стощи́въ во чре́вѣ твое́мъ нѣ́дръ пресꙋ́щный бг҃ъ, и҆ тво́й сн҃ъ бы́сть, всенепоро́чнаѧ, спаса́ѧ человѣ́чество.

Сѣда́ленъ, гла́съ д҃. Подо́бенъ: Вознесы́йсѧ:

Къ сосло́вiю по́сланъ мꙋ́ченикѡвъ, мч҃никъ бы́лъ є҆сѝ и҆́стиненъ, пострада́въ за хрⷭ҇та̀ крѣпча́йше, всехва́льне: бре́мѧ же, бл҃же́нне, ѿда́лсѧ є҆сѝ вѣ́рою посла́вшей тѧ̀, вонiфа́тiе бл҃же́нне. но прилѣ́жнѡ молѝ, прiѧ́ти всѣ̑мъ согрѣше́нiй соверше́нное проще́нiе.

Сла́ва, и҆ ны́нѣ, бг҃оро́диченъ:

Грѣхолюби́въ сы́й, молю́ тѧ, безгрѣ́шнаго бг҃а ро́ждшꙋю, взе́млющаго грѣхѝ мíра, пречⷭ҇таѧ, многогрѣ́шнꙋю дꙋ́шꙋ мою̀ ѹ҆ще́дрити, и҆ грѣхѝ моѧ̑ мнѡ́гiѧ ѡ҆чи́стити: грѣ̑шнымъ бо ты̀ є҆сѝ ѡ҆чище́нiе и҆ спасе́нiе вѣ̑рнымъ и҆ застꙋпле́нiе.

Крⷭ҇тобг҃оро́диченъ:

И҆зъ безнача́льнагѡ ѻ҆ц҃а̀ рожде́ннаго, напослѣ́докъ тѧ̀ пло́тiю ро́ждшаѧ, на крⷭ҇тѣ̀ ви́сѧща зрѧ́щи, хрⷭ҇тѐ, ѹ҆вы̀ мнѣ̀, любе́знѣйшiй i҆и҃се, вопiѧ́ше: ка́кѡ сла́вимый ꙗ҆́кѡ бг҃ъ ѿ а҆́гг҃лъ, ѿ беззако́нныхъ ны́нѣ человѣ̑къ, сн҃е, хотѧ̀ распина́ешисѧ; пою́ тѧ, долготерпѣли́ве.

Пѣ́снь д҃. I҆рмо́съ:

Любвѐ ра́ди, ще́дре, твоегѡ̀ ѻ҆́браза, на крⷭ҇тѣ̀ твое́мъ ста́лъ є҆сѝ, и҆ раста́ѧшасѧ ꙗ҆зы́цы: ты́ бо є҆сѝ, чл҃вѣколю́бче, крѣ́пость моѧ̀ и҆ хвале́нiе.

Ѹ҆блажа́ѧ стра́ждꙋщихъ терпѣ́нiе, подо́бiемъ, мч҃ниче, честны́хъ страда́нiй, си̑мъ ѹ҆подо́билсѧ є҆сѝ, бг҃омꙋ́дре пребога́те. 

И҆ды́й вѣ́рою къ мꙋ́ченикѡвъ бжⷭ҇твенномꙋ сосло́вiю, блаже́нне, тебѐ сама́го жела́ющи бре́мѧ досточꙋ́дное, бг҃омꙋ́дре, ѿда́лъ є҆сѝ.

Ѡ҆чище́нъ, ꙗ҆́коже зла́то, мꙋ́чениче, ꙗ҆́звъ горни́ломъ, чистѣ́йши ꙗ҆ви́лсѧ є҆сѝ, носѧ̀ зижди́телѧ стрⷭ҇те́й и҆зꙿѡбраже́нiе.

Бг҃оро́диченъ:

Дѣ́вство по ржⷭ҇твѣ̀ запеча́танно познава́ющи, ѻ҆трокови́це, несказа́ннѡ рожде́ннаго сло́ва и҆зъ бокꙋ̀ твоє́ю, вѣ́рнѡ велича́ла є҆сѝ.

Пѣ́снь є҃. I҆рмо́съ:

Просвѣще́нiе твоѐ, гдⷭ҇и, низпослѝ на́мъ, и҆ ѿ мглы̀ прегрѣше́нiй разрѣши́ ны, бл҃же, тво́й ми́ръ да́рꙋѧй.

Ꙗ҆́кѡ свѣтоза́рнаѧ возше́лъ є҆сѝ sвѣзда̀ ѿ за̑падъ, и҆ заше́лъ є҆сѝ, мꙋ́чениче, страда́ньми терпѣли́внѡ, а҆́бiе къ за́падѡмъ возсiѧ́лъ є҆сѝ, ѡ҆зарѧ́ѧ концы̀.

Мч҃нически подвиза́лсѧ є҆сѝ, ногте́й терза̑нiѧ, ѻ҆́стрыми, мч҃ниче, тростьмѝ сбода́емь, и҆ лꙋка́вагѡ жа̑ла вѣ́рнѡ притꙋплѧ́ѧ бл҃года́тiю.

Вра̑жiѧ и҆знемого́ша, бг҃омꙋ́дре, на тѧ̀ кѡва́рствiѧ: и҆́бо къ бг҃ꙋ воззрѣ́нiемъ неꙋкло́ннымъ плотскȋѧ ра̑ны ꙗ҆́коже безпло́тенъ терпѣ́лъ є҆сѝ.

Бг҃оро́диченъ:

Скве́рны всѧ́кiѧ ѡ҆мы́й, дв҃о, дꙋ́шꙋ мою̀, вопiю́ ти, и҆ спаси́ мѧ, чⷭ҇таѧ, ꙗ҆́же и҆́стиннаго бг҃а сп҃са на землѝ вопло́щшаѧ.

Пѣ́снь s҃. I҆рмо́съ:

Возопѝ, проѡбразꙋ́ѧ погребе́нiе тридне́вное, прⷪ҇ро́къ i҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀, i҆и҃се, цр҃ю̀ си́лъ.

Бiе́мый ра́нами плотски́ми ѹ҆ѧзви́лъ є҆сѝ безбѡ́жныѧ, неисцѣ́льнѡ недꙋ́гꙋющыѧ невѣ́дѣнiемъ, и҆ болѧ́щымъ ꙗ҆ви́лсѧ є҆сѝ вра́чь, страда́льче вонiфа́тiе.

Возвыша́емь къ бг҃ꙋ, блаже́нне, прило́гомъ подвигѡ́въ, врагѝ неви̑димыѧ разрази́лъ є҆сѝ, и҆ низриновє́ннымъ помо́щникъ, страстоте́рпче, бы́лъ є҆сѝ. 

Влачи́мь по землѝ, ꙗ҆́коже ка́мень многоцѣ́ненъ, страда́льче, пре́лести низложи́лъ є҆сѝ ѹ҆твержде́нiе, вѣ́рныхъ же сердца̀ наипа́че вѣ́рою ѹ҆тверди́лъ є҆сѝ.

Бг҃оро́диченъ:

Кꙋпина́ тѧ проѡбража́ше, всенепоро́чнаѧ, пе́рвѣе, горѧ́щи и҆ ника́коже ѡ҆палѧ́ема, пречⷭ҇таѧ: и҆́бо, ꙗ҆́коже ѻ҆на̀, не ѡ҆пали́ласѧ є҆сѝ, бг҃а вопло́щши.

Конда́къ, гла́съ д҃. Подо́бенъ: Ꙗ҆ви́лсѧ є҆сѝ:

Свѧще́нiе непоро́чное самово́льнѣ тебѐ приве́лъ є҆сѝ, и҆́же ѿ дв҃ы тебє̀ ра́ди роди́тисѧ хотѧ́щемꙋ, свѧ́те вѣнчено́сче, премꙋ́дре вонiфа́тiе.

Пѣ́снь з҃. I҆рмо́съ:

А҆враа́мстiи и҆ногда̀ въ вавѷлѡ́нѣ ѻ҆́троцы пе́щный пла́мень попра́ша, пѣ́сньми взыва́юще: ѻ҆тє́цъ на́шихъ бж҃е, бл҃гослове́нъ є҆сѝ.

Колѣ́нъ не преклони́въ и҆стꙋка̑ннымъ, во и҆скꙋше́нiе ве́рглсѧ є҆сѝ велича́йшее, и҆́стиннѡ, мꙋ́чениче, въ пе́щь: въ не́йже ѡ҆роша́емый благода́рствовалъ є҆сѝ хрⷭ҇тꙋ̀ во вѣ́ки.

Разори́ти крѣ́пость твоегѡ̀ и҆сповѣ́данiѧ тща́сѧ льстивомꙋ́дренный во внꙋ́трєннѧѧ твоѧ̑ клоко́чꙋщее ѻ҆́лово неми́лостивнѡ влива́етъ: но ꙗ҆́вѣ посрами́сѧ.

Посѣ́ченъ бы́въ ѹ҆се́рднѡ въ честнꙋ́ю твою̀ главꙋ̀, врага̀ льсти́вагѡ многоко́зненнꙋю главꙋ̀ ѿсѣ́клъ є҆сѝ, твоегѡ̀ мꙋ́жества мече́мъ, мꙋ́чениче хрⷭ҇то́въ бг҃омꙋ́дре.

Бг҃оро́диченъ:

Да гла̑сы подоба́ющими пѣсносло́влю тѧ̀, ѻ҆трокови́це, страсте́й мѧ̀ и҆зба́ви моли́твами твои́ми, бѣ́дъ же и҆ скорбе́й, и҆ лꙋка́выхъ человѣ̑къ, ѡ҆sло́бити мѧ̀ и҆́щꙋщихъ.

Пѣ́снь и҃. I҆рмо́съ:

И҆зба́вителю всѣ́хъ всеси́льне, посредѣ̀ пла́мене благоче́ствовавшыѧ, снизше́дъ, ѡ҆роси́лъ є҆сѝ, и҆ наꙋчи́лъ є҆сѝ пѣ́ти: всѧ̑ дѣла̀ благослови́те, по́йте гдⷭ҇а. 

Поле́зно твоѐ дѣ́лаѧ спасе́нiе хрⷭ҇то́съ, вонiфа́тiе, взыска́юща моще́й добропобѣ́дныхъ мꙋ́ченикѡвъ, тѧ̀ ѹ҆крѣплѧ́етъ, є҆́же вѣ́рнѡ взыска́лъ є҆сѝ са́мъ бы́ти.

Блаже́ннѣй гпⷭ҇жѝ, блаже́нно сокро́вище пода́лсѧ є҆сѝ, блаже́нне: и҆́мже ѡ҆богати́вшисѧ поѧ́ше весе́лымъ се́рдцемъ, всѧ̑ дѣла̀ благослови́те, по́йте гдⷭ҇а.

Со тща́нiемъ сла́внаѧ жена̀ воздви́гши хра́мъ свѧще́ннѣйшiй, тѧ̀ въ не́мъ положѝ, сꙋ́щiй бжⷭ҇твенныѧ трⷪ҇цы хра́мъ, страстоте́рпче хрⷭ҇то́въ вонiфа́тiе.

Ѹ҆мертви́всѧ за любо́вь зижди́телѧ, ѹ҆мерщвлѧ́ющагѡ стра̑сти тлетвѡ́рныѧ, животворѧ́й моли́твою твое́ю ꙗ҆́снѡ вопiю́щыѧ: всѧ̑ дѣла̀ благослови́те, по́йте гдⷭ҇а.

Бг҃оро́диченъ:

На тѧ̀ чⷭ҇тꙋю пребжⷭ҇твенный низше́дъ, ꙗ҆́коже вѣ́сть, воплоти́сѧ, и҆ человѣ́ки ѡ҆божѝ пѣснопою́щыѧ, дв҃о: всѧ̑ дѣла̀ благослови́те, по́йте гдⷭ҇а.

Пѣ́снь ѳ҃. I҆рмо́съ:

Е҆́ѵа ѹ҆́бѡ недꙋ́гомъ преслꙋша́нiѧ клѧ́твꙋ всели́ла є҆́сть: ты́ же, дв҃о бцⷣе, прозѧбе́нiемъ чревоноше́нiѧ, мíрови благослове́нiе процвѣла̀ є҆сѝ. тѣ́мъ тѧ̀ всѝ велича́емъ.

Ви́дѣвше тѧ̀ бре́мѧ свѧще́нное ра́довашесѧ, вопiю́ще приснопо́мнимаѧ раба̀: посла́хъ тѧ̀, бл҃же́нне, гдⷭ҇и́на и҆́стинна прiе́млю, рабо́ты мѧ̀ sѡ́лъ и҆збавлѧ́юща, твои́ми благопрiѧ́тными мольба́ми.

Ꙗ҆́кѡ крíнъ во ѹ҆до́лiихъ мы́сленныхъ процвѣ́лъ є҆сѝ мꙋ́ченикѡвъ, вонiфа́тiе, ꙗ҆́коже фíнiѯъ возвы́силсѧ є҆сѝ, ꙗ҆́кѡ ке́дръ позна́лсѧ є҆сѝ мѷродыха́ненъ, ꙗ҆ви́лсѧ є҆сѝ и҆збра́нный ꙗ҆́кѡ кѷпарíсъ, благово́нствꙋѧ дꙋ́шы на́шѧ.

Дне́сь па́мѧть твоѧ̀ на́мъ возсiѧ̀, страстоте́рпче, ꙗ҆́коже со́лнце сiѧ́нiемъ бжⷭ҇твенныхъ дарова́нiй, просвѣща́ющи дꙋ́шы пою́щихъ тѧ̀, страсте́й же мглꙋ̀ ѿгонѧ́ющи, мꙋ́чениче бг҃омꙋ́дре всеблаже́нне. 

Ꙗ҆́кѡ со́лнце ѿ за̑падъ возсiѧ́лъ є҆сѝ, и҆ восто́чнагѡ гра́да дости́глъ є҆сѝ, и҆дѣ́же пострада́въ, и҆ сме́ртiю заше́дъ, къ жи́зни восте́клъ є҆сѝ, и҆ ри́мъ свѣ́тлый дости́глъ є҆сѝ, сего̀ ѡ҆гражда́ѧ мольба́ми твои́ми.

Бг҃оро́диченъ:

Свѣ́томъ мѧ̀ ѡ҆зарѝ твои́мъ, всенепоро́чнаѧ, во тмѣ̀ содержи́маго грѣхо́внѣй, бцⷣе, и҆ пода́ждь во днѐ ходи́ти бжⷭ҇твенныхъ повелѣ́нiй, бг҃оневѣ́сто: ꙗ҆́кѡ да пою́ тѧ всепѣ́тꙋю.


