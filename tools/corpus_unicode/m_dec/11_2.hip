    OCR:

    Библиотека святоотеческой литературы

    http://orthlib.ru



Вѣ́дати подоба́етъ, ꙗ҆́кѡ ѿ сегѡ̀ а҃_i днѐ начина́етсѧ недѣ́лѧ пра́ѻч҃ескаѧ, и҆ восхо́дитъ сегѡ́ же деке́мврiа до з҃_i днѐ. Быва́етъ же си́це:

А҆́ще ѹ҆́бѡ слꙋчи́тсѧ ржⷭ҇тво̀ хрⷭ҇то́во въ недѣ́лю: и҆ тогда̀ пра́ѻч҃ескаѧ недѣ́лѧ быва́етъ деке́мврiа въ а҃_i-й де́нь:

А҆ ст҃ы́хъ ѻ҆ц҃ъ недѣ́лѧ, ꙗ҆́же предъ ржⷭ҇тво́мъ хрⷭ҇то́вымъ, деке́мврiа въ и҃_i-й де́нь.

А҆́ще ли слꙋчи́тсѧ ржⷭ҇тво̀ хрⷭ҇то́во въ понедѣ́льникъ: и҆ тогда̀ пра́ѻч҃ескаѧ недѣ́лѧ быва́етъ деке́мврiа въ з҃_i-й де́нь:

А҆ недѣ́лѧ ст҃ы́хъ ѻ҆ц҃ъ, ꙗ҆́же предъ ржⷭ҇тво́мъ хрⷭ҇то́вымъ, тогда̀ быва́етъ деке́мврiа въ к҃д-й де́нь.

А҆́ще ли слꙋчи́тсѧ ржⷭ҇тво̀ хрⷭ҇то́во во вто́рникъ: и҆ тогда̀ пра́ѻч҃ескаѧ недѣ́лѧ быва́етъ деке́мврiа въ s҃_i-й де́нь: 

А҆ ст҃ы́хъ ѻ҆ц҃ъ недѣ́лѧ, ꙗ҆́же предъ ржⷭ҇тво́мъ хрⷭ҇то́вымъ, деке́мврiа въ к҃г-й де́нь.

А҆́ще ли слꙋчи́тсѧ ржⷭ҇тво̀ хрⷭ҇то́во въ сре́дꙋ: и҆ тогда̀ быва́етъ пра́ѻч҃ескаѧ недѣ́лѧ деке́мврiа въ є҃_i-й де́нь:

А҆ ст҃ы́хъ ѻ҆ц҃ъ недѣ́лѧ деке́мврiа въ к҃в-й де́нь.

А҆́ще ли слꙋчи́тсѧ ржⷭ҇тво̀ хрⷭ҇то́во въ четверто́къ: и҆ тогда̀ быва́етъ пра́ѻч҃ескаѧ недѣ́лѧ деке́мврiа въ д҃_i-й де́нь:

А҆ ст҃ы́хъ ѻ҆ц҃ъ недѣ́лѧ деке́мврiа въ к҃а-й де́нь.

А҆́ще ли слꙋчи́тсѧ ржⷭ҇тво̀ хрⷭ҇то́во въ пѧто́къ: и҆ тогда̀ быва́етъ пра́ѻч҃ескаѧ недѣ́лѧ деке́мврiа въ г҃_i-й де́нь:

А҆ ст҃ы́хъ ѻ҆ц҃ъ недѣ́лѧ въ к҃-й де́нь.

А҆́ще ли слꙋчи́тсѧ ржⷭ҇тво̀ хрⷭ҇то́во въ сꙋббѡ́тꙋ: и҆ тогда̀ быва́етъ пра́ѻч҃ескаѧ недѣ́лѧ деке́мврiа во в҃_i-й де́нь:

А҆ недѣ́лѧ ст҃ы́хъ ѻ҆ц҃ъ, ꙗ҆́же предъ ржⷭ҇тво́мъ хрⷭ҇то́вымъ, деке́мврiа въ ѳ҃_i-й де́нь.

Ѿ здѣ̀ блюдѝ недѣ́лю ст҃ы́хъ пра̑ѻц҃ъ въ ко́е число̀ прилꙋчи́тсѧ.

А҆́ще и҆ пре́жде недѣ́ли к҃и-ѧ, и҆лѝ по́слѣжде: И҆ на лiтꙋргíи є҆ѵⷢ҇лiе чтѝ недѣ́ли к҃и-ѧ, лꙋкѝ, зача́ло ѻ҃s: Человѣ́къ нѣ́кiй сотворѝ ве́черю ве́лiю: непремѣ́ннѡ є҆ди́но. А҆ въ к҃и недѣ́лю чтѝ рѧдово́е, ко́е прилꙋчи́тсѧ и҆ны́ѧ недѣ́ли.

Подоба́етъ вѣ́дати ѡ҆ недѣ́ли ст҃ы́хъ пра̑ѻц҃ъ.

Е҆гда̀ ѹ҆́бѡ быва́етъ недѣ́лѧ ст҃ы́хъ пра̑ѻц҃ъ, ѡ҆ставлѧ́етсѧ послѣ́дованiе прилꙋчи́вшагѡсѧ ст҃а́гѡ въ тꙋ̀ недѣ́лю, и҆ пое́мъ пре́жде въ пѧто́къ на повече́рiи.

Въ сꙋббѡ́тꙋ на ма́лѣй вече́рни пое́мъ по ѻ҆бы́чаю.

На вели́цѣй вече́рни на Гдⷭ҇и, воззва́хъ стiхи̑ры воскрⷭ҇ны г҃: и҆ @восто́чны@{@А҆натѡ́лiевы@} г҃: и҆ ст҃ы́хъ пра̑ѻц҃ъ д҃, гла́съ и҃. Подо́бенъ: И҆́же во є҆де́мѣ: Сла́ва, пра́ѻц҃євъ, гла́съ s҃: И҆́же пре́жде зако́на: И҆ ны́нѣ, бг҃оро́диченъ настоѧ́щагѡ гла́са. На лiтíи стiхи́ра хра́ма: Сла́ва, пра́ѻц҃євъ, гла́съ а҃: Лꙋча́ми ѡ҆блиста́вшесѧ бг҃оглаго́ланiѧ: И҆  ны́нѣ, бг҃оро́диченъ: Сѐ, и҆спо́лнисѧ и҆са́iино: На стiхо́внѣ стiхи̑ры воскрⷭ҇ны: Сла́ва, пра́ѻц҃євъ, гла́съ г҃: Пра́ѻц҃ъ собо́ръ: И҆ ны́нѣ, бг҃оро́диченъ: Безъ сѣ́мене ѿ бжⷭ҇твеннагѡ дх҃а: На благослове́нiи хлѣ́бѡвъ тропа́рь: Бцⷣе дв҃о, два́жды. и҆ пра́ѻц҃євъ є҆ди́ножды, гла́съ в҃: Вѣ́рою пра́ѻц҃ы ѡ҆правда́лъ є҆сѝ:

На ѹ҆́трени, на Бг҃ъ гдⷭ҇ь, тропа́рь воскрⷭ҇нъ два́жды, Сла́ва, и҆ ны́нѣ пра́ѻц҃євъ. По а҃-й и҆ по в҃-й каѳíсмѣ сѣда́льны воскрⷭ҇ны, и҆ чте́нiе во є҆ѵⷢ҇лiи толково́мъ, недѣ́лѧ рѧ́дъ. Посе́мъ полѷеле́й: и҆ тропарѝ воскрⷭ҇ны. А҆́гг҃льскiй собо́ръ: та́же ѵ҆пакоѝ гла́са, и҆ сѣда́ленъ пра́ѻц҃євъ: и҆ чте́нiе. Степє́нна, и҆ прокíменъ гла́са. Всѧ́кое дыха́нiе: Е҆ѵⷢ҇лiе воскрⷭ҇ное: и҆ Воскрⷭ҇нiе хрⷭ҇то́во: ѱало́мъ н҃. Стiхи́ра воскрⷭ҇на. Канѡ́нъ воскрⷭ҇нъ, со i҆рмосо́мъ на д҃: и҆ ѻ҆трокѡ́въ на д҃: гла́съ и҃: и҆ пра́ѻц҃євъ на s҃, гла́съ а҃: Катава́сiа: Хрⷭ҇то́съ ражда́етсѧ: По г҃-й пѣ́сни ѵ҆пакоѝ пра́ѻц҃євъ є҆ди́ножды, гла́съ в҃: Въ ро́сꙋ дѣ́темъ: По s҃-й пѣ́сни конда́къ пра́ѻц҃євъ, гла́съ s҃: Рꙋкопи́саннагѡ ѻ҆́браза не поче́тше: и҆ i҆́косъ. По ѳ҃-й пѣ́сни свѣти́ленъ воскрⷭ҇нъ: Сла́ва, пра́ѻц҃євъ: И҆ ны́нѣ, бг҃оро́диченъ. На хвали́техъ стiхи̑ры воскрⷭ҇ны д҃: и҆ ст҃ы́хъ пра́ѻц҃євъ, д҃, гла́съ в҃. Подо́бенъ: До́ме є҆ѵфра́ѳовъ: Сла́ва, пра́ѻц҃євъ, гла́съ з҃: Прiиди́те всѝ вѣ́рнѡ: И҆ ны́нѣ, Пребл҃гослове́нна є҆сѝ: Славосло́вiе вели́кое, и҆ ѿпꙋ́стъ: Стiхи́рꙋ же є҆ѵⷢ҇льскꙋю пое́мъ въ притво́рѣ: и҆ ча́съ а҃-й: и҆ коне́чный ѿпꙋ́стъ.

На лiтꙋргíи Бл҃жє́нна гла́са, на s҃: и҆ пра́ѻц҃євъ пѣ́снь г҃-ѧ, на д҃. По вхо́дѣ тропа́рь воскрⷭ҇нъ, и҆ пра́ѻц҃євъ: Сла́ва, и҆ ны́нѣ, конда́къ пра́ѻц҃євъ. Прокíменъ, пѣ́снь ѻ҆ц҃є́въ, гла́съ д҃. Бл҃гослове́нъ є҆сѝ, гдⷭ҇и бж҃е ѻ҆ц҃ъ на́шихъ. Стíхъ: Ꙗ҆́кѡ пра́веденъ є҆сѝ: А҆пⷭ҇лъ пра́ѻц҃євъ къ колосса́ємъ, зача́ло сл҃з. А҆ллилꙋ́iа, гла́съ д҃: Мѡѷсе́й и҆ а҆арѡ́нъ: Е҆ѵⷢ҇лiе лꙋкѝ, зача́ло ѻ҃s. Рѧ́дъ же недѣ́ли ѡ҆ставлѧ́етсѧ. Прича́стенъ: Хвали́те гдⷭ҇а: Дрꙋгíй: Ра́дꙋйтесѧ. 



Недѣ́лѧ свѧты́хъ пра́ѻтєцъ.

На Гдⷭ҇и, воззва́хъ, стiхи̑ры воскрⷭ҇ны, и҆ @восто́чны@{@А҆натѡ́лiевы@}, г҃, и҆ пра́ѻц҃євъ на д҃, гла́съ и҃. Подо́бенъ: И҆́же во є҆де́мѣ:

Пра́ѻтцєвъ дне́сь, вѣ́рнiи, соверша́юще па́мѧть, воспои́мъ хрⷭ҇та̀ и҆зба́вителѧ, возвели́чившаго и҆̀хъ во всѣ́хъ ꙗ҆зы́цѣхъ, и҆ чꙋде́съ пресла̑внаѧ вѣ́рнѡ соверши́вшаго гдⷭ҇а, ꙗ҆́кѡ держа́вна и҆ си́льна, и҆ ѿ ни́хъ показа́вша же́злъ си́лы на́мъ є҆ди́нꙋ неискꙋсомꙋ́жнꙋю и҆ бг҃оѻтрокови́цꙋ марíю чи́стꙋю, и҆зъ неѧ́же цвѣ́тъ про́йде хрⷭ҇то́съ, и҆зрасти́вый всѣ̑мъ жи́знь и҆ неиждива́емꙋю пи́щꙋ, и҆ спасе́нiе вѣ́чное.

И҆́же ст҃ы̑ѧ ѻ҆́троки и҆зъ ѻ҆гнѧ̀ и҆зба́вивый, влⷣко, и҆ ѿ ѹ҆́стъ льво́выхъ данiи́ла, бл҃гослови́вый а҆враа́ма, и҆ i҆саа́ка, раба̀ твоего̀, и҆ сего̀ сн҃а i҆а́кѡва, бл҃говоли́вый ѿ сѣ́мене и҆́хъ бы́ти по на́мъ: да пре́жде поползнꙋ́вшыѧсѧ спасе́ши пра́ѻтцы на́шѧ, крⷭ҇то́мъ твои́мъ и҆ воскресе́нiемъ, и҆ расто́ргнꙋвъ смє́ртныѧ ѹ҆́зы, совозста́виши всѧ̑, ꙗ҆̀же ѿ вѣ́ка сꙋ́щыѧ въ ме́ртвыхъ, покланѧ́ющыѧсѧ тебѣ̀, хрⷭ҇тѐ, цр҃ю̀ вѣкѡ́въ.

Ꙗ҆́коже въ хла́дѣ посредѣ̀ пла́мене, росо́ю дх҃а ра́дꙋющесѧ ѻ҆́троцы бж҃iи хожда́хꙋ, та́инственнѡ въ не́мъ проѡбрази́вше трⷪ҇цꙋ, и҆ воплоще́нiе хрⷭ҇то́во, и҆ ꙗ҆́кѡ мꙋ́дрiи, вѣ́рою ѹ҆гаси́ша си́лꙋ ѻ҆́гненнꙋю: и҆ данiи́лъ же пра́ведный львѡ́въ ꙗ҆ви́сѧ ѡ҆бꙋзда́тель: и҆́хже моли́твами ѹ҆моле́нъ бы́въ, чл҃вѣколю́бче сп҃се, и҆ на́съ негаси́магѡ  вѣ́чнагѡ и҆зба́ви ѻ҆гнѧ̀, и҆ сподо́би ны̀ црⷭ҇твiѧ твоегѡ̀ гдⷭ҇и. Ꙗ҆́коже въ росѣ̀ сꙋ́ще, вѣ́рнiи и҆ ст҃íи ѻ҆́троцы твоѝ въ пещѝ пла́мене ѻ҆́гненнагѡ предживописа́хꙋ та́инственнѡ, є҆́же и҆зъ дв҃ы, твоѐ прише́ствiе, неѡпа́льнѡ возсiѧ́вшее на́мъ, и҆ данiи́лъ же пра́ведный и҆ во прⷪ҇ро́цѣхъ чꙋ́дный, ꙗ҆́снѡ бжⷭ҇твенное второ́е твоѐ прише́ствiе проѧвлѧ́ѧ, ви́дѣхъ, до́ндеже прⷭ҇то́ли поста́вишасѧ, глаго́летъ, и҆ сꙋдiѧ̀ сѣ́де, и҆ ѻ҆́гненнаѧ потечѐ рѣка̀: є҆ѧ́же да и҆зба́вимсѧ, хрⷭ҇тѐ, моли́твами и҆́хъ, влⷣко.

Сла́ва, гла́съ s҃. А҆нато́лiево:

И҆̀же пре́жде зако́на, ѻ҆тцы̀ всѧ̑ восхва́лимъ дне́сь, вѣ́рнiи, а҆враа́ма бг҃олюби́ваго, и҆ i҆саа́ка ѿ ѡ҆бѣща́нiѧ рожде́ннаго, и҆ i҆а́кѡва, и҆ двана́десѧть патрiа́рхи, дв҃да кротча́йшаго, и҆ данiи́ла, жела́нiй прⷪ҇ро́ка, и҆ трѝ ѻ҆́троки съ ни́ми сла́вѧще, пе́щь въ ро́сꙋ преложи́вшыѧ, просѧ́ще ѡ҆ставле́нiѧ ѿ хрⷭ҇та̀ бг҃а, прославлѧ́емаго во ст҃ы́хъ свои́хъ.

И҆ ны́нѣ, бг҃оро́диченъ пе́рвый гла́са.

На лiтíи стiхи́ра хра́ма. Сла́ва, гла́съ а҃:

Лꙋча́ми ѡ҆блиста́вшесѧ бг҃оглаго́ланiѧ великоимени́тiи прⷪ҇ро́цы прⷭ҇нѡ блажа́тсѧ: и҆ речє́нiѧ дх҃а пло́дствꙋюще, несказа́нное ржⷭ҇тво̀ хрⷭ҇та̀ бг҃а всѣ̑мъ проповѣ́даша: зако́ннѡ же кончи́нꙋ соверши́ша, пожи́вше жи́знь пречꙋ́днꙋю.

И҆ ны́нѣ, бг҃оро́диченъ: Сѐ, и҆спо́лнисѧ и҆са́iино прорече́нiе:

Стiхо́вна воскрⷭ҇на. Сла́ва, гла́съ г҃. Ге́рманово:

Пра́ѻц҃євъ собо́ръ, празднолю́бцы, прiиди́те, ѱало́мски да восхва́лимъ, а҆да́ма пра́ѻц҃а, є҆нѡ́ха, нѡ́а, мелхiседе́ка, а҆враа́ма, i҆саа́ка, и҆ i҆а́кѡва: по зако́нѣ мѡѷсе́а, и҆ а҆арѡ́на, i҆исꙋ́са, самꙋи́ла, и҆ дв҃да съ ни́миже и҆са́iю, i҆еремíю, i҆езекíилѧ, и҆ данiи́ла, и҆ двана́десѧть, кꙋ́пнѡ и҆лiю̀, є҆лiссе́а, и҆ всѧ̑: заха́рiю, и҆ крⷭ҇ти́телѧ, и҆ проповѣ́давшыѧ хрⷭ҇та̀, жи́знь и҆ воскресе́нiе ро́да на́шегѡ. 

И҆ ны́нѣ, бг҃оро́диченъ: Безъ сѣ́мене:

Тропа́рь, воскрⷭ҇нъ. Сла́ва, и҆ ны́нѣ, пра́ѻц҃ємъ, гла́съ в҃:

Вѣ́рою пра́ѻц҃ы ѡ҆правда́лъ є҆сѝ, ѿ ꙗ҆зы̑къ тѣ́ми предꙿѡбрꙋчи́вый цр҃ковь: хва́лѧтсѧ въ сла́вѣ ст҃íи, ꙗ҆́кѡ ѿ сѣ́мене и҆́хъ є҆́сть пло́дъ бл҃госла́венъ, безъ сѣ́мене ро́ждшаѧ тѧ̀. тѣ́хъ моли́твами, хрⷭ҇тѐ бж҃е, поми́лꙋй на́съ.



На ѹ҆́трени, на Бг҃ъ гдⷭ҇ь, тропа́рь воскрⷭ҇нъ два́жды. Сла́ва, и҆ ны́нѣ, пра́ѻц҃ємъ. По ѻ҆бо́ихъ каѳíсмахъ сѣда́льны воскрⷭ҇ны, съ бг҃оро́дичны и҆́хъ. По полѷеле́и ѵ҆пакоѝ гла́са.

И҆ сѣда́ленъ пра́ѻц҃євъ, гла́съ и҃. Подо́бенъ: Премꙋ́дрости:

А҆враа́ма, i҆саа́ка же и҆ i҆а́кѡва восхва́лимъ всѝ пѣ́сненнѡ, дв҃да кро́ткаго, i҆и҃сꙋ́са, и҆ двана́десѧть патрiа́рхи, кꙋ́пнѡ съ тремѝ ю҆́ношами, ѹ҆гаси́вшими ѻ҆́гненный пла́мень си́лою дх҃о́вною: ра́дꙋйтесѧ, вопiю́ще къ ни̑мъ, пре́лесть до́блественнѣ ѡ҆бличи́вше царѧ̀ безꙋ́мнагѡ, и҆ хрⷭ҇тꙋ̀ моли́тесѧ, согрѣше́нiй ѡ҆ставле́нiе дарова́ти пра́зднꙋющымъ любо́вiю свѧтꙋ́ю па́мѧть ва́шꙋ.

Два́жды.

Сла́ва, и҆ ны́нѣ, бг҃оро́диченъ:

Бл҃года́рственное похвале́нiе до́лжно, ꙗ҆́коже вдови́ца ѻ҆́наѧ два̀ ле́пта приношꙋ̀ тебѣ̀ влⷣчце, ѡ҆ всѣ́хъ дарова́нiихъ твои́хъ: ты́ бо ꙗ҆ви́ласѧ є҆сѝ покро́въ, кꙋ́пнѡ и҆ по́мощь, напа́стей и҆ скорбе́й при́снѡ мѧ̀ и҆зꙿима́ющи. тѣ́мже ꙗ҆́кѡ ѿ среды̀ горѧ́щiѧ пе́щи и҆зба́вльсѧ ѡ҆скорблѧ́ющихъ мѧ̀, ѿ се́рдца взыва́ю тебѣ̀: бцⷣе, помози́ ми, молѧ́щи хрⷭ҇та̀ бг҃а, согрѣше́нiй ѡ҆ставле́нiе да́ти мнѣ̀, тѧ́ бо и҆мѣ́ю наде́ждꙋ ра́бъ тво́й. 

Канѡ́ни трѝ: воскрⷭ҇нъ на д҃: и҆ ст҃ы́хъ трiе́хъ ѻ҆трокѡ́въ на д҃. и҆ пра́ѻц҃євъ на s҃. Канѡ́нъ ст҃ы́хъ трiе́хъ ѻ҆трокѡ́въ, є҆гѡ́же краегране́сiе: Трѝ ѻ҆́троки пою̀, и҆ данiи́ла вели́каго. Ѳеофа́ново.

Гла́съ и҃. Пѣ́снь а҃. I҆рмо́съ:

Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ sла̀ и҆збѣжа́въ, i҆и҃льтѧнинъ вопiѧ́ше: и҆зба́вителю и҆ бг҃ꙋ на́шемꙋ пои́мъ.

Безнача́льное сло́во и҆зъ ѻ҆ц҃а̀ пре́жде всѣ́хъ вѣкѡ́въ рожде́нно бг҃олѣ́пнѡ, въ пещѝ ю҆́ношамъ ѻ҆бра́знѡ ви́дѣно бы́вшее просла́вимъ.

Глаго́лы мꙋчи́телѧ sлочести́вагѡ бл҃горо́днiи ѻ҆́троцы ѡ҆плева́вше терпѣли́внѡ, снѣ́дьми беззако́нныхъ ѡ҆скверни́тисѧ халде́йски не восхотѣ́ша.

Пита́стесѧ ѹ҆́бѡ сло́вомъ дꙋше́внѣ, снѣ́дьми же самора́сленными пло́тски, па́че пита́ющихсѧ дебе́лыми снѣ́дьми, цр҃ю̀ краснѣ́йшiи ли́цы ꙗ҆ви́стесѧ.

Бг҃оро́диченъ:

Ꙗ҆́дъ sмiи́нъ въ слꙋ́хи го́рькѡ и҆злiѧ́вшiйсѧ є҆́ѵины, ꙗ҆́же и҆зъ дв҃да возра́стшаѧ, ѻ҆трокови́це, и҆сцѣлѧ́еши, и҆зба́вителѧ ро́ждши.

И҆́нъ канѡ́нъ ст҃ы́хъ пра́ѻц҃євъ, є҆гѡ́же краегране́сiе: Ѻ҆ц҃є́мъ хвалꙋ̀ въ лѣ́потꙋ ны́нѣ приноша́ю. I҆ѡ́сифъ.

Гла́съ а҃. Пѣ́снь а҃. I҆рмо́съ:

Хрⷭ҇то́съ ражда́етсѧ, сла́вите. хрⷭ҇то́съ съ нб҃съ, срѧ́щите. хрⷭ҇то́съ на землѝ, возноси́тесѧ. по́йте гдⷭ҇еви всѧ̀ землѧ̀, и҆ весе́лiемъ воспо́йте лю́дiе, ꙗ҆́кѡ просла́висѧ.

Ѻ҆ц҃є́мъ пѣ́нiе принесе́мъ, пре́жде зако́на, и҆ въ зако́нѣ возсiѧ́вшымъ, и҆ и҆зъ дв҃ы возсiѧ́вшемꙋ гдⷭ҇ꙋ и҆ влⷣцѣ во́лею пра́вою ѹ҆годи́вшымъ, и҆ незаходи́магѡ просвѣще́нiѧ ны́нѣ наслажда́ющымсѧ.

А҆да́ма пе́рваго почти́мъ, рꙋко́ю почте́ннаго  зижди́телѧ, и҆ всѣ́хъ на́съ пра́ѻтца ѹ҆жѐ бы́вшаго, и҆ въ ски́нiахъ нбⷭ҇ныхъ со всѣ́ми и҆збра́нными почива́юща.

А҆́велѧ, да́ры прине́сшаго дꙋше́ю бл҃горо́днѣйшею, прiѧ́тъ всѣ́хъ бг҃ъ и҆ гдⷭ҇ь: сего́ же па́ки скверноꙋбíйственною рꙋко́ю ѹ҆мерщвле́на, принесѐ къ свѣ́тꙋ, ꙗ҆́кѡ бжⷭ҇твенна мч҃ника.

Бг҃оро́диченъ:

Рече́нiй бжⷭ҇твенныхъ ѹ҆слы́шимъ, вопiю́щихъ хрⷭ҇то́во ꙗ҆вле́нiе: се́ бо въ верте́пѣ ражда́етсѧ и҆зъ ѻ҆трокови́цы неискꙋсомꙋ́жныѧ, є҆гѡ́же стра́шное ржⷭ҇тво̀ провозвѣща́етъ sвѣздосло́вцємъ sвѣзда̀ ꙗ҆́вльшаѧсѧ.

Катава́сiа: Хрⷭ҇то́съ ражда́етсѧ, сла́вите:

Пѣ́снь г҃. I҆рмо́съ:

Ты̀ є҆сѝ ѹ҆твержде́нiе притека́ющихъ къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.

Ра́зꙋмъ стѧжа́вше бг҃онаꙋче́нный, влⷣко, ѻ҆́троцы дв҃довы, зако́ны ѻ҆те́чєскiѧ бг҃омꙋ́дреннѡ соблюдо́ша.

Ѻ҆́гнь не ѡ҆палѝ чистѣ̑йшаѧ тѣлеса̀ благочести́выхъ: посто́мъ бо дꙋшепита́тельнымъ напаѧ́хꙋсѧ.

Хвалꙋ̀ всемíрнꙋю и҆ многопѣ́тꙋю пою́тъ ѻ҆́троцы трiѐ, посредѣ̀ пе́щи чꙋ́днѡ ѡ҆роша́еми.

Бг҃оро́диченъ:

Да ржⷭ҇тво̀, влⷣко, и҆зъ дѣ́вствꙋющагѡ тѣлесѐ пока́жеши на́мъ, спаса́еши въ пещѝ дѣ̑вствꙋющаѧ тѣлеса̀.

И҆́нъ. I҆рмо́съ:

Пре́жде вѣ̑къ ѿ ѻ҆ц҃а̀ рожде́нномꙋ нетлѣ́ннѡ сн҃ꙋ, и҆ въ послѣ̑днѧѧ ѿ дв҃ы воплоще́нномꙋ безсѣ́меннѡ хрⷭ҇тꙋ̀ бг҃ꙋ возопiи́мъ: вознесы́й ро́гъ на́шъ, ст҃ъ є҆сѝ гдⷭ҇и.

Пое́тсѧ въ мíрѣ си́ѳово къ зижди́телю разжже́нiе, и҆́бо въ непоро́чнѣмъ жи́тельствѣ и҆ дꙋше́внѣй любвѝ томꙋ̀ и҆́стиннѡ ѹ҆годѝ, и҆ ны́нѣ во странѣ̀ живы́хъ вопiе́тъ: ст҃ъ є҆сѝ, гдⷭ҇и. 

Ѹ҆сты̑ и҆ ѧ҆зы́комъ и҆ се́рдцемъ є҆нѡ́съ чꙋ́дный призва́ти бг҃омꙋ́дреннѡ влⷣкꙋ всѣ́хъ и҆ бг҃а, надѣ́ѧшесѧ въ дс҃ѣ: и҆ благоꙋго́днѡ пожи́въ на землѝ, сла́вꙋ воспрiѧ́тъ.

Свѧщеннослѡ́вiи свѧще́нными є҆нѡ́ха ѹ҆блажи́мъ, благоꙋгоди́въ бо гдⷭ҇ꙋ, преста́висѧ въ сла́вѣ, ꙗ҆ви́всѧ лꙋ́чши сме́рти, ꙗ҆́коже писа́сѧ, и҆́мже бж҃iй бы́въ ра́бъ и҆́скреннѣйшiй.

Бг҃оро́диченъ:

Ны́нѣ ча́ѧнiе ꙗ҆зы́кѡвъ ѿ дв҃ы предгрѧде́тъ, и҆ виѳлее́мъ заключе́нный ѿверза́етъ свѣ́тлѡ є҆де́ма, сло́во воплоща́емое прiе́млѧ, и҆ въ ꙗ҆́слѣхъ пло́тiю возле́гшаго.

Катава́сiа: Пре́жде вѣ̑къ: И҆ ѵ҆пакоѝ, гла́съ в҃:

Въ ро́сꙋ дѣ́темъ ѻ҆́гнь прелага́шесѧ, пла́чь въ ра́дость жена́мъ премѣнѧ́шесѧ: а҆́гг҃лъ бо во ѻ҆бои́хъ слꙋжа́ше чꙋдесѣ́хъ, ѻ҆́вымъ ѹ҆́бѡ во ѹ҆покое́нiе претвори́вый пе́щь, си̑мъ же воскресе́нiе возвѣсти́вый тридне́вное: нача́льниче жи́зни на́шеѧ, гдⷭ҇и, сла́ва тебѣ̀.

Пѣ́снь д҃. I҆рмо́съ:

Ѹ҆слы́шахъ, гдⷭ҇и, смотре́нiѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.

Данiи́лъ мꙋдрѣ́йшiй бжⷭ҇твеннѣ ѹ҆мо́мъ просвѣща́емь, сѡ́нiѧ разрѣшѝ самоде́ржцєвъ бжⷭ҇твенною бл҃года́тiю.

Ѡ҆блиста́етъ чꙋдесмѝ, є҆́же въ пещѝ, ѻ҆трокѡ́въ страда́нiе: мꙋчи́телѧ бо ѹ҆лови́ша къ позна́нiю твоемꙋ̀, всеси́льне.

Согла́сiѧ ѻ҆рга́ны и҆ мꙋсiкíи пѣ̑сни всесли̑чныѧ до́блественныхъ не привлеко́ша, и҆ злато́мꙋ ѻ҆́бразꙋ не подклони́ша.

Бг҃оро́диченъ:

Пѣ́сньми, всепѣ́таѧ, и҆̀же въ вавѷлѡ́нѣ, дѣ́ти почита́ютъ сн҃а твоего̀ пребжⷭ҇твеннаго, є҆го́же въ пещѝ позна́ша.

И҆́нъ. I҆рмо́съ:

Же́злъ и҆зъ ко́рене i҆ессе́ева и҆ цвѣ́тъ ѿ негѡ̀, хрⷭ҇тѐ, ѿ дв҃ы  прозѧ́блъ є҆сѝ, и҆зъ горы̀, хва́льный, приѡсѣне́нныѧ ча́щи, прише́лъ є҆сѝ вопло́щсѧ ѿ неискꙋсомꙋ́жныѧ, невеще́ственный и҆ бж҃е, сла́ва си́лѣ твое́й, гдⷭ҇и.

Хвалꙋ̀ принесе́мъ бг҃ꙋ, чтꙋ́ще пѣ́сньми нѡ́а, вои́стиннꙋ сꙋ́ща пра́веднаго: во всѣ́хъ бо за́повѣдехъ бжⷭ҇твенныхъ ѹ҆краша́емь ꙗ҆ви́сѧ, хрⷭ҇тꙋ̀ благоꙋгоди́въ, є҆мꙋ́же пѣснопое́мъ вѣ́рнiи: сла́ва си́лѣ твое́й, гдⷭ҇и.

Ви́дѣвъ твоѐ бг҃ъ благоро́дное нра́ва, и҆ просто́е, и҆ по всемꙋ̀ нѡ́е соверше́на втора́гѡ мíра, ꙗ҆́вѣ началовожда́ тѧ показꙋ́етъ, спа́сшаго томꙋ̀ всѧ́кагѡ ро́да ѿ пото́па чꙋ́вственнагѡ сѣ́мѧ, ꙗ҆́коже са́мъ повелѣ̀.

Нѡ́а сохра́ншаго бж҃iй зако́нъ невреди́мь, и҆ ѡ҆брѣ́тшасѧ тогда̀ пра́ведна въ ро́дѣ свое́мъ, и҆ дре́вѧнымъ спа́сша дре́вле ковче́гомъ безслове́сныхъ ро́ды, повелѣ́нiемъ вседѣ́тельнымъ, пѣ́сньми благоче́стнѡ ѹ҆блажи́мъ.

Вiно̀ ѹ҆миле́нiѧ на́мъ то́читъ, чтꙋ́щымъ тѧ̀, нѡ́е блаже́нне, па́мѧть твоѧ̀, веселѧ́щее и҆ дꙋ́шы и҆ сердца̀ всегда̀, чи́стѣ блажа́щихъ нра́вы твоѧ̑ честны̑ѧ и҆ жи́тельство бжⷭ҇твенное.

Бг҃оро́диченъ:

Ны́нѣ и҆збавле́нiе на́ше въ ꙗ҆́слѣхъ возлега́етъ, и҆ пелена́ми повива́етсѧ, ꙗ҆́коже младе́нецъ. И҆ волсвѝ, восто́чнiи ца́рiе прихо́дѧтъ, сего̀, ꙗ҆́кѡ бг҃а и҆ цр҃ѧ̀, ро́ждшагосѧ ѿ чⷭ҇тыѧ, ви́дѣти, и҆ поклони́тисѧ съ да̑ры вѣ́рнѡ.

Катава́сiа: Же́злъ и҆зъ ко́рене i҆ессе́ева:

Пѣ́снь є҃. I҆рмо́съ:

Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.

Наꙋчи́вшесѧ зако́нꙋ, сп҃се, не ѿверго́шасѧ твоѝ ѹ҆го́дницы, данiи́лъ вели́кiй съ тремѝ ю҆́ношами бг҃омꙋ́дрыми:  но, крѣ́пость прiе́мше ѿ тебє̀, бл҃годѣ́телѧ, мꙋчи́тели мꙋ́жески побѣди́ша.

Мы́сленнѡ наꙋча́шесѧ данiи́лъ, чл҃вѣколю́бче, твои̑мъ та́йнамъ: на ѻ҆́блацѣ бо, ꙗ҆́кѡ сн҃а тѧ̀ человѣ́ча грѧдꙋ́ща, ꙗ҆зы́кѡвъ всѣ́хъ, ꙗ҆́кѡ сꙋдiю̀ и҆ цр҃ѧ̀, зрѧ́ше ѹ҆ма̀ чистото́ю.

Ѹ҆краси́сѧ, ѽ дѣ́ти! па́че ка́мене сапфíра, ва́ше совокꙋпле́нiе, ꙗ҆́кѡ зарѧ̀ злата́ѧ, благоче́стiѧ ре́вностiю распа́льшесѧ, ходѧ́ще ра́достнѡ въ пещѝ, и҆ собира́юще ликова́нiе всемíрное.

Бг҃оро́диченъ:

Данiи́лъ тѧ̀, дв҃о, го́рꙋ прописа̀ ꙗ҆́вѣ бжⷭ҇твенный, трiе́ же ѻ҆́троцы ви́дѣвше пла́мень ѡ҆роша́ющъ, твоѐ бжⷭ҇твенное ржⷭ҇тво̀ пѣснопѣ́сненнѡ восхвалѧ́ютъ, ꙗ҆́кѡ сп҃са и҆ зижди́телѧ и҆ гдⷭ҇а.

И҆́нъ. I҆рмо́съ:

Бг҃ъ сы́й ми́ра, ѻ҆ц҃ъ щедро́тъ, вели́кагѡ совѣ́та твоегѡ̀ а҆́гг҃ла, ми́ръ подава́юща, посла́лъ є҆сѝ на́мъ: тѣ́мъ, бг҃оразꙋ́мiѧ къ свѣ́тꙋ наста́вльшесѧ, ѿ но́щи ѹ҆́тренююще, славосло́вимъ тѧ̀, чл҃вѣколю́бче.

Хвала́ми бжⷭ҇твенными да почти́тсѧ си́мъ, ѻ҆ч҃еское бл҃гослове́нiе приплоди́въ: и҆ предъ бг҃омъ благоꙋго́денъ ꙗ҆́вльсѧ, къ пра́ѻч҃єскимъ ликѡ́мъ причте́сѧ, и҆ во странѣ̀ живы́хъ ра́достнѡ почива́етъ.

Ви́дѣти сподо́бисѧ, ꙗ҆́кѡ дрꙋ́гъ бж҃iй, а҆враа́мъ де́нь зижди́телѧ своегѡ̀, и҆ и҆спо́лнь быва́етъ ра́дости дх҃о́вныѧ: сего̀ ѹ҆́бѡ, ѹ҆ма̀ пра́востiю чтꙋ́ще, ѹ҆блажи́мъ всѝ, ꙗ҆́кѡ хрⷭ҇то́ва бжⷭ҇твенна пра́ѻц҃а.

Ви́дѣлъ є҆сѝ, ꙗ҆́коже є҆́сть мо́щно человѣ́кꙋ ви́дѣти, трⷪ҇цꙋ, и҆ тꙋ́ю ѹ҆гости́лъ є҆сѝ, ꙗ҆́кѡ дрꙋ́гъ при́сный, преблаже́нне а҆враа́ме: тѣ́мже мздꙋ̀ прiѧ́лъ є҆сѝ стра́ннагѡ гоще́нiѧ, є҆́же бы́ти тебѣ̀ безчи́сленныхъ ꙗ҆зы́кѡвъ ѻ҆ц҃ꙋ̀ вѣ́рою.

Бг҃оро́диченъ:

По́лный и҆стощава́етсѧ пло́тiю на́съ ра́ди, и҆ нача́ло  безнача́льный прiе́млетъ: ѡ҆бнищева́етъ же бога́тый, и҆ сло́во сы́й бг҃ъ, въ ꙗ҆́слѣхъ безслове́сныхъ возлежи́тъ, ꙗ҆́кѡ младе́нецъ, воззва́нiе всѣ́хъ сꙋ́щихъ ѿ вѣ́ка содѣ́ловаѧ.

Катава́сiа: Бг҃ъ сы́й ми́ра:

Пѣ́снь s҃. I҆рмо́съ:

Бе́здна грѣхѡ́въ и҆ прегрѣше́нiй бꙋ́рѧ мѧ̀ смꙋща́етъ, и҆ во глꙋбинꙋ̀ нꙋ́жднагѡ рѣ́етъ мѧ̀ ѿча́ѧнiѧ: но твою̀ крѣ́пкꙋю рꙋ́кꙋ мнѣ̀ прострѝ, ꙗ҆́кѡ петро́ви: ѽ ѹ҆пра́вителю! и҆ спасѝ.

Ѡ҆блада́вше дꙋше́вными страстьмѝ си́лою сло́ва, страны̀ ꙗ҆зы̑къ халде́йскихъ вла́стели бы́сте: вѣ́сть бо добродѣ́тель че́сть дарова́ти стѧжа́вшымъ ю҆̀, ѽ дв҃довы мꙋ́дрiи внꙋ́цы!

Въ ме́ртвость данiи́лъ живоно́снꙋю ѡ҆дѣ́ѧвсѧ дре́вле, ꙗ҆́кѡ бг҃а халде́ємъ sлочести́внѡ мни́маго, ѹ҆бива́етъ снѣ́дiю sмíѧ sлѣ́йшаго. свѧще́нники же sлочести̑выѧ мꙋ́дрѣ ѹ҆би́лъ є҆́сть.

Бг҃оро́диченъ:

Млⷭ҇тива мѝ сꙋдiю̀ сн҃а твоего̀, бцⷣе дв҃о, твои́ми моли́твами бы́ти въ де́нь сꙋда̀, и҆зба́вителѧ же лю́тыхъ, мт҃и, ѹ҆молѝ: на тѧ́ бо є҆ди́нꙋ наде́ждꙋ мою̀ возлага́ю.

И҆́нъ. I҆рмо́съ:

И҆зъ ѹ҆тро́бы i҆ѡ́нꙋ младе́нца и҆зблева̀ морскíй sвѣ́рь, ꙗ҆кова̀ прiѧ́тъ: въ дв҃ꙋ же все́льшеесѧ сло́во, и҆ пло́ть прiе́мшее, про́йде сохра́ншее нетлѣ́ннꙋ. є҆гѡ́же бо не пострада̀ и҆стлѣ́нiѧ, ро́ждшꙋю сохранѝ неврежде́ннꙋ.

Ѻ҆́бразъ хрⷭ҇то́вы стрⷭ҇ти бы́лъ є҆сѝ ꙗ҆́вѣ, i҆саа́че преблаже́нне, возводи́мь ѻ҆́ч҃имъ бл҃гопокоре́нiемъ, є҆́же закала́тисѧ. сегѡ̀ ра́ди ѹ҆блажи́лсѧ є҆сѝ, и҆ ра́бъ бж҃iй вои́стиннꙋ ꙗ҆ви́лсѧ є҆сѝ бли́жнiй, со всѣ́ми пра́ведными вселѧ́ѧсѧ.

Ꙗ҆ви́сѧ i҆а́кѡвъ ѹ҆го́дникъ вѣ́рнѣйшiй всѣ́хъ бг҃а:  тѣ́мже и҆ бра́сѧ со а҆́гг҃ломъ, ѹ҆́мъ зрѧ̀ бг҃а нарече́сѧ, и҆ спѧ̀, бжⷭ҇твеннꙋю лѣ́ствицꙋ ви́дѣ, на не́йже бг҃ъ ѹ҆твержда́шесѧ, пло́тiю ѡ҆бложи́выйсѧ за благосты́ню.

Любѧ̀ i҆ѡ́сифъ ко ѻ҆ц҃ꙋ̀ благопокоре́нiе, въ ро́въ вве́рженъ, продаде́сѧ во ѻ҆́бразъ закла́ннагѡ и҆ въ ро́вѣ положе́ннагѡ хрⷭ҇та̀: пшеницода́вецъ же є҆гѵ́пта бы́сть, цѣломꙋ́дръ бы́въ и҆ пра́веденъ, ца́рь же страсте́й и҆́стиннѣйшiй.

Бг҃оро́диченъ:

Мла́до на землѝ ѻ҆троча̀ познава́етсѧ, сы́й со ѻ҆ц҃е́мъ при́снѡ и҆ дх҃омъ, пелена́ми же повива́етсѧ и҆́же зе́млю повива́ѧй мгло́ю ꙗ҆́вѣ, и҆ въ ꙗ҆́слѣхъ безслове́сныхъ возлежи́тъ. сегѡ̀ ны́нѣ предпра́зднꙋемъ ра́дꙋющесѧ безсѣ́менное ржⷭ҇тво̀.

Катава́сiа: И҆зъ ѹ҆тро́бы i҆ѡ́нꙋ: Конда́къ, гла́съ s҃:

Рꙋкопи́саннагѡ ѻ҆́браза не поче́тше, но неѡпи́саннымъ сꙋщество́мъ защити́вшесѧ, требл҃же́ннiи, въ по́двизѣ ѻ҆гнѧ̀, просла́вистесѧ: средѣ́ же пла́мене нестерпи́магѡ стоѧ́ще, бг҃а призва́сте: ѹ҆скорѝ, ѽ ще́дрый, и҆ потщи́сѧ, ꙗ҆́кѡ млⷭ҇тивъ, въ по́мощь на́шꙋ, ꙗ҆́кѡ мо́жеши хотѧ́й.

I҆́косъ:

Прострѝ твою̀ рꙋ́кꙋ, є҆́юже дре́вле прiѧ́ша и҆скꙋше́нiе є҆гѵ́птѧне борю́щiи, и҆ є҆вре́є бори́мiи. не ѡ҆ста́ви на́съ, да не пожре́тъ на́съ сме́рть, жа́ждꙋщаѧ на́съ, и҆ сатана̀ ненави́дѧй на́съ, но прибли́жисѧ на́мъ, и҆ пощадѝ дꙋ́шы на́шѧ, ꙗ҆́коже пощади́лъ є҆сѝ и҆ногда̀ ѻ҆́троки твоѧ̑, сꙋ́щыѧ въ вавѷлѡ́нѣ, непреста́ннѡ сла́вѧщыѧ тѧ̀, и҆ вве́ржєнныѧ тебє̀ ра́ди въ пе́щь, и҆ ѿ сеѧ̀ вопiю́щыѧ тѝ: ѹ҆скорѝ, ще́дрый, и҆ потщи́сѧ, ꙗ҆́кѡ ми́лостивъ на по́мощь на́шꙋ, ꙗ҆́кѡ мо́жеши хотѧ́й.

Пѣ́снь з҃. I҆рмо́съ:

Ѻ҆́троцы бг҃очести́вiи въ вавѷлѡ́нѣ ѻ҆́бразꙋ злато́мꙋ не  поклони́шасѧ, но посредѣ̀ пе́щи ѻ҆́гненныѧ ѡ҆роша́еми, пѣ́снь воспѣва́хꙋ, глаго́люще: превозноси́мый ѻ҆ц҃є́въ и҆ на́съ бж҃е, бл҃гослове́нъ є҆сѝ.

Гла́съ бг҃олюбе́зенъ поѧ́шесѧ и҆зъ среды̀ ѻ҆гнѧ̀ вседержи́телю, а҆за́рiа бо бжⷭ҇твенный ли́къ соста́вивъ, пѣ́снь воспѣва́ѧ, глаго́лаше: бл҃гослове́нъ бг҃ъ ѻ҆тє́цъ на́шихъ.

Цѣвни́ца ю҆́ношей бг҃осло́вствꙋетъ всѣ́хъ бг҃а и҆ вседержи́телѧ, тѣ̑мъ въ пещѝ ꙗ҆́снѡ ꙗ҆́вльшагосѧ и҆ пѣ́снь воспѣва́хꙋ, глаго́люще: бл҃гослове́нъ бг҃ъ ѻ҆тє́цъ на́шихъ.

Трѝ въ пе́щь вве́ржєнныѧ ви́дѣвъ ца́рь, ꙗ҆́кѡ ѹ҆зрѣ̀ четве́ртагѡ ви́дъ, сн҃а пронаречѐ бж҃iѧ, и҆ всѣ̑мъ возопѝ: бл҃гослове́нъ бг҃ъ ѻ҆ц҃ъ на́шихъ.

Бг҃оро́диченъ:

И҆мѣ́ѧ просвѣще́нъ бжⷭ҇твенною заре́ю ѹ҆́мъ, данiи́ле бг҃облаже́нне, дв҃ы ржⷭ҇тво̀ ꙗ҆́вѣ предви́дѣлъ є҆сѝ, та́инственными ѻ҆́бразы ѡ҆бразꙋ́емо, бл҃гослове́нъ, вопiѧ̀, бж҃е ѻ҆ц҃ъ на́шихъ.

И҆́нъ. I҆рмо́съ:

Ѻ҆́троцы, благоче́стiю совоспита́ни, sлочести́вагѡ велѣ́нiѧ небре́гше, ѻ҆́гненнагѡ преще́нiѧ не ѹ҆боѧ́шасѧ, но посредѝ пла́мене, стоѧ́ще, поѧ́хꙋ: ѻ҆тцє́въ бж҃е, бл҃гослове́нъ є҆сѝ.

Да воспое́тсѧ а҆на́нiа, а҆за́рiа, мiсаи́лъ съ данiи́ломъ, пе́щь ѹ҆гаси́вше ѻ҆́гненнꙋю, и҆ львѡ́въ ѡ҆бꙋзда́вше стремлє́нiѧ, и҆ хрⷭ҇тꙋ̀ согла́снѡ пою́ще: ѻ҆тцє́въ бж҃е, бл҃гослове́нъ є҆сѝ.

Зако́ннѡ пострада́въ въ напа́стехъ и҆ неѡсла́бныхъ ско́рбехъ, ѹ҆го́дникъ нарече́сѧ i҆́ѡвъ бж҃iй всеи́стиннѣйшiй, кро́токъ, неsло́бивъ, пра́въ, соверше́нъ, непоро́ченъ, вопiѧ̀: ѻ҆тцє́въ бж҃е, благослове́нъ є҆сѝ.

Вѣ́рою мѡѷсе́а, а҆арѡ́на же и҆ ѡ҆́ра почти́мъ, восхвалѧ́юще i҆исꙋ́са и҆ леѵíю свѧще́ннѣйшаго, гедеѡ́на же и҆ самѱѡ́на, и҆ взыва́емъ: ѻ҆тцє́въ бж҃е, бл҃гослове́нъ є҆сѝ.

Бг҃оро́диченъ:

Сѐ, ꙗ҆́коже проречѐ прⷪ҇ро́къ, во чре́вѣ зача̀  неискꙋсобра́чнаѧ бг҃а, и҆ роди́ти ꙗ҆́вѣ и҆́детъ въ верте́пѣ виѳлее́млѣ. є҆мꙋ́же всѝ пое́мъ: ѻ҆тцє́въ бж҃е, бл҃гослове́нъ є҆сѝ.

Катава́сiа: Ѻ҆́троцы благоче́стiю совоспита́ни:

Пѣ́снь и҃. I҆рмо́съ:

Седмери́цею пе́щь халде́йскiй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сiѧ̑ ви́дѣвъ, творцꙋ̀ и҆ и҆зба́вителю вопiѧ́ше: ѻ҆́троцы, бл҃гослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

А҆враа́мово благоро́дiе сохрани́ти тща́щесѧ, сво́йственное къ немꙋ̀ стѧжа́сте ѡ҆снова́нiе вѣ́ры и҆ наде́жды, преподо́бнiи, терпѣ́нiе и҆ напа́стемъ пожда́нiе, вопiю́ще: благослови́те, свѧще́нницы влⷣкꙋ, лю́дiе, превозноси́те є҆го̀ во вѣ́ки.

Ꙗ҆́кѡ свѣти̑ла просiѧ́вше, и҆ зе́млю ѡ҆небеси́вше, и҆ благоче́стiѧ просвѣще́нiемъ ѡ҆сiѧ́вшесѧ, всемíрное соста́вльше ликостоѧ́нiе, пою́тъ ѿ напа́стей спа́сшемꙋ влⷣцѣ: ѻ҆́троцы, благослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Ю҆́ношески погаси́вше распали́мꙋю пе́щь, и҆ львѡ́въ чє́люсти загра́ждше дв҃дѡвы внꙋ́цы, ны́нѣ ра́дꙋющесѧ пою́тъ тѧ̀ бл҃годѣ́телѧ, цр҃ѧ̀ всѣ́хъ: ѻ҆́троцы, благослови́те, свѧще́нницы, воспо́йте, лю́дiе, превозноси́те во всѧ̑ вѣ́ки.

Бг҃оро́диченъ:

Тайнонаꙋча́етъ, пречⷭ҇таѧ, данiи́лъ мꙋдрѣ́йшiй, и҆ предживописꙋ́ютъ ѻ҆́троцы трiѐ ржⷭ҇тво̀ твоѐ бг҃омꙋ́дреннiи, ѻ҆́бразы зрѧ́ще и҆зъ ѹ҆тро́бы твоеѧ̀ проше́дшагѡ несказа́ннѡ: є҆го́же дѣ́ти благословѧ́тъ, свѧще́нницы воспѣва́ютъ, лю́дiе превозно́сѧтъ во всѧ̑ вѣ́ки.

И҆́нъ. I҆рмо́съ:

Чꙋ́да преесте́ственнагѡ, росода́тельнаѧ и҆зꙿѡбразѝ пе́щь ѻ҆́бразъ: не бо̀, ꙗ҆̀же прiѧ́тъ, пали́тъ ю҆́ныѧ, ꙗ҆́кѡ нижѐ ѻ҆́гнь бжⷭ҇тва̀ дв҃ы,  въ ню́же вни́де ѹ҆тро́бꙋ. тѣ́мъ, воспѣва́юще, воспое́мъ: да бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

Дне́сь сꙋ́щихъ ѿ вѣ́ка бжⷭ҇твеннꙋю па́мѧть соверша́емъ честны́хъ ѻ҆тє́цъ, а҆да́ма, а҆́велѧ же, си́ѳа, и҆ нѡ́а, и҆ є҆нѡ́са, и҆ є҆нѡ́ха, и҆ а҆враа́ма, мелхiседе́ка и҆ i҆́ѡва, i҆саа́ка и҆ вѣ́рнагѡ i҆а́кѡва: да благослови́тъ тва́рь, вопiю́ще, гдⷭ҇а, и҆ превозно́ситъ во всѧ̑ вѣ́ки.

По́лкъ бг҃окра́сный бжⷭ҇твенныхъ ѻ҆тє́цъ да восхва́лимъ, вара́ка, и҆ наѳа́на, и҆ є҆леаза́ра, i҆ѡсíю, и҆ дв҃да, i҆ефѳа́ѧ, самꙋи́ла же, прє́днѧѧ зрѧ́ща че́стнѣ, и҆ взыва́юща: да благослови́тъ тва́рь всѧ̀ гдⷭ҇а и҆ превозно́ситъ є҆го̀ во вѣ́ки.

Похвалꙋ̀ пѣснопѣ́сненнѡ да принесе́мъ бж҃iимъ прⷪ҇ро́кѡмъ, восхвалѧ́юще i҆ѡсíю, и҆ мiхе́а, софо́нiа, и҆ а҆ввакꙋ́ма, заха́рiю, и҆ i҆ѡ́нꙋ, а҆гге́а же, и҆ а҆мѡ́са, и҆ со а҆вдíемъ малахíю, и҆ наꙋ́ма, и҆са́iю и҆ i҆еремíю, и҆ i҆езекíилѧ, кꙋ́пнѡ данiи́ла, и҆лiю̀ и҆ є҆лiссе́а.

Глаго́лы трⷪ҇ческими всест҃ꙋ́ю воспое́мъ, вѣ́рнiи, трⷪ҇цꙋ, ѻ҆ц҃а̀ безнача́льнаго, сн҃а же и҆ пра́ваго дх҃а ст҃а́го, є҆ди́ницꙋ трiѷпоста́снꙋю, ю҆́же всѧ́кое дыха́нiе сла́витъ, зовꙋ́ще: да благослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

Ꙗ҆ви́лсѧ є҆сѝ ѿ дѣ́вственныхъ, хрⷭ҇тѐ, крове́й, воплоща́емь неизрече́ннымъ сло́вомъ, и҆ ꙗ҆́кѡ млⷣнецъ соверше́нъ въ верте́пѣ, премно́жествомъ бл҃гоꙋтро́бiѧ, i҆и҃се, ражда́ѧсѧ: sвѣзда́ же тѧ̀ и҆здале́ча возвѣстѝ sвѣздосло́вцємъ, по́йте, вѣ́рою зовꙋ́щымъ, и҆ превозноси́те хрⷭ҇та̀ во вѣ́ки.

Катава́сiа: Чꙋ́да преесте́ственнагѡ:

Пѣ́снь ѳ҃. I҆рмо́съ:

Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннiи тобо́ю, дв҃о чи́стаѧ, съ безпло́тными ли́ки тѧ̀ велича́юще.

Достиго́сте кончи́нꙋ жела́емꙋю, и҆ жела́нiй кра́йнѣйшемꙋ предстоитѐ въ нбⷭ҇ныхъ черто́зѣхъ, ѻ҆́троцы всеблаже́ннiи. 

Ра́дꙋющесѧ рꙋкоѧ́тiе, є҆́же ѿ сле́зъ, до́брагѡ ва́шегѡ земледѣ́ланiѧ прiѧ́сте, нетлѣ́нiѧ кла́съ плодоноси́вше.

Возсiѧ̀ свѣ́тлость ны́нѣ ва́мъ досто́йнѡ, и҆ весе́лiе се́рдца процвѣтѐ: ѿѻнꙋ́дꙋже бо ѿбѣжѐ печа́ль, всели́стесѧ.

Бг҃оро́диченъ:

Па́жить сме́ртнꙋю ѹ҆ста́вила є҆сѝ, дв҃о, жизнода́вца ро́ждши и҆ гдⷭ҇а, животворѧ́щаго вѣ́рою велича́ющыѧ тѧ̀.

И҆́нъ. I҆рмо́съ:

Та́инство стра́нное ви́жꙋ и҆ пресла́вное: не́бо, верте́пъ: престо́лъ херꙋвíмскiй, дв҃ꙋ: ꙗ҆́сли, вмѣсти́лище, въ ни́хже возлежѐ невмѣсти́мый хрⷭ҇то́съ бг҃ъ: є҆го́же, воспѣва́юще, велича́емъ.

Крѣ́постiю твое́ю дре́вле си̑лы сотвори́ша дщє́ри, гдⷭ҇и, а҆́нна, и҆ i҆ꙋдíѳъ, и҆ девѡ́ра, ѻ҆лда̀, i҆аи́ль же, є҆сѳи́рь, са́рра, марiа́мъ же мѡѷсе́ева, рахи́ль и҆ реве́кка и҆ рꙋ́ѳь, велемꙋ̑дрыѧ.

Ꙗ҆́кѡ ѹ҆гаси́вшыѧ ѻ҆́троки ст҃ы̑ѧ пе́щь, свѧще́ннѡ почти́мъ, кꙋ́пнѡ съ данiи́ломъ прⷪ҇ро́комъ, и҆ всѣ́ми пра́ведными ꙗ҆́вѣ, пре́жде зако́на ѡ҆блиста́вшими до́брѣ и҆ въ зако́нѣ влⷣцѣ ѹ҆годи́вшими.

Премꙋ́дрiи бжⷭ҇твеннiи прⷪ҇ро́цы бы́вше а҆враа́мѡвы внꙋ́цы, є҆́же ѿ а҆враа́ма и҆ i҆ꙋ́ды ро́ждшеесѧ сло́во бж҃iе провозвѣсти́ша дх҃омъ: тѣ́хъ мольба́ми, i҆и҃се, всѧ̑ ѹ҆ще́дри.

Ѡ҆свѧти́сѧ всѧ̀ тва́рь па́мѧтiю ва́шею, и҆ торжествꙋ́ющи зове́тъ, ра́бски вопiю́щи: мольбꙋ̀ гдⷭ҇ꙋ при́снѡ принеси́те, блаже́ннiи, ѹ҆лꙋчи́ти вѣ́чныхъ бла̑гъ благохва́лѧщымъ ва́съ.

Бг҃оро́диченъ:

Ѡ҆блекíйсѧ въ мѧ̀, ѿ дв҃ы предгрѧде́тъ, и҆ въ верте́пѣ ражда́етсѧ сло́во ѻ҆́ч҃ее несли́тнѡ: ликꙋ́й тва́рь, гла́сы благода́рственными велича́ющи, тогѡ̀ є҆́же за милосе́рдiе всест҃о́е снизше́ствiе.

Катава́сiа: Та́инство стра́нное: Свѣти́ленъ воскрⷭ҇нъ. 

Сла́ва, пра́ѻц҃євъ. Подо́бенъ: Жєны̀ ѹ҆слы́шите:

А҆да́ма восхва́лимъ, а҆́велѧ, си́ѳа и҆ є҆нѡ́са, є҆нѡ́ха и҆ нѡ́а: а҆враа́ма, i҆саа́ка и҆ i҆а́кѡва: мѡѷсе́а, i҆́ѡва и҆ а҆арѡ́на: є҆леаза́ра и҆ i҆исꙋ́са: вара́ка, самѱѡ́на и҆ i҆ефѳа́ѧ: дв҃да и҆ соломѡ́на.

И҆ ны́нѣ:

Со́лнце вели́кое, созда́тель ѿ неискꙋсомꙋ́жныѧ дв҃ы, ꙗ҆́же ѿ а҆да́ма просвѣти́ти въ виѳлее́мъ тщи́тсѧ. тѣ́мже возвѣща́етъ чꙋ́до пра̑ѻц҃ъ, всесвѣтлѣ́йшаѧ па́мѧть.

На хвали́техъ стiхи̑ры воскрⷭ҇ны, д҃: и҆ ст҃ы́хъ пра́ѻц҃євъ д҃, гла́съ в҃.

Подо́бенъ: До́ме є҆ѵфра́ѳовъ:

Всѝ честны́хъ ны́нѣ пра́ѻтєцъ * па́мѧть соверша́емъ, * пою́ще бг҃оꙋго́дное си́хъ житiѐ, * є҆гѡ́же ра́ди возвели́чишасѧ.

Два́жды.

Стíхъ: Бл҃гослове́нъ є҆сѝ, гдⷭ҇и бж҃е ѻ҆ц҃ъ на́шихъ, и҆ хва́льно, и҆ просла́влено и҆́мѧ твоѐ во вѣ́ки.

Ѹ҆гаси́ша си́лꙋ * ѻ҆́троцы ѻ҆́гненнꙋю, * ликꙋ́юще посредѣ̀ пе́щи, * и҆ пою́ще * бг҃а всеси́льнаго.

Стíхъ: Ꙗ҆́кѡ пра́веденъ є҆сѝ ѡ҆ всѣ́хъ, ꙗ҆̀же сотвори́лъ є҆сѝ на́мъ.

Въ ро́вѣ заключе́нъ, * sвѣрє́мъ соѻбита́тель, * данiи́лъ прⷪ҇ро́къ, * неприча́стенъ си́хъ * показа́сѧ ѡ҆sлобле́нiѧ.

Сла́ва, гла́съ з҃. Ге́рманово:

Прiиди́те всѝ, вѣ́рнѡ торжествꙋ́имъ, пре́жде зако́на ѻ҆ц҃ъ, а҆враа́ма и҆ сꙋ́щихъ съ ни́мъ, лѣ́тнюю па́мѧть. i҆ꙋ́дово пле́мѧ досто́йнѡ почти́мъ, и҆̀же въ вавѷлѡ́нѣ ѻ҆́троки ѹ҆гаси́вшыѧ пе́щный пла́мень, ꙗ҆́кѡ трⷪ҇цы ѻ҆́бразъ, съ данiи́ломъ восхва́лимъ, проро́чєскаѧ проречє́нiѧ и҆звѣ́стнѡ держа́ще, со и҆са́iемъ велегла́снѡ возопiи́мъ: сѐ дв҃а во чре́вѣ прiи́метъ, и҆ роди́тъ сн҃а є҆мманꙋ́ила, и҆́же є҆́сть съ на́ми бг҃ъ.

И҆ ны́нѣ, бг҃оро́диченъ: Пребл҃гослове́нна є҆сѝ:

Славосло́вiе вели́кое. Е҆ктєнiѝ, и҆ ѿпꙋ́стъ: и҆ стiхи́ра є҆ѵⷢ҇льскаѧ. Ча́съ а҃-й, и҆ коне́чный ѿпꙋ́стъ. 

На лiтꙋргíи бл҃жє́нна ѻ҆ктѡ́иха, на s҃: пра́ѻц҃євъ пѣ́снь г҃, на д҃. По вхо́дѣ тропа́рь воскрⷭ҇нъ, и҆ пра́ѻц҃євъ: Сла́ва, и҆ ны́нѣ, конда́къ пра́ѻц҃євъ. Прокíменъ, пѣ́снь ѻ҆ц҃є́въ, гла́съ д҃: Бл҃гослове́нъ є҆сѝ, гдⷭ҇и бж҃е ѻ҆ц҃ъ на́шихъ, и҆ хва́льно и҆ просла́влено и҆́мѧ твоѐ во вѣ́ки. Стíхъ: Ꙗ҆́кѡ пра́веденъ є҆сѝ ѡ҆ всѣ́хъ: А҆пⷭ҇лъ пра́ѻц҃євъ, къ колосса́ємъ, зача́ло сн҃з. А҆ллилꙋ́iа, гла́съ д҃: Мѡѷсе́й и҆ а҆арѡ́нъ во i҆ере́ехъ є҆гѡ̀, и҆ самꙋи́лъ въ призыва́ющихъ и҆́мѧ є҆гѡ̀. Е҆ѵⷢ҇лiе лꙋкѝ, зача́ло ѻ҃s. Прича́стенъ: Хвали́те гдⷭ҇а съ нб҃съ: Дрꙋгíй: Ра́дꙋйтесѧ, пра́веднiи ѡ҆ гдⷭ҇ѣ: