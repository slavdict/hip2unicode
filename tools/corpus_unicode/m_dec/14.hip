    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ д҃_i-й де́нь.

Ст҃ы́хъ мꙋ́чєникъ, ѳѵ́рса, леѵкíа, фiлимо́на, и҆ и҆̀же съ ни́ми.

А҆ллилꙋ́iа.

На Гдⷭ҇и, воззва́хъ, стiхи̑ры, гла́съ д҃. Поⷣ: Да́лъ є҆сѝ зна́менiе:

Ѳѵ́рсъ чꙋ́дный, * и҆ бг҃омꙋ́дрый каллiнíкъ, * и҆ сла́вный леѵкíй, * трⷪ҇цꙋ несозда́ннꙋю и҆сповѣ́дающе, * болѣ̑зни тѧжча́йшыѧ и҆ неѡсла̑бныѧ мꙋ̑ки * мꙋ́жественнѣйшимъ нра́вомъ претерпѣ́ша * и҆ побѣ́ды вѣнцы̀, ꙗ҆́кѡ побѣдоно́сцы, прiѧ́ша, * согра́ждане бы́вше * невеще́ственныхъ си́лъ.

Фiлимо́нъ вели́кiй, * а҆рiа́нъ пребога́тый, * мꙋ́дрый а҆поллѡ́нiй, * крове́й тече́ньми многобо́жiѧ ѹ҆гаси́ша пла́мень *, всю̀ напои́ша зе́млю * бг҃озна́нiѧ бжⷭ҇твенными стрꙋѧ́ми, * и҆ тꙋ́чами врачева́нiй страсте́й и҆зсꙋша́ютъ рѣ́ки * бжⷭ҇твенною бл҃года́тiю, * ꙗ҆́кѡ те́плiи защи́тницы.

Цвѣ́ти краснѣ́йшiи * въ цвѣ́тницѣ процвѣто́ша, * мꙋ́чєницы сла́внiи, * дх҃а и҆спꙋща́юще бжⷭ҇твенное благово́нiе, * и҆ мы̑сли благоꙋха́юще вѣ́рнѡ, * лѣ́тнюю па́мѧть и҆́хъ чтꙋ́щихъ, * страда̑нiѧ и҆ борє́нiѧ, * и҆ блаже́нное сконча́нiе. * є҆гѡ́же ра́ди во свѣ́тѣ невече́рнѣмъ ѡ҆бита́ютъ ра́дꙋющесѧ. 

И҆́ны стiхи̑ры прест҃ѣ́й бцⷣѣ, гла́съ и҆ подо́бенъ то́йже:

Ѡ҆дождѝ мнѣ̀, влⷣчце *, твоеѧ̀ ми́лости бе́зднꙋ *, и҆ ѡ҆пали́вшеесѧ зно́емъ страсте́й се́рдце моѐ *, ꙗ҆́кѡ ми́лостива напо́й, ѻ҆трокови́це *: и҆ ѹ҆миле́нiѧ ка̑пли точи́ти * непреста́ннѡ сотворѝ, молю́сѧ, *, и҆́миже ѹ҆тѣше́нiѧ сподо́блюсѧ, чⷭ҇таѧ, * є҆́же полꙋчи́ти и҆́мꙋтъ, * и҆̀же и҆́скреннѡ пла́кавшiисѧ.

Де́мѡнскими коле́блема прилѡ́ги, * и҆ въ ро́въ поги́бели вве́ржена ѹ҆ще́дри, влⷣчце, * и҆ ѹ҆тверди́ мѧ на ка́мени добродѣ́телей: * и҆ совѣ́ты врагѡ́въ разори́вши, * сподо́би мѧ̀ твори́ти повелѣ̑нiѧ * сн҃а твоегѡ̀, и҆ бг҃а на́шегѡ, * ꙗ҆́кѡ да полꙋчꙋ̀ ѡ҆ставле́нiе * въ де́нь сꙋда̀.

Въ разбо́йники впадо́хъ * скверноꙋбíйствєнныѧ, всенепоро́чнаѧ, * и҆ нетлѣ́нныѧ ѻ҆де́жды вы́шнiѧ свѣ́тлости * си́хъ нахожде́ньми совлече́нъ бы́хъ, ѻ҆трокови́це, * и҆ ѿ ни́хъ неми́лостивнѡ ѹ҆ѧзви́хсѧ, * и҆ низве́рженъ бы́хъ * въ мѣ́сто ѡ҆sлобле́нiѧ є҆́ле жи́въ: * но предварѝ, и҆ рꙋ́кꙋ твою̀ прострѝ, * и҆ воздви́гни мѧ̀, молю́сѧ.

Сла́ва, и҆ ны́нѣ, гла́съ и҆ подо́бенъ то́йже.

На ѻ҆дрѣ̀ низлежꙋ̀ ѹ҆ны́нiѧ, всенепоро́чнаѧ, * и҆ лѣ́ностнѡ прохождꙋ̀ житiѐ, * и҆ ѹ҆жаса́юсѧ конца̀ моегѡ̀ вре́мене, бцⷣе: * да не ꙗ҆́коже ле́въ неща́днѡ расто́ргнетъ * смире́ннꙋю мою̀ дꙋ́шꙋ * sмíй вселꙋка́вый. * тѣ́мже твое́ю бл҃гостiю * пре́жде конца̀ предвари́вши, * къ покаѧ́нiю мѧ̀ воздви́гни.

Крⷭ҇тобг҃оро́диченъ. Подо́бенъ: Ꙗ҆́кѡ до́блѧ:

Распина́ема хрⷭ҇та̀ чл҃вѣколю́бца ви́дѧщи, пречⷭ҇таѧ, * и҆ рє́бра и҆скопова́ема копiе́мъ, * пла́чꙋщи вопiѧ́ше: что̀ сiѐ, сн҃е мо́й; * что́ ти безблагода́тнiи лю́дiе возда́ша, * за ꙗ҆̀же сотвори́лъ є҆сѝ дѡ́браѧ и҆̀мъ, * и҆ тщи́шисѧ безча́дствовати мѧ̀, вселюбе́знѣйшiй; * ѹ҆дивлѧ́юсѧ, бл҃гоꙋтро́бне, * твоемꙋ̀ во́льномꙋ распѧ́тiю.

На стiхо́внѣ, ѻ҆ктѡ́иха. 

На ѹ҆́трени ѻ҆́ба канѡ́на ѻ҆ктѡ́иха, и҆ ст҃ы́хъ канѡ́нъ на д҃.

Ѳеофа́ново.

Гла́съ s҃. Пѣ́снь а҃. I҆рмо́съ:

Ꙗ҆́кѡ по сꙋ́хꙋ пѣшеше́ствовавъ i҆и҃ль по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь, пои́мъ, вопiѧ́ше.

Мч҃ническими красота́ми бжⷭ҇твенномꙋ прⷭ҇то́лꙋ предстоѧ́ще, и҆ бжⷭ҇твенными блиста̑нiи, страстоте́рпцы, сiѧ́юще, на́съ пою́щихъ ва́шꙋ па́мѧть просвѣти́те.

Добро́ты бжⷭ҇твенныѧ жела́юще, житiѧ̀ кра̑снаѧ въ ничто́же вмѣни́сте, страстоте́рпцы хрⷭ҇то́вы: и҆ ѹ҆ме́рше тѣ́ломъ, жи́знь безконе́чнꙋю ѡ҆брѣстѝ сподо́бистесѧ.

Безбо́жiѧ ле́сть бг҃олѣ́пнѡ, страстоте́рпцы мꙋ́чєницы, ѡ҆бличи́вше, мно́гихъ болѣ́зней претерпѣ́сте разжже́нiе, и҆ безболѣ́зненнꙋю жи́знь ны́нѣ воспрiѧ́сте.

Бг҃оро́диченъ:

Неѡпи́санное сло́во, ѡ҆пи́сано бы́вшее тѣ́ломъ породила̀ є҆сѝ, чⷭ҇таѧ: є҆го́же молѝ и҆зба́витисѧ тлѝ, и҆ страсте́й наведе́нiѧ, тѧ̀ сла́вѧщымъ.

Пѣ́снь г҃. I҆рмо́съ:

Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ѹ҆тверди́вый на́съ на ка́мени и҆сповѣ́данiѧ твоегѡ̀.

Тѣ́ло стрꙋ́жꙋще лю́тѣ тмы̀ предста́телiе, по́мысла твоегѡ̀ крѣ́пости не ѡ҆сла́биша, любо́вiю бжⷭ҇твенною си́льне въ любвѝ, ѳѵ́рсе, ѹ҆крѣплѧ́емагѡ.

Бы́сть, мч҃ниче чꙋ́дне, внеза́пнаѧ твоѧ̀ вои́стиннꙋ ко гдⷭ҇ꙋ вѣ́ра, є҆́юже посрами́лъ є҆сѝ врагѡ́въ sловѣ́рiе, вопiѧ̀, ѽ фiлимо́не! ра́бъ є҆́смь хрⷭ҇то́въ.

Къ боре́нiю, мꙋ́чениче, врага̀ де́рзостнѣ и҆зше́лъ є҆сѝ,  не щито́мъ, ни копiе́мъ, но вѣ́рою тве́рдою бжⷭ҇твеннѣ защити́всѧ, и҆ мꙋ́жески сего̀ на зе́млю низве́рглъ є҆сѝ.

Бг҃оро́диченъ:

Въ двꙋ́хъ є҆стества́хъ є҆ди́нъ ст҃ы́ѧ трⷪ҇цы, и҆зъ чⷭ҇тыхъ твои́хъ крове́й воплоти́всѧ, бг҃олѣ́пнѡ про́йде, сꙋ́щыѧ и҆зъ а҆да́ма спаса́ѧ, всечⷭ҇таѧ, бла́гостiю.

Сѣда́ленъ, гла́съ д҃. Подо́бенъ: Ѹ҆диви́сѧ i҆ѡ́сифъ:

Благоче́стiѧ щито́мъ покрыва́еми до́брѣ, и҆ ѻ҆рꙋ́жiемъ крⷭ҇та̀ ѡ҆дѣ́ѧвшесѧ тве́рдѡ, ѡ҆полчє́нiѧ низложи́ша мꙋчи́телѧ, мч҃ницы хрⷭ҇то́вы досточꙋ́днiи, и҆ вѣнце́мъ ѿ негѡ̀ ѹ҆вѧ́зшесѧ побѣ́ды, ликꙋ́ютъ непреста́ннѡ съ го́рними си́лами, и҆ сп҃са мо́лѧтъ, спастѝ дꙋ́шы на́шѧ.

Сла́ва, и҆ ны́нѣ, бг҃оро́диченъ:

Треволнє́нiи страстны́ми безсо́вѣстный а҆́зъ ѡ҆бꙋрева́емь, чⷭ҇таѧ, призыва́ю тѧ̀ те́плѣ: да не пре́зриши менє̀ ѻ҆каѧ́ннагѡ поги́бнꙋти, бе́зднꙋ милосе́рдiѧ ро́ждшаѧ, ра́звѣ бо тебє̀ наде́жди не и҆́мамъ. да не врагѡ́мъ ѹ҆́бѡ ѡ҆бра́дованiе и҆ смѣ́хъ надѣ́ѧвыйсѧ на тѧ̀, ꙗ҆влю́сѧ: и҆́бо мо́жеши, є҆ли̑ка хо́щеши, ꙗ҆́кѡ мт҃и сꙋ́щи всѣ́хъ бг҃а.

Крⷭ҇тобг҃оро́диченъ:

Дв҃а и҆ а҆́гница ви́дѣвши на крⷭ҇тѣ̀, безъ сѣ́мене и҆зъ неѧ̀ а҆́гнца ро́ждшагосѧ, и҆ копiе́мъ прободе́на, печа́ли ѹ҆ѧ́звена стрѣла́ми, вопiѧ́ше, болѣ́зненнѡ восклица́ющи: что̀ но́вое та́инство; ка́кѡ ѹ҆мира́еши, и҆́же живота̀ є҆ди́нъ гдⷭ҇ь; тѣ́мже воскреснѝ, па́дшаго воздвиза́ѧ пра́ѻтца.

Пѣ́снь д҃. I҆рмо́съ:

Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆ гдⷭ҇ѣ пра́зднꙋющи.

Е҆ди́наго благоꙋтро́бнаго, є҆ди́наго гдⷭ҇а и҆ бг҃а всѣ́хъ и҆сповѣ́дати мꙋ́чєницы возжелѣ́вше, чрезъ мꙋ̑ки тогѡ̀ црⷭ҇тво прiѧ́сте. 

Строга̑нiѧ тѣлє́снаѧ, ѻ҆́гнєннаѧ стремлє́нiѧ, и҆ sвѣре́й и҆ мо́рѧ, ю҆́ношески подꙿѧ́лъ є҆сѝ, пребога́те, си́лою креста̀, мꙋ́чениче ѳѵ́рсе, ѹ҆крѣплѧ́емь.

Подвигѡ́въ ра́нами ѹ҆добрѧ́ѧсѧ, дꙋ́шꙋ свѣтлѣ́йшꙋ со́лнечнагѡ сiѧ́нiѧ содѣ́лалъ є҆сѝ, ꙗ҆́кѡ во́инъ хрⷭ҇то́въ, страстоте́рпче мꙋ́чениче леѵкíе.

Бг҃оро́диченъ:

Мт҃рь безмꙋ́жнꙋ, дв҃ꙋ непоро́чнꙋ, нерастлѣ́ннꙋ ѻ҆трокови́цꙋ, въ жена́хъ є҆ди́нꙋ тѧ̀ зна́емъ: бл҃гослове́ннаѧ марíе, человѣ́кѡвъ и҆справле́нiе.

Пѣ́снь є҃. I҆рмо́съ:

Бж҃iимъ свѣ́томъ твои́мъ, бл҃же, ѹ҆́тренюющихъ тѝ дꙋ́шы любо́вiю ѡ҆зарѝ, молю́сѧ, тѧ̀ вѣ́дѣти, сло́ве бж҃iй, и҆́стиннаго бг҃а, ѿ мра́ка грѣхо́внагѡ взыва́юща.

Бжⷭ҇твеннѣйшими бг҃осiѧ́ннѡ, мꙋ́чєницы всехва́льнiи, зарѧ́ми ѡ҆свѧще́ни, преидо́сте безбо́жiѧ непостоѧ́ннꙋю пꙋчи́нꙋ, и҆ къ бжⷭ҇твеннѣй тишинѣ̀ преминꙋ́сте.

Влачи́ми по землѝ мч҃ницы всехва́льнiи лю́тѣ, и҆ мꙋ́ками ѹ҆ранѧ́еми, нбⷭ҇ныхъ чє́сти полꙋчи́сте, а҆́гг҃лѡвъ согра́ждане ны́нѣ бы́вше.

Любѧ̀ ѹ҆мре́ти за хрⷭ҇та̀ возлю́бльшаго тѧ̀ ꙗ҆́вѣ, мꙋ́чениче фiлимо́не, вмѣни́лъ є҆сѝ приноси̑мыѧ ꙗ҆́звы тѣлесѝ твоемꙋ̀, младе́нцєвъ стрѣлѧ́нiѧ, бг҃облаже́нне.

Бг҃оро́диченъ:

Бцⷣꙋ тѧ̀ ѿ дꙋшѝ, влⷣчце мíра блага́ѧ, и҆сповѣ́дающыѧ спаса́й: тѧ́ бо предста́тельницꙋ непобѣди́мꙋ стѧжа́хомъ, сꙋ́щꙋю бг҃ороди́тельницꙋ.

Пѣ́снь s҃. I҆рмо́съ:

Жите́йское мо́ре воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ, вопiю́ ти: возведѝ ѿ тлѝ живо́тъ мо́й, многоми́лостиве.

Вѣ́тры дви́жими бжⷭ҇твеннагѡ дх҃а, мꙋ́дрiи, дꙋшє́внаѧ  вождє́нiѧ во ѹ҆́мнаѧ приста̑нища прера́достнѡ спасо́сте, мꙋ́чєницы, наслажда́ющесѧ кꙋ́пнѡ ѡ҆боже́нiѧ.

На колесни́цꙋ пла́меннꙋ всѣ́дше, страда́льцы, и҆злiѧ́нною кро́вiю къ нб҃се́мъ восхи́тистесѧ, и҆ бж҃iю сла́вꙋ полꙋчи́сте, ѿ негѡ̀ вѣнцы̀ побѣ́ды прiи́мше.

Фiлимо́нъ и҆ леѵкíй, а҆поллѡ́нiй кꙋ́пнѡ и҆ ѳѵ́рсъ приснопа́мѧтный четвери́ца бжⷭ҇твеннаѧ и҆ свѣтоза́рнаѧ, трⷪ҇ческое ѡ҆сiѧ́нiе, прича́стiемъ невеще́ственнымъ ѡ҆богати́шасѧ.

Бг҃оро́диченъ:

И҆́же всѧ́кiѧ превы́шши, мы́сленныѧ, ꙗ҆́кѡ бг҃ъ, и҆ ви́димыѧ тва́ри, вопло́щсѧ про́йде и҆зъ твоегѡ̀ чре́ва, соблю́дъ тѧ̀ нетлѣ́ннꙋ, ꙗ҆́коже была̀ є҆сѝ пре́жде ржⷭ҇тва̀, мт҃и дв҃о.

Конда́къ гла́съ в҃. Подо́бенъ: Твє́рдыѧ.

Благоче́стiѧ вѣ́ры побѡ́рницы sлочести́ваго мꙋчи́телѧ ѡ҆плева́вше, ѡ҆бличи́сте sвѣроѻбра́зное є҆гѡ̀ кровопроли́тiе: и҆ побѣди́сте тогѡ̀ ꙗ҆́ростное противле́нiе, хрⷭ҇то́вою по́мощiю ѹ҆крѣплѧ́еми, ѳѵ́рсе и҆ леѵкíе, съ пострада́вшими ѡ҆ на́съ моли́тесѧ.

Пѣ́снь з҃. I҆рмо́съ:

Росода́тельнꙋ ѹ҆́бѡ пе́щь содѣ́ла а҆́гг҃лъ преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нiе бж҃iе, мꙋчи́телѧ ѹ҆вѣща̀ вопи́ти: бл҃гослове́нъ є҆сѝ, бж҃е ѻ҆тє́цъ на́шихъ.

Ѡ҆дождє́нiи бжⷭ҇твенными ѹ҆гаси́сте многобо́жiѧ пе́щь, разже́гшесѧ бжⷭ҇твенною любо́вiю прера́достнѡ, и҆ ны́нѣ пѣснопое́те, страда́льцы: бл҃гослове́нъ є҆сѝ, бж҃е ѻ҆те́цъ на́шихъ.

Гонѧ́щаго бжⷭ҇твенною ѹ҆лови́вше мре́жею, досточꙋ́днiи, и҆звлеко́сте и҆зъ глꙋбины̀ ле́стныѧ, и҆ хрⷭ҇тꙋ̀ приведо́сте, пою́ще те́плѣ: бл҃гослове́нъ є҆сѝ, бж҃е ѻ҆тє́цъ на́шихъ.

Поколеба́сте ле́сти ѡ҆снова̑нiѧ неколебле́нно произволе́нiе показꙋ́юще, и҆ мꙋ́жественъ ра́зꙋмъ, страда́льцы, и҆ ны́нѣ пѣснопое́те благоче́стнѡ: бл҃гослове́нъ є҆сѝ, бж҃е ѻ҆тє́цъ на́шихъ. 

Бг҃оро́диченъ:

Па́че сло́ва твоѐ зача́тiе, бг҃оневѣ́сто, бг҃а бо сло́ва родила̀ є҆сѝ, и҆збавлѧ́ющаго безслове́сiѧ всѧ́кагѡ человѣ́ка, и҆ сло́во подаю́щи вопи́ти: бл҃гослове́нъ є҆сѝ, бж҃е ѻ҆тє́цъ на́шихъ.

Пѣ́снь и҃. I҆рмо́съ:

И҆зъ пла́мене прпⷣбнымъ ро́сꙋ и҆сточи́лъ є҆сѝ, и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ во всѧ̑ вѣ́ки.

Щито́мъ благоче́стiѧ защити́всѧ, и҆ крⷭ҇тъ, ꙗ҆́коже копiѐ, воспрiе́мъ, полкѝ вра̑гъ неви́димыхъ ссѣ́клъ є҆сѝ, ѳѵ́рсе доблемꙋ́дренне, мꙋ́ченикѡвъ бжⷭ҇твеннаѧ сла́во.

Разжига́емь любо́вiю вседержи́телѧ, вше́лъ є҆сѝ мꙋ́жественнѡ въ мꙋ́ченическое сꙋди́ще, и҆ терпѣли́внѡ пострада́въ, расто́рглъ є҆сѝ sмíѧ вели́каго, фiлимо́не страда́льче.

Погрꙋже́нꙋ показа́въ вра́жiю си́лꙋ, глꙋбино́ю мꙋ́жества и҆ терпѣ́нiѧ твоегѡ̀, ѽ а҆рiа́не, црⷭ҇твiѧ сподо́билсѧ є҆сѝ, неподви́жимагѡ во всѧ̑ вѣ́ки.

Бг҃оро́диченъ:

И҆́стиннꙋю бцⷣꙋ и҆сповѣ́дающе тѧ̀, ꙗ҆́кѡ а҆́гг҃лъ, ра́дꙋйсѧ, вопiе́мъ тѝ: є҆ди́на бо ра́дость на землѝ родила̀ є҆сѝ, ѽ ѡ҆бра́дованнаѧ чⷭ҇таѧ бл҃гослове́ннаѧ.

Пѣ́снь ѳ҃. I҆рмо́съ:

Бг҃а человѣ́кѡмъ невозмо́жно ви́дѣти, на него́же не смѣ́ютъ чи́ни а҆́гг҃льстiи взира́ти: тобо́ю бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно, є҆го́же велича́юще, съ нбⷭ҇ными вѡ́и тѧ̀ ѹ҆блажа́емъ.

Хрⷭ҇то́вꙋ стрⷭ҇ть и҆зꙿѡбража́юще, и҆скꙋше́нiе мно́гихъ мꙋ́къ претерпѣ́сте, блаже́ннiи: глава́ми же ѹ҆сѣ́чени бы́вше, сопричто́стесѧ чинѡ́мъ нбⷭ҇нымъ, сла́вою ѡ҆блиста́юще, и҆ бжⷭ҇твенными лꙋча́ми ѹ҆краша́еми.

Твои́ми кровьмѝ багрѧни́цꙋ ѡ҆мочи́лъ є҆сѝ, ѳѵ́рсе мꙋ́дре, и҆ въ сiю̀ сла́внѡ ѡ҆дѣ́ѧвсѧ: и҆ ꙗ҆́кѡ ски́птръ бжⷭ҇твенный,  держѧ̀ крⷭ҇тъ, со всѣ́ми страстоно́сцы ра́дꙋѧсѧ, ны́нѣ сцрⷭ҇твꙋеши хрⷭ҇тꙋ̀, бг҃облаже́нне.

Ва́шымъ, блаже́ннiи, ѹ҆диви́шасѧ а҆́гг҃льскiѧ си̑лы подвигѡ́мъ, ра́намъ, противле́нiємъ, нꙋ́жднѣй сме́рти: съ ни́миже живꙋ́ще, воспомина́нiе сотвори́те ѡ҆ соверша́ющихъ ва́шꙋ па́мѧть, всехва́льнiи.

Бг҃оро́диченъ:

Въ подо́бiи человѣ́чи пло́ти, и҆зъ твоегѡ̀ чре́ва сло́во ꙗ҆ви́сѧ ражда́емое, и҆ мч҃никѡвъ мно́жество привлечѐ, стрⷭ҇ти претерпѣ́въ, пребл҃гíй, чⷭ҇таѧ дв҃о марíе бг҃ора́дованнаѧ.


