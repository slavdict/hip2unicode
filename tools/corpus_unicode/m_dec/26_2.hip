    OCR:

    Библиотека святоотеческой литературы

    http://orthlib.ru



Канѡ́нъ свѧщенномꙋ́ченикꙋ на повече́рiи пое́тсѧ во и҆́нъ де́нь.

Гла́съ д҃, є҆гѡ́же краегране́сiе:

Рожде́нный тѧ̀ хрⷭ҇то́съ пелена́ми вѣнча́етъ, ѻ҆́ч҃е. Ѳеофа́ново.

Пѣ́снь а҃. I҆рмо́съ:

Мо́рѧ чермнꙋ́ю пꙋчи́нꙋ, невла́жными стопа́ми, дре́внiй пѣшеше́ствовавъ i҆и҃ль, крестоѻбра́зными мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни побѣди́лъ є҆́сть.

Припѣ́въ: Свѧщенномꙋ́чениче є҆ѵѳѵ́мiе молѝ бг҃а ѡ҆ на́съ.

Рожде́нномꙋ, присносꙋ́щемꙋ гдⷭ҇ꙋ, и҆ пелена́ми пови́томꙋ, спови́всѧ ꙗ҆́звенными ра́нами, благоче́стнѡ поклони́лсѧ є҆сѝ, и҆ къ немꙋ̀, є҆ѵѳѵ́мiе, со благодꙋ́шiемъ ѿше́лъ є҆сѝ.

Въ ꙗ҆́слехъ, поло́жсѧ гдⷭ҇ь, да́ръ ржⷭ҇тва̀ твои́хъ крове́й, ѻ҆́ч҃е, ка̑пли, и҆ ра́нъ твои́хъ ꙗ҆́звы, па́че зла́та и҆ лiва́на, и҆ па́че смѵ́рны прiѧ́тъ.

Зла́то ѹ҆́бѡ ѿ волхвѡ́въ прiе́млетъ ро́ждсѧ гдⷭ҇ь, є҆́же къ немꙋ̀ любо́вь твою̀, ст҃и́телю, прилѣ́жнꙋю, и҆ тве́рдость, и҆ крѣ́пость при́снагѡ терпѣ́нiѧ твоегѡ̀.

Сме́ртiю сме́рти влⷣчнѣй подо́бѧсѧ, влⷣчни возгласи́лъ є҆сѝ гла́сы, ѡ҆ ѹ҆бива́ющихъ тѧ̀ свѣ́тлѡ молѧ́сѧ, свѧщенноѧвле́нне всече́стне.

Бг҃оро́диченъ:

И҆зъ тебє̀ бл҃гослове́ннаѧ дне́сь всѣ́хъ творе́цъ пло́тiю ражда́етсѧ по на́мъ, и҆ пелена́ми повива́етсѧ, пови́вый мо́ре мгло́ю, мт҃и приснодв҃о.

Пѣ́снь г҃. I҆рмо́съ:

Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆ ѹ҆твержде́нiе.

Гноє́нiѧ мꙋ́ченичєскаѧ вмѣ́стѡ лiва́на, и҆ зла́та, и҆  смѵ́рны же, ꙗ҆́кѡ ст҃и́тель прине́слъ є҆сѝ, въ виѳлее́мѣ ро́ждшемꙋсѧ хрⷭ҇тꙋ̀.

Стефа́на подо́бникъ первомꙋ́ченика хрⷭ҇то́ва бы́лъ є҆сѝ, ѡ҆ спасе́нiи ѹ҆бива́ющихъ тѧ̀ молѧ́сѧ, є҆ѵѳѵ́мiе.

Тве́рдостiю ѹ҆ма̀ и҆ до́блестiю дꙋшѝ ѡ҆бличи́лъ є҆сѝ sлочести́ваго ле́онта, на сп҃са шата́ющагосѧ.

Соблю́лъ є҆сѝ прилѣ́жнѡ сп҃совꙋ за́повѣдь, прпⷣбне, и҆ дꙋ́шꙋ положи́лъ є҆сѝ по твои́хъ дрꙋзѣ́хъ, є҆ѵѳѵ́мiе.

Бг҃оро́диченъ:

Село̀ вмѣсти́мое невмѣсти́магѡ содѣ́телѧ была̀ є҆сѝ, сего̀ пло́тiю вмѣсти́вши, ѡ҆бра́дованнаѧ всенепоро́чнаѧ.

Пѣ́снь д҃. I҆рмо́съ:

Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й, гдⷭ҇и.

Заꙋша́емь по лицꙋ̀, ѿ бжⷭ҇твенныѧ благода́ти просвѣти́сѧ, и҆ слове́съ мꙋ́дростiю, бы́лъ є҆сѝ соприча́стникъ хрⷭ҇тꙋ̀, всеблаже́нне, на́съ ра́ди заꙋше́нномꙋ пло́тiю.

Свѧще́нства че́сти не постыдѣ́вшесѧ, и҆ сѣди́нъ честны́хъ не ѹ҆сра́мльшесѧ, и҆ ста́рости твоеѧ̀ не почествова́вше безꙋ́мнiи, неми́лостивнѡ тѧ̀ ѹ҆ранѧ́хꙋ.

Пелена́ми пови́томꙋ, и҆ въ ꙗ҆́слехъ возлежа́щемꙋ и҆зба́вителю, є҆ѵѳѵ́мiе, многоцѣ́ненъ да́ръ, ѻ҆́ч҃е, прине́слъ є҆сѝ честнꙋ́ю кро́вь твою̀, любо́вiю за него̀ и҆злiѧ́ннꙋю.

Бг҃оро́диченъ:

Невеще́ствєннаѧ сꙋщєства̀ содѣ́лавый, пло́тiю ꙗ҆́кѡ чл҃вѣ́къ и҆зъ тебє̀, бг҃ома́ти, дне́сь ражда́етсѧ. томꙋ̀ воспое́мъ: сла́ва въ вы́шнихъ хрⷭ҇тꙋ̀ бг҃ꙋ.

Пѣ́снь є҃. I҆рмо́съ:

Ты̀, гдⷭ҇и мо́й, свѣ́тъ въ мíръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнiѧ, вѣ́рою воспѣва́ющыѧ тѧ̀.

Тебѣ̀ ѡ҆дꙋшевле́нъ ѻ҆́бразъ, сп҃се, прино́ситсѧ, поче́тшiй  ѻ҆́бразъ честна́гѡ тѣ́ла твоегѡ̀, и҆ воѻбраже́нiе тѣле́сное.

Тебѣ̀, влⷣко, па́стырь благодꙋ́шiѧ тезоимени́тъ, ра̑ны тѣлесѐ твоегѡ̀ носѧ̀ на свое́мъ тѣ́лѣ, прино́ситсѧ.

Ѻ҆́гнь погаси́лъ є҆сѝ ꙗ҆́рости беззако́нныхъ, є҆ѵѳѵ́мiе, и҆злiѧ́нiемъ непра́веднѡ пролiѧ́нныхъ твои́хъ крове́й, свѧще́ннѣйшiй преблаже́нне.

Бг҃оро́диченъ:

Тече́нiе ста̀ тлѣ́нiѧ, дв҃а бо нетлѣ́ннѡ родила̀ є҆́сть, и҆стлѣ́вшее человѣ́ческое є҆стество̀ ѿ тлѝ свобо́ждшаго.

Пѣ́снь s҃. I҆рмо́съ:

Пожрꙋ́ ти со гла́сомъ хвале́нiѧ, гдⷭ҇и, цр҃ковь вопiе́тъ тѝ, ѿ бѣсо́вскiѧ кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вiю.

Ѡ҆бнаже́нiемъ всѣ́хъ, сп҃совѣ наготѣ̀ ѹ҆подо́бльсѧ, ѻ҆́ч҃е, и҆ ра́намъ, болѣ̑зни претерпѣ́въ, твою̀ кро́вь тогѡ̀ кро́ви спролiѧ́лъ є҆сѝ.

Любо́вь, и҆ наде́ждꙋ, и҆ вѣ́рꙋ бг҃омꙋ́дреннꙋ, во вѣ́ки пребыва́ющꙋю, добродѣ́тельми ѡ҆богати́всѧ, рожде́нномꙋ ѿ дв҃ы дароно́сиши, всеблаже́нне є҆ѵѳѵ́мiе.

Зако́ннѡ хрⷭ҇тꙋ̀ слꙋжи́въ, бжⷭ҇твенное свѧщеннодѣ́йство сло́во, мздꙋ̀ сегѡ̀, ѻ҆́ч҃е бг҃оглаго́ливе, прiѧ́лъ є҆сѝ, є҆́же тебѣ̀ сконча́тисѧ кро́вiю.

Бг҃оро́диченъ:

Созда́вый по ѻ҆́бразꙋ своемꙋ̀ человѣ́ка, за мно́гое бл҃гоꙋтро́бiе ѡ҆бновлѧ́етъ сего̀, и҆зъ тебє̀, дв҃о бг҃ома́ти, соверше́ннѡ въ того̀ ѡ҆дѣ́ѧвсѧ.

Сѣда́ленъ, гла́съ а҃. Подо́бенъ: Гро́бъ тво́й, сп҃се:

Прине́слъ є҆сѝ хрⷭ҇тꙋ̀ ѿ дв҃ы рожде́нномꙋ, є҆ѵѳѵ́мiе мꙋ́дре, ꙗ҆́кѡ волсвѝ да́ры, пострада́въ терпѣли́внѣйше, ст҃и́телю, кро́вь твою̀. тѣ́мже прiѧ́лъ є҆сѝ сꙋгꙋ́бъ вѣне́цъ побѣ́ды, и҆ предстои́ши всест҃ѣ́й трⷪ҇цѣ, молѧ̀ спасти́сѧ на́мъ.

Пѣ́снь з҃. I҆рмо́съ:

Въ пещѝ а҆враа́мстiи ѻ҆́троцы персíдстѣй, любо́вiю благоче́стiѧ  па́че, не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.

Свѧще́нства свѧще́ннѣйше бг҃ода́нное пома́занiе, смѣси́въ съ кро́вiю твое́ю, свѧще́ннѣе показа́лъ є҆сѝ: бл҃гослове́нъ є҆сѝ, бж҃е мо́й, зовы́й, въ хра́мѣ сла́вы твоеѧ̀, гдⷭ҇и.

Поста́вивъ но́ги на ка́мени вѣ́ры, всѣ́ми прилѡ́ги, всеблаже́нне, и҆скꙋше́нiй непревраще́нъ пре́былъ є҆сѝ, бл҃гослове́нъ є҆сѝ, бж҃е мо́й, зовы́й, въ хра́мѣ сла́вы твоеѧ̀, гдⷭ҇и.

Спривле́клъ є҆сѝ благода́ть бжⷭ҇твеннагѡ первомꙋ́ченика, є҆гѡ́же показа́лсѧ є҆сѝ и҆зрѧ́днѣйшiй подража́тель, благослове́ньми возмє́здiѧ даѧ̀ ѹ҆бива́ющымъ тѧ̀ неми́лостивнѡ, всеблаже́нне є҆ѵѳѵ́мiе.

Бг҃оро́диченъ:

Вы́шнѧгѡ ѡ҆свѧще́нное бжⷭ҇твенное селе́нiе, ра́дꙋйсѧ: тобо́ю бо даде́сѧ ра́дость, бцⷣе, зовꙋ́щымъ: бл҃гослове́нна ты̀ въ жена́хъ є҆сѝ, всенепоро́чнаѧ влⷣчце.

Пѣ́снь и҃. I҆рмо́съ:

Рꙋ́цѣ распросте́ръ данiи́лъ, львѡ́въ зiѧ̑нiѧ въ ро́вѣ затчѐ: ѻ҆́гненнꙋю же си́лꙋ ѹ҆гаси́ша, добродѣ́телiю препоѧ́савшесѧ, благоче́стiѧ рачи́тели ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ, гдⷭ҇а.

Ста́лъ є҆сѝ на сꙋди́щи, крѣ́пкѡ подвиза́ѧсѧ, ѻ҆́ч҃е є҆ѵѳѵ́мiе: соверше́ннѣйшемꙋ бо предѣ́лꙋ любвѐ поꙋчи́лсѧ є҆сѝ, ꙗ҆́кѡ и҆зво́лилъ є҆сѝ ѹ҆мре́ти за дрꙋ́ги твоѧ̑, вопiю́щыѧ: благослови́те, всѧ̑ дѣла̀ гдⷭ҇нѧ, гдⷭ҇а.

Свѣ́телъ и҆ сло́вомъ и҆ ѹ҆мо́мъ, свѣ́тлꙋ стѧжа́лъ є҆сѝ дꙋ́шꙋ, свѣ́тло лицѐ, ны́нѣ же свѣтлѣ́е бы́лъ є҆сѝ да́же до кро́ве, є҆ѵѳѵ́мiе царє́мъ бг҃оненави̑стнымъ проти́вльсѧ, и҆ вопiѧ̀: благослови́те, всѧ̑ дѣла̀ гдⷭ҇нѧ, гдⷭ҇а.

Нападо́ша, блаже́нне, на тѧ̀ крѣ́пцыи землѝ, ѹ҆мертви́ти тѧ̀ беззакѡ́ннѣйшаѧ дѣ́лающiи: но ты̀,  простира́ѧсѧ къ ро́ждшемꙋсѧ и҆зба́вителю ѿ дв҃ы чⷭ҇тыѧ, взыва́лъ є҆сѝ: благослови́те, всѧ̑ дѣла̀ гдⷭ҇нѧ, гдⷭ҇а.

Бг҃оро́диченъ:

Сѐ ны́нѣ ѡ҆скꙋдѣ̀ ꙗ҆́вѣ ѿ i҆ꙋ́дова колѣ́на кнѧ́зь и҆ и҆гꙋ́менъ: ты́ бо, всенепоро́чнаѧ, родила̀ є҆сѝ ꙗ҆́же томꙋ̀ пе́рвѣе ѹ҆гото́вана, ча́ѧнiе ꙗ҆зы́кѡвъ хрⷭ҇та̀, є҆мꙋ́же пое́мъ: благослови́те, всѧ̑ дѣла̀ гдⷭ҇нѧ, гдⷭ҇а.

Пѣ́снь ѳ҃. I҆рмо́съ:

Ка́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе, велича́емъ.

Къ тиша́йшемꙋ приста́нищꙋ преста́вилсѧ є҆сѝ, ѻ҆́ч҃е, ѿ сꙋ́щихъ здѣ̀: ꙗ҆́коже бо вра́бiй и҆зба́вилсѧ є҆сѝ ѿ сѣ́ти ловѧ́щихъ тѧ̀, благословѧ̀ и҆зба́вльшаго, свѧщенномꙋ́чениче благодꙋ́шнѣйше.

Свѣ́тꙋ съ высоты̀ ꙗ҆́вльшꙋсѧ восто́ка, просвѣще́ннꙋ, и҆ свѣтоѧвле́нiемъ sвѣзды̀, ѿ i҆ꙋ́ды ны́нѣ возсiѧ́вшiѧ, преесте́ственнѡ сiѧ́ѧ, ко влⷣцѣ и҆зше́лъ є҆сѝ.

Ра́йскiѧ ны́нѣ широты̀ ликоходи́ти сподо́билсѧ є҆сѝ, и҆дѣ́же бл҃же́нныхъ свѣ́тлость и҆ ст҃ы́хъ ра́дованiе, ꙗ҆́кѡ страда́льца, є҆ѵѳѵ́мiе, тѧ̀ побѣдоно́сна прiѧ́ша.

И҆мѣ́ѧ къ бг҃ꙋ дерзнове́нiе, ꙗ҆́кѡ ст҃и́тель же и҆ мꙋ́ченикъ, ны́нѣ ѿ настоѧ́щiѧ зимы̀, цр҃кви тишинꙋ̀ и҆спросѝ, и҆ согрѣше́нiй ѡ҆ставле́нiе, тѧ̀ пою́щымъ, всебл҃же́нне.

Бг҃оро́диченъ:

Же́злъ прозѧбла̀ є҆сѝ и҆зъ ко́рене i҆ессе́ева, бг҃ороди́тельнице, цвѣ́тъ бжⷭ҇тва̀, хрⷭ҇та̀ на́мъ ро́ждши, пречⷭ҇таѧ, дне́сь, ꙗ҆́кѡ бг҃а невмѣсти́маго, и҆ ны́нѣ ꙗ҆́кѡ млⷣнца повива́емаго.

Стiхи̑ры, гла́съ и҃. Подо́бенъ: Ѽ пресла́внагѡ чꙋдесѐ:

Е҆щѐ кро́вiю ка́паѧ * и҆ ѡ҆блiѧ́нъ те́плою, * и҆ па́ры  и҆спꙋща́ѧ кро́ви, * хрⷭ҇тꙋ̀ предста́лъ є҆сѝ, бг҃оглаго́ливе є҆ѵѳѵ́мiе, * твои́хъ ѹ҆́бѡ ра̑нъ, ѻ҆́ч҃е, ꙗ҆́звы, * въ моли́твы мѣ́стѡ ны́нѣ простира́ѧ, * томꙋ̀ моли́сѧ за пою́щыѧ тѧ̀, * и҆ прилѣ́жнѡ, блаже́нне, * молѝ ѡ҆ па́ствѣ твое́й.

Да́ръ прине́слъ є҆сѝ, прпⷣбне, * ро́ждшемꙋсѧ хрⷭ҇тꙋ̀, * и҆ пло́тiю младе́нствовавшꙋ, * сѣди́нꙋ че́стнꙋ, * ѹ҆кра́шенꙋ дарова́ньми ст҃и́тельства, ѻ҆́ч҃е, * и҆ кро́вiю ѡ҆червле́нꙋ твоегѡ̀ страда́нiѧ, * вѣ́рꙋ правосла́внꙋ, * и҆ наде́ждꙋ ѹ҆се́рднꙋ и҆ нерасте́рзнꙋ и҆́стиннѡ, * и҆ непоколе́бленнꙋ любо́вь, прпⷣбне.

Ꙗ҆зы́къ дви́жимь дх҃омъ, * и҆ вѣща́ющь ꙗ҆́вѣ и҆́стины ѹ҆чє́нiѧ, * бг҃ода́нною бл҃года́тiю, бл҃голѣ́пнѡ и҆ска́пающь, * благоче́стiѧ цѣвни́ца бг҃овѣща́нна, * правосла́вiѧ ѡ҆снова́нiе недви́жимо, * ѹ҆ста̀ медотѡ́чна, * сокро́вище премꙋ́дрости, * це́рквей трꙋба̀ велегла́сна, * показа́лсѧ є҆сѝ, прпⷣбне.

Сла́ва, и҆ ны́нѣ, бг҃оро́диченъ:

Пло́ть прiе́мъ ѿ крове́й твои́хъ превѣ́чный бг҃ъ, * тѧ̀ предста́тельницꙋ показа̀ человѣ́кѡмъ, чⷭ҇таѧ: * тѣ́мже и҆зба́ви рабы̑ твоѧ̑ * ѿ всѧ́кiѧ нꙋ́жды и҆ ѡ҆бстоѧ́нiѧ, * и҆ сѣте́й вселꙋка́вагѡ врага̀, * и҆ ѡ҆сiѧ́нiѧ причасти́тисѧ сподо́би и҆збра́нныхъ, * всѧ̑ сла́вѧщыѧ и҆ покланѧ́ющыѧсѧ тебѣ̀.

[Зрѝ] Подоба́етъ вѣ́дати, ꙗ҆́кѡ въ подпра́зднство хрⷭ҇то́ва ржⷭ҇тва̀ и҆ бг҃оѧвле́нiѧ, повече́рiе пое́тсѧ ма́лое, безъ канѡ́на бг҃оро́дична. На повече́рiи къ к҃s числꙋ̀, по Досто́йнѣ, и҆ по трист҃о́мъ, глаго́лемъ: конда́къ бцⷣы, собо́рꙋ: И҆́же пре́жде денни́цы: На полꙋ́нощницѣ глаго́лемъ каѳíсмꙋ ѻ҆бы́чнꙋю. По а҃ трист҃о́мъ, вмѣ́стѡ, Сѐ жени́хъ: глаго́лемъ тропа́рь пра́здника: Ржⷭ҇тво̀ твоѐ, хрⷭ҇тѐ бж҃е на́шъ: По в҃-мъ трист҃о́мъ глаго́лемъ конда́къ бцⷣы: И҆́же пре́жде денни́цы: та́же, Гдⷭ҇и, поми́лꙋй, в҃_i, и҆ ѿпꙋ́стъ. Моли́твы же, Помѧнѝ, гдⷭ҇и: не глаго́лемъ. 