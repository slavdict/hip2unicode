    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ л҃-й де́нь.

Слꙋ́жба ст҃и́телю мака́рiю, митрополíтꙋ моско́вскомꙋ и҆ всеѧ̀ рꙋсѝ чꙋдотво́рцꙋ.

На вели́цѣй вече́рни.

На Гдⷭ҇и воззва́хъ, стiхи̑ры пра́здника, и҆ ст҃а́гѡ, гла́съ а҃.

Подо́бенъ: Нбⷭ҇ныхъ чинѡ́въ:

Бл҃же́нства вои́стиннꙋ ст҃ы́хъ, и҆́хже просла́вилъ є҆сѝ, ѻ҆́тче ст҃и́телю мака́рiе, дости́глъ є҆сѝ во црⷭ҇твiи нбⷭ҇нѣмъ, и҆дѣ́же ны́нѣ ра́дꙋѧсѧ, моли́сѧ ѡ҆ сп҃се́нiи дꙋ́шъ на́шихъ.

Бл҃же́нства и҆ ча́сти пра́ведныхъ, съ ни́миже сочета́лсѧ є҆сѝ, ѻ҆́тче ст҃и́телю мака́рiе, вкꙋси́лъ є҆сѝ  во црⷭ҇твiи нбⷭ҇нѣмъ, и҆дѣ́же ны́нѣ насыща́ѧсѧ, моли́сѧ ѡ҆ сп҃се́нiи дꙋ́шъ на́шихъ.

Бл҃жє́нства є҆ѵⷢ҇льскаѧ, и҆́хже на землѝ проповѣ́далъ є҆сѝ, ѻ҆́тче ст҃и́телю мака́рiе, ѡ҆брѣ́лъ є҆сѝ вои́стиннꙋ на нб҃сѝ, и҆дѣ́же ны́нѣ мздо́ю веселѧ́сѧ, моли́сѧ ѡ҆ сп҃се́нiи дꙋ́шъ на́шихъ.

Бл҃же́нство тезоимени́тое, є҆го́же въ житiѝ возжелѣ́лъ є҆сѝ, ѻ҆́тче ст҃и́телю мака́рiе, стѧжа́лъ є҆сѝ въ жи́зни вѣ́чнѣй, и҆дѣ́же ны́нѣ поко́ѧсѧ, моли́сѧ ѡ҆ сп҃се́нiи дꙋ́шъ на́шихъ.

Сла́ва, гла́съ и҃:

Бл҃же́нный миротво́рецъ въ странѣ̀ рѡссíйстѣй бы́лъ є҆сѝ, ѻ҆́тче ст҃и́телю мака́рiе, сегѡ̀ ра́ди сн҃ъ бж҃iй досто́инъ є҆сѝ нарещи́сѧ на нб҃сѝ, и҆дѣ́же ны́нѣ во сла́вѣ пребыва́еши, моли́сѧ при́снѡ ѡ҆ сп҃се́нiи дꙋ́шъ на́шихъ.

И҆ ны́нѣ, пра́здника.

Вхо́дъ. Прокíменъ днѐ. Чтє́нiѧ трѝ ст҃и́тєльскаѧ, пи̑сана на ѡ҆боро́тѣ листа̀ л҃є.

На стiхо́внѣ стiхи̑ры, гла́съ в҃.

Подо́бенъ: До́ме є҆ѵфра́ѳовъ:

До́ме дх҃а ст҃а́гѡ и҆ црⷭ҇твiѧ наслѣ́дниче, бл҃же́нства дости́глъ є҆сѝ, ст҃е мака́рiе, моли́сѧ ѡ҆ при́снѡ сла́вѧщихъ тѧ̀.

Стíхъ: Бл҃же́нъ мꙋ́жъ, боѧ́йсѧ гдⷭ҇а, въ за́повѣдехъ є҆гѡ̀ восхо́щетъ sѣлѡ̀.

Бл҃же́нне и҆ чꙋ́дне, мꙋ́жꙋ жела́нiй гдⷭ҇нихъ и҆ за́повѣдей є҆гѡ̀ ревни́телю, ст҃е мака́рiе, моли́сѧ ѡ҆ при́снѡ воспѣва́ющихъ тѧ̀. 

Стíхъ: Препоѧсꙋ́ѧсѧ ѻ҆рꙋ́жiемъ твои́мъ, и҆ налѧцы̀, и҆ ѹ҆спѣва́й, и҆ црⷭ҇твꙋй и҆́стины ра́ди, кро́тости и҆ пра́вды.

Же́зле милосе́рдiѧ, па́лице бл҃года́ти, ѹ҆го́дниче хрⷭ҇то́въ, па́стырю и҆́стиненъ. моли́сѧ ѡ҆ при́снѡ блажа́щихъ тѧ̀.

Сла́ва, гла́съ и҆ подо́бенъ то́йже:

Собо́ръ ст҃ы́хъ рꙋ́сскихъ, и҆́же тща́нiемъ твои́мъ, ст҃и́телю, ди́внѡ просла́вленъ бы́сть, съ весе́лiемъ вопiе́тъ тѝ: ра́дꙋйсѧ, мака́рiе, бл҃же́нствꙋ тезоимени́тый.

И҆ ны́нѣ, пра́здника.

Тропа́рь, гла́съ д҃:

Ꙗ҆́кѡ вели̑кимъ па́стырємъ є҆динонра́вна и҆ ѹ҆чи́телємъ вселе́нныѧ є҆диномы́сленна, бж҃iѧ премꙋ́дрости слꙋжи́телѧ и҆зрѧ́дна, и҆́же бл҃же́нствꙋ тезоимени́тꙋ, дне́сь вѣ́рнiи всѝ воспои́мъ: хрⷭ҇та̀ бг҃а молѝ, ст҃и́телю мака́рiе. ѹ҆мири́ти мíръ и҆ сп҃стѝ дꙋ́шы на́шѧ.



На ѹ҆́трени.

На Бг҃ъ гдⷭ҇ь, тропа́рь пра́здника, два́жды, сла́ва, ст҃а́гѡ, и҆ ны́нѣ, пра́здника.

По а҃-мъ стiхосло́вiи сѣда́ленъ, гла́съ д҃. Подо́бенъ: Вознесы́йсѧ:

Дне́сь ст҃и́телѧ хрⷭ҇то́ва мака́рiа пречестна́ѧ па́мѧть свѣ́тлѡ возсiѧ̀ на́мъ. сiѧ́нiемъ кни́жныхъ списа́нiй просвѣти́лъ є҆́сть вѣ́рныхъ собо́ры и҆ ны́нѣ мо́литъ хрⷭ҇та̀ бг҃а дарова́ти на́мъ и҆́стинное вѣ́дѣнiе є҆гѡ̀ бжⷭ҇твенныхъ за́повѣдей.

Сла́ва, и҆ ны́нѣ, пра́здника.

По полѷеле́и сѣда́ленъ, гла́съ и҃.

Подо́бенъ: Повелѣ́нное та́йнѡ: 

Ꙗ҆́кѡ со́лнце пресвѣ́тлое, возсiѧ́лъ є҆сѝ рꙋ́сстѣй землѝ добродѣ́тельми твои́ми и҆ непоро́чнымъ житiе́мъ, ѿгонѧ́ѧ страсте́й ѡ҆мрачє́нiѧ, ѻ҆́тче ст҃и́телю хрⷭ҇то́въ. сегѡ̀ ра́ди вопiе́мъ тѝ: ра́дꙋйсѧ, бл҃же́нне мака́рiе, похвало̀ цр҃кве хрⷭ҇то́вы и҆ вели́кiй чꙋдотво́рче.

Сла́ва, и҆ ны́нѣ, бг҃оро́диченъ:

Ты̀ є҆сѝ бж҃е́ственнаѧ сѣ́нь сло́ва, є҆ди́на пречⷭ҇таѧ бг҃ома́ти, чⷭ҇тото́ю а҆́гг҃лы превозше́дшаѧ, ѡ҆чи́сти на́съ ѿ грѣхѡ́въ и҆ всѧ́кiѧ скве́рны, бг҃оневѣ́стнаѧ.

Та́же степє́нна, а҃-й а҆нтiфѡ́нъ д҃-гѡ гла́са. Прокíменъ, гла́съ д҃: Честна̀ предꙿ гдⷭ҇емъ сме́рть прпⷣбныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; Е҆ѵⷢ҇лiе ѿ i҆ѡа́нна, зача́ло л҃s.

По н҃-мъ ѱалмѣ̀ стiхи́ра, гла́съ s҃:

Е҆гда̀ въ нощѝ молѧ́шесѧ пречꙋ́дный мака́рiй, тогда̀ со тре́пѣтомъ зрѧ́ше видѣ́нiе стра́шное, и҆ ѹ҆́жасомъ ѡ҆держи́мь, сле́зы и҆сточа́ѧ, вопiѧ́ше: ѽ гдⷭ҇и, ка́кѡ мнѣ̀ ви́дѣти сiѐ: грѧде́тъ нече́стiе, кро́ве проли́тiе и҆ раздѣле́нiе землѝ рꙋ́сскiѧ, но, ѽ i҆и҃се, молю́сѧ прилѣ́жнѡ, пощадѝ, и҆ а҆́ще не поми́лꙋеши, не да́ждь мнѣ̀ ви́дѣти сiѐ.

Канѡ́нъ ст҃и́телѧ, гла́съ д҃.

Пѣ́снь а҃.

I҆рмо́съ: Мо́рѧ чермнꙋ́ю пꙋчи́нꙋ невла́жными стопа́ми дре́внiй пѣшеше́ствовавъ i҆и҃ль, крⷭ҇тоѡбра́зныма мѡѷсе́овыма рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть.

Вели́кiй цр҃ю̀, содѣ́телю всѣ́хъ, ѡ҆чи́сти бл҃гоꙋтро́бiемъ дꙋ́шꙋ мою̀ и҆ ѿженѝ страсте́й ѡ҆мрачє́нiѧ, да возвели́чꙋ, сп҃се, ѹ҆го́дника твоего̀, ст҃и́телѧ мака́рiа. 

Пра́вды бж҃iѧ взыскꙋ́ѧ, и҆змла́да хрⷭ҇тꙋ̀ послѣ́дꙋѧ, ѻ҆би́тели прпⷣбнагѡ пафнꙋ́тiа дости́глъ є҆сѝ, ст҃е мака́рiе, и҆дѣ́же мнѡ́гаѧ лѣ̑та во ѹ҆ста́вѣ пребы́въ, житiѐ жесто́кое и҆ благо́е вкꙋси́лъ є҆сѝ.

Лѣ́ствицею добродѣ́телей на нб҃са̀ возше́лъ є҆сѝ, тѣ́мъ и҆ хрⷭ҇то́съ тѧ̀, ст҃и́телю, є҆щѐ на землѝ сꙋ́ща, въ мѣ́рꙋ во́зраста приведѐ и҆ ѻ҆би́тели можа́йскiѧ наста́вника поста́ви.

Бг҃оро́диченъ:

Ни́во дꙋхо́внаѧ, ꙗ҆́коже и҆зꙿ бразды̀ кла́съ, и҆знесла̀ є҆сѝ всю̀ тва́рь пита́ющаго всѧ́чески, приснодв҃о.

Катава́сiа: Хрⷭ҇то́съ ражда́етсѧ:

Пѣ́снь г҃.

I҆рмо́съ: Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆ ѹ҆твержде́нiе.

Е҆ди́нымъ по́мысломъ къ бг҃ꙋ ѹ҆стреми́всѧ, во ѻ҆би́телехъ прпⷣбныхъ пафнꙋ́тiа и҆ ѳерапо́нта пребы́лъ є҆сѝ во всѧ́цѣмъ воздержа́нiи, ѿѻнꙋ́дꙋже ко ст҃и́тельствꙋ бг҃омъ призва́нъ бы́въ, мака́рiе досточꙋ́дне.

Ст҃ы́ѧ цр҃кве нова́града па́стырь и҆ ѹ҆чи́тель бы́лъ є҆сѝ, хра́мы ѹ҆краша́ѧ и҆ дꙋхо́вною добро́тою лю́ди и҆сполнѧ́ѧ, предѣ́лы нова́града свѣ́томъ хрⷭ҇то́вы вѣ́ры просвѣща́ѧ, бл҃же́нне ѻ҆́тче мака́рiе.

Писа̑нiѧ ѻ҆тє́ческаѧ возлюби́лъ є҆сѝ. бл҃же́нне ст҃и́телю, и҆ цр҃ковь премꙋ́дрости бж҃iѧ сщ҃е́нными лѣ́потами преꙋкраси́лъ є҆сѝ, возвели́чивъ ю҆̀ ѹ҆че́нiемъ бг҃огла́снымъ.

Бг҃оро́диченъ:

Ме́ртвости и҆ тлѝ и҆зба́висѧ ро́дъ человѣ́чь, є҆стество́мъ бо жизнода́вца безсѣ́меннѡ родила̀ є҆сѝ,  дв҃о всенепоро́чнаѧ, во сп҃се́нiе восхвалѧ́ющихъ тѧ̀ вѣ́рнѡ.

Катава́сiа: Пре́жде вѣ̑къ:

Сѣда́ленъ, гла́съ а҃:

Наста́вника и҆́ночествꙋющихъ, пафнꙋ́тiа прпⷣбнаго, блажи́тъ гра́дъ бо́ровскъ, сла́витъ можа́йскъ ѳерапо́нта бл҃же́ннаго, но́вградъ восхвалѧ́етъ а҆леѯа́ндра сви́рскаго со i҆ѡ́ною ст҃и́телемъ, славосло́витъ сла́внѣйшiй гра́дъ москва̀ первопресто́льника i҆ѡ́нꙋ со и҆ны́ми чꙋдотво́рцы, ты́ же ѿ всѣ́хъ си́хъ вкꙋ́пѣ славосло́вiе прiе́млеши, мака́рiе чꙋ́дне.

Сла́ва, и҆ ны́нѣ:

Патрiа́рхъ i҆а́кѡвъ, ꙗ҆́снѡ прови́дѣвъ, сп҃се, вєли́чiѧ строе́нiѧ твоегѡ̀, вопiѧ́ше дꙋ́хомъ ко i҆ꙋ́дѣ, глаго́лѧ та́йнѡ: ѿ лѣ́торасли возше́лъ є҆сѝ, сн҃е мо́й, возвѣща́ѧ тѧ̀ ѿ дв҃ы бг҃а.

Пѣ́снь д҃.

I҆рмо́съ: Любвѐ ра́ди, ще́дре, твоегѡ̀ ѻ҆́браза на крⷭ҇тѣ̀ твое́мъ ста́лъ є҆сѝ, и҆ раста́ѧшасѧ ꙗ҆зы́цы: ты́ бо є҆сѝ, чл҃вѣколю́бче, крѣ́пость моѧ̀ и҆ хвале́нiе.

Трⷪ҇цꙋ, ѻ҆ц҃а̀, сн҃а и҆ ст҃а́го дх҃а, а҆пⷭ҇тольски проповѣ́дати повелѣ́лъ є҆сѝ, непросвѣще́ннꙋю ло́пь и҆ и҆ны̑ѧ сѣ́вєрныѧ ꙗ҆зы́ки ко хрⷭ҇тꙋ̀ приве́лъ є҆сѝ, низверга́ѧ бѣсѡ́вскаѧ трє́бища, и҆ на́съ просвѣтѝ, ст҃и́телю, свѣ́томъ и҆́стиннагѡ позна́нiѧ.

И҆́мѧ твоѐ, вели́кiѧ добродѣ́тели ра́ди, всю́дꙋ проповѣ́дано бы́сть, ꙗ҆́кѡ и҆зꙿ са́мыѧ ст҃ы́ѧ землѝ, и҆дѣ́же гдⷭ҇ь на́шъ пло́тiю ра́спѧтъ бы́сть, сщ҃є́нныѧ да́ры прiѧ́ти сподо́билсѧ є҆сѝ, на́мъ же молѝ, ѻ҆́тче мака́рiе, нбⷭ҇нагѡ i҆ерⷭ҇ли́ма дости́гнꙋти. 

А҆рхiпа́стырски трꙋди́всѧ, бж҃iимъ про́мысломъ прее́мникъ и҆ наслѣ́дникъ моско́вскихъ ст҃и́телей бы́ти сподо́билсѧ є҆сѝ, и҆дѣ́же чꙋ́дными добродѣ́тельми ѹ҆краси́лсѧ є҆сѝ.

Бг҃оро́диченъ:

А҆да́мъ свободи́сѧ, и҆ є҆́ѵа ликꙋ́етъ, и҆ вопiю́тъ дꙋ́хомъ къ тебѣ̀, бг҃оро́дице: тобо́ю и҆зба́вихомсѧ перворо́дныѧ клѧ́твы, ꙗ҆́вльшꙋсѧ хрⷭ҇тꙋ̀.

Катава́сiа: Же́злъ и҆зꙿ ко́рене i҆ессе́ова:

Пѣ́снь є҃.

I҆рмо́съ: Ты̀, гдⷭ҇и, мо́й свѣ́тъ, въ мíръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зꙿ мра́чна невѣ́дѣнiѧ вѣ́рою воспѣва́ющыѧ тѧ̀.

Моско́вскагѡ престо́ла ѹ҆краше́нiе ди́вное бы́лъ є҆сѝ, ст҃и́телю, тѣ́мже и҆ лю́дiе всѝ чꙋ́дна нареко́ша тѧ̀, съ ни́миже и҆ мы̀ ны́нѣ пра́зднꙋюще па́мѧть твою̀, согла́снѡ тѧ̀ велича́емъ.

И҆́же добро́тѣ цр҃ко́внѣй поревнова́въ, вєли́кiѧ и҆ ди̑вныѧ собо́ры созва́лъ є҆сѝ, и҆́миже нѡ́вымъ чꙋдотво́рцємъ землѝ рѡссíйскiѧ пра́зднованiе ѹ҆тверди́сѧ, и҆ та́кѡ цр҃ковь рꙋ́сскаѧ просiѧ̀ пѡ́двиги ча̑дъ свои́хъ, ꙗ҆́коже пе́рлы драгоцѣ́нными.

Всеѧ̀ землѝ рꙋ́сскiѧ благоче́стiе пости́глъ є҆сѝ, ѻ҆́тче мака́рiе, мꙋчениколю́бче преизрѧ́дне, ꙗ҆́кѡ пчела̀, ѿовсю́дꙋ дꙋхо́вное сокро́вище собра́въ, и҆ ꙗ҆́кѡ же́ртвꙋ благопрiѧ́тнꙋю на свѣ́щницѣ цр҃ко́внѣй возже́глъ є҆сѝ.

Бг҃оро́диченъ:

Рꙋно̀ ѡ҆роше́нное, дв҃о, пла́мень грѣхѡ́въ мои́хъ ѹ҆гасѝ, кꙋпино̀ неѡпали́маѧ, страсте́й мои́хъ те́рнiе  попалѝ, подаю́щи мѝ на водѣ̀ ѹ҆покое́нiѧ жи́ти, и҆ гее́нскагѡ мѧ̀ ѻ҆гнѧ̀ свободѝ.

Катава́сiа: Бг҃ъ сы́й ми́ра:

Пѣ́снь s҃.

I҆рмо́съ: Пожрꙋ́ ти со гла́сомъ хвале́нiѧ, гдⷭ҇и, цр҃ковь вопiе́тъ тѝ, ѿ бѣсо́вскiѧ кро́ве ѡ҆чи́щшисѧ ра́ди млⷭ҇ти ѿ ре́бръ твои́хъ и҆сте́кшею кро́вiю.

Си́мъ же ѻ҆́бразомъ, ꙗ҆́кѡ ст҃íи ди́внѡ просла́влени бы́ша, си́це ре́вностнѡ потща́лсѧ є҆сѝ. ст҃и́телю, собесѣ́дникъ благочести́выхъ мꙋже́й бы́ти, ѻ҆́выхъ ѹ҆́бѡ ѻ҆би́тєли стро́ити благослови́вый, ѡ҆́вымъ потрє́бнаѧ подава́ѧ, и҆ны́хъ же хрⷭ҇та̀ проповѣ́дати посыла́ѧ, бл҃же́ннаго же васíлiа моско́вскаго свои́ма рꙋка́ма погребстѝ сподо́бивыйсѧ, съ ни́миже молѝ сп҃сти́сѧ дꙋша́мъ на́шымъ.

Всѣ̑мъ ѻ҆́бразъ вѣ́ры и҆ воздержа́нiѧ ꙗ҆ви́лсѧ є҆сѝ, ѡ҆ ста́дѣ хрⷭ҇то́вѣ попече́нiе нелѣ́ностное и҆мѣ́ѧ, моско́вскагѡ первопресто́льнагѡ гра́да и҆ всеѧ̀ рѡссíйскiѧ землѝ ѹ҆твержде́нiе, мака́рiе бг҃олюби́ве, молѝ сп҃сти́сѧ дꙋша́мъ на́шымъ.

Трⷪ҇цкiѧ ѻ҆би́тели настоѧ́телѧ высо́кимъ са́номъ почти́лъ є҆сѝ, поста́вивъ ю҆̀ превы́шѣ всѣ́хъ, тѣ́мже любо́вь къ се́ргiю прпⷣбномꙋ показꙋ́ѧ и҆ грѧдꙋ̑щаѧ ст҃ы́ѧ ѻ҆би́тели предначертава́ѧ. мы́ же, ст҃и́телю, дивѧ́щесѧ твое́й премꙋ́дрости, взыва́емъ: молѝ сп҃сти́сѧ дꙋша́мъ на́шымъ.

Бг҃оро́диченъ:

Лѣ́ствице нбⷭ҇наѧ и҆ голꙋби́це неземна́ѧ, всѝ ро́ди вѣ́рныхъ согла́снѡ тѧ̀ ѹ҆блажа́ютъ, ꙗ҆́кѡ бг҃оневѣ́стнꙋю мт҃рь хрⷭ҇та̀ бг҃а на́шегѡ.

Катава́сiа: И҆зꙿ ѹ҆тро́бы i҆ѡ́нꙋ: 

Конда́къ, гла́съ г҃:

Бг҃омꙋ́дрымъ ѹ҆че́нiемъ и҆ кни́жнымъ списа́нiемъ потща́лсѧ є҆сѝ. ст҃и́телю мака́рiе, лю́ди рѡссȋйскiѧ просвѣти́ти и҆ ст҃ы́хъ землѝ на́шеѧ просла́вити. сегѡ̀ ра́ди чꙋ́денъ пронарече́сѧ, прее́мниче первопресто́льникѡвъ рѡссíйскихъ, молѝ сохрани́тисѧ на́мъ въ вѣ́рѣ и҆ благоче́стiи невреди́мѡ.

I҆́косъ:

Па́ѵловꙋ словесѝ поревнова́въ, ст҃и́телю мака́рiе, пѣ́сньми почти́лъ є҆сѝ рѡссíйскихъ па́стырей, ѹ҆чи́телей и҆ наста́вникѡвъ, приснобдѧ́щихъ предꙿ прⷭ҇то́ломъ нбⷭ҇нагѡ цр҃ѧ̀ ѡ҆ на́шемъ ѻ҆те́чествѣ, съ ни́миже ра́дꙋѧсѧ ны́нѣ, молѝ хрⷭ҇та̀ бг҃а сохрани́тисѧ на́мъ въ вѣ́рѣ и҆ благоче́стiи невреди́мѡ.

Пѣ́снь з҃.

I҆рмо́съ: Въ пещѝ а҆враа́мстiи ѻ҆́троцы персíдстѣй, любо́вiю бл҃гоче́стiѧ па́че, не́жели пла́менемъ, ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.

Врє́днаѧ и҆ па̑гꙋбнаѧ є҆ретíческихъ шата́нiй собо́рнѣ ѡ҆сꙋди́лъ є҆сѝ, ст҃и́телю хрⷭ҇то́въ, всѣ́хъ же правосла́вныхъ въ вѣ́рѣ въ трⷪ҇цꙋ є҆диносꙋ́щнꙋю ѹ҆крѣпи́лъ є҆сѝ, предꙿ ст҃ы́ми i҆кѡ́нами воспѣва́ющихъ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.

И҆знесе́ тѧ, ст҃и́телю, землѧ̀ рꙋ́сскаѧ побо́рника вѣ́ры и҆ благоче́стiѧ, ревни́телѧ ѻ҆те́ческихъ преда́нiй и҆ ѹ҆твержде́нiй, да наꙋчи́ши на́съ взыва́ти: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.

Смире́нъ, кро́токъ и҆ ми́лостивъ бы́лъ є҆сѝ, ст҃и́телю, ѻ҆троча̀ нра́вомъ ѡ҆брѣта́ѧсѧ и҆ соверше́нъ бы́въ ра́зꙋмомъ. мы́ же, дивѧ́щесѧ твои̑мъ добродѣ́телємъ  и҆ по́двигѡмъ, взыва́емъ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.

Бг҃оро́диченъ:

Ꙗ҆́кѡ є҆ди́нꙋ преесте́ственнѡ па́че человѣ́ка бл҃года́ть во твою̀ ѹ҆тро́бꙋ прiе́мшꙋю, безꙿ и҆стлѣ́нiѧ нетлѣ́ннѡ ро́ждшꙋю хрⷭ҇та̀ бг҃а на́шего, при́снѡ тѧ̀ сла́вимъ.

Катава́сiа: Ѻ҆́троцы, бл҃гоче́стiю совоспита́ни:

Пѣ́снь и҃.

I҆рмо́съ: Рꙋ́цѣ распросте́ръ данiи́лъ львѡ́въ зiѧ̑нiѧ въ ро́вѣ затчѐ: ѻ҆́гненнꙋю же си́лꙋ ѹ҆гаси́ша, добродѣ́телiю препоѧ́савшесѧ, бл҃гоче́стiѧ рачи́тєли, ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Пѣ́нiе сiѐ на́ше скꙋ́дное и҆ похвале́нiе недосто́йное прiимѝ, чꙋ́дне мака́рiе, да не вотщѐ взыва́емъ къ прⷭ҇то́лꙋ всевы́шнѧгѡ: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Вєли́каѧ дѣѧ̑нiѧ твоѧ̑ ѡ҆ прославле́нiи ст҃ы́хъ и҆ просвѣще́нiи наро́да рꙋ́сскагѡ подвиза́ютъ, досточꙋ́дне мака́рiе, на́съ немо́лчнѡ пѣ́ти бг҃ꙋ: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Похвалꙋ̀ вели́кꙋю бг҃ꙋ возда́лъ є҆сѝ, всебл҃же́нне, ѡ҆ просвѣще́нiи невѣ́рнагѡ гра́да каза́ни, є҆мꙋ́же ст҃и́телѧ гꙋ́рiа поста́вилъ є҆сѝ, тѣ́мже рꙋ́сстiи лю́дiе ѡ҆ таковѣ́й бж҃iей ми́лости ра́достiю возопи́ша: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Бг҃оро́диченъ:

Чꙋ́дномꙋ бл҃говѣ́щенiю ѹ҆диви́сѧ пречⷭ҇таѧ дв҃а, неискꙋсомꙋ́жномꙋ ржⷭ҇твꙋ̀ є҆ѧ̀ возра́довахꙋсѧ па́стырiе, собо́ри вѣ́рныхъ дивѧ́тсѧ ѹ҆спе́нiю є҆ѧ̀ сла́вномꙋ, вопiю́ще: бл҃гослови́те, всѧ̑ дѣла̀ гдⷭ҇нѧ, гдⷭ҇а.

Катава́сiа: Чꙋ́да преесте́ственнагѡ: 

Пѣ́снь ѳ҃.

I҆рмо́съ: Ка́мень нерꙋкосѣ́чный ѿ несѣко́мыѧ горы̀, тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стества̀. тѣ́мъ, веселѧ́щесѧ, тѧ̀, бг҃оро́дице, велича́емъ.

Мака́рiа вели́кагѡ и҆́мѧ носи́лъ є҆сѝ, є҆гѡ̀ житiю̀ послѣ́дꙋѧ въ постѣ̀ и҆ по́двизѣхъ, воздержа́нiи и҆ кро́тости, тѣ́мъ тѧ̀, ст҃и́телю, велича́емъ.

Два́жды.

Ри́зами погреба́льными ѡ҆дѣ́ѧнꙋ и҆ на сме́ртнѣмъ ѻ҆дрѣ́ ти лежа́щꙋ, собо́ръ наро́да мнѡ́жества, ви́дѣвше тѧ̀ не ꙗ҆́кѡ ме́ртва, но спѧ́ща, ли́къ же тво́й, ꙗ҆́кѡ свѣ́томъ, сiѧ́ющь, ѹ҆диви́шасѧ и҆ сла́вꙋ возда́ша всеси́льномꙋ бг҃ꙋ, прославлѧ́ющемꙋ ѹ҆гѡ́дники своѧ̑.

Бг҃оро́диченъ:

Ю҆́же и҆ногда̀ i҆а́кѡвъ ви́дѣ, чꙋ́днꙋю лѣ́ствицꙋ, ѿ землѝ просте́ртꙋ къ нбⷭ҇нѣй высотѣ̀, и҆сповѣ́даемъ тѧ̀, пречⷭ҇таѧ бг҃оро́дице: тобо́ю бо зємна́ѧ и҆ нбⷭ҇наѧ ѡ҆́бщницы ꙗ҆ви́шасѧ.

Катава́сiа: Та́инство стра́нное:

Свѣти́ленъ:

Свѣ́томъ бл҃года́ти просвѣще́нъ бы́лъ є҆сѝ, ст҃и́телю мака́рiе, рѡссíйскихъ ѹ҆го́дникѡвъ и҆ моли́твенникѡвъ на́шихъ пѣ́сньми свѣ́тлѡ просла́вилъ є҆сѝ, съ ни́миже во свѣ́тлостехъ ст҃ы́хъ веселѧ́сѧ ны́нѣ, молѝ хрⷭ҇та̀ бг҃а сп҃сти́сѧ дꙋша́мъ на́шымъ.

Сла́ва, и҆ ны́нѣ, пра́здника.

На хвали́техъ стiхи̑ры, гла́съ s҃. Подо́бенъ: Тридне́венъ:

Бл҃же́нъ и҆ ми́лостивъ а҆рхiере́й ꙗ҆ви́лсѧ є҆сѝ, ѻ҆́тче ст҃и́телю мака́рiе, предста́лъ є҆сѝ поми́лованъ прⷭ҇то́лꙋ бж҃iю, и҆дѣ́же со всѣ́ми ст҃ы́ми бг҃а въ трⷪ҇цѣ восхвалѧ́еши. 

Бл҃же́нъ и҆ кро́токъ па́стырь ѻ҆ве́цъ дꙋхо́вныхъ бы́лъ є҆сѝ, ѻ҆́тче ст҃и́телю мака́рiе, наслѣ́довалъ є҆сѝ па̑жити вѣ̑чныѧ, и҆дѣ́же со ст҃ы́ми землѝ на́шеѧ гдⷭ҇а си́лъ прославлѧ́еши.

Бл҃же́нъ и҆ чи́стъ се́рдцемъ, и҆́мже бг҃а ѹ҆зрѣ́лъ є҆сѝ, ѻ҆́тче ст҃и́телю мака́рiе, сподо́билсѧ є҆сѝ красоты̀ ра́йскiѧ, и҆дѣ́же съ ли́ки а҆́гг҃льскими ѻ҆ц҃а̀ свѣ́тѡвъ сла́виши.

Бл҃же́нства зрѣ́лый кла́съ, є҆го́же нището́ю дꙋ́ха возрасти́лъ є҆сѝ, ѻ҆́тче ст҃и́телю мака́рiе, пожа́лъ є҆сѝ во црⷭ҇твiи нбⷭ҇нѣмъ, къ семꙋ́ же бога́тствꙋ нетлѣ́нномꙋ и҆ на́съ, земноро́дныхъ, призыва́еши.

Сла́ва, гла́съ в҃:

Па́стырю до́брый, ст҃и́телю хрⷭ҇то́въ мака́рiе чꙋ́дный, бл҃гоче́стiѧ сто́лпъ бы́лъ є҆сѝ, мно́гими добродѣ́тельми ѹ҆краси́всѧ: собесѣ́дниче ст҃ы́хъ мꙋже́й, кни́жниче премꙋ́дрый, i҆кѡнопи́сче нарочи́тый, просвѣти́телю и҆зрѧ́дный, є҆ресе́й и҆скорени́телю, моли́твенниче нелѣ́ностный, молѝ сп҃сти́сѧ дꙋша́мъ на́шымъ.

И҆ ны́нѣ, пра́здника.

Славосло́вiе вели́кое и҆ ѿпꙋ́стъ.

На лiтꙋргíи слꙋ́жба пра́здника и҆ ст҃и́телѧ.


