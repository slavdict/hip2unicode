    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ и҃_i-й де́нь.

Ст҃а́гѡ мꙋ́ченика севастiа́на, и҆ дрꙋжи́ны є҆гѡ̀.

И҆ пра́веднагѡ сѷмеѡ́на верхотꙋ́рскагѡ.

Слꙋ́жба є҆гѡ̀ пи́сана септе́мврiа, в҃_i днѐ.

Подоба́етъ вѣ́дати: ꙗ҆́кѡ недѣ́лѧ предъ ржⷭ҇тво́мъ хрⷭ҇то́вымъ ст҃ы́хъ ѻ҆тє́цъ пѣ́ти начина́етсѧ ѿ и҃_i-гѡ мѣ́сѧца сегѡ̀, и҆ восхо́дитъ до к҃д-гѡ днѐ.

На Гдⷭ҇и, воззва́хъ, стiхи̑ры, гла́съ а҃. Поⷣ: Всехва́льнiи мч҃ницы:

Крове́й твои́хъ честны́хъ ѻ҆багре́ньми, мꙋ́чениче, * ѹ҆стро́илъ є҆сѝ тебѣ̀ самомꙋ̀ порфѵ́рꙋ многоцѣ́ннꙋ, * въ ню́же ѡ҆дѣ́ѧвсѧ, * живе́ши вои́стиннꙋ * въ вы́шнѣмъ црⷭ҇твiи, * бг҃ꙋ всецр҃ю̀ предстоѧ̀. * того̀ молѝ, * дарова́ти дꙋша́мъ на́шымъ * ми́ръ и҆ ве́лiю ми́лость.

Съ севастiа́номъ стра́ждетъ зѡѝ, * ма́ркъ и҆ маркеллíнъ, * и҆ бг҃омꙋ́дрый тiвꙋ́ртiй, * претерпѣ́вше треволнє́нiѧ болѣ́зней: * и҆ ны́нѣ всели́шасѧ къ неболѣ́зненномꙋ * и҆ бжⷭ҇твенномꙋ ѹ҆покое́нiю, * въ не́мже мо́лѧтсѧ, * дарова́ти дꙋша́мъ на́шымъ * ми́ръ и҆ ве́лiю ми́лость.

Непобѣди́мiи мꙋ́чєницы, * землѝ земна̑ѧ ѡ҆ста́вльше, * къ нб҃сє́мъ востеко́сте, * ва́шими ра́нами ѹ҆кра́шени, * и҆ честны́ми страда̑нiи * свѣ́тлѡ ѹ҆пещре́ни, блаже́ннiи. * тѣ́мже моли́тесѧ, * дарова́ти дꙋша́мъ на́шымъ * ми́ръ и҆ ве́лiю ми́лость.

Стiхи̑ры бцⷣы, гла́съ и҆ подо́бенъ то́йже:

Нетлѣ́ннѡ родила̀ є҆сѝ бг҃а, * тлю̀ потреби́вшаго, и҆ нетлѣ́нiе и҆сточи́вшаго, * нетлѣ́ннаѧ непоро́чнаѧ. * тѣ́мже молю̀ тѧ̀: * лю́тыми и҆стлѣ́вшаго мѧ̀, * моли́твами твои́ми, чⷭ҇таѧ, ѡ҆бновѝ: * да сла́влю тѧ̀, да любо́вiю велича́ю тѧ̀, * ро́дъ на́шъ возвели́чившꙋю. 

Всепѣ́таѧ влⷣчце, * наде́жде вѣ́рныхъ и҆ ѹ҆твержде́нiе, * прибѣ́жище и҆ по́мощь, тѧ̀ мо́лимъ: * ѿ всѧ́кихъ бѣ́дъ рабы̑ твоѧ̑ сохранѝ, * вѣ́рою покланѧ́ющыѧсѧ ржⷭ҇твꙋ̀ твоемꙋ̀. * хрⷭ҇тꙋ̀ моли́сѧ, дарова́ти, * дꙋша́мъ на́шымъ * ми́ръ и҆ ве́лiю ми́лость.

Ѹ҆вы̀ мнѣ̀, что̀ бꙋ́дꙋ, * ѹ҆́мъ и҆ дꙋ́шꙋ и҆ тѣ́ло ѡ҆скверни́въ прегрѣше́ньми; * что̀ сотворю̀; * ка́кѡ же и҆збѣ́гнꙋ пла́мене негаси́магѡ, * нерѣши́мыхъ ѹ҆́зъ и҆ вѣ́чныхъ; * но, ѽ всенепоро́чнаѧ! пре́жде конца̀ ѹ҆молѝ сн҃а твоего̀, * пода́ти мѝ ѡ҆ставле́нiе.

Сла́ва, и҆ ны́нѣ, бг҃оро́диченъ:

Ѻ҆́гнь бжⷭ҇тва̀, * хрⷭ҇та̀ во ѹ҆тро́бѣ носи́ла є҆сѝ, * є҆го́же ны́нѣ молѝ, всечⷭ҇таѧ, * ѹ҆добозапали́мꙋю ве́щь * страсте́й мои́хъ ѹ҆гаси́ти всю̀, * и҆ и҆зба́вити мѧ̀ ѻ҆гнѧ̀ вѣ́чнꙋющагѡ, * и҆ свѣ́тлости пра́ведныхъ сподо́бити мѧ̀, * є҆гда̀ прiи́детъ сꙋди́ти всѧ́чєскаѧ.

Крⷭ҇тобг҃оро́диченъ:

Дв҃а нескве́рнаѧ * и҆ногда̀ на дре́вѣ ви́дѣвши, * є҆го́же родѝ и҆зъ безсѣ́менныѧ ѹ҆тро́бы, * не терпѧ́щи ѹ҆тро́бнагѡ ѹ҆ѧзвле́нiѧ, * власы̀ терза́ющи глаго́лаше: * ма́нiемъ содержа́й тва́рь всю̀, * ка́кѡ ꙗ҆́кѡ ѡ҆сꙋжде́нный * на крⷭ҇тъ вознесе́нъ є҆сѝ, * всѧ́кѡ хотѧ́й спастѝ человѣ́чество;

Тропа́рь, гла́съ д҃:

Мꙋ́чєницы твоѝ, гдⷭ҇и, во страда́нiихъ свои́хъ вѣнцы̀ прiѧ́ша нетлѣ̑нныѧ ѿ тебє̀ бг҃а на́шегѡ: и҆мꙋ́ще бо крѣ́пость твою̀, мꙋчи́телей низложи́ша, сокрꙋши́ша и҆ де́мѡнѡвъ немѡщны́ѧ де́рзѡсти: тѣ́хъ моли́твами спасѝ дꙋ́шы на́шѧ. 

На ѹ҆́трени ѻ҆́ба канѡ́на ѻ҆ктѡ́иха: И҆ ст҃ы́хъ канѡ́нъ, на д҃. Е҆гѡ́же краегране́сiе: Бжⷭ҇твеннꙋю че́сть тебѣ̀, мч҃ниче, мꙋ́дреннѡ даю̀.

Творе́нiе i҆ѡ́сифово.

Гла́съ а҃. Пѣ́снь а҃. I҆рмо́съ:

Твоѧ̀ побѣди́тельнаѧ десни́ца бг҃олѣ́пнѡ въ крѣ́пости просла́висѧ: та́ бо, безсме́ртне, ꙗ҆́кѡ всемогꙋ́щаѧ, проти̑вныѧ сотрѐ, i҆и҃льтѧнѡмъ пꙋ́ть глꙋбины̀ новосодѣ́лавшаѧ.

Бжⷭ҇твенными ѹ҆ѧснѧ́емь зарѧ́ми честны́ѧ трⷪ҇цы, приснопа́мѧтне, вѣ́рою чтꙋ́щыѧ твоѐ свѣтоза́рное и҆ свѧще́нное торжество̀, твои́ми моли́твами свѣ́та прича́стники покажѝ.

И҆мѣ́ѧ по́мыслъ свѣтови́денъ, и҆ прiѧ́тенъ честны́хъ ѡ҆сiѧ́нiй, є҆ди́наго возжелѣ́лъ є҆сѝ вои́стиннꙋ сꙋ́щаго, ꙗ҆́кѡ смы́сленъ и҆ мꙋ́дръ, мꙋ́чениче страстоте́рпче, и҆ сего̀ вѣ́рою полꙋчи́лъ є҆сѝ.

Пѡ́ты бжⷭ҇твенными и҆́стиннѡ плотска̑ѧ мꙋдрова̑нiѧ ѡ҆черни́лъ є҆сѝ, кровьмѝ страда́нiѧ мꙋ̑тныѧ пото́ки и҆зсꙋши́лъ є҆сѝ многобо́жiѧ, бг҃омꙋ́дре мꙋ́чениче пребога́те.

По́лкъ приве́лъ є҆сѝ страда́льцєвъ ѹ҆чє́нiи твои́ми бжⷭ҇твенными зижди́телю, всѧ́кое sлоче́стiе гони́телей низложи́въ бл҃года́тiю ст҃а́гѡ дх҃а, съ ни́миже мо́лишисѧ спасти́сѧ на́мъ.

Бг҃оро́диченъ:

Мла́да породила̀ є҆сѝ сн҃а, пре́жде вѣ̑къ со ѻ҆ц҃е́мъ сꙋ́щаго, є҆стества̀ ѡ҆бно́вльшаѧ зако́ны, чⷭ҇таѧ дв҃о мт҃и пречⷭ҇таѧ, преесте́ственнымъ честны́мъ и҆ бжⷭ҇твеннымъ ржⷭ҇тво́мъ твои́мъ.

Пѣ́снь г҃. I҆рмо́съ:

Е҆ди́не вѣ́дый человѣ́ческагѡ сꙋщества̀ не́мощь, и҆ ми́лостивнѡ въ нѐ воѡбра́жсѧ, препоѧ́ши мѧ̀ съ высоты̀ си́лою, є҆́же вопи́ти тебѣ̀, ст҃ы́й, ѡ҆дꙋшевле́нный хра́ме, неизрече́нныѧ сла́вы твоеѧ̀, чл҃вѣколю́бче. 

Во́инство веды́й честно́е, бжⷭ҇твенными ѻ҆рꙋ̑жiи вѣ́ры ѹ҆твержде́нно, мꙋ́чениче непобѣди́ме, ѡ҆полчє́нiѧ борца̀ и҆ кова̑рствiѧ мꙋчи́телей всѧ̑ низложи́сте си́лою дх҃а.

Ѹ҆тверди́въ на ка́мени ѹ҆́мнѣмъ восхождє́нiѧ се́рдца твоегѡ̀ благочестномꙋ́дреннѡ, мꙋ́чениче многострада́льне, не преврати́лсѧ є҆сѝ кова̑рствы льсти́вагѡ sмíѧ: но всѣ̑мъ ѹ҆твержде́нiе благоче́стiѧ въ дꙋ́сѣ бы́лъ є҆сѝ.

Членѡ́въ бодє́нiѧ лю̑таѧ претерпѣ́лъ є҆сѝ свѧ́занъ, и҆ на дре́вѣ, мꙋ́чениче, протѧза́емь: бг҃а же бжⷭ҇твенною си́лою, сла́вне, неврежде́нъ, всецѣ́лъ а҆́бiе показа́лсѧ є҆сѝ, посрамлѧ́ѧ вра̑жiѧ кова̑рствiѧ.

Бг҃оро́диченъ:

Свѧще́нiе ꙗ҆ви́лсѧ є҆сѝ мы́сленное, всѧ̑ ѡ҆свѧща́ющагѡ и҆ чи́сто, всенепоро́чнаѧ, селе́нiе: и҆зъ тебє́ бо ꙗ҆ви́сѧ бг҃ъ воплоща́емь, и҆ сꙋгꙋ́бъ є҆стество́мъ мíрꙋ познава́емь, во є҆ди́ной ѵ҆поста́си, бг҃оневѣ́сто.

Сѣда́ленъ, гла́съ д҃. Подо́бенъ: Вознесы́йсѧ на крⷭ҇тъ:

Крове́й твои́хъ ѡ҆багрє́нiи ѡ҆мочи́лъ є҆сѝ страда́нiѧ ѻ҆де́ждꙋ, ѡ҆дѣ́ѧлсѧ є҆сѝ, ꙗ҆́коже багрѧни́цею честно́ю, севастiа́не. тѣ́мже и҆ всели́лсѧ є҆сѝ со хрⷭ҇то́мъ въ вы́шнее безконе́чное црⷭ҇тво, съ страда́вшими съ тобо́ю, и҆ вѣнцы̀ прiѧ́лъ є҆сѝ, мꙋ́дре, съ ни́миже ликꙋ́ѧ, на́съ при́снѡ помина́й.

Сла́ва, и҆ ны́нѣ, бг҃оро́диченъ:

И҆́же на прⷭ҇то́лѣ херꙋвíмстѣмъ сѣдѧ́й, и҆ въ нѣ́дрѣхъ ѻ҆́ч҃ихъ водворѧ́ѧсѧ, ꙗ҆́кѡ на прⷭ҇то́лѣ ст҃ѣ́мъ сѣди́тъ свое́мъ, влⷣчце, въ нѣ́дрѣхъ твои́хъ: вопло́щсѧ бо бг҃ъ вои́стиннꙋ, воцр҃и́сѧ надъ всѣ́ми ꙗ҆зы̑ки, и҆ разꙋ́мнѡ ны́нѣ пои́мъ є҆мꙋ̀: є҆го́же ѹ҆молѝ спасти́сѧ рабѡ́мъ твои̑мъ.

Крⷭ҇тобг҃оро́диченъ:

И҆зъ безнача́льнагѡ ѻ҆ц҃а̀ рожде́ннаго, напослѣ́докъ тѧ̀ пло́тiю ро́ждшаѧ, на крⷭ҇тѣ̀ ви́сѧща зрѧ́щи, хрⷭ҇тѐ, ѹ҆вы̀ мнѣ̀, любе́знѣйшiй i҆и҃се, вопiѧ́ше: ка́кѡ сла́вимый ꙗ҆́кѡ  бг҃ъ ѿ а҆́гг҃лъ, ѿ беззако́нныхъ ны́нѣ человѣ̑къ, сн҃е, хотѧ̀ распина́ешисѧ; пою́ тѧ, долготерпѣли́ве.

Пѣ́снь д҃. I҆рмо́съ:

Го́рꙋ тѧ̀, бл҃года́тiю бж҃iею приѡсѣне́ннꙋю, прозорли́выма а҆ввакꙋ́мъ ѹ҆смотри́въ ѻ҆чи́ма, и҆зъ тебє̀ и҆зы́ти i҆и҃левꙋ провозглаша́ше ст҃о́мꙋ, во спасе́нiе на́ше и҆ ѡ҆бновле́нiе.

Мо́щь тебѣ̀, тiвꙋ́ртiе, да́рꙋетъ гдⷭ҇ь не́мощiю плотско́ю побори́ти врага̀: ѻ҆гню́ бо распалѧ́емꙋ, ю҆́ношески вше́лъ є҆сѝ, мꙋ́чениче крѣпча́йше, и҆ нбⷭ҇нꙋю ро́сꙋ воспрiѧ́лъ є҆сѝ.

Совокꙋпи́лсѧ є҆сѝ съ го́рними слꙋжи́тєли, ѽ тiвꙋ́ртiе! ꙗ҆́кѡ послꙋжи́въ хрⷭ҇тꙋ̀, и҆ возне́слъ є҆сѝ чи̑сты жє́ртвы въ дꙋ́сѣ, свѧщеннодѣ́телю, мꙋ́ченикѡвъ сла́ва и҆ хвала̀: сегѡ̀ ра́ди ра́достнѡ тѧ̀ почита́емъ.

Пра́вѣ повѣ́шенъ, и҆ ѻ҆стны̀ стрꙋ́жемь, и҆ sѣ́льными ра̑нъ ѡ҆крꙋжа́емь стремле́ньми, и҆ въ ро́вѣ засыпа́емь, и҆ въ не́мъ бжⷭ҇твеннꙋю кончи́нꙋ прiе́мъ, доблемꙋ́дренный ра́довашесѧ кастꙋ́лъ.

Врачєва́нiѧ въ дс҃ѣ ст҃ѣ́мъ, бл҃же́нне, соверша́ѧ, ко просвѣще́нiю зрѧ́щымъ благоче́стнѡ лю́демъ, спасе́нiе благолѣ́пнѡ, севастiа́не, возвѣсти́лъ є҆сѝ, мꙋ́ченически же тече́нiе соверши́лъ є҆сѝ.

Бг҃оро́диченъ:

Е҆ди́нꙋ тѧ̀ ѿ всѣ́хъ родѡ́въ и҆збра̀ пресꙋ́щественный бг҃ъ и҆ ѡ҆сꙋществова́сѧ ра́ди на́съ бы́въ чл҃вѣ́къ, зижди́тель человѣ́ческагѡ сꙋщества̀, бг҃ороди́тельнице пренепоро́чнаѧ влⷣчце.

Пѣ́снь є҃. I҆рмо́съ:

Просвѣти́вый сiѧ́нiемъ прише́ствiѧ твоегѡ̀, хрⷭ҇тѐ, и҆ ѡ҆свѣти́вый крⷭ҇то́мъ твои́мъ мíра концы̀, сердца̀ просвѣтѝ, свѣ́томъ твоегѡ̀ бг҃оразꙋ́мiѧ, правосла́внѡ пою́щихъ тѧ̀.

Стези̑ твоѧ̑ и҆ шє́ствiѧ, къ є҆ди́номꙋ ведꙋ́щыѧ гдⷭ҇ꙋ безпꙋ̑тiѧ врагѡ́въ ѹ҆клони́ша, и҆ мнѡ́гимъ бы́ша пꙋ́ть пра́въ и҆ тве́рдъ, мꙋ́чениче хрⷭ҇то́въ всече́стне. 

Витíйствꙋетъ маркеллíнъ и҆ ма́рко мꙋдрѣ̑йшаѧ предъ сꙋди́щемъ, хрⷭ҇то́во спаси́тельное прише́ствiе: привѧ̑зана же бы́ша вкꙋ́пѣ, ѻ҆стна́ми въ но́зѣ пригвожда́ютсѧ, мꙋ́ченически ѹ҆краша́єма.

Страда́нiе, стра̑сти на́шѧ ѹ҆мертви́вшагѡ, маркеллíнъ и҆ ма́рко крѣ́пкѡ ѡ҆бразꙋ́юще, копiе́мъ пробода́ютсѧ, и҆ вѣнцено́сцы съ ли̑ки страда́лєцъ совокꙋплѧ́ютсѧ.

Бг҃оро́диченъ:

Пресвѣ́тлый со́лнца ѻ҆́блаче, всенепоро́чнаѧ, ѿженѝ дꙋшѝ моеѧ̀ ѻ҆́блаки моли́твами твои́ми, и҆ ѹ҆́мъ мо́й просвѣтѝ, нерадѣ́нiемъ ѡ҆мрачи́вшiйсѧ, ꙗ҆́кѡ да пою́ тѧ, всепѣ́таѧ.

Пѣ́снь s҃. I҆рмо́съ:

Ѡ҆бы́де на́съ послѣ́днѧѧ бе́здна, нѣ́сть и҆збавлѧ́ѧй, вмѣни́хомсѧ ꙗ҆́кѡ ѻ҆́вцы заколе́нiѧ, спасѝ лю́ди твоѧ̑, бж҃е на́шъ: ты́ бо крѣ́пость немощствꙋ́ющихъ и҆ и҆справле́нiе.

Тве́рдостiю ѹ҆ма̀ честнѣ́йше показа́лсѧ є҆сѝ неꙋтомле́нъ, є҆гда̀ бiѧ́хꙋ тѧ̀ па́лицами неща́днѡ, и҆ стреца́хꙋ мно́гими стрѣла́ми. тѣ́мже къ свѣ́тꙋ преше́лъ є҆сѝ ра́дꙋѧсѧ, мꙋ́чениче, невече́рнемꙋ.

Вжилѧ́ше тѧ̀ хрⷭ҇то́съ подвиза́ющасѧ, и҆ де́мѡны ра́тꙋюща, и҆ ра́намъ приѡбща́ющасѧ лю̑тымъ, севастiа́не мꙋ́чениче непобѣди́ме, и҆ къ немꙋ̀ смотрѧ́юща серде́чными ѻ҆чесы̀.

Заво́рами{Словарь Дьяченко: завора - запор, засов, задвижка, а также стенобитное орудие. В данном случае - последнее значение. Прим. orthlib} тве́рдыми премꙋ́дрыхъ слове́съ твои́хъ пре́лесть сокрꙋши́лъ є҆сѝ, и҆ чти̑лища разори́лъ є҆сѝ врагѡ́въ, и҆ i҆́дѡльскiѧ хра́мы потреби́лъ є҆сѝ, и҆ тебѐ сама́го хра́мъ бжⷭ҇твеннагѡ дх҃а воздви́глъ є҆сѝ.

Бг҃оро́диченъ:

И҆стлѣ́вшее на́ше ѿ престꙋпле́нiѧ сꙋщество̀ ѡ҆бнови́ла є҆сѝ, ѡ҆бновлѧ́ющаго всѧ̀ бжⷭ҇твенною во́лею ро́ждши, є҆ди́на въ жена́хъ бл҃гослове́ннаѧ бг҃ора́дованнаѧ.

Пѣ́снь з҃. I҆рмо́съ:

Тебѐ ѹ҆́мнꙋю, бцⷣе, пе́щь, разсмотрѧ́емъ, вѣ́рнiи, ꙗ҆́коже бо  ѻ҆́троки спасѐ трѝ превозноси́мый, мíръ ѡ҆бновѝ, во чре́вѣ твое́мъ всецѣ́лъ, хва́льный ѻ҆тцє́въ бг҃ъ и҆ препросла́вленъ.

Си́лою твое́ю держа́вною ѹ҆крѣплѧ́еми страстоте́рпцы твоѝ, хрⷭ҇тѐ, побѣди́ша врага̀, ле́сть попра́ша, тѣлеса̀ преда́ша ра́намъ, воспѣва́юще: хва́льный ѻ҆тцє́въ бг҃ъ и҆ препросла́вленъ.

Бг҃оза́рнiи страстонѡ́сцы мꙋ́чєницы, подви́гшесѧ до́брѣ, маркеллíнъ, и҆ сла́вный ма́ркъ, и҆ тiвꙋ́ртiй и҆ кастꙋ́лъ всемꙋ́дрый, къ нб҃сѝ преста́вишасѧ, хва́льнаго воспѣва́юще бг҃а и҆ препросла́вленнаго.

Ю҆́ношески, страда́льче тiвꙋ́ртiе, ꙗ҆́коже ѻ҆́троцы на пла́мень настꙋпи́лъ є҆сѝ мы́сленнѡ, ро́сꙋ дх҃а свы́ше прiе́мъ, и҆ пѣснопоѧ̀ ѹ҆се́рднѡ: хва́льный ѻ҆тцє́въ бг҃ъ и҆ препросла́вленъ.

Ꙗ҆́коже а҆́гница повѣ́шена, сла́внаѧ, ѹ҆дави́ла є҆сѝ врага̀ жи́лами терпѣли́вныхъ болѣ́зней твои́хъ, всехва́льнаѧ, живе́ши же по сме́рти, мꙋ́ченице зѡѝ, воспѣва́ющи: хва́льный ѻ҆тцє́въ бг҃ъ и҆ препросла́вленъ.

Бг҃оро́диченъ:

Ста́мнꙋ златꙋ́ю всест҃ꙋ́ю трапе́зꙋ бжⷭ҇твеннагѡ хлѣ́ба жи́зни, и҆менꙋ́емъ тѧ̀, чⷭ҇таѧ, мѣ́сто свѧще́нiѧ, престо́лъ высоча́йшiй, на не́мже бг҃ъ почѝ, хва́льный ѻ҆тцє́въ бг҃ъ и҆ препросла́вленъ.

Пѣ́снь и҃. I҆рмо́съ:

Въ пещѝ ѻ҆́троцы i҆и҃левы, ꙗ҆́коже въ горни́лѣ, добро́тою бл҃гоче́стiѧ чистѣ́е зла́та блеща́хꙋсѧ, гл҃го́люще: бл҃гослови́те, всѧ̑ дѣла̀ гдⷭ҇нѧ, гдⷭ҇а, по́йте и҆ превозноси́те во всѧ̑ вѣ́ки.

Ѹ҆мертви́тисѧ мíрꙋ восхотѣ́въ, и҆ сꙋ́щымъ въ мíрѣ всѣ̑мъ, сꙋ́щiѧ сподо́билсѧ є҆сѝ, всече́стне, жи́зни, вопiѧ̀ ѹ҆се́рднѣйше: благослови́те, всѧ̑ дѣла̀ гдⷭ҇нѧ, гдⷭ҇а, по́йте и҆ превозноси́те во всѧ̑ вѣ́ки. 

Положи́ша тѧ̀ беззако́ннiи лю́тѣ, въ ро́вѣ преиспо́днѣйшемъ, посыпа́юще и҆ ѹ҆мерщвлѧ́юще, воспѣва́юща те́плѣ, приснопа́мѧтне кастꙋ́ле: благослови́те, всѧ̑ дѣла̀ гдⷭ҇нѧ, гдⷭ҇а, по́йте и҆ превозноси́те во всѧ̑ вѣ́ки.

Бл҃же́нныѧ ѹ҆лꙋчи́ла є҆сѝ жи́зни, ꙗ҆́кѡ тезоимени́та сеѧ̀: ѹ҆давле́нiемъ бо нꙋ́жднѣйшимъ тлѣ́ннꙋю жи́знь ѡ҆ста́вила є҆сѝ, пою́щи: благослови́те, всѧ̑ дѣла̀ гдⷭ҇нѧ, гдⷭ҇а, по́йте и҆ превозноси́те во всѧ̑ вѣ́ки.

Бг҃оро́диченъ:

Ѹ҆краси́ласѧ є҆сѝ, ро́ждши бг҃а кра́снаго и҆ влⷣкꙋ, бжⷭ҇твенными ѹ҆ѧснѧ́ющаго ро́дъ человѣ́ческiй, чⷭ҇таѧ, красота́ми, є҆мꙋ́же вопiе́мъ: благослови́те всѧ̑ дѣла̀ гдⷭ҇нѧ, гдⷭ҇а, по́йте и҆ превозноси́те во всѧ̑ вѣ́ки.

Пѣ́снь ѳ҃. I҆рмо́съ:

Ѻ҆́бразъ чи́стагѡ рождества̀ твоегѡ̀ ѻ҆гнепали́маѧ кꙋпина̀ показа̀ неѡпа́льнаѧ: и҆ ны́нѣ на на́съ напа́стей свирѣ́пѣющꙋю ѹ҆гаси́ти, мо́лимсѧ, пе́щь, да тѧ̀, бцⷣе, непреста́ннѡ велича́емъ.

Да бжⷭ҇твенныѧ свѣ́тлости, и҆ вѣ́чныѧ сла́вы и҆ красоты̀, севастiа́не, сподо́бишисѧ, всеблаже́нне, мꙋчє́нiѧ, болѣ̑зни, и҆ сме́рть претерпѣ́лъ є҆сѝ мꙋ́жественнѣ: тѣ́мже тѧ̀ всѝ велича́емъ.

Ꙗ҆ви́лсѧ є҆сѝ средѝ sвѣ́здъ со́лнце, стра́ждꙋщихъ съ тобо́ю, мч҃ниче: и҆ ны́нѣ просвѣща́ете страда̑нiи сщ҃е́нными, чи́стыми свѣтлостьмѝ, цр҃кве бжⷭ҇твенное ѹ҆твержде́нiе, и҆ всѐ дiа́воле разорѧ́ете киче́нiе.

Лю́бѧще хрⷭ҇та̀ тiвꙋ́ртiй, и҆ маркеллíнъ и҆ ма́ркъ, зѡѝ и҆ кастꙋ́лъ, съ севастiа́номъ наста́вникомъ и҆ бг҃омꙋ́дрымъ стра́ждꙋтъ, и҆ ра̑вныѧ прiе́млютъ побѣ́ды вѣнцы̀, ѡ҆ на́съ при́снѡ молѧ́щесѧ.

Взѧ́тсѧ ко ѻ҆би́телємъ вселѧ́емь свѣтови̑днымъ, мч҃никѡвъ ли́къ бжⷭ҇твенный, и҆ нб҃са̀ ѡ҆бхо́дитъ ра́дꙋѧсѧ, ѡ҆  всѣ́хъ на́съ чл҃вѣколю́бца при́снѡ ѹ҆молѧ́юще блажа́щихъ и҆̀хъ всегда̀.

Бг҃оро́диченъ:

Ѹ҆жаса́ютсѧ мы́слєннаѧ вѡ́инства, ѻ҆́ч҃ее зрѧ́щѧ бжⷭ҇твенное ѡ҆заре́нiе, на твои́хъ рꙋка́хъ несказа́ннѡ держи́мо, и҆ твоѐ и҆мꙋ́щее подо́бiе, да земны̑ѧ ѡ҆божи́тъ, дв҃о мт҃и всенепоро́чнаѧ.



Сꙋббѡ́та предъ ржⷭ҇тво́мъ хрⷭ҇то́вымъ.

[Зрѝ] На лiтꙋргíи прокíменъ, а҆ллилꙋ́iа, и҆ прича́стенъ днѐ. А҆́ще ли слꙋчи́тсѧ пра́зднꙋемагѡ ст҃а́гѡ, пое́мъ и҆ дрꙋгíй прокíменъ. Та́кожде чтѝ два̀ а҆пⷭ҇ла: пре́жде сꙋббѡ́тѣ предъ ржⷭ҇тво́мъ хрⷭ҇то́вымъ: и҆ рѧ́дъ подъ зача́ло, и҆ пото́мъ ст҃а́гѡ, а҆́ще и҆́мать. Та́кожде и҆ є҆ѵⷢ҇лiа два̀. А҆пⷭ҇лъ къ гала́тѡмъ, зача́ло с҃є. Е҆ѵⷢ҇лiе лꙋкѝ, зача́ло ѻ҃в. Прича́стенъ: Ра́дꙋйтесѧ, првⷣнiи, ѡ҆ гдⷭ҇ѣ: Та́же ст҃а́гѡ.