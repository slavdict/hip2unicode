    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ _i҃-й де́нь.

Ст҃ы́хъ мꙋ́чєникъ, ми́ны, є҆рмоге́на и҆ є҆ѵгра́фа.

На Гдⷭ҇и, воззва́хъ, стiхи̑ры ѻ҆ктѡ́иха г҃, и҆ ст҃ы́хъ г҃, гла́съ а҃.

Подо́бенъ: Всехва́льнiи:

Мꙋ́чениче пресла́вне ми́но, * по плесна́мъ бiе́мь, * и҆ ѻ҆чесы̀ и҆збода́емь, * и҆ ѿе́млемꙋ бг҃осло́вномꙋ ѧ҆зы́кꙋ, * твердѣ́йше терпѣ́лъ є҆сѝ, * на бжⷭ҇твєннаѧ воздаѧ̑нiѧ зрѧ̀. * тѣ́мже молѝ * дарова́ти дꙋша́мъ на́шымъ * ми́ръ и҆ ве́лiю ми́лость.

Рꙋ́къ ѿсѣче́нiе * и҆ но́гъ лю́битъ ѿѧ́тiе * є҆рмоге́нъ сла́вный: * и҆ взира́ѧ на ѻ҆́гнь, * мно́жайшꙋ теплотꙋ̀ серде́чнꙋ ꙗ҆влѧ́ше, * бг҃ꙋ прилѣплѧ́ѧсѧ. * є҆мꙋ́же и҆ мо́литсѧ ны́нѣ, * дарова́ти дꙋша́мъ на́шымъ * ми́ръ и҆ ве́лiю ми́лость.

Ѹ҆десы̀ сокрꙋша́еми, мꙋ́дрiи, * во глꙋбинꙋ̀ морскꙋ́ю вве́ржени бы́сте, ст҃íи: * ма́нiемъ же лꙋ́чшимъ, къ ти́хомꙋ приста́нищꙋ * сла́дости напра́вистесѧ, * пото́пльше sло́бꙋ sмíевꙋ. * тѣ́мже моли́тесѧ, * дарова́ти дꙋша́мъ на́шымъ * ми́ръ и҆ ве́лiю ми́лость.

Сла́ва, и҆ ны́нѣ, бг҃оро́диченъ: гла́съ и҆ подо́бенъ то́йже:

Нетлѣ́ннѡ родила̀ є҆сѝ бг҃а, * тлю̀ потреби́вшаго, и҆ нетлѣ́нiе и҆сточи́вшаго, * нетлѣ́ннаѧ, непоро́чнаѧ. * тѣ́мже молю̀ тѧ̀: * лю́тыми и҆стлѣ́вшаго мѧ̀, * моли́твами твои́ми, чⷭ҇таѧ, ѡ҆бновѝ, * да сла́влю тѧ̀, * да любо́вiю велича́ю тѧ̀, * ро́дъ на́шъ возвели́чившꙋю.

Крⷭ҇тобг҃оро́диченъ, гла́съ и҆ подо́бенъ то́йже:

Дв҃а нескве́рнаѧ * и҆ногда̀ на дре́вѣ ви́дѣвши * є҆го́же  родѝ и҆зъ безсѣ́менныѧ ѹ҆тро́бы, * не терпѧ́щи ѹ҆тро́бнагѡ ѹ҆ѧзвле́нiѧ, * власы̀ терза́ющи, глаго́лаше: * ма́нiемъ содержа́й тва́рь всю̀, * ка́кѡ, ꙗ҆́кѡ ѡ҆сꙋжде́нный, * на крⷭ҇тъ вознесе́нъ є҆сѝ, * всѧ́кѡ хотѧ́й спастѝ человѣ́чество;

На стiхо́внѣ ѻ҆ктѡ́иха. Тропа́рь, гла́съ и҃:

Воздержа́нiемъ страсте́й ѻ҆гнепа̑льныѧ ѹ҆мертви́вше зра́ки и҆ движє́нiѧ, хрⷭ҇тѡ́вы мꙋ́чєницы, прiѧ́ша бл҃года́ть недꙋ́ги ѿгонѧ́ти немощны́хъ, и҆ жи́вше и҆ по кончи́нѣ чꙋдодѣ́йствовати. вои́стиннꙋ чꙋ́до пресла́вно, ꙗ҆́кѡ кѡ́сти на́ги и҆сточа́ютъ и҆сцѣлє́нiѧ, сла́ва є҆ди́номꙋ и҆ созда́телю бг҃ꙋ.



На ѹ҆́трени ѻ҆́ба канѡ́на ѻ҆ктѡ́иха. И҆ ст҃ы́хъ канѡ́нъ на д҃, є҆гѡ́же краегране́сiе:

Твє́рдыѧ воспою̀ мꙋ́ченики вѣнценѡ́сныѧ. I҆ѡ́сифъ.

Гла́съ а҃. Пѣ́снь а҃. I҆рмо́съ:

Го́рькiѧ рабо́ты и҆зба́вльсѧ i҆и҃ль, непроходи́мое про́йде, ꙗ҆́кѡ сꙋ́шꙋ, врага̀ зрѧ̀ потоплѧ́ема, пѣ́снь, ꙗ҆́кѡ бл҃годѣ́телю, пое́тъ бг҃ꙋ, чꙋдодѣ́ющемꙋ мы́шцею высо́кою, ꙗ҆́кѡ просла́висѧ.

Вѣнцы̑ сла́вы ѹ҆краша́емiи, и҆ прⷭ҇то́лꙋ бж҃iю предстоѧ́щiи, и҆ бжⷭ҇твеннагѡ свѣ́та и҆сполнѧ́емiи, любо́вiю свѣтоно́снꙋю па́мѧть ва́шꙋ соверша́ющыѧ, ѡ҆мраче́нiѧ страсте́й, мꙋ́чєницы, и҆зба́вите.

Бжⷭ҇твенное лю́бѧще благосла́вiе, бж҃iѧ добро́ты жела́юще, житiѧ̀ кра̑снаѧ ѿри́нꙋсте, и҆ всю̀ си́лꙋ преѧ́вственнѡ: и҆ сме́ртiю безконе́чнꙋю жи́знь, мꙋ́чєницы, ѡ҆брѣто́сте.

Бжⷭ҇твенною ре́вностiю распалѧ́еми, ѻ҆́гнь нече́стiѧ ѹ҆гаси́ша: и҆ свѣти́льницы, свѣ́тъ сiѧ́юще всѣ̑мъ благоче́стiѧ пресвѣ́тлѡ, ꙗ҆ви́шасѧ вѣ́рою, є҆рмоге́нъ и҆ ми́на велемꙋ́дреннiи.

Бг҃оро́диченъ:

И҆зба́витисѧ, ѻ҆трокови́це всенепоро́чнаѧ, страсте́й  ѡ҆держа́нiѧ рабѡ́мъ твои̑мъ, твоего̀ прилѣ́жнѡ молѝ гдⷭ҇а и҆ влⷣкꙋ: є҆го́же и҆зъ твои́хъ, пречⷭ҇таѧ, крове́й воплоти́ла є҆сѝ, на́мъ приѡбщи́вшагосѧ.

Пѣ́снь г҃. I҆рмо́съ:

Пре́жде вѣ̑къ ѿ ѻ҆ц҃а̀ рожде́нномꙋ нетлѣ́ннѡ сн҃ꙋ, и҆ въ послѣ̑днѧѧ ѿ дв҃ы воплоще́нномꙋ безсѣ́меннѡ хрⷭ҇тꙋ̀ бг҃ꙋ возопiи́мъ: вознесы́й ро́гъ на́шъ, ст҃ъ є҆сѝ, гдⷭ҇и.

Заре́ю нбⷭ҇ною ꙗ҆́снѡ просвѣти́вшесѧ мꙋ́чєницы, тмꙋ̀ разори́ша i҆́дѡльскiѧ ле́сти: и҆ сiѧ́нiе на́мъ и҆сцѣле́нiй ѡ҆блиста́ша, пѣснопою́щымъ всѣ́хъ бг҃ꙋ: ст҃ъ є҆сѝ, гдⷭ҇и.

Ме́ртвости жива́гѡ послѣ́дꙋѧ влⷣки, ми́но чꙋ́дне, плесна́ми сокрꙋша́ешисѧ, и҆ главꙋ̀ мꙋчи́телѧ сокрꙋша́еши врага̀, ѹ҆твержда́ѧ но́ги твоѧ̑ на тве́рдѣмъ мꙋче́нiѧ пꙋтѝ, мч҃ниче мꙋ́жественнѣйше.

Пое́тъ сп҃са є҆рмоге́нъ, рꙋка́ми ѹ҆сѣка́емь, сщ҃е́нства ѻ҆де́ждꙋ свѣтлѣ́йшꙋ крове́й ѡ҆моче́ньми ꙗ҆́снѡ содѣ́лавъ, и҆ подража́тель страда́вшагѡ пло́тiю благода́тiю ꙗ҆влѧ́емь.

Бг҃оро́диченъ:

Е҆ди́нꙋ въ жена́хъ тѧ̀ кра́сный кра́снꙋю ѡ҆брѣ́тъ, плотоно́сецъ и҆зъ чре́ва твоегѡ̀ произы́де, ѻ҆трокови́це, хрⷭ҇то́съ, бжⷭ҇твенными красота́ми просвѣща́ѧ ро́дъ на́шъ. тѣ́мъ тѧ̀ почита́емъ.

Конда́къ, гла́съ а҃. Подо́бенъ: Ли́къ а҆́гг҃льскiй:

Ми́нꙋ чꙋ́днаго, є҆рмоге́на бжⷭ҇твеннаго, и҆ є҆ѵгра́фа кꙋ́пнѡ свѧще́нными сладкопѣ̑нiи почти́мъ всѝ, ꙗ҆́кѡ почествова́вшыѧ гдⷭ҇а, и҆ страда́льчествовавшыѧ за него̀, и҆ ли́ка безпло́тныхъ на нб҃сѣ́хъ дости́гшыѧ, и҆ чꙋдеса̀ точа́щыѧ.

Сѣда́ленъ, гла́съ и҃. Подо́бенъ: Премꙋ́дрости:

Презрѣ́вше сла́вꙋ мiрскꙋ́ю, ѡ҆крили́вшесѧ сла́вою бжⷭ҇твенною, ми́на, є҆рмоге́нъ же и҆ сла́вный є҆ѵгра́фъ, и҆  ѹ҆се́рднымъ нра́вомъ тѧ́гость претерпѣ́ша лю́тыхъ мꙋче́нiй, пло́ти не пощадѣ́вше. тѣ́мже, по кончи́нѣ во глꙋбинꙋ̀ морскꙋ́ю вве́ржени бы́вше, напра́вишасѧ къ бжⷭ҇твенномꙋ хотѣ́нiю. и҆̀мже вѣ́рою возопiе́мъ: моли́те хрⷭ҇та̀ бг҃а, грѣхѡ́въ ѡ҆ставле́нiе дарова́ти, чтꙋ́щымъ любо́вiю свѧтꙋ́ю па́мѧть ва́шꙋ.

Сла́ва, и҆ ны́нѣ, бг҃оро́диченъ:

Въ напа̑сти многоплетє́нныѧ впа́дъ, ѿ вра̑гъ ви́димыхъ и҆ неви́димыхъ, бꙋ́рею ѡ҆держи́мь безчи́сленныхъ согрѣше́нiй мои́хъ, и҆ ꙗ҆́кѡ къ те́пломꙋ застꙋпле́нiю и҆ покро́вꙋ моемꙋ̀, чⷭ҇таѧ, ко приста́нищꙋ притека́ю твоеѧ̀ бл҃гости. тѣ́мже, пречⷭ҇таѧ, и҆зъ тебє̀ воплоще́нномꙋ безсѣ́меннѡ моли́сѧ прилѣ́жнѡ ѡ҆ всѣ́хъ рабѣ́хъ твои́хъ, непреста́ннѡ молѧ́щихтисѧ, бцⷣе пречⷭ҇таѧ, молѧ́щи є҆го̀ при́снѡ, согрѣше́нiй ѡ҆ставле́нiе дарова́ти воспѣва́ющымъ досто́йнѡ сла́вꙋ твою̀.

Крⷭ҇тобг҃оро́диченъ:

А҆́гнца и҆ па́стырѧ и҆ и҆зба́вителѧ а҆́гница зрѧ́щи на крⷭ҇тѣ̀, восклица́ше пла́чꙋщи, и҆ го́рькѡ рыда́ющи вопiѧ́ше: мíръ ѹ҆́бѡ ра́дꙋетсѧ, прiе́млѧй тобо́ю и҆збавле́нiе, ѹ҆тро́ба же моѧ̀ гори́тъ, зрѧ́щи твоѐ распѧ́тiе, є҆́же терпи́ши за милосе́рдiе ми́лости. долготерпѣли́ве, гдⷭ҇и, ми́лости бе́здно и҆ и҆сто́чниче неисчерпа́емый, ѹ҆милосе́рдисѧ и҆ да́рꙋй согрѣше́нiй ѡ҆ставле́нiе вѣ́рою пою́щымъ бжⷭ҇твєнныѧ стра̑сти твоѧ̑.

Пѣ́снь д҃. I҆рмо́съ:

Же́злъ и҆зъ ко́рене i҆ессе́ова, и҆ цвѣ́тъ ѿ негѡ̀, хрⷭ҇тѐ, ѿ дв҃ы прозѧ́блъ є҆сѝ, и҆зъ горы̀ хва́льный, приѡсѣне́нныѧ ча́щи, прише́лъ є҆сѝ вопло́щсѧ ѿ неискꙋсомꙋ́жныѧ, невеще́ственный и҆ бж҃е, сла́ва си́лѣ твое́й, гдⷭ҇и.

Зако́ны возвѣща́ѧ свѣтоза̑рныѧ, беззако́ннѡ твои́хъ ѻ҆че́съ и҆збоде́нiе, ми́но, претерпѣ́лъ є҆сѝ, се́рдца ѻ҆чеса̀ къ  свѣ́тꙋ незаходи́момꙋ и҆мѣ́ѧ прилѣ́жнѡ смотрѧ̑ющаѧ, и҆ поѧ̀ ра́достнѡ: сла́ва си́лѣ твое́й, гдⷭ҇и.

Ꙗ҆ви́сѧ ѧ҆зы́къ тво́й ѻ҆гне́мъ дх҃а мꙋдрѣ́йше и҆зꙿѡщре́нъ, внегда̀ ѿсѣщи́сѧ: глаго́лаше бо, поѧ̀ бж҃iѧ чꙋдеса̀, и҆ мꙋчи́телѧ безгла́сiе преводѧ̀ во благочести́вꙋю сла́вꙋ ꙗ҆́вѣ сотво́ршагѡ.

Вельмѝ стра́сть терпѧ̀, нога́ми ѿсѣца́етсѧ є҆рмоге́нъ, sмiи́нꙋю попира́ѧ главꙋ̀, и҆ пꙋ́ть гото́вѧ нра́вомъ неꙋкло́ннымъ свидѣ́тельства, вводѧ́щь къ жи́зни нбⷭ҇ныѧ свѣ́тлости.

Неꙋѧ́звленꙋ соблюда́ющꙋ дꙋ́шꙋ хрⷭ҇то́съ тебѣ̀ ꙗ҆влѧ́етсѧ, твоѧ̑ ꙗ҆́звы, ми́но, и҆сцѣлѧ́ѧ, мꙋ́жески же терпѣ́ти тебѣ̀ повелѣва́ѧ: ꙗ҆́кѡ да тебє̀ ра́ди спасе́нiе ми́лости хоти́тель всѣ́хъ зрѧ́щихъ содѣ́лаетъ.

Бг҃оро́диченъ:

Же́злъ и҆зъ ко́рене i҆ессе́ева и҆зрасти́ла є҆сѝ, процвѣ́тшаѧ садодѣ́лателѧ всеѧ̀ тва́ри, ѹ҆вѧди́вшаго сады̀ непло́днагѡ зна́нiѧ, вѣ́рꙋ же на́мъ и҆́стиннѣйшꙋю всади́вшаго благоче́стнѡ, чⷭ҇таѧ дв҃о всепѣ́таѧ.

Пѣ́снь є҃. I҆рмо́съ:

Бг҃ъ сы́й мíра, ѻ҆ц҃ъ щедро́тъ, вели́кагѡ совѣ́та твоегѡ̀ а҆́гг҃ла, ми́ръ подава́юща, посла́лъ є҆сѝ на́мъ. тѣ́мъ бг҃оразꙋ́мiѧ къ свѣ́тꙋ наста́вльшесѧ, ѿ но́щи ѹ҆́тренююще, славосло́вимъ тѧ̀, чл҃вѣколю́бче.

Что̀ всꙋ́е мѧте́шисѧ, вопiѧ́хꙋ кꙋ́пнѡ сꙋдiѝ пребеззако́нномꙋ мч҃ницы; си́лꙋ подаѧ́й предстои́тъ на́мъ, є҆ди́нъ въ крѣ́пости непобѣди́мь сы́й, є҆гѡ́же ра́ди ра̑ны терпи́мъ крѣпча́йше.

Бѧ́ше внеза́пное преложе́нiе чꙋ́днагѡ є҆рмоге́на ко гдⷭ҇ꙋ: ба́нею бо ѡ҆чища́етсѧ, и҆ сꙋдо́мъ бжⷭ҇твеннымъ а҆рхiере́йства свѣ́тъ воспрiе́млетъ, ѹ҆че́ньми ѡ҆зарѧ́ѧй въ нощѝ лю́тыхъ сꙋ́щыѧ.

Витíй ѡ҆ста́вльше неискꙋ́сный ѹ҆́мъ, непи́смѧникѡвъ  плете́ньми ѹ҆лови́стесѧ, ѹ҆мꙋдри́вшꙋ дх҃ꙋ вы̀, ꙗ҆́кѡ и҆́стиннѡ мч҃ницы, и҆ ко всѧ́кой мꙋ́къ бꙋ́ри си́льны въ крѣ́пости содѣ́лавшꙋ вѣ́рою.

Бг҃оро́диченъ:

Ст҃ы́хъ а҆́гг҃лъ, дв҃о чⷭ҇таѧ, преимꙋ́щи ꙗ҆ви́ласѧ є҆сѝ, ро́ждшаѧ совѣ́та вели́кагѡ а҆́гг҃ла, бг҃а є҆мманꙋ́ила, человѣ́ки нбⷭ҇ными свои́мъ сни́тiемъ содѣ́лавша, ѻ҆трокови́це, за бл҃гоꙋтро́бiе неисповѣди́мое.

Пѣ́снь s҃. I҆рмо́съ:

И҆зъ ѹ҆тро́бы i҆ѡ́нꙋ младе́нца и҆зблева̀ морскíй sвѣ́рь, ꙗ҆кова̀ прiѧ́тъ: въ дв҃ꙋ же все́льшеесѧ сло́во и҆ пло́ть прiе́мшее про́йде, сохра́ншее нетлѣ́ннꙋ. є҆гѡ́же бо не пострада̀ и҆стлѣ́нiѧ, ро́ждшꙋю сохранѝ неврежде́ннꙋ.

Спа́слъ є҆сѝ i҆ѡ́нꙋ ѿ sвѣ́рѧ тридне́внагѡ ѡ҆бразꙋ́юща погребе́нiе твоѐ, всеси́льне: тѣлеса́ же мч҃никъ, въ пꙋчи́нꙋ вве́ржєна, напра́вилъ є҆сѝ къ тиша́йшемꙋ приста́нищꙋ погребе́нiѧ: и҆дѣ́же твоѐ бжⷭ҇твенное хотѣ́нiе, въ на́ше вѣ́рныхъ снабдѣ́нiе.

Тѣлеса̀ ва̑ша, непобѣди́мiи мꙋ́чєницы, глꙋбина̀ невре́днѡ сꙋ́ши подае́тъ, предводѧ́щымъ нбⷭ҇нымъ а҆́гг҃лѡмъ, блаже́ннiи, и҆ всѣ̑мъ положе́нiе повѣ́дающымъ ва́ше, сꙋ́щее и҆сцѣле́нiй и҆сточе́нiе, и҆ страсте́й дꙋше́вныхъ и҆збавле́нiе.

Чи́ни а҆́гг҃льстiи ва́шемꙋ ѹ҆диви́шасѧ терпѣ́нiю, ка́кѡ безпло́тнаго съ тѣ́ломъ побѣди́сте мч҃ницы sмíѧ, и҆ побѣ́ды вѣнцы̑ ѹ҆вѧзо́стесѧ, престо́лꙋ бж҃iю предстоѧ́ще, и҆ бжⷭ҇твенными зарѧ́ми ѡ҆свѣща́еми.

Бг҃оро́диченъ:

Преста̀ тобо́ю, дв҃о, сме́рть, жи́знь бо хрⷭ҇та̀ родила̀ є҆сѝ, да́рꙋющаго чи́стѣ вѣ́рꙋющымъ въ тогѡ̀ безсме́ртiе и҆ бжⷭ҇твенное ра́дованiе: семꙋ̀, всест҃а́ѧ, моли́сѧ, и҆зба́вити ѿ бѣ́дъ рабы̑ твоѧ̑.

Конда́къ, гла́съ д҃. Подо́бенъ: Вознесы́йсѧ:

Добропѣ́сненный гла́съ твои́хъ слове́съ, є҆рмоге́на и҆зъ  глꙋбины̀ поги́бели возве́дъ, поста́ви на ка́мени жи́зни: ѿѻнꙋ́дꙋже и҆ є҆ѵгра́фъ, царѧ̀ ѡ҆бличи́въ, ра́дꙋѧсѧ посѣка́етсѧ въ сла́внꙋю главꙋ̀: но прилѣ́жнѡ молѝ, ми́но, спасти́сѧ всѣ̑мъ, любо́вiю чтꙋ́щымъ тѧ̀.

I҆́косъ:

Житiѐ твоѐ бг҃олѣ́пно, и҆ сла́дко твоѐ сло́во, мно́гое дерзнове́нiе, ми́но, и҆ ѹ҆че́нiе твоѐ, и҆ мꙋ́жество чꙋ́дно бѧ́ше къ беззако́нникѡмъ, показꙋ́ѧсѧ тве́рдѡ, ника́коже ѹ҆боѧ́всѧ: но наказꙋ́ѧ всѧ̑ наꙋчи́лъ є҆сѝ въ тре́хъ ли́цѣхъ покланѧ́тисѧ бг҃ꙋ є҆ди́номꙋ, и҆ слꙋжи́ти несомнѣ́нною мы́слiю: и҆ па́ки на́съ ра́ди ны́нѣ въ послѣ̑днѧѧ сн҃а бж҃iѧ пло́ть прiе́мша, є҆го́же и҆сповѣ́дꙋѧ, ѹ҆лови́лъ є҆сѝ є҆рмоге́на. тѣ́мъ съ ни́мъ молѝ, спасти́сѧ всѣ̑мъ, любо́вiю чтꙋ́щымъ тѧ̀.

Пѣ́снь з҃. I҆рмо́съ:

Ѻ҆́троцы благоче́стiю совоспита́ни, sлочести́вагѡ велѣ́нiѧ небре́гше, ѻ҆́гненнагѡ преще́нiѧ не ѹ҆боѧ́шасѧ, но посредѝ пла́мене стоѧ́ще поѧ́хꙋ: ѻ҆тцє́въ бж҃е, бл҃гослове́нъ є҆сѝ.

Гла́съ пра́зднꙋющихъ чи́стѣ, и҆дѣ́же и҆ шꙋ́мъ слы́шитсѧ, ра́достною дꙋше́ю страда́льцы всели́стесѧ, весе́лiѧ и҆сполнѧ́еми и҆ пою́ще: ѻ҆тцє́въ бж҃е, бл҃гослове́нъ є҆сѝ.

Сладка̀ мнѣ̀, вопiѧ́ше є҆рмоге́нъ, є҆́юже ѹ҆мира́ю, сме́рть: мнѣ̀ є҆́же жи́ти є҆́сть хрⷭ҇то́съ, є҆́же ѹ҆мре́ти же приѡбрѣ́тенiе безмѣ́рно. да ѿсѣкꙋ́тсѧ моѝ ѹ҆́ды любо́вiю пою́щꙋ: ѻ҆тцє́въ бж҃е, бл҃гослове́нъ є҆сѝ.

Мꙋ́дростiю твердѣ́йшею въ живꙋ́щихъ тебѐ сама́го написа́лъ є҆сѝ кни́зѣ, ѽ є҆ѵгра́фе мꙋ́дре: главѣ́ бо ѿсѣ́ченѣй, ꙗ҆́коже на колесни́цꙋ твое́ю всѣ́лъ є҆сѝ кро́вiю, и҆ къ невече́рнемꙋ свѣ́тꙋ преста́вилсѧ є҆сѝ.

Бг҃оро́диченъ:

Не ѡ҆пали́въ твоегѡ̀ чре́ва, не поколеба́въ дѣ́вства зна́менiй, вопло́щшеесѧ сло́во и҆зъ тебє̀ про́йде, подаѧ̀  нетлѣ́нiе и҆ жи́знь на́мъ, ѻ҆трокови́це, пою́щымъ: ѻ҆тцє́въ бж҃е, бл҃гослове́нъ є҆сѝ.

Пѣ́снь и҃. I҆рмо́съ:

Чꙋ́да преесте́ственнагѡ росода́тельнаѧ и҆зꙿѡбразѝ пе́щь ѻ҆́бразъ: не бо̀, ꙗ҆̀же прiѧ́тъ, пали́тъ ю҆́ныѧ, ꙗ҆́кѡ нижѐ ѻ҆́гнь бжⷭ҇тва̀ дв҃ы, въ ню́же вни́де ѹ҆тро́бꙋ. тѣ́мъ воспѣва́юще воспое́мъ: да благослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

Па́даетъ предъ нога́ми твои́ми сꙋемꙋ́дренный попира́емь, ми́но бг҃омꙋ́дре: ѻ҆че́съ бо лиши́въ тѧ̀ и҆ ѧ҆зы́ка, твоегѡ̀ по́мысла не поколеба̀ стоѧ́нiѧ лꙋ́чшагѡ. тѣ́мже ра́достнѡ взыва́лъ є҆сѝ: да благослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

Е҆гда̀ сꙋро́вѣйшимъ произволе́нiемъ, ѻ҆бои́хъ рꙋ́къ и҆ но́гъ тѧ̀ мꙋчи́тель лишѝ пребезꙋ́мный, тогда̀, мꙋ́дре, натрижне́нiѧ жела́ѧ, є҆рмоге́не, хрⷭ҇тꙋ̀ пѣснопѣ́лъ є҆сѝ ра́дꙋѧсѧ: да благослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

Пою̀ твоѧ̑, ми́но, бжⷭ҇твєннаѧ страда̑нiѧ, чтꙋ̀ є҆рмоге́новы по́двиги, покланѧ́юсѧ мощє́мъ, воспѣва́ю ра̑ны, ю҆́зы, гонє́нiѧ и҆ сме́рть, и҆́миже къ жи́зни взѧ́стесѧ, вопiю́ще: да благослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

Бг҃оро́диченъ:

Ста́мнꙋ тѧ̀, ма́ннꙋ и҆мꙋ́щꙋю бжⷭ҇тва̀, позна́хомъ, ѻ҆трокови́це, кiвѡ́тъ и҆ трапе́зꙋ, и҆ свѣ́щникъ, прⷭ҇то́лъ бж҃iй, и҆ пала́тꙋ, и҆ мо́стъ, преводѧ́щь къ бжⷭ҇твеннѣй жи́зни воспѣва́ющыѧ: да благослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

Пѣ́снь ѳ҃. I҆рмо́съ:

Ѻ҆́бразъ чи́стагѡ рождества̀ твоегѡ̀ ѻ҆гнепали́маѧ кꙋпина̀ показа̀ неѡпа́льнаѧ: и҆ ны́нѣ на на́съ напа́стей свирѣ́пѣющꙋю ѹ҆гаси́ти, мо́лимсѧ, пе́щь, да тѧ̀, бцⷣе, непреста́ннѡ велича́емъ.

Сѐ свѣтоза́рное торжество̀ свѣтови́дныхъ мч҃никѡвъ  всѣ̑мъ просiѧ̀, ѡ҆зарѧ́ющее вселе́нныѧ концы̀ и҆ дꙋ́шъ слѣпотꙋ̀ ѿе́млющее: стеце́мсѧ преꙋсе́рднѡ, свѧще́нiе почерпе́мъ.

И҆́хже бла̑гъ полꙋчи́сте нбⷭ҇ныѧ сла́вы, є҆ѧ́же сподо́бистесѧ, вѣ́рою свѣ́тлꙋю па́мѧть ва́шꙋ чтꙋ́щымъ, ꙗ҆́кѡ бг҃ꙋ предстоѧ́ще всегда̀, полꙋчи́ти моли́тесѧ, великомꙋ́чєницы, мо́лимсѧ.

Тѣ́ло и҆ дꙋ́шꙋ принесо́сте творцꙋ̀ всѣ́хъ же́ртвꙋ непоро́чнꙋ, всесожже́гшесѧ ѻ҆гне́мъ мꙋче́нiй, и҆ мꙋ́ченикѡвъ ликѡ́мъ причи́слистесѧ, свѣ́томъ чистѣ́йшимъ просвѣща́еми, всехва́льнiи.

Взѧ́тсѧ ко ѻ҆би́телємъ вселѧ́ѧсѧ свѣтови́дный мꙋ́ченикѡвъ ли́къ бжⷭ҇твенный, и҆ предстои́тъ ѻ҆ц҃ꙋ̀, сн҃ꙋ же и҆ дх҃ꙋ, наслажда́ѧсѧ ꙗ҆́снѡ ѡ҆боже́нiѧ, ми́на со є҆рмоге́номъ и҆ є҆ѵгра́фомъ, бг҃омꙋ́дрiи.

Бг҃оро́диченъ:

Сiѧ́нiе блиста́нiѧ ржⷭ҇тва̀ твоегѡ̀ ѿри́нꙋвшеесѧ є҆стество̀ на́ше, всенепоро́чнаѧ, ви́дѣ, и҆ и҆зъ но́щи невѣ́дѣнiѧ и҆зба́висѧ и҆ страсте́й те́мнагѡ смꙋще́нiѧ. тѣ́мъ тѧ̀ ꙗ҆́кѡ вино́внꙋ спасе́нiѧ на́шегѡ чти́мъ.

Свѣти́ленъ. Подо́бенъ: Не́бо sвѣзда́ми:

Витíйскими твои́ми словесы̀ и҆ бжⷭ҇твенными чꙋдесы̀, ми́но, сострада́льца привле́клъ є҆сѝ свѧще́ннаго є҆рмоге́на: съ ни́мже тѧ̀ и҆ со є҆ѵгра́фомъ ны́нѣ прера́достнѡ благохва́лимъ.

Сла́ва, и҆ ны́нѣ, бг҃оро́диченъ:

Гора̀, ю҆́же прови́дѣ дре́вле бжⷭ҇твенный а҆ввакꙋ́мъ, присѣ́ннаѧ и҆ часта̀ ты̀ показа́ласѧ є҆сѝ, дв҃о, и҆ тѧ̀ дв҃дъ и҆менꙋ́етъ ѹ҆сыре́ннꙋю и҆ тꙋ́чнꙋю.

На лiтꙋргíи прокíменъ, гла́съ д҃: Ст҃ы̑мъ, и҆̀же сꙋ́ть на землѝ є҆гѡ̀, ѹ҆дивѝ гдⷭ҇ь всѧ̑ хотѣ̑нiѧ своѧ̑ въ ни́хъ. Стíхъ: Предзрѣ́хъ гдⷭ҇а предо мно́ю вы́нꙋ: А҆пⷭ҇лъ ко є҆фесе́ємъ, зача́ло сл҃г. А҆ллилꙋ́iа, гла́съ д҃: Воззва́ша пра́веднiи, и҆ гдⷭ҇ь ѹ҆слы́ша и҆̀хъ.  Стíхъ: Мнѡ́ги скѡ́рби пра́вєднымъ: Е҆ѵⷢ҇лiе лꙋкѝ, зача́ло р҃s. Прича́стенъ: Ра́дꙋйтесѧ, пра́веднiи:


