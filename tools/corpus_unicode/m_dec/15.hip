    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ є҃_i-й де́нь.

Ст҃а́гѡ свѧщенномꙋ́ченика є҆леѵѳе́рiа:

И҆ прпⷣбнагѡ ѻ҆ц҃а̀ на́шегѡ па́ѵла, и҆́же въ ла́трѣ:

И҆ и҆́же во ст҃ы́хъ, ѻ҆ц҃а̀ на́шегѡ стефа́на и҆сповѣ́дника, а҆рхiепíскопа сꙋро́жскагѡ.

Слꙋ́жба є҆гѡ̀ пи́сана по се́й слꙋ́жбѣ. А҆́ще и҆зво́лиши, по́й а҆ллилꙋ́iа.

На Гдⷭ҇и, воззва́хъ, стiхи̑ры свѧщенномꙋ́ченика г҃: и҆ прпⷣбнагѡ г҃. Стiхи̑ры свѧщенномꙋ́ченика, гла́съ д҃.

Подо́бенъ: Да́лъ є҆сѝ зна́менiе:

Сосꙋ́дъ свѧще́ннѣйшiй * дх҃а бжⷭ҇твеннагѡ бы́лъ є҆сѝ, * дꙋ́шꙋ ѡ҆чи́стивъ ѿ страсте́й, свѧще́ннѣйше. * Ѿсю́дꙋ бжⷭ҇твенное пома́занiе ст҃о́е прiѧ́лъ є҆сѝ, * а҆рхiере́й бы́въ, и҆ наста́вникъ люде́й бг҃омꙋ́дрый, * и҆ мꙋ́ченикъ непобѣди́мь, * на́съ ра́ди стрⷭ҇ти претерпѣ́вшагѡ, * и҆ безстра́стiе и҆сточи́вшагѡ, * страда́льче є҆леѵѳе́рiе. 

До́брѣ по́двигъ тѧ̀ ви́дѣвши сконча́вша, * ꙗ҆́же до́брѣ тѧ̀ ро́джшаѧ, * ра́вное жела́ющи тебѣ̀ * проитѝ тече́нiе, * тебѐ ѡ҆бꙿе́мши посредѣ̀ три́знища, мꙋ́дре, * ꙗ҆́коже ю҆́ница закала́етсѧ. * съ не́юже мо́лимъ тѧ̀, * ѡ҆ на́съ, є҆леѵѳе́рiе, сп҃са и҆ гдⷭ҇а ѹ҆молѝ, преблаже́нне.

Тѣ́ло преѡби́дѣлъ є҆сѝ, * ѹ҆ранѧ́емо бiе́ньми, * и҆ ѻ҆гню̀ приближа́ющеесѧ: * ѹ҆́мъ бо впери́лъ є҆сѝ непобѣди́мымъ жела́нiемъ, краснѣ́йшею добро́тою бжⷭ҇твеннагѡ рачи́телѧ. * є҆гѡ́же сла́дкимъ ѹ҆ѧзви́лсѧ є҆сѝ жела́нiемъ, * мч҃никѡвъ ѹ҆добре́нiе, * а҆рхiере́євъ ѹ҆краше́нiе, * страда́льче є҆леѵѳе́рiе, а҆́гг҃лѡвъ собесѣ́дниче.

Стiхи̑ры прпⷣбнагѡ, гла́съ в҃. Поⷣ: Е҆гда̀ ѿ дре́ва:

Па́ѵле, мона́шествꙋющихъ добро́та, прозѧбе́нiе кра́сное пꙋсты́ни, прпⷣбныхъ хвала̀, ла́тра честносло́вiе, вѣ́рныхъ тве́рдь, любо́вiю соверша́ющыѧ твою̀ всечестнꙋ́ю па́мѧть, и҆ моще́й твои́хъ ѡ҆блобыза́ющыѧ ра́кꙋ, и҆зба́ви ѡ҆бстоѧ́нiѧ всѧ́кагѡ, и҆ ѻ҆́гненнагѡ ѡ҆сꙋжде́нiѧ, ко влⷣцѣ твои́ми моли́твами.

Хра́мъ трⷪ҇цы тебѐ сама́го содѣ́лавъ, ѻ҆́ч҃е бг҃облаже́нне, хра́мъ во и҆́мени сеѧ̀ воздви́глъ є҆сѝ, въ пꙋсты̑ни же непрохѡ́дныѧ ла́трскiѧ вше́дъ, ꙗ҆́кѡ мѡѷсе́й въ сiна́йскꙋю го́рꙋ, всели́лсѧ є҆сѝ: и҆дѣ́же прiе́мъ бжⷭ҇твенный зако́нъ, мона́шествꙋющихъ мно́жєства и҆́стиннѡ наꙋча́еши и҆зрѧ́днѣйшымъ, всечꙋ́дне.

И҆мѣ́ѧ дерзнове́нiе къ бг҃ꙋ, па́ствѣ, ю҆́же соста́вилъ є҆сѝ мно́гими пѡ́ты, прпⷣбне, молѝ сохрани́тисѧ ѿ и҆скꙋше́нiй врага̀, и҆ ꙗ҆зы́ческихъ нахожде́нiй, ѻ҆гнѧ́ же и҆ меча̀, и҆ всѧ́кагѡ прило́га навѣ́та лꙋка́вагѡ: тебе́ бо градоде́ржца и҆ покро́въ и҆мꙋ́ще, на тѧ̀ наде́ждꙋ съ бг҃омъ стѧжа́хомъ, блаже́нне. 

Сла́ва, и҆ ны́нѣ, бг҃оро́диченъ. Подо́бенъ: то́йже:

Е҆ди́на невмѣсти́маго бг҃а, нетѣсномѣ́стнѡ во чре́вѣ носи́ла є҆сѝ, чл҃вѣ́ка бы́вша за бла́гость, прест҃а́ѧ бг҃оневѣ́сто. тѣ́мже молю́ тѧ: ѹ҆тѣснѧ́ющихъ мѧ̀ страсте́й и҆змѣнѝ, ꙗ҆́кѡ да, тѣ́снꙋю и҆ пра́вꙋю стезю̀ ше́ствовавъ, дости́гнꙋ ю҆́же къ жи́зни, дв҃о, водѧ́щꙋю.

Крⷭ҇тобг҃оро́диченъ:

Е҆гда̀ нескве́рнаѧ а҆́гница ви́дѣ своего̀ а҆́гнца на заколе́нiе, ꙗ҆́кѡ чл҃вѣ́ка, во́лею влеко́ма, пла́чꙋщи глаго́лаше: безча́дствовати мѧ̀ ны́нѣ тщи́шисѧ, хрⷭ҇тѐ, ро́ждшꙋю тѧ̀, что̀ сiѐ сотвори́лъ є҆сѝ и҆зба́вителю всѧ́ческихъ, ѻ҆ба́че воспѣва́ю и҆ сла́вꙋ твою̀, ю҆́же па́че ѹ҆ма̀ и҆ сло́ва кра́йнюю бл҃гость, чл҃вѣколю́бче.

Тропа́рь, гла́съ д҃:

И҆ нра́вѡмъ прича́стникъ, и҆ прⷭ҇то́лѡмъ намѣ́стникъ, а҆по́столѡмъ бы́въ, дѣѧ́нiе ѡ҆брѣ́лъ є҆сѝ, бг҃одохнове́нне, въ видѣ́нiѧ восхо́дъ: сегѡ̀ ра́ди сло́во и҆́стины и҆справлѧ́ѧ, и҆ вѣ́ры ра́ди пострада́лъ є҆сѝ да́же до кро́ве, сщ҃енномꙋ́чениче є҆леѵѳе́рiе, молѝ хрⷭ҇та̀ бг҃а, спасти́сѧ дꙋша́мъ на́шымъ.

Сла́ва, прпⷣбнагѡ, гла́съ то́йже:

Ꙗ҆́кѡ безпло́тныхъ є҆диновсе́льника, и҆ всѣ̑мъ прпⷣбнымъ соѻ́бщника, всесла́вне па́ѵле, пое́мъ тѧ̀, и҆ мо́лимъ тѧ̀: моли́сѧ всегда̀ ѡ҆ на́съ, ꙗ҆́кѡ да ѡ҆брѧ́щемъ ми́лость.

И҆ ны́нѣ, бг҃оро́диченъ:



На ѹ҆́трени є҆ди́нъ канѡ́нъ ѻ҆ктѡ́иха: И҆ ст҃ы́хъ два̀.

Канѡ́нъ свѧщенномꙋ́ченика. Е҆гѡ́же краегране́сiе: Страсте́й свобо́дна мѧ̀ покажѝ, всебл҃же́нне. I҆ѡ́сифъ:

Гла́съ а҃. Пѣ́снь а҃. I҆рмо́съ:

Пѣ́снь побѣ́днꙋю пои́мъ всѝ бг҃ꙋ, сотво́ршемꙋ ди̑внаѧ чꙋдеса̀ мы́шцею высо́кою, и҆ спа́сшемꙋ i҆и҃лѧ, ꙗ҆́кѡ просла́висѧ. 

Страсте́й ѡ҆мраче́нiемъ порабоще́ннаго свѣ́тлыми моли́твами твои́ми, мꙋ́чениче є҆леѵѳе́рiе, ны́нѣ свободѝ: да ꙗ҆́кѡ раба́ тѧ хрⷭ҇то́ва бжⷭ҇твенными воспою̀ пѣ́сньми.

Страда́нiѧ возсiѧ́лъ є҆сѝ чистѣ́йшими зарѧ́ми, свѧще́ннѣйше, ѡ҆багри́лъ є҆сѝ кро́вiю свѧще́ннꙋю твою̀ ѻ҆де́ждꙋ, и҆ бы́лъ є҆сѝ свѣтови́дѣнъ дꙋ́хомъ.

Бг҃ꙋ прилѣплѧ́ѧсѧ чистѣ́йшимъ ѹ҆мо́мъ ѿ ю҆́ности, плотска́гѡ мꙋдрова́нiѧ дꙋ́шꙋ ѹ҆дали́лъ є҆сѝ, и҆ чꙋде́съ ѻ҆би́льною благода́тiю ѡ҆богати́лсѧ є҆сѝ.

Бг҃оро́диченъ:

Ꙗ҆́кѡ прⷭ҇то́лъ ѻ҆гнезра́ченъ но́сиши зижди́телѧ, ꙗ҆́кѡ ѡ҆дꙋшевле́нъ черто́гъ, и҆ красна̀ пала́та цр҃ѧ̀ вмѣща́еши, бы́вшаго є҆́же є҆смы̀, кромѣ̀ преложе́нiѧ и҆ смѣше́нiѧ.

И҆́нъ канѡ́нъ прпⷣбнагѡ, гла́съ то́йже.

Пѣ́снь а҃. I҆рмо́съ:

Хрⷭ҇то́съ ражда́етсѧ, сла́вите. хрⷭ҇то́съ съ нб҃съ срѧ́щите. хрⷭ҇то́съ на землѝ, возноси́тесѧ. по́йте гдⷭ҇еви всѧ̀ землѧ̀, и҆ весе́лiемъ воспо́йте лю́дiе, ꙗ҆́кѡ просла́висѧ.

Но́вое тебѣ̀ пѣ́нiе похва́льное привнестѝ во ѿверзе́нiе ѹ҆́стъ, па́ѵле бг҃оно́се, тща́щꙋсѧ, пода́ждь мѝ глаго́лати твои́ми моли́твами, прпⷣбне, благода́ть, ꙗ҆́кѡ да по́двиги твоѧ̑ честны̑ѧ проповѣ́мъ.

Ѿ ю҆́ности, прпⷣбне, ꙗ҆ре́мъ гдⷭ҇ень воспрiе́мь, и҆ въ бразда́хъ твоегѡ̀ се́рдца пшени́цꙋ сѣ́ѧвъ дꙋхо́внꙋю, кла́съ пожа́лъ є҆сѝ, ѹ҆твержда́ющь дꙋ́шы, бг҃облаже́нне.

Пѡ́ты мно́жайшими воспрiѧ́лъ є҆сѝ вы́шнее црⷭ҇тво, ꙗ҆́кѡ безпло́тенъ на землѝ жи́въ, и҆ тѣ́ломъ пожи́въ а҆́гг҃льское житiѐ. и҆ ны́нѣ ѹ҆́бѡ въ высоча́йшихъ трⷪ҇цѣ предстоѧ̀, на́съ помина́й.

Бг҃оро́диченъ:

Тлѣ́ннꙋю мою̀ пло́ть, бг҃оневѣ́сто, прiе́мъ ѿ твои́хъ крове́й безпло́тный, и҆ въ ꙗ҆́слехъ возлегíй во́лею, сiю̀,  ю҆́же прiѧ́тъ, ѡ҆божа́етъ пло́ть, бг҃ома́ти, ѿ соедине́нiѧ є҆ѧ̀ пребл҃гíй.

Пѣ́снь г҃. I҆рмо́съ:

Да ѹ҆тверди́тсѧ се́рдце моѐ въ во́ли твое́й, хрⷭ҇тѐ бж҃е, и҆́же надъ вода́ми не́бо ѹ҆твержде́й второ́е, и҆ ѡ҆снова́вый на вода́хъ зе́млю, всеси́льне.

За хрⷭ҇та̀ страда́ти и҆зво́ливый, ꙗ҆́звы терпи́ши тѣлє́сныѧ, ѹ҆слажда́ѧсѧ, мꙋ́дре, болѣ́зньми и҆ скорбьмѝ: сегѡ̀ ра́ди неболѣ́зненнꙋ жи́знь ны́нѣ воспрiѧ́лъ є҆сѝ.

Те́плымъ жела́нiемъ сотво́ршагѡ, страда́льче бг҃омꙋ́дре, держи́мь, разжже́ннѣй тебѐ сама́го поверга́еши хи́трости, ѡ҆роша́емь дх҃а ѻ҆гне́мъ, є҆леѵѳе́рiе.

Въ свѧще́нницѣхъ свѧще́ннѣйшiй и҆ въ мч҃ницѣхъ мꙋ́ченикъ твердѣ́йшiй ꙗ҆́вльсѧ, вѣне́цъ сꙋгꙋ́бъ прiѧ́лъ є҆сѝ, блаже́нне, лицѐ бж҃iе вы́нꙋ ви́дѧ.

Бг҃оро́диченъ:

Же́злъ крѣ́пости прозѧбла̀ є҆сѝ хрⷭ҇та̀, и҆́мже ѹ҆твержда́емсѧ: тѧ́ бо воѡбража́ше а҆арѡ́новъ же́злъ и҆ногда̀ прозѧ́бшiй, недѣ́ланнаѧ землѐ, чⷭ҇таѧ голꙋби́це приснодв҃о.

И҆́нъ. I҆рмо́съ:

Пре́жде вѣ̑къ ѿ ѻ҆ц҃а̀ рожде́нномꙋ нетлѣ́ннѡ сн҃ꙋ, и҆ въ послѣ̑днѧѧ ѿ дв҃ы воплоще́нномꙋ безсѣ́меннѡ хрⷭ҇тꙋ̀ бг҃ꙋ возопiи́мъ: вознесы́й ро́гъ на́шъ, ст҃ъ є҆сѝ, гдⷭ҇и.

Ѽ твоегѡ̀ мꙋ́жества! ѽ дꙋше́вныѧ до́блести, сла́вне! ты́ бо членѡ́вныѧ львѡ́въ сокрꙋши́ти неви́димыхъ жела́ѧ, два̀ ка́менѧ носи́лъ є҆сѝ превели́ка во вре́мѧ но́щи, тѧготꙋ̀ на ра́менахъ.

Кто̀ твоѧ̑ по́двиги и҆зрещѝ по достоѧ́нiю возмо́жетъ; ты́ бо пꙋти̑ жестѡ́кiѧ въ пꙋсты́ни ше́ствꙋѧ, сꙋрѡ́выѧ же́лꙋди ѣ҆́лъ є҆сѝ, вкꙋше́нiе навыца́ѧ твоѐ ѹ҆слажда́ти болѣ́зньми воздержа́нiѧ.

Бг҃ови́децъ дре́вле мѡѷсе́й въ кꙋпинѣ̀ сподо́бисѧ  та́инственнагѡ видѣ́нiѧ: всечестны́й же па́ѵелъ, ѻ҆гню̀ ꙗ҆́вльшꙋсѧ свы́ше, са́мъ позна̀ ꙗ҆́вѣ себѐ сама́го, неѡпа́льнѡ распалѧ́ема.

Бг҃оро́диченъ:

Безнача́ленъ сы́й є҆стество́мъ ꙗ҆́кѡ бг҃ъ, и҆ ѻ҆ц҃ꙋ̀ сло́во равноче́стное, є҆́же по́дъ лѣ́томъ прiѧ́лъ є҆сѝ ро́ждсѧ ѿ дв҃ы нача́ло, є҆стество́мъ ꙗ҆́вльсѧ чл҃вѣ́къ, и҆ младе́нствовавъ, ꙗ҆́кѡ ѻ҆троча̀ ты̀, хрⷭ҇тѐ, ꙗ҆ви́лсѧ є҆сѝ пелена́ми пови́тъ.

Конда́къ прпⷣбнагѡ, гла́съ и҃. Подо́бенъ: Взбра́нной:

Ѿ ю҆́ности, мꙋ́дре, ꙗ҆̀же па́че смы́сла вожделѣ́лъ є҆сѝ мꙋ́жески, мiрскíй мѧте́жъ ѡ҆ста́вилъ є҆сѝ, и҆ бы́лъ є҆сѝ бжⷭ҇твеннагѡ ра́ди жи́тельства трⷪ҇цы жили́ще и҆ просвѣти́лъ є҆сѝ вѣ́рою пристꙋпа́ющыѧ тебѣ̀. тѣ́мъ зове́мъ: ра́дꙋйсѧ, па́ѵле пребога́те.

Сѣда́ленъ сщ҃енномꙋ́ченика, гла́съ а҃. Поⷣ: Гро́бъ тво́й, сп҃се.

Свобо́денъ ѹ҆́мъ ѿ страсте́й стѧжа́въ, бы́лъ є҆сѝ бж҃iй и҆́скреннѣйшiй ра́бъ, и҆ ѿ ле́сти свободи́лъ є҆сѝ до́брѣ послꙋ́шавшыѧ тебѐ: пострада́въ же, ꙗ҆́кѡ i҆ере́й и҆ мꙋ́ченикъ, є҆леѵѳе́рiе, сꙋгꙋ́бъ прiѧ́лъ є҆сѝ вѣне́цъ: молѝ спасти́сѧ на́мъ.

Сла́ва, прпⷣбнагѡ, гла́съ и҃. Подо́бенъ: Премꙋ́дрости:

Ѡ҆кормлѧ́емь си́лою вседѣ́тельною, и҆ вѣ́триломъ вкрилѧ́емь крⷭ҇тнымъ, легкѡ̀ преплы́лъ є҆сѝ жите́йскꙋю бꙋ́рю, и҆ къ бжⷭ҇твєннымъ и҆́стиннѡ приста́нищємъ дости́глъ є҆сѝ, добродѣ́телей кꙋ́плю мно́гꙋ стѧжа́въ, ю҆́же влⷣцѣ всѣ́хъ прине́слъ є҆сѝ, и҆ є҆́же благíй ра́бе, слы́шалъ є҆сѝ, и҆ си̑мъ послѣ̑дꙋющаѧ. тѣ́мже па́ѵле блаже́нне, молѝ хрⷭ҇та̀ бг҃а грѣхѡ́въ ѡ҆ставле́нiе пода́ти чтꙋ́щымъ любо́вiю свѧтꙋ́ю па́мѧть твою̀.

И҆ ны́нѣ, бг҃оро́диченъ:

Въ напа̑сти многоплетє́нныѧ впа́дъ, ѿ вра̑гъ ви́димыхъ и҆ неви́димыхъ, бꙋ́рею ѡ҆держи́мь безчи́сленныхъ согрѣше́нiй мои́хъ, и҆ ꙗ҆́кѡ къ те́пломꙋ застꙋпле́нiю и҆ покро́вꙋ моемꙋ̀, чⷭ҇таѧ, ко приста́нищꙋ притека́ю твоеѧ̀  бл҃гости. тѣ́мже, пречⷭ҇таѧ, и҆зъ тебє̀ воплоще́нномꙋ безсѣ́меннѡ моли́сѧ прилѣ́жнѡ ѡ҆ всѣ́хъ рабѣ́хъ твои́хъ, непреста́ннѡ молѧ́щихтисѧ, бцⷣе пречⷭ҇таѧ, молѧ́щи є҆го̀ при́снѡ, согрѣше́нiй ѡ҆ставле́нiе дарова́ти воспѣва́ющымъ досто́йнѡ сла́вꙋ твою̀.

Крⷭ҇тобг҃оро́диченъ:

Дв҃а и҆ мт҃и и҆зба́вителѧ, крⷭ҇тꙋ̀ предстоѧ́ще, болѣ́зненнѡ со слеза́ми рыда́ющи, мт҃рски вопiѧ́ше, что̀ стра́нное сiѐ и҆ пресла́вное, сн҃е; и҆сточа́ѧй всѣ̑мъ человѣ́кѡмъ безстра́стiе, посредѣ̀ ѡ҆сꙋждє́нною на крⷭ҇тѣ̀ распѧ́тсѧ, въ ре́бра пробода́емь, и҆ же́лчiю напоѧ́емь ѿ рꙋ́къ, ꙗ҆̀же созда́лъ є҆сѝ. но воста́ни, и҆ да́рꙋй прегрѣше́нiй ѡ҆ставле́нiе вѣ́рою пою́щымъ бжⷭ҇твєннаѧ твоѧ̑ страда̑нiѧ.

Пѣ́снь д҃. I҆рмо́съ:

Дх҃омъ прови́дѧ, прⷪ҇ро́че а҆ввакꙋ́ме, словесѐ воплоще́нiе, проповѣ́далъ є҆сѝ, вопiѧ̀: внегда̀ прибли́житисѧ лѣ́тѡмъ, позна́ешисѧ, внегда̀ прiитѝ вре́мени, пока́жешисѧ. сла́ва си́лѣ твое́й, гдⷭ҇и.

Ни зiѧ̑нiѧ львѡ́въ, ни врѣ̑нiѧ ѻ҆гнѧ̀, ни лю́тыхъ прещє́нiѧ, крѣ́пости твоегѡ̀, свѧщеннотаи́нниче, разсла́биша терпѣ́нiѧ: но ꙗ҆́кѡ а҆дама́нтъ, мꙋ́ками ѹ҆слажда́лсѧ є҆сѝ, ре́вностiю бжⷭ҇твенною распалѧ́емь.

Во́дъ живото́чныхъ ѹ҆ста̀ твоѧ̑ и҆спо́лнєна, рѣ́ки и҆сточи́ша бжⷭ҇твенныхъ ѹ҆че́нiй, свѧщенномꙋ́чениче, потоплѧ́ющыѧ беззако́ннꙋющихъ рꙋга̑нiѧ, и҆ напаѧ́ющыѧ сердца̀ позна́вшихъ хрⷭ҇та̀ бг҃а.

Вельми́ тѧ прославлѧ́ѧ тво́й содѣ́тель, за него́же ѹ҆се́рдствовалъ є҆сѝ страда́ти, страстоте́рпче, го́лꙋбѧ тебѣ̀ посыла́етъ приноша́юща пи́щꙋ а҆́гг҃льскꙋю, равноа́гг҃льнꙋ бы́вшꙋ страда́нiй свѣтлѣ́йшими сiѧ́ньми.

Бг҃оро́диченъ:

Ѹ҆жасо́шасѧ зрѧ́ще а҆́гг҃льскаѧ вѡ́инства, ка́кѡ  неви́димый зра́комъ сꙋ́щимъ по на́мъ и҆зъ тебє̀ ви́дѣнъ бы́сть, дв҃о бг҃ороди́тельнице: є҆го́же молѝ, спасе́нiѧ сподо́бити всѧ̑, вѣ́рнѡ тѧ̀ сла́вѧщыѧ.

И҆́нъ. I҆рмо́съ:

Же́злъ и҆зъ ко́рене i҆ессе́ова, и҆ цвѣ́тъ ѿ негѡ̀, хрⷭ҇тѐ, ѿ дв҃ы прозѧ́блъ є҆сѝ, и҆зъ горы̀ хва́льный, приѡсѣне́нныѧ ча́щи, прише́лъ є҆сѝ вопло́щсѧ ѿ неискꙋсомꙋ́жныѧ, невеще́ственный и҆ бж҃е, сла́ва си́лѣ твое́й, гдⷭ҇и.

Сно́мъ побѣди́вшꙋсѧ тебѣ̀ и҆ногда̀ во вре́мѧ ю҆́ности, и҆ ко всено́щномꙋ ѡ҆сла́бившꙋсѧ стоѧ́нiю, тво́й ви́дѣвъ честны́й ѹ҆чи́тель пе́тръ, по лицꙋ̀, ѻ҆́ч҃е, ѹ҆дарѧ́етъ: и҆ тебѣ̀ заꙋше́нiе да́въ, дае́тъ а҆́бiе и҆сцѣле́нiе.

Бг҃ꙋ ѻ҆со́бь бесѣ́дꙋѧ, и҆ семꙋ̀ прибли́живсѧ несре́дственнѣ па́ѵелъ, ѻ҆ц҃ъ на́шъ, никогда́же побѣди́всѧ ѿ сна̀ пребы́сть по ꙗ҆́звѣ ѹ҆чи́телевѣ: но ꙗ҆́коже безпло́тенъ сы́й, бо́дръ при́снѡ бы́сть.

Сосꙋ́дъ свѧще́ннѣйшiй ꙗ҆́вльсѧ, мѵ́ро нбⷭ҇ное хрⷭ҇та̀ прiѧ́лъ є҆сѝ се́рдцемъ твои́мъ, и҆ свѣщꙋ̀ твоегѡ̀ терпѣли́внагѡ воздержа́нiѧ жи́тельствомъ добродѣ́тельнымъ вже́гъ свѣ́тлѡ, къ невѣ́стникꙋ бжⷭ҇твенномꙋ восте́клъ є҆сѝ.

Бг҃оро́диченъ:

И҆мѣ́ѧ, сло́ве, прⷭ҇то́лъ нб҃о, зе́млю же подно́жiе, въ ложесна̀ дв҃ы воплоща́ѧсѧ вше́лъ є҆сѝ, и҆ во ѹ҆бо́гъ верте́пъ всели́лсѧ є҆сѝ: ѿ волхвѡ́въ же, царе́й персíдскихъ, ꙗ҆́кѡ цр҃ь да́ры и҆ бг҃очеловѣ́къ прiѧ́лъ є҆сѝ.

Пѣ́снь є҃. I҆рмо́съ:

Тво́й ми́ръ да́ждь на́мъ, сн҃е бж҃iй: и҆но́гѡ бо, ра́звѣ тебє̀, бо́га не зна́емъ, и҆́мѧ твоѐ и҆менꙋ́емъ, ꙗ҆́кѡ бг҃ъ живы́хъ и҆ ме́ртвыхъ є҆сѝ.

Ле́стными ѹ҆хищрѧ́ѧй ѹ҆кра́сти тѧ̀ словесы̀, мꙋ́чениче, вра́гъ вселꙋка́вый, смѣ́хъ зри́тсѧ, мꙋ́дростiю твое́ю мꙋдре́цъ sло́бы прехищрѧ́емь. 

На колесни́цѣ взима́емь бжⷭ҇твенныхъ добродѣ́телей, сла́вне, высотꙋ̀ дости́глъ є҆сѝ мꙋче́нiѧ, и҆ низложи́лъ є҆сѝ лꙋка́выхъ бѣсѡ́въ превознесе́ннꙋю горды́ню.

Ви́дѣти красотꙋ̀ жела́ѧ i҆и҃совꙋ, прпⷣбне, тебѐ сама́го ѹ҆краси́лъ є҆сѝ мꙋче́нiѧ красото́ю: и҆ къ немꙋ̀ прише́лъ є҆сѝ, вѣнча́всѧ свѣ́тлымъ вѣнце́мъ.

Бг҃оро́диченъ:

Ѹ҆дивлѧ́етъ всѧ́къ ѹ҆́мъ чꙋ́до твоѐ, чⷭ҇таѧ: ражда́еши бо бг҃а пло́тiю, и҆ пита́телѧ пита́еши млеко́мъ, и҆скꙋше́нiѧ мꙋ́жеска не позна́вши, са́мъ ꙗ҆́кѡ вѣ́сть є҆ди́нъ.

И҆́нъ. I҆рмо́съ:

Бг҃ъ сы́й мíра, ѻ҆ц҃ъ щедро́тъ, вели́кагѡ совѣ́та твоегѡ̀ а҆́гг҃ла, ми́ръ подава́юща, посла́лъ є҆сѝ на́мъ. тѣ́мъ бг҃оразꙋ́мiѧ къ свѣ́тꙋ наста́вльшесѧ, ѿ но́щи ѹ҆́тренююще, славосло́вимъ тѧ̀, чл҃вѣколю́бче.

Ѿ ка́ла страсте́й ѡ҆чи́стивъ ѹ҆́мъ, нескве́рно зерца́ло бы́лъ є҆сѝ, ѡ҆сiѧ́нiѧ дх҃а прiе́мъ при́снѡ. тѣ́мже тебѣ̀ и҆скꙋси́тель посрами́сѧ прирази́всѧ, и҆́же сада̀ sло́бы не́мощь и҆зꙿꙋчи́вый.

Мꙋ́дрость сꙋ́щѡ, хрⷭ҇та̀ бг҃а во твое́мъ се́рдцы стѧжа́въ ѡ҆бита́ющꙋю, немꙋ́драго низложи́лъ є҆сѝ sло́бы мꙋдреца̀, нога́ми твои́ми кра́сными, мꙋдростьмѝ разли́чными прельсти́ти тѧ̀, па́ѵле бг҃омꙋ́дре, покꙋша́ющасѧ.

Свѣ́та сы́й прiѧ́телище, днѐ сы́нъ, тмы̀ прельсти́лъ є҆сѝ нача́льника ꙗ҆́коже льва̀, на тѧ̀ навѣ́тꙋюща, земны́ми трꙋ́сы и҆ колеба̑нiи ка́менiй, безстꙋ́дiемъ ѹ҆страша́юща, па́ѵле, и҆ мечта̑нiи свирѣ́пствꙋюща.

Бг҃оро́диченъ:

И҆зве́рженна пе́рваго а҆да́ма и҆зъ є҆де́ма, приснодв҃о ѻ҆трокови́це бг҃оневѣ́сто, сло́во пребезнача́льное и҆зъ тебє̀ вопло́щсѧ, и҆ въ ꙗ҆́сли безслове́сныхъ восклони́всѧ, ꙗ҆́кѡ млⷣнецъ, на́шъ ро́дъ ѿ безслове́сiѧ и҆зба́ви. 

Пѣ́снь s҃. I҆рмо́съ:

Прⷪ҇ро́ка i҆ѡ́нꙋ подража́ѧ, вопiю̀: живо́тъ мо́й, бл҃же, свободѝ и҆зъ тлѝ, и҆ спаси́ мѧ, сп҃се мíра, зовꙋ́ща: сла́ва тебѣ̀.

Наро́читый ѻ҆ве́нъ па́ствъ хрⷭ҇то́выхъ, па́стырь слове́снѣйшiй, по́двигѡвъ стезѧ̀ прославлѧ́етсѧ, бг҃а просла́вивъ свои́ми ѹ҆десы̀.

Вжи́ливсѧ къ бг҃ꙋ воззрѣ̑нiи, мꙋ́дре, ѡ҆безжи́лилъ є҆сѝ врага̀ многоко́зненнаго тве́рдѡ, приснопа́мѧтне, мꙋ́ченикѡвъ сла́во, свѧще́нства пра́вило.

Къ ра́намъ терпѧ̀, ко ѻ҆гню̀ самоидѧ̀, ѹ҆спи́лъ є҆сѝ sвѣре́й свирѣ́пыхъ стремлє́нiѧ, неꙋсы́пнꙋ къ зижди́телю и҆мѣ́ѧ любо́вь.

Бг҃оро́диченъ:

Свѧще́нiѧ сѣ́нь ꙗ҆́вльшисѧ, марíе, ѡ҆скверне́ннꙋю сластьмѝ ѻ҆каѧ́ннꙋю мою̀ дꙋ́шꙋ ѡ҆свѧтѝ, и҆ бжⷭ҇твенныѧ сла́вы прича́стницꙋ сотворѝ.

И҆́нъ. I҆рмо́съ:

И҆зъ ѹ҆тро́бы i҆ѡ́нꙋ младе́нца и҆зблева̀ морскíй sвѣ́рь, ꙗ҆кова̀ прiѧ́тъ: въ дв҃ꙋ же все́льшеесѧ сло́во, и҆ пло́ть прiе́мшее про́йде сохра́ншее нетлѣ́ннꙋ. є҆гѡ́же бо не пострада̀ и҆стлѣ́нiѧ, ро́ждшꙋю сохранѝ неврежде́ннꙋ.

Ꙗ҆́коже сп҃съ, хрⷭ҇то́съ бг҃ъ на́шъ ма́лыми хлѣ̑бы наро́дъ насы́ти многочи́сленъ, та́кожде и҆ па́ѵелъ таи́нникъ хрⷭ҇то́въ, скꙋде́ла малѣ́йшагѡ ма́лою водо́ю мно́жєства до сы́тости возвеселѝ: и҆ сы́тость ꙗ҆влѧ́етъ ѻ҆би́лiе.

Ѹ҆ставлѧ́еши зно́й моли́твами твои́ми, чꙋ́дне, и҆ рѣши́ши гла́дъ прети́мый: вода́ми же свы́ше пролiѧ́вшимисѧ ѹ҆паѧ́еши зе́млю, и҆ напаѧ́еши сꙋхȋѧ сеѧ̀ бразды̑, прозѧба́ѧ и҆ богатѧ̀ дарова̑нiи, и҆ ѹ҆множа́ѧй сеѧ̀ дѣ́ланiе.

Неболѣ́зненнꙋю жи́знь въ болѣ́знехъ воспрiѧ́лъ є҆сѝ, и҆ болѣ́зней лю́тыхъ ѹ҆ставлѧ́еши ѡ҆sлобле́нiе, вѣ́рою просѧ́щымъ прiѧ́ти врачева̑нiѧ ѿ тебє̀, всече́стне, ѻ҆тцє́въ  добро́то. тѣ́мже разрѣшѝ болѣ̑зни моѧ̑ дꙋшє́вныѧ и҆ тѣлє́сныѧ, молю́сѧ.

Бг҃оро́диченъ:

Сло́во ѻ҆́ч҃ее, сн҃е бж҃iй безлѣ́тне, и҆ порожде́нiе мт҃ре чⷭ҇тыѧ бг҃оѻтрокови́цы превѣ́чное, ꙗ҆́кѡ бг҃ъ, и҆ ꙗ҆́кѡ человѣ́къ млⷣнецъ сы́й, въ верте́пѣ вмѣсти́сѧ невмѣсти́мый. тѣ́мже всѝ дивѧ́щесѧ покланѧ́емсѧ вели́комꙋ та́инствꙋ.

Конда́къ свѧщенномꙋ́ченикꙋ, гла́съ в҃. Подо́бенъ: Твє́рдыѧ:

Ꙗ҆́кѡ ѹ҆добре́нiе свѧще́нникѡвъ, прпⷣбне, и҆ предꙿꙋвѣща́нiе страстоте́рпцєвъ всѝ восхвалѧ́емъ, и҆ про́симъ тѧ̀, свѧщенномꙋ́чениче є҆леѵѳе́рiе: любо́вiю па́мѧть твою̀ пра́зднꙋющыѧ бѣ́дъ многоѻбра́зныхъ свободѝ, молѧ̀ непреста́ннѡ ѡ҆ всѣ́хъ на́съ.

I҆́косъ:

Пре́зри, бл҃гоꙋтро́бне жизнода́вче, ꙗ҆́кѡ чл҃вѣколю́бецъ є҆ди́нъ и҆ ще́дрый бг҃ъ, дꙋшѝ моеѧ̀ ѡ҆мраче́нiе, и҆ всемо́щною десни́цею твое́ю, сло́ве, страсте́й свободѝ стꙋже́нiѧ, ꙗ҆́кѡ да твоего̀ i҆ера́рха воспою̀ є҆леѵѳе́рiѧ, то́й бо и҆́стиннѡ и҆зъ ѹ҆тро́бы позна́сѧ тебѣ̀, и҆ ѡ҆свѧти́сѧ, и҆ возложе́нъ бы́сть ꙗ҆́кѡ самꙋи́лъ, ѿ ма́тере свѧще́нныѧ тебѣ̀ зижди́телю, молѧ̀ непреста́ннѡ ѡ҆ всѣ́хъ на́съ.

Пѣ́снь з҃. I҆рмо́съ:

Сꙋ́щымъ въ пещѝ ѻ҆трокѡ́мъ твои̑мъ, сп҃се, не прикоснꙋ́сѧ, нижѐ стꙋжѝ ѻ҆́гнь. тогда̀ трiѐ, ꙗ҆́кѡ є҆ди́нѣми ѹ҆сты̀, поѧ́хꙋ, и҆ бл҃гословлѧ́хꙋ, глаго́люще: бл҃гослове́нъ бг҃ъ ѻ҆ц҃ъ на́шихъ.

Да велича́етсѧ, взыва́лъ є҆сѝ, мꙋ́дре, раздроблѧ́емь, ны́нѣ во пло́ти мое́й хрⷭ҇то́съ, не ѹ҆жаса́юсѧ распале́нiй коно́бѡвъ, не бою́сѧ сме́рти, ни sвѣре́й стремле́нiй, сꙋ́щiѧ ра́ди жи́зни.

Е҆ди́нагѡ бг҃а добро́ты и҆скíй, є҆ди́нꙋ тогѡ̀ сла́вꙋ полꙋчи́ти жела́ю: да раздроблѧ́етсѧ и҆ ѡ҆палѧ́етсѧ всѐ тѣ́ло моѐ, взыва́лъ є҆сѝ, сла́вне: свобожде́нiѧ и҆щꙋ̀, порабоща́ющагѡ хрⷭ҇тꙋ̀. 

Смотрѧ́ѧ бꙋ́дꙋщꙋю жи́знь, блаже́нне, мíрꙋ ѹ҆мертви́лсѧ є҆сѝ и҆́стиннѡ, и҆ ꙗ҆́кѡ зла́то, ꙗ҆́звенными и҆скꙋшє́нiи разже́гсѧ, просiѧ́лъ є҆сѝ, и҆ положи́лсѧ є҆сѝ въ сокро́вищахъ нбⷭ҇ныхъ ѻ҆би́телей.

Бг҃оро́диченъ:

Чистѣ́йшꙋ тѧ̀ є҆ди́нꙋ ѡ҆брѣ́тъ, всенепоро́чнаѧ, сло́во чистѣ́йшее бж҃iе, и҆зъ чре́ва твоегѡ̀ роди́всѧ, вѣ̑рныѧ ѡ҆чища́етъ ѡ҆сквернє́нiѧ, бг҃оневѣ́сто, прибы̑вшаѧ на́мъ ѿ неꙋдержа́нiѧ страсте́й.

И҆́нъ. I҆рмо́съ:

Ѻ҆́троцы благоче́стiю совоспита́ни, sлочести́вагѡ велѣ́нiѧ небре́гше, ѻ҆́гненнагѡ преще́нiѧ не ѹ҆боѧ́шасѧ, но посредѣ̀ пла́мене стоѧ́ще поѧ́хꙋ: ѻ҆тцє́въ бж҃е, бл҃гослове́нъ є҆сѝ.

Ꙗ҆́кѡ со́лнце возсiѧ́въ, восто́къ а҆́бiе просвѣти́лъ є҆сѝ, на сто́лпъ же возше́дъ, ꙗ҆́кѡ посредѣ̀ нб҃сѐ стоѧ̀, вселе́ннꙋю всю̀ ѹ҆чє́нiи возвесели́лъ є҆сѝ, ѻ҆тцє́въ, вопiѧ̀, бж҃е, бл҃гослове́нъ є҆сѝ.

Ѹ҆дали́лсѧ є҆сѝ, бѣ́гаѧ мiрски́хъ во́лнъ, и҆ въ пꙋсты́ни ѱало́мски водвори́всѧ, бг҃облаже́нне, прiѧ́лъ є҆сѝ бг҃а въ се́рдцы твое́мъ, а҆́гг҃льскимъ хране́нiемъ тебѐ соблюда́юща.

Зрѣ́лъ є҆сѝ мꙋчє́нiѧ та́мѡшнѧѧ мы́сленными ѻ҆чесы̀, и҆ чл҃вѣколю́бною твое́ю дꙋше́ю се́рдцемъ болѣ́знꙋѧ, слеза́ми себѐ при́снѡ ѡ҆мака́лъ є҆сѝ, не ꙗ҆́кѡ дв҃дъ во вре́мѧ но́щи посте́лю.

Бг҃оро́диченъ:

Безпло́тный воплоща́етсѧ, и҆ безлѣ́тный въ лѣ́то быва́етъ, и҆ пелена́ми повива́етсѧ на́съ ра́ди, и҆́же зе́млю повива́ѧй гдⷭ҇ь мгло́ю, пло́ть са́мъ па́че постиже́нiѧ неизмѣ́ннѡ ꙗ҆ви́всѧ ѿ неискꙋсомꙋ́жныѧ.

Пѣ́снь и҃. I҆рмо́съ:

Е҆гѡ́же ѹ҆жаса́ютсѧ а҆́гг҃ли и҆ всѧ̑ вѡ́инства, ꙗ҆́кѡ творца̀ и҆ гдⷭ҇а, по́йте сщ҃е́нницы, просла́вите, ѻ҆́троцы, бл҃гослови́те лю́дiе и҆ превозноси́те во всѧ̑ вѣ́ки. 

Процвѣ́тъ, прозѧ́блъ є҆сѝ са́дъ красе́нъ мꙋче́нiй свѣ́тлостьми, мꙋ́ченикѡвъ добро́то, и҆ ны́нѣ раѧ̀ цвѣ́ти ꙗ҆ви́стесѧ, бжⷭ҇твенно благово́нiе и҆спꙋща́юще бжⷭ҇твеннѣ.

Кропле́ньми крове́й твои́хъ, рожде́ннаго и҆зъ неѧ̀, кро́вь свою̀ ма́ти приѡбща́етъ: твоемꙋ́ бо тѣлесѝ ѡ҆бꙿе́мшисѧ, мꙋ́дре, мече́мъ скончава́етсѧ, и҆ живе́тъ во вѣ́ки.

И҆сцѣле́нiй во́ды, чꙋде́съ рѣ́ки и҆злива́етъ тре́бꙋющымъ ра́ка твоѧ̀, мꙋ́дре, ѿмыва́юще сквє́рны дꙋшетлѣ́нныхъ страсте́й, мꙋ́чениче i҆ера́рше, во всѧ̑ вѣ́ки.

Бг҃оро́диченъ:

Ꙗ҆́кѡ до́ждь, во ѹ҆тро́бꙋ твою̀ сни́де хрⷭ҇то́съ, и҆ всю̀ напоѝ тва́рь вои́стиннꙋ, и҆зсꙋши́въ, дв҃о, мꙋ̑тныѧ рѣ́ки i҆дѡлонеи́стовства, є҆ди́нъ бл҃годѣ́тель.

И҆́нъ. I҆рмо́съ:

Чꙋ́да преесте́ственнагѡ росода́тельнаѧ и҆зꙿѡбразѝ пе́щь ѻ҆́бразъ: не бо̀, ꙗ҆̀же прiѧ́тъ, пали́тъ ю҆́ныѧ, ꙗ҆́кѡ нижѐ ѻ҆́гнь бжⷭ҇тва̀ дв҃ы, въ ню́же вни́де ѹ҆тро́бꙋ. тѣ́мъ, воспѣва́юще, воспое́мъ: да благослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

Спротѧже́нꙋ съ дв҃домъ благогла́снꙋ пѣ́снь всестро́йнꙋ пѣ́лъ є҆сѝ, глаго́лѧ: ꙗ҆́кѡ ѹ҆тѣшє́нiѧ твоѧ̑ дꙋ́шꙋ мою̀ бг҃олѣ́пнѡ чл҃вѣколю́бнымъ манове́нiемъ, всецр҃ю̀, возвесели́ша. тѣ́мже ра́дꙋѧсѧ взыва́лъ є҆сѝ: да благослови́тъ тва́рь всѧ̀ гдⷭ҇а, и҆ превозно́ситъ є҆го̀ во вѣ́ки.

Подава́ѧй тебѣ̀ ꙗ҆̀же проти́вꙋ любвѝ зижди́тель, ѿ ю҆́ности соблюда́ѧ тѧ̀ десни́цею, и҆ тремѝ пита́етъ тѧ̀ сала́тами бг҃олѣ́пнѡ, ꙗ҆́кѡ ѿ младе́нства всѧ́ко похотѣ́нiе попра́вша: рꙋко́ю же а҆́гг҃ла сiѧ̑ дае́тъ, ꙗ҆́кѡ а҆́гг҃льскомꙋ житiю̀ ревнꙋ́ющꙋ, препросла́вленномꙋ тебѣ̀, па́ѵле бг҃оно́се.

Возмого́ша ѹ҆бѣжа́ти ѡ҆сꙋжде́нiѧ трiѐ ѡ҆сꙋжде́ннiи свѧ́зани мꙋ́жiе, ꙗ҆́кѡ ѹ҆кло́ншесѧ слꙋже́нiѧ ѻ҆́бщагѡ: ѹ҆́зъ бо неви́димѡ и҆́менемъ разрѣ́шшесѧ твои́мъ, ѻ҆́ч҃е  всесла́вне, свѧ́занныхъ ѿ бѣ́дъ и҆зба́ви, и҆ є҆ди́ною носи́мы рꙋко́ю содержа́щагѡ.

Бг҃оро́диченъ:

Сл҃нце пра́вды ро́ждшаѧ, sвѣздо́ю созыва́етъ волхвы̀ со зла́томъ, и҆ смѵ́рною же и҆ лiва́номъ, новолѣ́пнѡ покланѧ́ющесѧ невра́щнѡ млⷣнствовавшемꙋ: є҆го́же па́стырiе возвели́чиша, и҆ а҆́гг҃лъ мно́жество воспѣ́ша сла́вѧще, ꙗ҆́кѡ и҆ по сꙋществꙋ̀ бг҃а, и҆ чл҃вѣ́ка є҆стество́мъ.

Пѣ́снь ѳ҃. I҆рмо́съ:

Живопрiе́мный и҆сто́чникъ приснотекꙋ́щiй, свѣтоно́сный свѣти́льникъ бл҃года́ти, хра́мъ ѡ҆дꙋшевле́нный, сѣ́нь пречⷭ҇тꙋю, нб҃сѐ и҆ землѝ простра́ннѣйшꙋю, бцⷣꙋ, вѣ́рнiи велича́емъ.

Ѹ҆ста̀ бж҃iѧ бы́въ, ѿ ѹ҆́стъ чꙋжда́гѡ лю́ди сꙋемꙋ́дрєнныѧ восхи́тивъ, показа́лъ є҆сѝ наслѣ́дники благода́ти, и҆ пострада́въ крѣ́пкѡ, со i҆ерє́и и҆ страда̑льцы живе́ши, є҆леѵѳе́рiе.

Чи́стаѧ мѷрополо́жница дх҃а, добродѣ́телей кра́сное жили́ще, а҆́гнецъ неsло́бивый, свѣти́льникъ незаходи́мый, i҆ера́рхѡвъ степе́нь и҆ мч҃никѡвъ, да восхва́литсѧ вѣ́рнѡ є҆леѵѳе́рiй.

Во свѣ́тѣ живе́ши и҆́стиннѡ невече́рнѣмъ, свѣ́тъ бы́въ со́лнца свѣтлѣ́йшiй. тѣ́мъ па́мѧть твою̀ свѣтоно́снꙋю дне́сь соверша́ющыѧ, страсте́й мглы̀ и҆зба́ви къ бг҃ꙋ твои́ми моли́твами, є҆леѵѳе́рiе.

Бг҃оро́диченъ:

Пощадѝ на́съ пою́щихъ твоѐ, гдⷭ҇и, є҆́же и҆зъ дв҃ы, неизрече́нное ржⷭ҇тво̀, ѿ напа́стей и҆збавлѧ́ѧ и҆ страсте́й и҆ скорбе́й, мольба́ми є҆ѧ̀ твоѧ̑ рабы̑, ꙗ҆́кѡ бл҃годѣ́тель, и҆ є҆ди́нъ чл҃вѣколю́бецъ.

И҆́нъ. I҆рмо́съ:

Та́инство стра́нное ви́жꙋ и҆ пресла́вное: нб҃о, верте́пъ: престо́лъ херꙋвíмскiй, дв҃ꙋ: ꙗ҆́сли, вмѣсти́лище, въ ни́хже возлежѐ невмѣсти́мый хрⷭ҇то́съ бг҃ъ, є҆го́же воспѣва́юще, велича́емъ. 

Повѣ́дꙋетъ є҆́же къ бг҃ꙋ дерзнове́нiе твоѐ, и҆ ꙗ҆̀же соверши́лъ є҆сѝ, по є҆́же къ немꙋ̀ ѿше́ствiи, чꙋ̑днаѧ дѣла̀: мно́гихъ бо є҆ле́емъ твоегѡ̀ свѣтовожде́нiѧ, ѿ недꙋ̑гъ разли́чныхъ свободи́лъ є҆сѝ.

Всесвѣ́тлꙋ твою̀ дꙋ́шꙋ и҆мѣ́ѧ, прпⷣбне, ꙗ҆́кѡ мѵ́ромъ благода́ти ве́сь напои́всѧ, є҆ле́емъ де́мѡны ѿго́ниши, прокажє́нныѧ ѡ҆чища́ѧ и҆ ѹ҆грызє́нныѧ главы̑, и҆ кра́стъ лю́тыхъ ѹ҆ставлѧ́ѧ болѣ̑зни.

Распа́дсѧ па́даетъ сатана̀ вселꙋка́вый, ѻ҆́бразомъ всесвирѣ́па sвѣ́рѧ, зрѧ̀ просте́рша тебѐ є҆ле́й канди́ла твоегѡ̀, ꙗ҆́кѡ мѵ́ро, на и҆сцѣле́нiе разли́чныхъ недꙋ́гѡвъ, и҆ стра́хомъ ѡ҆держи́мь и҆счезѐ.

Бг҃оро́диченъ:

Зачала̀ є҆сѝ въ послѣ̑днѧѧ лѣ̑та въ ложесна́хъ твои́хъ, є҆го́же ѻ҆ц҃ъ родѝ сн҃а пре́жде вѣ̑къ нетлѣ́ннѡ, неискꙋсомꙋ́жнаѧ мт҃и. сего̀ sвѣздо́ю небеса̀ показꙋ́ютъ, и҆ землѧ̀ пеще́рою земно́ю.

Свѣти́ленъ ѻ҆ктѡ́иха: Сла́ва, прпⷣбнагѡ. Поⷣ: Со ѹ҆ченики̑ взы́демъ:

Дв҃дски процвѣ́лъ є҆сѝ въ домꙋ̀ гдⷭ҇ни, ꙗ҆́кѡ фíнiѯъ, ѻ҆́ч҃е прпⷣбне, плоды̀ твои́хъ трꙋдѡ́въ во сто̀ ны́нѣ ѹ҆мно́живъ. тѣ́мже по́лкъ де́мѡнѡвъ тꙋ́чами сле́зъ твои́хъ, па́ѵле блаже́нне, погрꙋ́жь, ѿ хрⷭ҇та̀ по́честь и҆ вѣне́цъ побѣ́ды прiѧ́лъ є҆сѝ, и҆ чꙋде́съ, премꙋ́дре, независтнобога́тꙋю бл҃года́ть.

И҆ ны́нѣ, бг҃оро́диченъ:

И҆́же горѣ̀ сла́вимый бж҃ески ѿ а҆́гг҃лъ, нѣ́дръ ѻ҆те́ческихъ не ѿстꙋпи́въ, чⷭ҇таѧ, неизрече́ннѡ, съ до́льними поживѐ: ты́ же сегѡ̀ была̀ є҆сѝ спасе́нiѧ вино́вна, ѿ чⷭ҇тыхъ твои́хъ крове́й семꙋ̀, чⷭ҇таѧ, па́че сло́ва пло́ть заимода́вши. є҆го́же молѝ, рабѡ́мъ твои̑мъ и҆збавле́нiе да́ти прегрѣше́нiй.

На стiхо́внѣ ѻ҆ктѡ́иха. 



Слꙋ́жба ст҃и́телѧ стефа́на и҆сповѣ́дника, а҆рхiепⷭ҇копа сꙋро́жскагѡ.

Ве́черъ, Блаже́нъ мꙋ́жъ:

На Гдⷭ҇и, воззва́хъ, поста́вимъ стiхѡ́въ s҃, и҆ пое́мъ стiхи̑ры, гла́съ д҃. Подо́бенъ: Да́лъ є҆сѝ зна́менiе:

Житiѐ непоро́чно * ꙗ҆ви́лъ є҆сѝ, стефа́не, * къ прⷭ҇то́лꙋ гдⷭ҇ню, * прехва́льне, доше́лъ є҆сѝ, * а҆рхiере́йскимъ мѵ́ромъ пома́завсѧ, * на сме́рть предаѧ́сѧ по содѣ́телю созда́нiе: * и҆ ны́нѣ на нб҃сѣ́хъ всели́всѧ * въ же́ртвенникъ гдⷭ҇е́нь, сла́вне, * молѝ ѡ҆ пою́щихъ тѧ̀.

Зна̑менiи и҆ чꙋдесы̀ * тебѐ влⷣка просла́ви, * треблаже́нне стефа́не: * прого́ниши бо дꙋ́хи, * и҆ врачꙋ́еши стра̑сти, * дꙋ́шы просвѣща́еши вѣ́рныхъ, * приходѧ́щихъ ко ст҃о́мꙋ твоемꙋ̀ гро́бꙋ: * а҆́гг҃лѡвъ равностоѧ́телю, * а҆рхiере́євъ сопресто́льне, * а҆пⷭ҇лѡвъ є҆динонра́вне, * благовѣ́рiѧ побо́рниче.

Пога́ныхъ преще́нiѧ не ѹ҆страши́всѧ, бл҃же́нне, * благобоѧ́зненнымъ ѹ҆мо́мъ, * хрⷭ҇то́вѣ благолѣ́пнѡ честнѣ́й i҆кѡ́нѣ, * наꙋчи́лъ є҆сѝ всѣ́хъ непосра́мленнѡ покланѧ́тисѧ, * и҆ те́плою вѣ́рою цѣлова́ти: * и҆ ѡ҆ не́й претерпѣ́лъ є҆сѝ * бiє́нiѧ, ѻ҆́ч҃е стефа́не, и҆ темни̑цы, * прови́дѧ бꙋ́дꙋщiѧ ра́дости воспрiѧ́тiе.

И҆́ны стiхи̑ры, гла́съ в҃. Подо́бенъ: Кíими похва́льными:

Кíими похва́льными вѣнцы̑ ѹ҆вѧзе́мъ ст҃и́телѧ; свѧще́нствꙋ вѣнца̀, благоче́стiѧ ѹ҆правле́нiе, цр҃кви свѣ́тлое ѹ҆краше́нiе, и҆сто́чника бжⷭ҇твенныхъ и҆сцѣле́нiй неисчерпа́емаго, проли́тiе дарова́нiй дх҃о́вныхъ, рѣкꙋ̀ мно́гихъ  чꙋде́съ, ѻ҆́трасли сꙋро́жскiѧ веселѧ́ща тече́ньми, стефа́на, те́плаго предста́телѧ на́шегѡ и҆ храни́телѧ.

Кíими смире́нными ѹ҆стна́ми воспои́мъ ст҃и́телѧ; ди́внаго въ чꙋдесѣ́хъ, и҆ безплѡ́тнымъ сожи́телѧ, ѡ҆свѧще́ннаго ѿ пеле́нъ, столпа̀ цр҃кве недви́жима, весе́лiе землѝ сꙋро́жской, царю̀ нечести́вомꙋ ѡ҆бличи́телѧ, и҆ правосла́вiю и҆сповѣ́дника, и҆ хрⷭ҇та̀ ра́ди ѿ беззако́нныхъ заꙋша́ема, и҆мꙋ́ща ве́лiю ми́лость.

Прiиди́те, сꙋро́жстiи собо́ри, ѱало́мски воспле́щемъ рꙋка́ми, печа̑льнымъ ѹ҆тѣ́хꙋ, и҆ ѿча̑ѧннымъ застꙋ́пника, бл҃же́ннаго стефа́на воспѣва́юще, бжⷭ҇твеннаго хрⷭ҇то́ва смире́нiѧ ревни́телѧ, похвалꙋ̀ землѝ сꙋро́жской, и҆ все́й то́й странѣ̀ ѹ҆краше́нiе, ро́дꙋ же на́шемꙋ вездѣ̀ промы́сленника, подаю́щаго мíрꙋ ве́лiю ми́лость.

Сла́ва, гла́съ д҃:

Подоба́етъ сꙋро́жскомꙋ ро́дꙋ стефа́на вездѣ̀ и҆мѣ́ти а҆рхiере́а, ꙗ҆́кѡ нѣ́кꙋю ѹ҆́тварь ца́рскꙋю, и҆ сокро́вище некра́домо, всѣ̑мъ даю́що бога́тство, спаси́тельное проповѣ́данiе, и҆ всѧ̑ собира́юща къ соедине́нiю пѣ́сней бг҃олѣ́пныхъ. къ немꙋ́же возопiе́мъ: i҆ера́рше и҆ и҆сповѣ́дниче стефа́не, хрⷭ҇та̀ бг҃а молѝ ѡ҆ дꙋша́хъ на́шихъ.

И҆ ны́нѣ, бг҃оро́диченъ, гла́съ то́йже: И҆́же тебє̀ ра́ди:

Вхо́дъ. Прокíменъ днѐ.

И҆ чтє́нiѧ г҃, пи́саны сегѡ̀ мцⷭ҇а въ s҃-й де́нь.

На стiхо́внѣ стiхи̑ры, гла́съ є҃. Подо́бенъ: Ра́дꙋйсѧ:

Ра́дꙋйсѧ, свѧще́ннаѧ главо̀, ѿ пеле́нъ ѡ҆чи́стившаѧсѧ дх҃омъ, и҆ семꙋ̀ соꙋмно́жившисѧ, и҆ воспита́вшисѧ до́брѣ въ мѣ́рꙋ бжⷭ҇твеннагѡ наставле́нiѧ, ѿ негѡ́же всѧ́ко движе́нiе, всѧ́ко дѣѧ́нiе, всѧ́къ ра́зꙋмъ, и҆ всѧ́ко сло́во, возвѣща́ѧ до́бльственнѣ, кра́йнѧгѡ жела́нiѧ дости́глъ є҆сѝ! и҆дѣ́же сра́дꙋешисѧ, всебл҃же́нне стефа́не, ликостоѧ́нiю  а҆́гг҃льскомꙋ, и҆ а҆рхiере́йскомꙋ собо́рꙋ, со всѣ́ми ст҃ы́ми ѹ҆молѧ́й сп҃са, поми́ловати на́съ.

Стíхъ: Свѧще́нницы твоѝ ѡ҆блекꙋ́тсѧ пра́вдою, и҆ прпⷣбнiи твоѝ возра́дꙋютсѧ.

Ра́дꙋйсѧ ѿ среды̀ тмы̀ мно́гiѧ возсiѧ́вый, ꙗ҆́кѡ sвѣзда̀ всесвѣ́тлаѧ, всю̀ вселе́ннꙋю просвѣща́еши свѣ́тлѡ, зарѧ́ми, ѻ҆́ч҃е, дѣ́лъ твои́хъ: тѣ́мъ всѧ̑ влече́ши къ непосты́дномꙋ раче́нiю, и҆ бжⷭ҇твенною любо́вiю взерца́тисѧ всегда̀ лица̀ твоегѡ̀ неразсꙋ́днагѡ зра́ка. и҆́мже и҆ по сме́рти взѧ́тисѧ, свѧ́те, прiе́мшаѧ тѧ̀ сла́ва ꙗ҆́вственнѡ плодоносѧ́щи: є҆ѧ́же ны́нѣ воспрiе́млѧ, ѹ҆молѧ́й сп҃са, поми́ловати на́съ.

Стíхъ: Восхва́лѧтсѧ прпⷣбнiи во сла́вѣ, и҆ возра́дꙋютсѧ на ло́жахъ свои́хъ.

Ра́дꙋйсѧ, честны́й ѹ҆́ме, трⷪ҇цѣ чи́стый сосꙋ́де, сто́лпе цр҃ко́вный, вѣ̑рнымъ ѹ҆твержде́нiе, побѣжда́ємымъ по́мощь, sвѣздо̀, и҆́же сiѧ̑нiи бг҃опрiѧ́тныхъ твои́хъ моли́твъ, разорѧ́ѧ напа́стей же и҆ скорбе́й тмꙋ̀ всегда̀, стефа́не, приста́нище ти́хое, въ не́же притека́юще и҆̀же треволне́ньми житiѧ̀ ѡ҆держи́мiи спаса́ютсѧ. хрⷭ҇та̀ молѝ дꙋша́мъ на́шымъ да́ти ве́лiю ми́лость.

Сла́ва, гла́съ то́йже:

Вострꙋ́бимъ трꙋбо́ю пѣ́сней, стеце́мсѧ, правосла́внiи, и҆ ѹ҆́зримъ побѣди́тєльства пастыренача́льника сꙋро́жскагѡ, и҆ ѹ҆чи́телѧ на́шегѡ. ца́рiе и҆ кнѧ́зи посрами́шасѧ ѿ стефа́нова стра́шнагѡ ꙗ҆вле́нiѧ: царѧ́ бо ѡ҆бличѝ, ѻ҆́бразꙋ хрⷭ҇та̀ бг҃а на́шегѡ не восхотѣ́вшаго покланѧ́тисѧ. па́стырiе и҆ ѹ҆чи́телiе правосла́вныѧ па́ствы, хрⷭ҇то́ва пастыренача́льника, прiиди́те, восхва́лимъ, а҆́гг҃лѡвъ сожи́тельника, и҆ мꙋ́ченикѡвъ похвалꙋ̀, а҆рхiере́євъ сла́вꙋ, и҆ по вѣ́рѣ побо́рника, и҆ на́шегѡ те́плаго застꙋ́пника,  пꙋтьше́ствꙋющымъ спꙋтеше́ственника, и҆ пла́вающымъ ѡ҆корми́телѧ, вездѣ̀ те́плаго предста́телѧ, первопресто́льника сꙋро́жскаго восхвалѧ́юще, та́кѡ рце́мъ: всесвѧ́те стефа́не, предварѝ, и҆ и҆зба́ви на́съ и҆скꙋше́нiѧ всѧ́кагѡ, и҆ спасѝ па́ствꙋ сiю̀ моли́твами твои́ми.

И҆ ны́нѣ, бг҃оро́диченъ, гла́съ то́йже:

Вострꙋ́бимъ трꙋбо́ю пѣ́сней: прекло́ншисѧ бо свы́ше всецр҃и́ца мт҃и дв҃а, бл҃гослове́ньми вѣнчава́етъ воспѣва́ющихъ ю҆̀. лю́дiе да стекꙋ́тсѧ, и҆ цр҃и́цѣ да воспле́щꙋтъ въ пѣ́снехъ цр҃ѧ̀ ро́ждшей, и҆̀же сме́ртiю ѡ҆держи̑мыѧ пе́рвѣе, разрѣши́ти чл҃вѣколю́бнѡ бл҃гоизво́лившаго: па́стырiе и҆ ѹ҆чи́телiе, до́брагѡ па́стырѧ пречⷭ҇тꙋю мт҃рь соше́дшесѧ восхва́лимъ: свѣ́щникъ златоза́рный, свѣтоно́сный ѻ҆́блакъ, нб҃съ простра́ннѣйшꙋ, ѡ҆дꙋшевле́нный же кiвѡ́тъ, ѻ҆гнезра́чный влⷣчень прⷭ҇то́лъ, маннопрiе́мнꙋю златꙋ́ю ста́мнꙋ, заключе́ннꙋю сло́ва две́рь, всѣ́хъ хрⷭ҇тiа́нъ прибѣ́жище, пѣ́сньми бг҃огла́сными похвалѧ́юще, си́це рце́мъ: пала́то сло́ва, сподо́би смире́нныхъ на́съ нбⷭ҇нагѡ црⷭ҇твiѧ, ничто́же бо невозмо́жно хода́тайствꙋ твоемꙋ̀.

Тропа́рь, гла́съ д҃:

Ꙗ҆́кѡ ст҃и́тель со безпло́тными є҆диножи́тель бы́въ, свѧщенномꙋ́чениче стефа́не: воспрiе́мъ бо крⷭ҇тъ, ꙗ҆́кѡ ѻ҆рꙋ́жiе: и҆ ста́въ крѣ́пкѡ сопроти́въ i҆кѡноꙋкори́телѧ, и҆ дꙋхобо́рцєвъ, не покланѧ́ющихсѧ пречⷭ҇томꙋ ѻ҆́бразꙋ хрⷭ҇та̀ бг҃а на́шегѡ, и҆ ѿсѣ́клъ є҆сѝ всѧ́кꙋ є҆́ресь лꙋка́выхъ. тогѡ̀ ра́ди прiе́мъ мꙋче́нiѧ вѣне́цъ, и҆зба́вилъ є҆сѝ гра́дъ тво́й сꙋро́жъ ѿ всѧ́кiѧ непрiѧ́зни. и҆ ны́нѣ мо́лимъ тѧ̀, свѧ́те, да и҆зба́виши на́съ ѿ всѧ́кихъ sлы́хъ и҆скꙋше́нiй и҆ бѣ́дъ и҆ вѣ́чныѧ мꙋ́ки.

Сла́ва, и҆ ны́нѣ, бг҃оро́диченъ: Е҆́же ѿ вѣ́ка: 



На ѹ҆́трени, на Бг҃ъ гдⷭ҇ь, тропа́рь ст҃а́гѡ, два́жды. Сла́ва, и҆ ны́нѣ, бг҃оро́диченъ:

По а҃-й каѳíсмѣ, сѣда́ленъ, гла́съ г҃. Подо́бенъ: Бжⷭ҇твенныѧ вѣ́ры:

Бжⷭ҇твеннымъ дх҃омъ просвѣще́нъ, проповѣ́далъ є҆сѝ со дерзнове́нiемъ правосла́вiѧ преда́нiе, всебл҃же́нне стефа́не, и҆ мꙋчи́телѧ беззако́нна посрами́лъ є҆сѝ, въ заточе́нiе непра́веднѡ ѿсыла́емь. ѻ҆́ч҃е прпⷣбне, хрⷭ҇та̀ бг҃а молѝ, грѣхѡ́въ ѡ҆ставле́нiе пода́ти чтꙋ́щымъ любо́вiю свѧтꙋ́ю па́мѧть твою̀.

Два́жды.

Сла́ва, и҆ ны́нѣ, бг҃оро́диченъ:

Нбⷭ҇наѧ любо́вiю веселѧ́хꙋсѧ, и҆ земна̑ѧ тре́петомъ ѹ҆жаса́хꙋсѧ, є҆гда̀ пречⷭ҇тый гла́съ на́йде на тѧ̀, бцⷣе: є҆ди́но бо торжество̀ ѻ҆бои̑мъ возсiѧ̀, є҆гда̀ безпло́тный ра́дость тебѣ̀ принесѐ. тѣ́мже со а҆́гг҃ломъ тебѣ̀ вопiе́мъ: ра́дꙋйсѧ, чⷭ҇таѧ, бж҃iе жили́ще.

По в҃-й каѳíсмѣ, сѣда́ленъ, гла́съ и҆ подо́бенъ то́йже:

Бжⷭ҇твєннаѧ повелѣ̑нiѧ ѹ҆мно́живъ, вѣ́рꙋ соблю́лъ є҆сѝ правосла́вiѧ, бѣды̑ прiе́мъ за ню̀, стефа́не, въ заточе́нiи пострада́въ ра́нами, въ темни́цахъ претерпѣ́въ ѡ҆sлоблє́нiѧ, ѻ҆́ч҃е прпⷣбне: хрⷭ҇та̀ бг҃а молѝ дарова́ти на́мъ ве́лiю ми́лость.

Два́жды.

Сла́ва, и҆ ны́нѣ, бг҃оро́диченъ:

Бжⷭ҇твеннаѧ ски́нiѧ была̀ є҆сѝ сло́ва, є҆ди́на пречⷭ҇таѧ мт҃и дв҃о, чⷭ҇тото́ю а҆́гг҃лы превозше́дшаѧ, па́че всѣ́хъ менѐ пе́рсть бы́вша, ѡ҆скверне́на плотски́ми прегрѣше́ньми, ѡ҆чи́сти моли́твъ твои́хъ бжⷭ҇твенными вода́ми, подаю́щи, чⷭ҇таѧ, ве́лiю ми́лость.

По полѷеле́и сѣда́ленъ, гла́съ д҃. Подо́бенъ: Ско́рѡ предварѝ:

Хрⷭ҇тꙋ̀ послѣ́довавъ, мíръ ѡ҆ста́вилъ є҆сѝ, и҆ пло́ть покори́въ воздержа́нiемъ ꙗ҆́вѣ, пребл҃же́нне стефа́не.  ѿню́дꙋже свѧще́нiѧ пома́занiе и҆мѣ́лъ є҆сѝ: ны́нѣ же къ невеще́ствєннымъ преста́вилсѧ є҆сѝ ликѡ́мъ, молѧ̀ ѡ҆ всѣ́хъ на́съ восхвалѧ́ющихъ тѧ̀.

Два́жды.

Сла́ва, и҆ ны́нѣ, бг҃оро́диченъ:

Е҆ди́на ро́ждшаѧ творца̀ всемꙋ̀, є҆ди́на ѹ҆краси́вшаѧ человѣ́чество ржⷭ҇тво́мъ твои́мъ, бг҃оневѣ́сто, и҆зба́ви мѧ̀ ѿ сѣ́ти льсти́вагѡ стрѣльца̀, и҆ поста́ви мѧ̀ на ка́мени хрⷭ҇то́выхъ хотѣ́нiй: того̀ молѧ́щи прилѣ́жнѡ, є҆го́же воплоти́ла є҆сѝ.

Та́же степє́нна, а҃ а҆нтiфѡ́нъ д҃-гѡ гла́са. Прокíменъ: Честна̀ предъ гдⷭ҇емъ сме́рть прпⷣбныхъ є҆гѡ̀. Стíхъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; Всѧ́кое дыха́нiе: Е҆ѵⷢ҇лiе i҆ѡа́нна, зача́ло л҃є, ѿ полꙋ̀. По н҃-мъ ѱалмѣ̀ стiхи́ра, гла́съ д҃:

Подоба́етъ сꙋро́жскомꙋ ро́дꙋ стефа́на вездѣ̀ и҆мѣ́ти а҆рхiере́а, ꙗ҆́кѡ нѣ́кꙋю ѹ҆́тварь ца́рскꙋю, и҆ сокро́вище некра́домо, всѣ̑мъ даю́що бога́тство, спаси́тельное проповѣ́данiе, и҆ всѧ̑ собира́юща къ соедине́нiю пѣ́сней бг҃олѣ́пныхъ, къ немꙋ́же возопiе́мъ: ст҃и́телю и҆ и҆сповѣ́дниче стефа́не, хрⷭ҇та̀ бг҃а молѝ ѡ҆ дꙋша́хъ на́шихъ.

Канѡ́нъ бцⷣы на s҃: и҆ ст҃а́гѡ два̀, на и҃.

Канѡ́нъ.

Гла́съ s҃. Пѣ́снь а҃. I҆рмо́съ:

Волно́ю морско́ю скры́вшаго дре́вле, гони́телѧ, мꙋчи́телѧ, подъ земле́ю скры́ша спасе́нныхъ ѻ҆́троцы: но мы̀, ꙗ҆́кѡ ѻ҆трокови̑цы, гдⷭ҇еви пои́мъ: сла́внѡ бо просла́висѧ.

Прiиди́те, соше́дшесѧ, воспои́мъ всѝ свѧще́ннаго на́шего стефа́на, и҆ почти́мъ сꙋро́жꙋ ѹ҆твержде́нiе, застꙋ́пника дꙋша́мъ на́шымъ, и҆ гра́дꙋ на́шемꙋ храни́телѧ неѡбори́ма.

Преклонѝ сердца̀ на̑ша, бг҃оно́сче, во спаси́тєльныѧ хрⷭ҇тѡ́вы за́пѡвѣди, не помышлѧ́ти жите́йскихъ, но да,  дꙋше́вныхъ дости́гше добро́тъ, свѣ́тлѡ вни́демъ въ черто́гъ хрⷭ҇то́въ.

Стефа́не бг҃омꙋ́дре, верхо́вный ѻ҆́ч҃е, а҆́гг҃лѡмъ ра́вне, сꙋро́жꙋ ѹ҆твержде́нiе, не ѿве́ржи, но пѣ́сненнѡ прiимѝ, ꙗ҆́кѡ кади́ло ѿ ѹ҆бо́жества моегѡ̀, є҆́же тѝ принесо́хъ не досто́йный.

Бг҃оро́диченъ:

Возопíй, недосто́йнаѧ дꙋшѐ, пре́жде сме́рти къ бг҃ома́тери, въ по́мыслѣхъ те́плѣ со слеза́ми вопiю́щи: пречⷭ҇таѧ гпⷭ҇жѐ, сн҃а твоего̀ моли́твами твои́ми ми́лостива мнѣ̀ сотворѝ.

Дрꙋгíй канѡ́нъ.

Гла́съ а҃. Пѣ́снь а҃. I҆рмо́съ:

Хрⷭ҇то́съ ражда́етсѧ, сла́вите. хрⷭ҇то́съ съ нб҃съ, срѧ́щите. хрⷭ҇то́съ на землѝ, возноси́тесѧ. по́йте гдⷭ҇еви всѧ̀ землѧ̀, и҆ весе́лiемъ воспо́йте, лю́дiе, ꙗ҆́кѡ просла́висѧ.

Бл҃года́ть дх҃а прiе́мъ, ѻ҆́ч҃е, въ се́рдцы твое́мъ, хрⷭ҇то́въ ст҃и́телю, ѡ҆чи́сти ѧ҆зы́къ же и҆ се́рдце твои́хъ пѣвє́цъ, ꙗ҆́кѡ да твою̀ па́мѧть воспѣва́емъ свѣ́тлѡ, стефа́не и҆сповѣ́дниче.

Вели́кiй ны́нѣ стефа́нъ, па́стырь цр҃кве сꙋро́жскiѧ, па́стырѧ вкꙋ́пѣ и҆ ста́до и҆ ве́сь сꙋро́жъ свѣ́тлѡ призыва́етъ: прiиди́те, собра́вшесѧ, ꙗ҆́кѡ ѻ҆́бщемꙋ ѻ҆тцꙋ̀ свѣ́тлѡ торжествꙋ́емъ.

Побѣжда́ютъ твоѧ̑ и҆справлє́нiѧ и҆ словеса̀ и҆ вє́щи, стефа́не, є҆гѡ́же ра́ди дꙋше́вное предложе́нiе прiе́мли со благоꙋвѣ́тiемъ, достоди́вный, є҆́же бо по досто́инствꙋ пѣ́снь тебѣ̀ плестѝ всѣ̑мъ невозмо́жно.

Бг҃оро́диченъ:

Безмѣ́рна бе́здна твоегѡ̀ непостижи́магѡ ржⷭ҇тва̀, всечⷭ҇таѧ, сегѡ̀ ра́ди вѣ́рнiи несомнѣ́ннѡ ѹ҆́бѡ чи́стѣ припа́даемъ тѝ, глаго́люще: ра́дꙋйсѧ, бцⷣе дв҃о, мт҃и неневѣ́стнаѧ. 

Катава́сiа: Хрⷭ҇то́съ ражда́етсѧ:

Гла́съ г҃. I҆рмо́съ:

Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ѹ҆тверди́вый на́съ на ка́мени и҆сповѣ́данiѧ твоегѡ̀.

Кто̀ тебѐ не ѹ҆блажи́тъ, пребл҃же́нне стефа́не бг҃оно́сче, то́й ме́ртвъ є҆́сть дꙋше́ю и҆ тѣ́ломъ пре́жде сме́рти, и҆ пре́жде сꙋда̀ во ѡ҆сꙋжде́нiе низпадѐ.

Сокрꙋшѝ сꙋпоста́ты, преподо́бне, и҆ си́лꙋ и҆́хъ воѡрꙋже́ннꙋю, покорѝ на́мъ подъ но́ги вско́рѣ ви́димꙋю ра́ть: рабы̑ твоѧ̑ ѹ҆твердѝ, и҆ держа́вꙋ да́рꙋй твое́й па́ствѣ, блаже́нне и҆ свѧще́нне.

Покры́й гра́дъ тво́й, ѻ҆́ч҃е на́шъ стефа́не бг҃оно́сче, ѿ сынѡ́въ а҆га̑рѧнъ. се́ бо скреже́щꙋтъ зꙋбы̀ свои́ми на ны̀, пожре́ти ны̀ разже́гшесѧ, ꙗ҆́кѡ sвѣ́рiе ди́вiи: но сокрꙋшѝ зꙋ́бы и҆́хъ.

Бг҃оро́диченъ:

Лѣ́ствицꙋ тѧ̀ прови́дѣ, препѣ́таѧ мт҃и, i҆а́кѡвъ во снѣ̀, нб҃сѐ досѧза́ющꙋ, въ ню́же сло́во всели́сѧ, и҆ человѣ́ки возведѐ, ѿ человѣкогꙋби́тельнагѡ sмíѧ и҆збавлѧ́ѧй.

И҆́нъ. I҆рмо́съ:

Пре́жде вѣ̑къ ѿ ѻ҆ц҃а̀ рожде́нномꙋ нетлѣ́ннѡ сн҃ꙋ, и҆ въ послѣ̑днѧѧ ѿ дв҃ы воплоще́нномꙋ безсѣ́меннѡ хрⷭ҇тꙋ̀ бг҃ꙋ возопiи́мъ: вознесы́й ро́гъ на́шъ, ст҃ъ є҆сѝ, гдⷭ҇и.

Позна̀ тебѐ ѿ чре́ва, бг҃оно́се, всевѣ́дый бг҃ъ, пре́жде возвѣща́етъ тебѣ̀ а҆́гг҃ломъ: ѡ҆свѧща́етъ тебѐ пꙋтеводи́телѧ дꙋша́мъ, и҆ па́стырѧ вели́каго, ꙗ҆́коже петрꙋ̀, и҆ тебѣ̀ ввѣрѧ́етъ своѐ ста́до.

Жезло́мъ воздержа́нiѧ страсте́й мо́ре раздѣли́лъ є҆сѝ, блаже́нне, ꙗ҆́коже мѡѷсе́й, и҆ на безстра́стiѧ го́рꙋ вше́лъ є҆сѝ, прiе́мъ разꙋ̑мныѧ скрижа̑ли, цр҃ковь наꙋчи́лъ є҆сѝ хрⷭ҇то́вꙋ зако́нꙋ дꙋхо́вномꙋ. 

Смире́нъ ꙗ҆ви́лсѧ є҆сѝ, кро́токъ же и҆ ти́хъ, стефа́не, ѿню́дꙋже дꙋхо́внаѧ бл҃года́ть дово́льнѣ и҆злiѧ́вшисѧ въ тебѣ̀, вели́ка показа́ тѧ, чꙋде́съ лꙋча́ми зе́млю сꙋро́жскꙋю ѡ҆сiѧва́юща.

Бг҃оро́диченъ:

Тѧ̀ запеча́таннꙋю и҆́стиннѡ, ли́къ прⷪ҇ро́ческiй, и҆ заключе́ннꙋю и҆сто́чника две́рь наречѐ, дѣ́вства твоегѡ̀, всепѣ́таѧ, и҆здале́ча ѻ҆́бразы на́мъ пи́шꙋщь тѧ̀, ю҆́же соблюдѐ и҆ по ржⷭ҇твѣ̀.

Сѣда́ленъ, гла́съ а҃. Подо́бенъ: Гро́бъ тво́й, сп҃се.

Вели́кiй ст҃и́тель хрⷭ҇то́въ да воспое́тсѧ, сто́лпъ свѣ́тлый, просвѣща́ѧй на́съ чꙋде́съ свѣ́тлостьми, и҆ ѻ҆́блакъ ро́сный, пла́мень страсте́й погаша́ющь, и҆ ѡ҆роша́ющь вѣ́рныхъ мы̑сли, бжⷭ҇твенный стефа́нъ.

Два́жды.

Сла́ва, и҆ ны́нѣ, бг҃оро́диченъ:

Свѣ́тлый свѣти́льниче, бжⷭ҇твеннаѧ трапе́зо, кади́льнице злата́ѧ, ста́мно, ма́ннꙋ носѧ́щаѧ живоно́снꙋю, вѣ́рныхъ мы̑сли ѹ҆слажда́ющи, ꙗ҆́коже прⷪ҇ро́цы тебѐ, дв҃о, провозвѣсти́ша.

Пѣ́снь д҃. I҆рмо́съ:

На крⷭ҇тѣ̀ твоѐ бжⷭ҇твенное и҆стоща́нiе прови́дѧ а҆ввакꙋ́мъ, ѹ҆жа́ссѧ вопiѧ́ше: ты̀ си́льныхъ пресѣ́клъ є҆сѝ держа́вꙋ, бл҃же, приѡбща́ѧсѧ сꙋ́щымъ во а҆́дѣ, ꙗ҆́кѡ всеси́ленъ.

Ѿлꙋчи́хсѧ ѿ бг҃а грѣ́шный, и҆ ѹ҆дали́хсѧ а҆́зъ блꙋ́дный, и҆ногда̀ во странꙋ̀ всели́хсѧ дале́че, ѻ҆́ч҃е, ѡ҆бнажи́хсѧ, послꙋ́шавъ лестца̀, неиспра́вленный.

Ты̀ пра́веднѣ ѡ҆зари́лсѧ є҆сѝ трисо́лнечнымъ свѣ́томъ несозда́нныѧ трⷪ҇цы: того̀ на́мъ послѝ пою́щымъ є҆го̀, и҆ на нб҃сѝ того̀ сподо́би на́съ въ трⷪ҇цѣ воспѣва́ти, блаже́нный ѻ҆́ч҃е, бг҃оно́сный стефа́не.

Ѻ҆́ч҃е ѻ҆тцє́въ бг҃оно́сный стефа́не, сꙋро́жꙋ ѹ҆твержде́нiе, сы́нъ правовѣ́рiѧ, рабы̑ своѧ̑ соблюдѝ ѿ всѧ́кагѡ  прегрѣше́нiѧ, и҆ ѿ безбо́жныхъ ва̑рваръ, ви́димыхъ же вра̑гъ и҆ неви́димыхъ.

Бг҃оро́диченъ:

Го́рестныхъ сле́зъ мои́хъ не забꙋ́ди, и҆ стена́нiѧ дꙋшѝ моеѧ̀ не пре́зри, дв҃о чи́стаѧ и҆ непоро́чнаѧ, ꙗ҆вѝ на мнѣ̀ ми́лость и҆ чл҃вѣколю́бiе сн҃а и҆ бг҃а твоегѡ̀.

И҆́нъ. I҆рмо́съ:

Же́злъ и҆зъ ко́рене i҆ессе́ева и҆ цвѣ́тъ ѿ негѡ̀, хрⷭ҇тѐ, ѿ дв҃ы прозѧ́блъ є҆сѝ, и҆зъ горы̀, хва́льный, приѡсѣне́нныѧ ча́щи, прише́лъ є҆сѝ вопло́щсѧ ѿ неискꙋсомꙋ́жныѧ, невеще́ственный и҆ бж҃е, сла́ва си́лѣ твое́й, гдⷭ҇и.

Зако́нѡмъ ѿ сосє́цъ ма́тернихъ подклони́всѧ дꙋхѡ́внымъ, закѡ́нъ плотски́хъ превше́лъ є҆сѝ, прпⷣбне, ꙗ҆̀же пре́жде вре́мене ѹ҆мертви́лъ є҆сѝ, тѧ́жкихъ грѣхо́вныхъ: сегѡ̀ ра́ди невѣ́рнаго царѧ̀ ѡ҆бличи́лъ є҆сѝ, и҆сповѣ́дникъ вели́кiй ꙗ҆́вльсѧ, стефа́не.

Сна̀ ѻ҆чесє́мъ твои̑мъ и҆ дрема́нiѧ вѣ́ждѡмъ не да́лъ є҆сѝ, до́ндеже ѡ҆брѣ́лъ є҆сѝ мѣ́сто досто́йно всѣ́хъ блаже́нныхъ, ѻ҆́ч҃е, се́рдце твоѐ ѡ҆чи́стивъ досто́йнѣ. тѣ́мже показа̀ тебѐ жили́ще своѐ цр҃ь сла́вы и҆ бг҃ъ вѣ́чный.

Ѹ҆мертвѝ мꙋдрова́нiе, мꙋ́дре, пло́ти на́шеѧ неисцѣ́льное, и҆ къ бжⷭ҇твєннымъ наста́ви ны̀ стезѧ́мъ, ꙗ҆́кѡ крѣ́покъ и҆ си́ленъ, и҆ зако́нѡмъ благи̑мъ повинѝ, блаже́нне, и҆ рабы̑ покажѝ хрⷭ҇тѡ́вы, порабощє́нныѧ страстьмѝ лю́тыми.

Бг҃оро́диченъ:

Пое́мъ вели́кое и҆ стра́шное твоѐ та́инство, є҆́же премíрныхъ ѹ҆́бѡ ѹ҆таи́всѧ, возвѣстѝ тебѣ̀ чинонача́льникъ, на тѧ̀ сы́й сни́де, ꙗ҆́кѡ до́ждь на рꙋно̀, всепѣ́таѧ, на спасе́нiе на́ше и҆ ѡ҆бновле́нiе.

Пѣ́снь є҃. I҆рмо́съ:

Сою́зомъ любвѐ свѧзꙋ́еми а҆пⷭ҇ли, влⷣчествꙋющемꙋ всѣ́ми себѐ хрⷭ҇тꙋ̀ возло́жше, кра́сны но́ги ѡ҆чища́хꙋ, благовѣствꙋ́юще всѣ̑мъ ми́ръ. 

Дꙋ́шꙋ мою̀ ѡ҆черни́хъ неподо́бными дѣ́лы а҆́зъ ни́щiй, къ тебѣ̀ вопiю̀ застꙋ́пникꙋ моемꙋ̀ те́пломꙋ: не ѡ҆ста́ви менѐ, прече́стне стефа́не, но моли́твꙋ сотворѝ ко сп҃сꙋ.

Мольбы̑ твоегѡ̀ раба̀ не забꙋ́ди, ѻ҆́ч҃е люби́мый: но прiимѝ сiѧ̑, и҆ ко гдⷭ҇ꙋ те́плѣ принесѝ, да и҆збꙋ́демъ нꙋ́жды и҆ ѻ҆гнѧ̀ негаси́магѡ.

Ѡ҆тѧгче́нꙋ во грѣсѣ́хъ, и҆ на землѝ лежа́щꙋ, по́мощь твою̀, ѻ҆́ч҃е, послѝ мнѣ̀ рабꙋ̀ твоемꙋ̀, и҆ возста́ви мѧ̀, да стою̀ пра́вѣ, и҆ хождꙋ̀ въ пꙋте́хъ бж҃iихъ.

Бг҃оро́диченъ:

Ра́дꙋйсѧ, є҆ди́на бцⷣе, ра́дость ро́ждшаѧ, а҆́гг҃льскаѧ красото̀, и҆ человѣ́кѡвъ вели́кое прибѣ́жище, грѣ́шныхъ просты́не, волнꙋ́ющихсѧ приста́нище, дв҃о.

И҆́нъ. I҆рмо́съ:

Бг҃ъ сы́й ми́ра, ѻ҆ц҃ъ щедро́тъ, вели́кагѡ совѣ́та твоегѡ̀ а҆́гг҃ла, ми́ръ подава́юща, посла́лъ є҆сѝ на́мъ: тѣ́мъ, бг҃оразꙋ́мiѧ къ свѣ́тꙋ наста́вльшесѧ, ѿ но́щи ѹ҆́тренююще, славосло́вимъ тѧ̀, чл҃вѣколю́бче.

Ꙗ҆́кѡ вели́кое бога́тство твои́хъ щедро́тъ ꙗ҆ви́сѧ сꙋро́жскомꙋ ро́дꙋ, безчи́сленно проли́тiе ми́лости твоеѧ̀, слꙋго̀ хрⷭ҇то́въ. ты́ бо просѧ́щымъ сꙋ̑щаѧ подава́ѧ, и҆ тѣ́хъ насы́тити тща́лсѧ є҆сѝ твои́мъ предложе́нiемъ, бл҃же́нне.

Кро́токъ ꙗ҆ви́всѧ и҆ смире́нъ вкꙋ́пѣ, дѣ́ломъ же и҆ сло́вомъ и҆ мы́слiю, си́мъ всѧ̑ къ себѣ̀ привле́клъ є҆сѝ, любо́вiю и҆ до́брыми дѣ́лы. царѧ́ же sлосла́внаго ѡ҆бличи́въ, сердца̀ вѣ́рныхъ возвесели́лъ є҆сѝ, ѹ҆крѣплѧ́емыхъ твои́мъ и҆сповѣ́данiемъ.

Вели́кiй па́стырь всѣ́хъ хрⷭ҇то́съ, ѻ҆ве́цъ тѧ̀, бл҃же́нне, показа̀ свои́хъ па́стырѧ и҆ ѹ҆чи́телѧ слове́сныхъ. тѣ́мже заблꙋжда́емыхъ на́съ на гора́хъ поги́бельныхъ, ꙗ҆́кѡ па́стырь чл҃вѣколюби́въ, ны́нѣ твои́хъ ѻ҆ве́цъ взыщѝ. 

Бг҃оро́диченъ:

Ст҃ы́хъ ст҃а́ѧ дв҃о чⷭ҇таѧ, ст҃ы́хъ ст҃а́го родила̀ є҆сѝ, всѧ́чєскаѧ ѡ҆сщ҃а́ющаго, хрⷭ҇та̀ и҆зба́вителѧ. тѣ́мже тѧ̀, цр҃и́цꙋ и҆ влⷣчцꙋ всѣ́хъ, ꙗ҆́кѡ мт҃рь зижди́телѧ тва́рей, велича́емъ.

Пѣ́снь s҃. I҆рмо́съ:

Бе́здна послѣ́днѧѧ грѣхѡ́въ ѡ҆бы́де мѧ̀, и҆ волне́нiѧ не ктомꙋ̀ терпѧ̀, ꙗ҆́кѡ i҆ѡ́на, влⷣцѣ вопiю́ ти: ѿ тли́ мѧ возведѝ.

И҆мꙋ́ще тѧ̀ твоѝ рабѝ застꙋ́пника те́пла, не ѹ҆бои́мсѧ сꙋпоста́тныхъ си́лъ, но побѣжда́емъ ты̑ѧ, крⷭ҇то́мъ хрⷭ҇то́вымъ ѹ҆крѣплѧ́еми.

Сохранѝ гра́дъ тво́й, ѻ҆́тче прпⷣбне стефа́не, и҆ ѿ безбо́жныхъ и҆новѣ́рныхъ нахо́да, и҆ ѿ ѹ҆со́бныѧ ра́ти, и҆ всѧ́кагѡ стра́ха и҆ мꙋ́ки и҆зба́ви.

Дадѐ на́мъ хрⷭ҇то́съ честна́го стефа́на, посѣка́ти проти̑внаѧ всѧ̑ ви̑димаѧ вѡ́инства, и҆ и҆справлѧ́ти благовѣ́рное своѐ ста́до.

Бг҃оро́диченъ:

Ст҃ъ є҆сѝ є҆ди́нъ, во ст҃ы́хъ почива́ѧй, свѣ́томъ свои́мъ мѧ̀ ѡ҆сiѧ́въ, ѡ҆свѧтѝ дꙋ́шꙋ мою̀ покаѧ́нiемъ, моли́твами мт҃ре твоеѧ̀.

И҆́нъ. I҆рмо́съ:

И҆зъ ѹ҆тро́бы i҆ѡ́нꙋ младе́нца и҆зблева̀ морскíй sвѣ́рь, ꙗ҆кова̀ прiѧ́тъ: въ дв҃ꙋ же все́льшеесѧ сло́во, и҆ пло́ть прiе́мшее, про́йде сохра́ншее нетлѣ́ннꙋ. є҆гѡ́же бо не пострада̀ и҆стлѣ́нiѧ, ро́ждшꙋю сохранѝ неврежде́ннꙋ.

Ты̀ сꙋро́жꙋ бы́въ просвѣти́тель, и҆ живꙋ́щихъ въ не́мъ вездѣ̀ застꙋ́пникъ, ѡ҆бꙋрева́емыхъ же въ ско́рбехъ ти́хое приста́нище, вра́чь дꙋше́вныхъ страсте́й вкꙋ́пѣ и҆ тѣле́сныхъ, ѿню́дꙋже всѝ вкꙋ́пѣ вѣща́ютъ и҆ призыва́ютъ твоѐ и҆́мѧ.

А҆рхiере́и и҆ свѧще́нницы сра́дꙋютсѧ на́мъ дне́сь, сꙋро́жскомꙋ ѻ҆тцꙋ̀ пра́зднꙋюще: согласꙋ́ютъ же и҆ воспѣва́ютъ  вкꙋ́пѣ ѻ҆́бщiи и҆́стиннiи безмо́лвницы, и҆ простíи всѝ на́шемꙋ тебѣ̀ воспѣва́ютъ предста́телю вкꙋ́пѣ и҆ ѹ҆чи́телю.

Ча́до поро́чное а҆́зъ є҆ди́нъ бы́хъ, ѻ҆́ч҃е, страстьмѝ скве́рными, вои́стиннꙋ недосто́инъ до́брагѡ твоегѡ̀, сла́вне, и҆ кра́снагѡ пра́зднованiѧ: но ты̀ ѡ҆чи́стивъ мою̀ скве́рнꙋ, прпⷣбне, дꙋше́внꙋю, покажи́ мѧ ве́чери твое́й досто́йна.

Бг҃оро́диченъ:

Нѣ́дръ не ѿстꙋ́пль безнача́льна роди́телѧ, въ нѣ́дрѣхъ чⷭ҇тыѧ ѻ҆трокови́цы водворѧ́етсѧ, и҆ быва́етъ безма́теренъ пре́жде, ны́нѣ безъ ѻ҆тца̀ воплоща́етсѧ, и҆́же при́снѡ црⷭ҇твꙋѧй хрⷭ҇то́съ: сегѡ̀ неисче́тенъ и҆ стра́шенъ ро́дъ и҆ неизрече́ненъ.

Конда́къ, гла́съ г҃:

Вы́шнѧгѡ си́лою, свѧще́нне, ѹ҆крѣпи́всѧ, царє́ва низложи́лъ є҆сѝ i҆кѡнобѡ́рнаѧ шата̑нiѧ: дне́сь сꙋро́жꙋ и҆ на́мъ вѣ̑рнымъ предлежа́тъ, сла́ва и҆ бога́тство, ст҃ы̑ѧ твоѧ̑ мо́щи, и҆̀хже свы́ше дароно́сѧтъ а҆́гг҃льстiи чи́нове: пѣ́сньми и҆ пѣ́нiемъ славосло́вѧтъ тѧ̀, вели́кiй свѧще́нный стефа́не.

I҆́косъ:

Твоегѡ̀ чи́стагѡ и҆ непоро́чнагѡ житiѧ̀ кíй ѧ҆зы́къ человѣ́ческiй восхвали́ти когда̀ и҆ воспѣ́ти, прпⷣбне стефа́не, возмо́жетъ, вѣ́рою и҆ ра́зꙋмомъ и҆ и҆́стиною; и҆́бо во всѣ́хъ по́двизѣхъ до́блественъ показа́лсѧ є҆сѝ: ты́ бо, всеблаже́нне, лю́таго царѧ̀ посрами́лъ є҆сѝ, че́сть же i҆кѡ́ны восходи́ти на первоѻбра́зiе наꙋчи́лъ є҆сѝ, свѧ́те, и҆ ѻ҆тцє́въ догма́ты, всемꙋ́дре, и҆сповѣ́далъ є҆сѝ: сегѡ̀ ра́ди тѧ̀ ѹ҆блажа́емъ, вели́кiй свѧще́нный стефа́не.

Пѣ́снь з҃. I҆рмо́съ:

Неизрече́нное чꙋ́до, въ пещѝ и҆зба́вивый прпⷣбныѧ ѻ҆́троки и҆зъ пла́мене, во гро́бѣ ме́ртвъ бездыха́ненъ полага́етсѧ, во спасе́нiе на́съ пою́щихъ: и҆зба́вителю бж҃е, бл҃гослове́нъ є҆сѝ.

Ѿве́рзи мѝ двє́ри покаѧ́нiѧ, прпⷣбне стефа́не, и҆  всѧ́къ мра́къ ѿженѝ ѿ моеѧ̀ дꙋшѝ, и҆ тѣла̀ моегѡ̀ всѧ̑ сквє́рны ѡ҆чи́сти, да приношꙋ́ ти пѣ́снь, и҆ зовꙋ̀: и҆зба́вителю бж҃е, бл҃гослове́нъ є҆сѝ.

Предста́ни дꙋшѝ моеѧ̀ во и҆схо́дѣ, стефа́не прече́стне, и҆ ѿ лꙋка́вствiѧ сатанина̀ и҆зба́ви мѧ̀, ꙗ҆́кѡ да сла́влю тѧ̀ вѣ́рнѡ i҆ера́рха вели́каго, поѧ̀ бг҃ꙋ: и҆зба́вителю бж҃е, бл҃гослове́нъ є҆сѝ.

I҆ера́рше, твоѧ̑ лю́ди ѹ҆па́стви, сохранѧ́ѧ на́съ, стефа́не мꙋ́дре, и҆ на нб҃сѣ́хъ сподо́би съ тобо́ю трⷪ҇цѣ безпреста́ннѡ воспѣва́ти: и҆зба́вителю бж҃е, бл҃гослове́нъ є҆сѝ.

Бг҃оро́диченъ:

До́ждь пода́ждь мѝ сле́зъ, влⷣчце, стрꙋ́пы дꙋшє́вныѧ и҆ пло́тнꙋю че́рность ѡ҆мыва́ющи мѝ ѡ҆чи́сти, и҆ приведѝ къ содѣ́телю, и҆ мꙋче́нiѧ всѧ́кагѡ и҆зба́ви мѧ̀.

И҆́нъ. I҆рмо́съ:

Ѻ҆́троцы, благоче́стiю совоспита́ни, sлочести́вагѡ велѣ́нiѧ небре́гше, ѻ҆́гненнагѡ преще́нiѧ не ѹ҆боѧ́шасѧ, но посредѝ пла́мене, стоѧ́ще, поѧ́хꙋ: ѻ҆тцє́въ бж҃е, бл҃гослове́нъ є҆сѝ.

Землѧ̀ сꙋро́жскаѧ и҆ страны̑, ѻ҆́ч҃е, чꙋдеса̀ твоѧ̑ возвѣща́ютъ ѹ҆́бѡ, и҆ воспѣва́ютъ всю́дꙋ, ѹ҆ча́щесѧ пѣ́ти ра́достнѡ: ѻ҆тцє́въ бж҃е, бл҃гослове́нъ є҆сѝ.

Жени́хъ кра́сный па́че всѣ́хъ сынѡ́въ человѣ́ческихъ, ꙗ҆́коже є҆́сть пи́сано, невѣ́стѣ, блаже́нне, свое́й цр҃кви, краснѣ́йша тѧ̀ показа̀ жениха̀, тогѡ̀ носѧ́ща ѻ҆́бразы подо́бiѧ, ѻ҆тцє́въ бг҃а и҆ препросла́вленна.

Ѹ҆краси́въ твоѐ житiѐ ми́лостынею, и҆ кро́тостiю, и҆ любо́вiю, свѣтлоподо́бникъ показа́лсѧ є҆сѝ и҆зрѧ́дный, па́стырѧ до́брагѡ, и҆збра́въ тогѡ̀ добродѣ́тєли до́брѣ. є҆мꙋ́же пое́мъ: ѻ҆тцє́въ бж҃е, бл҃гослове́нъ є҆сѝ.

Бг҃оро́диченъ:

Тѧ̀ i҆а́кѡвъ, бцⷣе, лѣ́ствицꙋ прⷪ҇ро́чески разꙋмѣва́етъ,  тебє́ бо ра́ди превозноси́мый на землѝ ꙗ҆ви́сѧ, и҆ съ человѣ̑ки поживѐ, ꙗ҆́коже благоволѝ, воспѣ́тый ѻ҆тцє́въ бг҃ъ и҆ препросла́вленъ.

Пѣ́снь и҃. I҆рмо́съ:

За зако́ны ѻ҆ч҃єскiѧ блаже́ннiи въ вавѷлѡ́нѣ ю҆́ношы предбѣ́дствꙋюще, царю́ющагѡ ѡ҆плева́ша повелѣ́нiе безꙋ́мное, и҆ совокꙋ́плени, и҆́мже не свари́шасѧ, ѻ҆гне́мъ, держа́вствꙋющемꙋ досто́йнꙋю воспѣва́хꙋ пѣ́снь: гдⷭ҇а по́йте дѣла̀, и҆ превозноси́те во всѧ̑ вѣ́ки.

Согрѣши́хъ ве́сь грѣ́шный па́че всѣ́хъ человѣ̑къ, и҆ нѣ́сть грѣха̀, є҆гѡ́же не сотвори́хъ, ни sла̀, нижѐ клеветы̀, и҆́хже не содѣ́ѧхъ: но вѣ́рою прихождꙋ̀ къ тебѣ̀, хрⷭ҇тѐ, ꙗ҆́коже манассíю ѻ҆́наго, поми́лꙋй мѧ̀.

Ѻ҆́ч҃е ѻ҆тцє́въ ст҃ы́й стефа́не, правовѣ́рiѧ сто́лпъ, сы́нъ вѣ́ры, рабы̑ твоѧ̑ спаса́й ѿ всѧ́кiѧ бѣды̀, возмꙋщє́нныѧ ѿ человѣкоꙋбíйцы дiа́вола, не пре́зри молѧ́щихсѧ тебѣ̀ и҆́стиннымъ се́рдцемъ и҆ пою́щихъ: гдⷭ҇а воспѣва́йте дѣла̀, и҆ превозноси́те є҆го̀ во вѣ́ки.

Сы́нове а҆га́рѧни воѡрꙋжа́ютсѧ на смирє́нныѧ лю́ди твоѧ̑, стефа́не прече́стне: но сокрꙋшѝ и҆̀хъ неви́димѡ, лꙋ́къ и҆ стрѣ́лы и҆́хъ и҆ мечѝ вонзѝ въ сердца̀ и҆́хъ, да ра́достiю воспое́мъ пѣ́снь многогла́снꙋю: гдⷭ҇а по́йте дѣла̀, и҆ превозноси́те є҆го̀ во вѣ́ки.

Бг҃оро́диченъ:

Ѡ҆держи́ма прегрѣшє́нiи, и҆ въ по́хотехъ жите́йскихъ погрꙋже́на, свободѝ и҆ спаси́ мѧ, ст҃а́ѧ бцⷣе, и҆ стена̑нiѧ сердє́чнаѧ ѹ҆слы́ши: ꙗ҆́коже блꙋдни́цы сле́зы, и҆ менѐ пока́ѧвшасѧ, дв҃и́це, и҆ со слеза́ми припа́дающа прiимѝ.

И҆́нъ. I҆рмо́съ:

Чꙋ́да преесте́ственнагѡ, росода́тельнаѧ и҆зꙿѡбразѝ пе́щь ѻ҆́бразъ: не бо̀, ꙗ҆̀же прiѧ́тъ, пали́тъ ю҆́ныѧ, ꙗ҆́кѡ нижѐ ѻ҆́гнь бжⷭ҇тва̀ дв҃ы,  въ ню́же вни́де ѹ҆тро́бꙋ. тѣ́мъ, воспѣва́юще, воспое́мъ: да бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

Ѡ҆кормѝ моли́твою твое́ю цр҃ковь твою̀ многочеловѣ́чнꙋю, и҆ бꙋ̑ри вѣ̑тръ проти́вныхъ чꙋ́вственныхъ и҆ мы́сленныхъ ѹ҆ста́ми твои́ми моли́твами, и҆ запретѝ, и҆ и҆зба́ви всѧ́кихъ и҆скꙋше́нiй и҆ смꙋще́нiй, и҆ да́же до конца̀ неврежде́ннꙋю соблюдѝ.

Падо́ша востаю́щiи на ны̀, ѻ҆́ч҃е, твои́ми моли́твами побѣжда́еми, а҆га́рѧни внꙋ́цы, хотѧ́щiи достоѧ́нiе твоѐ ѡ҆sло́бити, и҆ смѣ́хъ ѹ҆́бѡ бы́ша и҆ рꙋга́нiе, паде́нiѧ своегѡ̀ пла́чꙋще: мы́ же воспѣва́емъ ра́достнѡ твою̀ сщ҃е́ннꙋю па́мѧть.

Неизрече́нно твоѐ чадолю́бiе, ѻ҆́ч҃е, превосходѧ́ще ѻ҆те́ческꙋю любо́вь: всегда̀ ѹ҆́бѡ прирадѣ́еши, неви́димѡ на́съ посѣща́ѧ бо́дренными твои́ми моли́твами, спасе́нiе на́мъ всегда̀ содѣва́ѧ, и҆ подава́ѧ на́мъ съ ти́хостiю, стефа́не, ра́дѡстнаѧ.

Бг҃оро́диченъ:

Всего́ мѧ ѿпа́дша, бцⷣе дв҃о, и҆ сокрꙋши́вша є҆́же по ѻ҆́бразꙋ, чⷭ҇таѧ, бг҃ъ своегѡ̀ созда́нiѧ не презрѣ̀, но тобо́ю всего́ мѧ ѡ҆бновѝ. сегѡ̀ ра́ди тѧ̀ винꙋ̀ спасе́нiѧ на́шегѡ всѧ̀ тва́рь воспѣва́етъ, зовꙋ́щи: бл҃гослове́на ты̀ въ жена́хъ є҆сѝ, всенепоро́чнаѧ.

Пѣ́снь ѳ҃. I҆рмо́съ:

Не рыда́й менє̀, мт҃и, зрѧ́щи во гро́бѣ, є҆го́же во чре́вѣ безъ сѣ́мене зачала̀ є҆сѝ сн҃а: воста́нꙋ бо и҆ просла́влюсѧ, и҆ вознесꙋ̀ со сла́вою непреста́ннѡ, ꙗ҆́кѡ бг҃ъ, вѣ́рою и҆ любо́вiю тѧ̀ велича́ющыѧ.

Вельмѝ ра́дꙋетсѧ при́снѡ гра́дъ тво́й твои́ми чꙋдесы̀, и҆ мы̀ во всѧ̑ка времена̀ насыща́емсѧ во вѣ́ки ѿ свѧще́нныхъ моще́й твои́хъ. и҆ ны́нѣ не ѿходѝ ѿ на́съ, моли́твꙋ творѧ̀ ко гдⷭ҇ꙋ, ꙗ҆́кѡ да ѿ безбо́жныхъ ва̑рваръ на́съ и҆зба́витъ.

Сꙋро́жстiи наро́ди, прiиди́те, собери́тесѧ всѝ къ  бжⷭ҇твеннѣй ра́цѣ ѻ҆тца̀ на́шегѡ стефа́на прпⷣбнагѡ, и҆ со слеза́ми воззови́те: и҆зба́ви лю́ди своѧ̑, не да́ждь достоѧ́нiѧ твоегѡ̀ ро́дꙋ i҆сма́ильтескомꙋ, да достодо́лжнѡ воспое́мъ ми́лость твою̀, ст҃и́телю.

Бг҃оро́диченъ:

Ꙗ҆́кѡ разбо́йникъ, ꙗ҆́кѡ блꙋдни́ца, вопiю́ ти ѿ се́рдца: согрѣши́вша ѡ҆живи́ мѧ, ст҃а́ѧ бцⷣе, не разгнѣ́вайсѧ на мѧ̀, не ѿве́ржи менє̀ ѿ лица̀ твоегѡ̀, неразꙋ́мна сꙋ́ща и҆ ѿча́ѧнна.

И҆́нъ. I҆рмо́съ:

Та́инство стра́нное ви́жꙋ и҆ пресла́вное: не́бо, верте́пъ: престо́лъ херꙋвíмскiй, дв҃ꙋ: ꙗ҆́сли, вмѣсти́лище, въ ни́хже возлежѐ невмѣсти́мый хрⷭ҇то́съ бг҃ъ: є҆го́же, воспѣва́юще, велича́емъ.

Сла́вꙋ твою̀ воспѣ́ти по досто́инствꙋ невозмо́жно: чꙋдеса́ бо твоѧ̑ мнѡ́га, и҆ и҆сцѣлє́нiѧ безчи́слєнна незави́стнѡ подае́ши съ те́плою вѣ́рою приходѧ́щымъ, стефа́не ст҃и́телю, похвало̀ ро́да сꙋро́жскагѡ.

Поста́ви тебѐ цр҃кви свое́й ѡ҆снова́нiе хрⷭ҇то́съ, столпа̀ крѣ́пка и҆ неподви́жна во вѣ́ки, соблюда́юща и҆ назира́юща гра́дъ сво́й незы́бленъ, и҆ во вѣ́ки вѣ́ка ненавѣ́тꙋемь, и҆ ѿ всѧ́кихъ и҆збавлѧ́юща напа́данiй, вѣ́рою соверша́ющихъ свѧще́ннꙋю твою̀ па́мѧть.

А҆рхiере́и ѹ҆́бѡ, сщ҃е́нницы же и҆ мона́си, и҆ всѝ лю́дiе, мꙋ́жiе и҆ жєны̀, и҆ ѻ҆трокови̑цы, ста́рцы со младє́нцы, и҆ всѧ́къ во́зрастъ, и҆ всѧ́ко достоѧ́нiе, ст҃и́телю стефа́нꙋ сꙋро́жскомꙋ свѣ́тлѡ пра́зднꙋемъ.

Бг҃оро́диченъ:

Неизрече́нно дв҃ы та́инство: та́ бо престо́лъ херꙋвíмскiй, и҆ свѣтоно́сный черто́гъ показа́сѧ вседержи́телѧ хрⷭ҇та̀ бг҃а. ю҆́же благоче́стнѡ, ꙗ҆́кѡ бцⷣꙋ, велича́емъ.

Свѣти́ленъ.

Дв҃дски процвѣ́лъ є҆сѝ въ домꙋ̀ гдⷭ҇ни, ꙗ҆́кѡ фíнiѯъ,  ѻ҆́ч҃е прпⷣбне, пло́дъ твои́хъ трꙋдѡ́въ стокра́тнѡ ны́нѣ ѹ҆мно́жилъ є҆сѝ. тѣ́мже ѻ҆́блакъ де́мѡнѡвъ тꙋ́чами сле́зъ твои́хъ, блаже́нне, погрꙋзи́въ, ѿ хрⷭ҇та̀ по́честь и҆ вѣне́цъ побѣ́ды прiѧ́лъ є҆сѝ, и҆ чꙋде́съ, премꙋ́дре, незави́стнѡ бога́тꙋю ми́лость.

Два́жды.

Бг҃оро́диченъ: Подо́бенъ: Со ѹ҆ченики̑ взы́демъ:

Хрⷭ҇то́вꙋ ны́нѣ престо́лꙋ предстоѧ̀, ст҃и́телю, съ бг҃омт҃рiю и҆ пречⷭ҇тою дв҃ою молѧ́сѧ не преста́й, побѣ̑ды на ва́рвары странѣ̀ на́шей дарова́ти, и҆ ми́ръ мíрꙋ, и҆ дꙋша́мъ спасе́нiе, премꙋ́дре, соверша́ющымъ, ѽ стефа́не, па́мѧть твою̀, ст҃и́телємъ красото̀.

На хвали́техъ стiхи̑ры, на д҃, гла́съ д҃:

Стефа́не пресла́вне ѻ҆́ч҃е, а҆рхiере́ю хрⷭ҇то́въ, ѹ҆тѣше́нiе стра́нныхъ, вра́чь недꙋ́жныхъ, не ѿходѝ ѿ на́съ, молѧ̀ за пою́щыѧ тѧ̀.

Два́жды.

Ѻ҆́бразъ соблю́лъ є҆сѝ, прпⷣбне ѻ҆́ч҃е, по хрⷭ҇то́вѣ i҆кѡ́нѣ ста́лъ є҆сѝ мꙋ́жески, не ѹ҆страши́всѧ гноете́знагѡ преще́нiѧ, но дꙋхо́внымъ мече́мъ того̀ ѹ҆мертви́лъ є҆сѝ. тѣ́мъ дерзнове́нiе и҆́маши ко гдⷭ҇ꙋ, спасѝ па́ствꙋ твою̀ ѿ є҆́реси всѧ́кiѧ, стефа́не многострада́льне.

Гла́съ и҃:

До́блестей твои́хъ, прпⷣбне ѻ҆́ч҃е, пло́дъ ѹ҆ѧснѝ вѣ́рныхъ сердца̀: кто́ бо слы́ша безмѣ́рное твоѐ смире́нiе, и҆ терпѣ́нiю не ѹ҆диви́тсѧ, є҆́же къ ни́щымъ ти́хость, къ скорбѧ́щымъ ми́лованiе; всѧ̑ бг҃олѣ́пнѡ наꙋчи́лъ є҆сѝ, ст҃и́телю стефа́не. и҆ ны́нѣ неꙋвѧда́емымъ вѣнце́мъ ѹ҆вѧ́злсѧ є҆сѝ, молѝ спасти́сѧ дꙋша́мъ на́шымъ.

Сла́ва, гла́съ s҃:

Прпⷣбне требл҃же́нне, свѧще́нный ѻ҆́ч҃е, па́стырю до́брый, первопа́стырѧ хрⷭ҇та̀ ѹ҆ченичѐ, положи́вый дꙋ́шꙋ твою̀ за сꙋро́жь: ты̀ и҆ ны́нѣ, стефа́не ст҃и́телю, просѝ моли́твами твои́ми дарова́ти на́мъ ве́лiю ми́лость. 

И҆ ны́нѣ, бг҃оро́диченъ: Бцⷣе, ты̀ є҆сѝ лоза̀ и҆́стиннаѧ:

Славосло́вiе вели́кое и҆ ѿпꙋ́стъ.

На лiтꙋргíи бл҃жє́нна, пе́рвагѡ канѡ́на пѣ́снь г҃-ѧ, на д҃: и҆ в҃-гѡ пѣ́снь s҃, на д҃. Прокíменъ, гла́съ а҃: Ѹ҆ста̀ моѧ̑ возглаго́лютъ премꙋ́дрость, и҆ поꙋче́нiе се́рдца моегѡ̀ ра́зꙋмъ.Стíхъ: Ѹ҆слы́шите сiѧ̑ всѝ ꙗ҆зы́цы: А҆пⷭ҇лъ ко є҆вре́ємъ, зача́ло ти҃_i. А҆ллилꙋ́iа, гла́съ в҃: Ѹ҆ста̀ пра́веднагѡ поꙋча́тсѧ премꙋ́дрости, и҆ ѧ҆зы́къ є҆гѡ̀ возглаго́летъ сꙋ́дъ. Стíхъ: Зако́нъ бг҃а є҆гѡ̀ въ се́рдцѣ є҆гѡ̀, и҆ не за́пнꙋтсѧ стѡпы̀ є҆гѡ̀. Е҆ѵⷢ҇лiе матѳе́а, зача́ло а҃_i. Прича́стенъ: Въ па́мѧть вѣ́чнꙋю бꙋ́детъ пра́ведникъ.


