    OCR:

    Библиотека святоотеческой литературы

    http://orthlib.ru





Мѣ́сѧца тогѡ́же въ ѳ҃- де́нь.

Пра́зднованiе прест҃ѣ́й бг҃оро́дицѣ въ че́сть чꙋдотво́рныѧ є҆ѧ̀ i҆кѡ́ны, и҆менꙋ́емыѧ неча́ѧннаѧ ра́дость.

На ма́лѣй вече́рни.

На Гдⷭ҇и воззва́хъ, стiхи̑ры на д҃, гла́съ д҃.

Всѣ̑мъ предста́тельствꙋеши, влⷣчце:

Е҆гда̀ нѣ́кiй человѣ́къ:

Хотѧ́й сп҃съ и҆злiѧ́ти: (зрѝ на вели́цѣй вече́рни).

Сла́ва, и҆ ны́нѣ, гла́съ s҃.

Прiиди́те, вѣ́рнiи: (зрѝ на лiтíи).

Стiхи̑ры на стiхо́внѣ, гла́съ є҃:

Нб҃о и҆ землѧ̀ да ликовствꙋ́ютъ: се́ бо мт҃рь предꙿ сн҃омъ предстои́тъ, проще́нiѧ грѣхѡ́въ грѣ́шникꙋ вели́комꙋ ѹ҆се́рднѡ просѧ́щи. ѡ҆ се́мъ а҆́гг҃ли ра́дꙋютсѧ, съ ни́миже и҆ мы̀ дꙋхо́внѡ да ликовствꙋ́емъ, бг҃оро́дицꙋ пѣ́сньми велича́юще.

Стíхъ: Помѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ.

Съ чи́нми сщ҃е́нныхъ всѝ ро́ди вѣ́рныхъ, дне́сь возвесели́мсѧ, пра́зднꙋюще торжество̀ бж҃iѧ мт҃ре, ꙗ҆ви́вшiѧ на́мъ въ чꙋдотво́рнѣмъ ѻ҆́бразѣ є҆ѧ̀ и҆сто́чникъ приснотекꙋ́щiй, незави́стныѧ да́ры бл҃гости всѣ̑мъ подаю́щiй.

Стíхъ: Слы́ши, дщѝ, и҆ ви́ждь, и҆ приклонѝ ѹ҆́хо твоѐ. 

Тѧ̀, ро́ждшꙋю всѣ́хъ бг҃а, бл҃жа́тъ нбⷭ҇нiи а҆́гг҃ли и҆ земнíи человѣ́цы, ꙗ҆́кѡ за вѣ̑рныѧ лю́ди мо́лишисѧ, покрыва́ющи и҆́хъ ми́лостiю твое́ю, тво́й соверша́ющихъ пра́здникъ.

Сла́ва, и҆ ны́нѣ, бг҃оро́диченъ, гла́съ и҃:

Влⷣчце, прiимѝ мѡли́твы ра̑бъ твои́хъ и҆ и҆зба́ви на́съ ѿ всѧ̑кiѧ нꙋ́жды и҆ печа́ли.

Тропа́рь пи́санъ на вели́цѣй вече́рни.



На вели́цѣй вече́рни.

На Гдⷭ҇и воззва́хъ, стiхи̑ры на и҃, гла́съ в҃:

Прiиди́те, воспои́мъ гдⷭ҇еви, ве́лiю ра́дость на́мъ дарова́вшемꙋ, чꙋдотво́рныѧ ра́ди i҆кѡ́ны мт҃ре своеѧ̀, къ не́йже взира́юще, пѣ́снь всѝ та́кѡ рце́мъ: ѽ пречꙋ́днаѧ влⷣчце бг҃оро́дице, сп҃са́й гра́дъ и҆ лю́ди, вѣ́рою и҆ любо́вiю покланѧ́ющыѧсѧ пречⷭ҇тнѣ́й i҆кѡ́нѣ твое́й.

Кто̀ возглаго́летъ си̑лы твоѧ̑, слы̑шаны сотвори́тъ всѧ̑ хвалы̀ твоѧ̑, гдⷭ҇и, дарова́лъ бо є҆сѝ дерзнове́ннꙋю хода́таицꙋ ро́дꙋ хрⷭ҇тiа́нскомꙋ, пречⷭ҇тꙋю мт҃рь твою̀, грѣ́шныхъ къ тебѣ̀ приводѧ́щꙋю, и҆ си̑мъ неча́ѧннꙋю ра́дость и҆̀мъ даю́щꙋю, и҆ просѧ́щꙋю на́мъ ми́ра и҆ ве́лiѧ ми́лости.

Хотѧ́й сп҃съ и҆злiѧ́ти преsѣ́льное бога́тство бл҃года́ти на вѣ̑рныѧ своѧ̑, разсѣ́ѧлъ є҆́сть, ꙗ҆́кѡ sвѣ̑зды, сiѧ́ющыѧ во страна́хъ правосла́вныхъ, i҆кѡ́ны мт҃ре своеѧ̀, бл҃года́ть чꙋде́съ и҆сточа́ющыѧ, и҆сцѣлє́нiѧ подаю́щыѧ, и҆ ми́ръ, и҆ ве́лiю ми́лость.

Е҆гда̀ нѣ́кiй человѣ́къ беззако́ненъ припадѐ къ пречꙋ́дномꙋ ѻ҆́бразꙋ твоемꙋ̀, а҆рха́гг҃льское привѣ́тствiе  приносѧ̀ тебѣ̀, є҆ди́нѣй пречⷭ҇тѣй и҆ пребл҃гослове́ннѣй, тогда̀ ѿ пꙋтѝ поги́бельнагѡ ѿврати́ла є҆сѝ є҆го̀ и҆ неча́ѧннꙋю ра́дость сп҃се́нiѧ дарова́ла є҆сѝ є҆мꙋ̀, и҆ ми́ръ, и҆ ве́лiю ми́лость.

Всѣ̑мъ предста́тельствꙋеши, влⷣчце, прибѣга́ющымъ съ вѣ́рою въ держа́вный тво́й покро́въ, и҆но́го бо, грѣ́шнiи, не и҆́мамы при́снѡ въ бѣда́хъ и҆ ско́рбехъ и҆збавле́нiѧ, ѡ҆бремене́ннiи грѣхѝ мно́гими, мт҃и бг҃а вы́шнѧгѡ ты̀ є҆сѝ, пречⷭ҇таѧ, потщи́сѧ помощѝ рабѡ́мъ твои̑мъ.

Всѣ́хъ скорбѧ́щихъ и҆ ѡ҆би́димыхъ застꙋ́пнице, а҆́лчꙋщихъ пита́тельнице, стра́нныхъ ѹ҆тѣше́нiе, ѡ҆бꙋрева́емыхъ приста́нище, больны́хъ посѣще́нiе, немощны́хъ покро́въ, же́злъ ста́рости, мт҃и бг҃а вы́шнѧгѡ ты̀ є҆сѝ, пречⷭ҇таѧ, потщи́сѧ помощѝ рабѡ́мъ твои̑мъ.

Сла́ва, и҆ ны́нѣ, гла́съ s҃:

Сра́дꙋютсѧ съ на́ми ѹ҆́мнаѧ всѧ̑ чинѡнача́лiѧ, ви́дѧще цр҃цꙋ и҆ влⷣчцꙋ всѣ́хъ, многоиме́ннѣ вѣ́рными сла́вимꙋ, ра́дꙋютсѧ же и҆ дꙋ́си пра́ведныхъ, зрѧ́щiи бг҃омт҃рь, за грѣ̑шныѧ лю́ди всечестнíи своѝ рꙋцѣ̀ къ сн҃ꙋ простира́ющꙋю и҆ просѧ́щꙋю и҆̀мъ ѡ҆ставле́нiѧ грѣхѡ́въ, и҆ ми́ра, и҆ ве́лiѧ ми́лости.

Та́же вхо́дъ, прокíменъ днѐ, и҆ чтє́нiѧ бг҃орѡ́дичны г҃.

Бытiѧ̀ чте́нiе.

[Глава̀ к҃и] И҆зы́де i҆а́кѡвъ ѿ стꙋденца̀ клѧ́твеннагѡ, и҆ и҆́де въ харра́нъ. И҆ ѡ҆брѣ́те мѣ́сто, и҆ спа̀ та́мѡ: за́йде бо со́лнце. И҆ взѧ́тъ ѿ ка́менiѧ мѣ́ста тогѡ̀, и҆ положѝ возгла́вiе себѣ̀, и҆ спа̀ на мѣ́стѣ ѻ҆́номъ. И҆ со́нъ ви́дѣ: и҆ сѐ лѣ́ствица ѹ҆твержде́на на землѝ,  є҆ѧ́же глава̀ досѧза́ше до небе́съ, и҆ а҆́гг҃ли бж҃iи восхожда́хꙋ и҆ низхожда́хꙋ по не́й. гдⷭ҇ь же ѹ҆твержда́шесѧ на не́й, и҆ речѐ: а҆́зъ бг҃ъ а҆враа́мовъ, ѻ҆тца̀ твоегѡ̀, и҆ бг҃ъ i҆саа́ковъ, не бо́йсѧ: землѧ̀, и҆дѣ́же ты̀ спи́ши на не́й, тебѣ̀ да́мъ ю҆̀, и҆ сѣ́мени твоемꙋ̀ И҆ бꙋ́детъ сѣ́мѧ твоѐ ꙗ҆́кѡ песо́къ земны́й, и҆ распространи́тсѧ на мо́ре, и҆ лíвꙋ, и҆ сѣ́веръ, и҆ на восто́ки: и҆ возбл҃гословѧ́тсѧ ѡ҆ тебѣ̀ всѧ̑ колѣ̑на земна̑ѧ, и҆ ѡ҆ сѣ́мени твое́мъ. И҆ сѐ а҆́зъ съ тобо́ю сохранѧ́ѧй тѧ̀ на всѧ́комъ пꙋтѝ, а҆́може а҆́ще по́йдеши, и҆ возвращꙋ́ тѧ въ зе́млю сiю̀: ꙗ҆́кѡ не и҆́мамъ тебѐ ѡ҆ста́вити, до́ндеже сотвори́ти мѝ всѧ̑, є҆ли̑ка глаго́лахъ тебѣ̀. И҆ воста̀ i҆а́кѡвъ ѿ сна̀ своегѡ̀, и҆ речѐ: ꙗ҆́кѡ є҆́сть гдⷭ҇ь на мѣ́стѣ се́мъ, а҆́зъ же не вѣ́дѣхъ. И҆ ѹ҆боѧ́сѧ, и҆ речѐ: ꙗ҆́кѡ стра́шно мѣ́сто сiѐ: нѣ́сть сiѐ, но до́мъ бж҃iй, и҆ сiѧ̑ врата̀ нбⷭ҇наѧ.

Прⷪ҇ро́чества i҆езекíилева чте́нiе.

[Главы̑ м҃г и҆ м҃д] Та́кѡ глаго́летъ гдⷭ҇ь: бꙋ́детъ ѿ днѐ ѻ҆сма́гѡ и҆ про́чее, сотворѧ́тъ i҆ерє́и на ѻ҆лтарѝ всесожже́нiѧ ва́шегѡ и҆ ꙗ҆̀же сп҃се́нiѧ ва́шегѡ: и҆ прiимꙋ́ вы, глаго́летъ а҆дѡнаì гдⷭ҇ь. И҆ ѡ҆брати́ мѧ на пꙋ́ть вра́тъ ст҃ы́хъ внѣ́шнихъ, зрѧ́щихъ на восто́ки: и҆ сiѧ̑ бѧ́хꙋ затворє́на. И҆ речѐ гдⷭ҇ь ко мнѣ̀: врата̀ сiѧ̑ затворє́на бꙋ́дꙋтъ, и҆ не ѿве́рзꙋтсѧ, и҆ никто́же про́йдетъ сквозѣ̀ и҆́хъ: ꙗ҆́кѡ гдⷭ҇ь бг҃ъ i҆и҃левъ про́йдетъ и҆́ми, и҆ бꙋ́дꙋтъ затворє́на. Ꙗ҆́кѡ и҆гꙋ́менъ сѧ́детъ въ ни́хъ снѣ́сти хлѣ́бъ: по пꙋтѝ є҆ла́мскихъ вра́тъ вни́детъ, и҆ по пꙋтѝ є҆гѡ̀ и҆зы́детъ. И҆ введе́ мѧ по пꙋтѝ вра́тъ ст҃ы́хъ сꙋ́щихъ къ сѣ́верꙋ, прѧ́мѡ хра́мꙋ: и҆ ви́дѣхъ, и҆ сѐ и҆спо́лнь сла́вы хра́мъ гдⷭ҇ень. 

При́тчей чте́нiе.

[Глава̀ ѳ҃] Премꙋ́дрость созда̀ себѣ̀ до́мъ, и҆ ѹ҆твердѝ столпѡ́въ се́дмь: закла̀ своѧ̑ же́ртвєннаѧ, и҆ растворѝ въ ча́ши свое́й вiно̀, и҆ ѹ҆гото́ва свою̀ трапе́зꙋ. Посла̀ своѧ̑ рабы̑, созыва́ющи съ высо́кимъ проповѣ́данiемъ на ча́шꙋ, глаго́лющи: и҆́же є҆́сть безꙋ́менъ, да ѹ҆клони́тсѧ ко мнѣ̀. И҆ тре́бꙋющымъ ѹ҆ма̀ речѐ: прiиди́те, ꙗ҆ди́те мо́й хлѣ́бъ, и҆ пíйте вiно̀, є҆́же раствори́хъ ва́мъ. Ѡ҆ста́вите безꙋ́мiе, и҆ жи́ви бꙋ́дете: и҆ взыщи́те ра́зꙋма, да поживетѐ: и҆ и҆спра́вите ра́зꙋмъ въ вѣ́дѣнiи. Наказꙋ́ѧй sлы̑ѧ прiи́метъ себѣ̀ безче́стiе, ѡ҆блича́ѧй же нечести́ваго ѡ҆поро́читъ себѐ: ѡ҆бличе́нiе бо нечести́вомꙋ ра̑ны є҆мꙋ̀. Не ѡ҆блича́й sлы́хъ, да не возненави́дѧтъ тебѐ: ѡ҆блича́й премꙋ́дра, и҆ возлю́битъ тѧ̀. Да́ждь премꙋ́дромꙋ винꙋ̀, и҆ премꙋ́дршiй бꙋ́детъ: сказꙋ́й првⷣномꙋ, и҆ приложи́тъ прiима́ти. Нача́ло премꙋ́дрости, стра́хъ гдⷭ҇ень, и҆ совѣ́тъ ст҃ы́хъ, ра́зꙋмъ: разꙋмѣ́ти бо зако́нъ по́мысла є҆́сть бл҃га́гѡ. Си́мъ бо ѻ҆́бразомъ мно́гое поживе́ши вре́мѧ, и҆ приложа́тсѧ тебѣ̀ лѣ̑та живота̀.

Стiхи̑ры на лiтíи, гла́съ д҃:

Дне́сь да возра́дꙋетсѧ и҆ да возвесели́тсѧ вѣ́рныхъ собра́нiе: се́ бо мт҃рь свѣ́та и҆ чⷭ҇тоты̀, грѣ́шникꙋ ꙗ҆ви́вши застꙋпле́нiе, си́мъ и҆ всѣ̑мъ вѣ̑рнымъ показꙋ́етъ, ꙗ҆́кѡ бл҃гонаде́ждна є҆́сть на́мъ застꙋ́пница, ѡ҆бременє́ннымъ грѣхѝ и҆ скорбьмѝ мно́гими, съ вѣ́рою притека́ющымъ въ пречꙋ́дный є҆ѧ̀ покро́въ. 

Гла́съ в҃:

Смы́слъ ѡ҆чи́стивше и҆ ѹ҆́мъ, со а҆́гг҃лы и҆ мы̀ торжествꙋ́емъ, свѣ́тлѡ начина́юще давíдскꙋю пѣ́снь ѻ҆трокови́цѣ невѣ́стѣ, мт҃ри всѣ́хъ цр҃ѧ̀, хрⷭ҇та̀ бг҃а на́шегѡ, воскреснѝ, гдⷭ҇и, глаго́люще, въ поко́й тво́й, ты̀ и҆ кiвѡ́тъ ст҃ы́ни твоеѧ̀, ꙗ҆́кѡ бо пала́тꙋ кра́снꙋ, сiю̀ ѹ҆краси́лъ є҆сѝ, влⷣко, покрыва́ти и҆ сп҃са́ти вѣ̑рныѧ держа́вною си́лою твое́ю.

Сла́ва, и҆ ны́нѣ, гла́съ s҃:

Прiиди́те, вѣ́рнiи, воспои́мъ застꙋ́пницꙋ ро́да хрⷭ҇тiа́нскагѡ, подви́гшꙋюсѧ на ѹ҆моле́нiе сн҃а своегѡ̀ и҆ бг҃а за человѣ́ка беззако́нна, грѣхо́внымъ житiе́мъ свои́мъ сн҃а бж҃iѧ прогнѣви́вша и҆ си́мъ второ́е є҆го̀ распе́нша, и҆ и҆зꙿ глꙋбины̀ дꙋшѝ къ не́й возопiи́мъ: ѽ премлⷭ҇тиваѧ хода́таице, не ѡ҆ста́ви и҆ на́съ бл҃гопрiѧ́тными къ сн҃ꙋ твоемꙋ̀ ѡ҆ на́съ моли́твами.

На стiхо́внѣ стiхи̑ры, гла́съ д҃:

Ꙗ҆́кѡ сл҃нце пресвѣ́тлое, возсiѧ̀ на́мъ чꙋдотво́рнаѧ i҆кѡ́на твоѧ̀, влⷣчце, и҆злива́ющи ѻ҆би́льнѡ лꙋ́чы бла́гости твоеѧ̀: болѧ́щымъ здра́вiе, скорбѧ́щымъ ѹ҆тѣше́нiе, ѿ бѣ́дъ и҆збавле́нiе и҆ дꙋша́мъ на́шымъ ми́ръ и҆ ве́лiю ми́лость.

Стíхъ: Помѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ.

Воспои́мъ, лю́дiе, свѣ́тло давíдскꙋю пѣ́снь ѻ҆трокови́цѣ, невѣ́стѣ бж҃iей, мт҃ри всѣ́хъ цр҃ѧ̀ хрⷭ҇та̀: предста̀ цр҃и́ца ѡ҆деснꙋ́ю тебѐ, влⷣко, рѧ̑сны златы́ми ѡ҆дѣ́ѧна и҆ преꙋкраше́на бж҃е́ственными лѣ́потами. сiю́ бо, и҆збра́ннꙋю въ жена́хъ, па́че всегѡ̀ мíра ѹ҆добри́въ, бл҃гоизво́ли роди́тисѧ ѿ неѧ̀ вели́кiѧ ра́ди ми́лости и҆ сiю̀ помо́щницꙋ лю́демъ свои̑мъ дарова̀ покрыва́ти рабы̑ своѧ̑, є҆ди́нꙋ бл҃гослове́ннꙋю. 

Стíхъ: Слы́ши, дщѝ, и҆ ви́ждь, и҆ приклонѝ ѹ҆́хо твоѐ.

Приклони́вши ѹ҆́хо твоѐ ко а҆рха́гг҃льскомꙋ бл҃говѣ́стiю, воспрiѧ́ла є҆сѝ во чре́вѣ твое́мъ, чⷭ҇таѧ, прекло́ньшаго нб҃са̀ и҆ на́шегѡ ра́ди сп҃се́нiѧ на зе́млю сше́дшаго, и҆́же ны́нѣ приклонѧ́етъ ѹ҆́хо своѐ къ бл҃гопрiѧ̑тнымъ твои̑мъ моли́твамъ ѡ҆ всѣ́хъ, вѣ́рою и҆ любо́вiю чтꙋ́щихъ тѧ̀.

Сла́ва, и҆ ны́нѣ, гла́съ з҃:

Подꙿ кро́въ тво́й, влⷣчце, всѝ земноро́днiи прибѣга́юще, вопiе́мъ тѝ: бг҃оро́дице, ѹ҆пова́нiе на́ше, и҆зба́ви ны̀ ѿ безмѣ́рныхъ прегрѣше́нiй и҆ сп҃сѝ дꙋ́шы на́шѧ.

На бл҃гослове́нiи хлѣ́бѡвъ тропа́рь, гла́съ д҃:

Дне́сь, вѣ́рнiи лю́дiе, дꙋхо́внѡ торжествꙋ́емъ, прославлѧ́юще застꙋ́пницꙋ ѹ҆се́рднꙋю ро́да хрⷭ҇тiа́нскагѡ, и҆, притека́юще къ пречⷭ҇томꙋ є҆ѧ̀ ѻ҆́бразꙋ, взыва́емъ си́це: ѽ преми́лостиваѧ влⷣчце бг҃оро́дице, пода́ждь на́мъ неча́ѧннꙋю ра́дость, ѡ҆бременє́ннымъ грѣхѝ и҆ скорбьмѝ мно́гими, и҆ и҆зба́ви на́съ ѿ всѧ́кагѡ sла̀, молѧ́щи сн҃а твоего̀ хрⷭ҇та̀ бг҃а на́шего, сп҃стѝ дꙋ́шы на́шѧ.

И҆ Бг҃оро́дице дв҃о, ра́дꙋйсѧ:



На ѹ҆́трени. По а҃-мъ стiхосло́вiи сѣда́ленъ, гла́съ г҃:

Бж҃е́ственными сiѧ̑нiи а҆́гг҃льскихъ во́инствъ ѡ҆бстꙋпа́ема и҆ съ чи́нми прⷪ҇рѡ́къ и҆ а҆пⷭ҇тѡлъ че́стнѡ слꙋ́жбꙋ прiе́млющи, ꙗ҆́кѡ мт҃и бж҃iѧ, посѣтѝ на́съ, твои́хъ ра̑бъ, молѧ́щи хрⷭ҇та̀ бг҃а на́шего дарова́ти на́мъ ве́лiю ми́лость. 

Сла́ва, и҆ ны́нѣ, то́йже. По в҃-мъ стiхосло́вiи сѣда́ленъ, гла́съ s҃:

Безпѡ́мощнымъ крѣ́пость ты̀ вои́стиннꙋ, бг҃ома́ти, всѣ́мъ покро́въ и҆ къ бг҃ꙋ хода́таица.

Сла́ва, и҆ ны́нѣ, то́йже.

По полѷеле́и сѣда́ленъ, гла́съ в҃:

Гора̀ є҆сѝ вели́ка и҆ пресла́вна, па́че горы̀ сiна́йскiѧ: ѻ҆на́ бо, не терпѧ́щи сни́тiѧ сла́вы бж҃iѧ во ѻ҆́бразѣхъ и҆ сѣ́нехъ, ѻ҆гне́мъ возгора́шесѧ, и҆ гро́ми и҆ мо́лнiѧ та́мѡ бы́ша, ты́ же, въ себѣ̀ бж҃е́ственнаго ѻ҆гнѧ̀ прiе́мши, бж҃iе сло́во неѡпа́льнѡ носи́ла є҆сѝ, ма́нiемъ носѧ́щаго всѧ̑, и҆, мт҃рнее дерзнове́нiе къ немꙋ̀ и҆мꙋ́щи, помозѝ, влⷣчце, вѣ́рою тѧ̀ почита́ющымъ, прiѧ́ла бо є҆сѝ ѿ бг҃а да́ръ стро́ити и҆ покрыва́ти хрⷭ҇тоимени́тое твоѐ ста́до, рабы̑ твоѧ̑.

Сла́ва, и҆ ны́нѣ, то́йже.

По н҃-мъ ѱалмѣ̀ стiхи́ра, гла́съ s҃: Сра́дꙋютсѧ съ на́ми ѹ҆́мнаѧ всѧ̑ чинѡнача́лiѧ: Сла́вникъ на Гдⷭ҇и воззва́хъ, пи́санъ на вели́цѣй вече́рни.

Канѡ́нъ, гла́съ д҃.

Пѣ́снь а҃.

I҆рмо́съ: Ѿве́рзꙋ ѹ҆ста̀ моѧ̑, и҆ напо́лнѧтсѧ дх҃а, и҆ сло́во ѿры́гнꙋ цр҃цѣ мт҃ри, и҆ ꙗ҆влю́сѧ, свѣ́тлѡ торжествꙋ́ѧ, и҆ воспою̀, ра́дꙋѧсѧ, тоѧ̀ чꙋдеса̀.

Ѿве́рзшаѧ двє́ри милосе́рдiѧ бж҃iѧ а҆рха́гг҃льское привѣ́тствiе тебѣ̀ приноси́вшемꙋ, не затворѝ и҆ ѿ на́съ ѹ҆тро́бы человѣколю́бiѧ твоегѡ̀, тѧ̀ воспѣва́ющихъ. 

Чꙋ́дно бы́сть житiѐ твоѐ на землѝ, пресла́внаѧ мт҃и дв҃о, но нбⷭ҇ное твоѐ жи́тельство чꙋднѣ́йше є҆́сть: непреста́ннѡ бо ꙗ҆влѧ́еши чꙋдеса̀ мт҃рнѧгѡ твоегѡ̀ милосе́рдiѧ тѧ̀ воспѣва́ющымъ.

Сн҃а, ѿ ѻ҆ц҃а̀ безлѣ́тнѡ ражда́ющагосѧ въ послѣ̑днѧѧ лѣ̑та, зачала̀ є҆сѝ ѡ҆сѣне́нiемъ дх҃а ст҃а́гѡ, вѣ́чнꙋю ра́дость мíрꙋ роди́вши.

Ра́дꙋйсѧ, мо́ре, потопи́вшее фараѡ́на мы́сленнаго, дiа́вола. ра́дꙋйсѧ, ка́меню, напои́вшiй жа́ждꙋщихъ жи́зни дх҃о́вныѧ, дарова́ла бо є҆сѝ ро́дꙋ человѣ́ческомꙋ и҆зба́вителѧ плѣне́нныхъ и҆ наста́вника заблꙋ́ждшихъ.

И҆́нъ канѡ́нъ, гла́съ в҃.

I҆рмо́съ: Мѡѷсе́йскꙋю пѣ́снь воспрiи́мши, возопíй, дꙋшѐ: помо́щникъ и҆ покрови́тель бы́сть мнѣ̀ во сп҃се́нiе, се́й мо́й бг҃ъ, и҆ просла́влю є҆го̀.

Рабо́ты вра́жiѧ и҆зба́вила є҆сѝ ве́сь ро́дъ человѣ́чь, сп҃са всемꙋ̀ мíрꙋ роди́вши, є҆го́же молѝ ѿ навѣ́тѡвъ лꙋка́вагѡ и҆ на́съ сп҃стѝ.

Бꙋ́ди въ напа́стехъ на́шихъ хода́таица и҆ предста́тельница ѡ҆ на́съ къ сн҃ꙋ твоемꙋ̀, прест҃а́ѧ дв҃о, да тѣ́хъ и҆збы́вше, прославлѧ́емъ є҆го̀ со ѻ҆ц҃е́мъ и҆ ст҃ы́мъ дх҃омъ.

А҆́гг҃лъ и҆ а҆рха̑гг҃лъ превы́сшаѧ и҆ всеѧ̀ тва́ри чⷭ҇тнѣ́йшаѧ, ты̀ є҆сѝ вели́каѧ предста́тельница ро́да хрⷭ҇тiа́нскагѡ.

Катава́сiа: Ѿве́рзꙋ ѹ҆ста̀ моѧ̑:

Пѣ́снь г҃.

I҆рмо́съ: Твоѧ̑ пѣсносло́вцы, бг҃оро́дице, живы́й и҆ незави́стный и҆сто́чниче, ли́къ себѐ совокꙋ́пльшыѧ, дꙋхо́внѡ ѹ҆твердѝ, въ бж҃е́ственнѣй твое́й сла́вѣ вѣнцє́въ сла́вы сподо́би. 

Тѧ̀ ѹ҆се́рднѡ пѣсносло́вѧщихъ ѹ҆твердѝ въ житiѝ добродѣ́тельнѣмъ и҆ ро́ждшагосѧ ѿ тебє̀ ѹ҆се́рднѡ молѝ, да не лише́ни бꙋ́демъ вѣнцє́въ сла́вы грѣ̑хъ ра́ди на́шихъ.

Па́че всѧ́кагѡ беззако́нна человѣ́ка въ житiѝ свое́мъ сн҃а твоего̀ грѣхѝ прогнѣвлѧ́емъ, но, ѽ мт҃и милосе́рдаѧ, бꙋ́ди ѡ҆ на́съ хода́таица.

Да сподо́битъ на́съ вѣнцє́въ сла́вы въ бж҃е́ственнѣй свое́й сла́вѣ сѣдѧ́й со ѻ҆ц҃е́мъ и҆ ст҃ы́мъ дх҃омъ i҆и҃съ чл҃вѣколю́бецъ, рожде́йсѧ ѿ тебє̀ и҆ вла́сть и҆мѣ́ѧй человѣ́кѡмъ ѡ҆ставлѧ́ти грѣхѝ.

Ра́дꙋйсѧ, дв҃о, невмѣсти́маго бг҃а во чре́вѣ вмѣсти́вшаѧ, и҆ того̀ ꙗ҆́кѡ младе́нца носи́вшаѧ, и҆ сосцы̀ твои́ми пита́вшаѧ.

И҆́нъ.

I҆рмо́съ: Ѹ҆тверди́ мѧ, гдⷭ҇и бж҃е мо́й, да не похва́литсѧ вра́гъ мо́й ѡ҆ мнѣ̀: ты́ бо є҆сѝ, гдⷭ҇и, ѹ҆твержде́нiе моѐ, и҆ прибѣ́жище, и҆ си́ла.

Молє́нiѧ на̑ша ѹ҆слы́ши, мт҃и дв҃о, и҆ вонмѝ воздыха́нiѧмъ на́шымъ, и҆ ѡ҆ на́съ моли́твꙋ къ сн҃ꙋ твоемꙋ̀ сотворѝ.

Ꙗ҆́кѡ милосе́рдаѧ, вонмѝ моли́твамъ на́шымъ и҆ да́рꙋй на́мъ ѿ sлы́хъ и҆ лю́тыхъ ѡ҆бстоѧ́нiй и҆ печа́лей и҆збавле́нiе.

Бꙋ́рю жите́йскихъ треволне́нiй на́шихъ ѹ҆толѝ и҆ sлы̑ѧ стра̑сти на́шѧ проженѝ, пречⷭ҇таѧ, да въ тишинѣ̀ и҆ безстра́стiи тѧ̀ прославлѧ́емъ.

Лю́дiе бж҃iи, прiиди́те, ны́нѣ восхва́лимъ нбⷭ҇нꙋю цр҃цꙋ, съ нб҃сѐ ст҃а́гѡ своегѡ̀ на ны̀ призира́ющꙋю и҆ на́съ къ нбⷭ҇нымъ возводѧ́щꙋю.

Катава́сiа: Твоѧ̑ пѣсносло́вцы: 

Сѣда́ленъ, гла́съ є҃:

Те́плаѧ предста́тельнице и҆ непобѣди́маѧ, ѹ҆пова́нiе и҆звѣ́стное и҆ непосты́дное, стѣно̀, и҆ покро́ве, и҆ приста́нище прибѣга́ющымъ къ тебѣ̀, приснодв҃о чⷭ҇таѧ, сн҃а твоего̀ и҆ бг҃а молѝ со а҆́гг҃лы ѹ҆мире́нiе да́ти мíрꙋ, и҆ сп҃се́нiе, и҆ ве́лiю ми́лость.

Сла́ва, и҆ ны́нѣ то́йже.

Пѣ́снь д҃.

I҆рмо́съ: Сѣдѧ́й въ сла́вѣ на прⷭ҇то́лѣ бж҃ества̀ во ѻ҆́блацѣ ле́гцѣ, прiи́де i҆и҃съ пребж҃е́ственный, нетлѣ́нною дла́нiю, и҆ сп҃сѐ зовꙋ́щыѧ: сла́ва, хрⷭ҇тѐ, си́лѣ твое́й.

Сп҃са всемꙋ̀ мíрꙋ ро́ждшаѧ, и҆ сама̀ сп҃са́еши, мт҃и, ѿ бѣ́дъ и҆ печа́лей жите́йскихъ бг҃оро́дицꙋ тѧ̀ и҆сповѣ́дающихъ.

И҆сцѣлѝ всѧ̑ лю̑тыѧ и҆ неꙋдо́бь и҆сцѣ̑льныѧ болѣ̑зни на́шѧ, мт҃и сн҃а и҆ и҆зба́вителѧ, на крⷭ҇тъ грѣхѝ на́шѧ возне́сшагѡ.

Ѵ҆поста́снаѧ премꙋ́дрость, бг҃ъ сло́во и҆збра́ тѧ въ жили́ще своѐ, сего̀ ѹ҆се́рднѡ молѝ, да сп҃се́тъ на́съ и҆́миже вѣ́сть сꙋдьба́ми.

Ра́дꙋйсѧ, невѣ́сто прекра́снаѧ, до́браѧ. ра́дꙋйсѧ, голꙋби́це чⷭ҇таѧ. ра́дꙋйсѧ, мт҃и є҆мманꙋ́илева, бг҃оро́дице приснодв҃о.

И҆́нъ.

I҆рмо́съ: Пою́ тѧ, слꙋ́хомъ бо, гдⷭ҇и, ѹ҆слы́шахъ и҆ ѹ҆жасо́хсѧ: до менє́ бо и҆́деши, менѐ и҆щѧ̀, заблꙋ́ждшаго. тѣ́мъ мно́гое твоѐ снизхожде́нiе, є҆́же на мѧ̀, прославлѧ́ю, многомлⷭ҇тиве.

А҆́ще и҆ недоꙋмѣ́етъ ѧ҆зы́къ на́шъ восхвали́ти тѧ̀ по досто́инствꙋ, ѻ҆ба́че, любо́вiю къ тебѣ̀ дви́жими,  ѿ всегѡ̀ се́рдца и҆ ѿ всегѡ̀ помышле́нiѧ на́шегѡ сла́вимъ и҆ хва́лимъ тѧ̀, всѣ́хъ бл҃ги́хъ хода́таицꙋ.

Глꙋбины̑ мѡрскíѧ кто̀ и҆зслѣ́дитъ; кто́ же возмо́жетъ и҆счи́слити и҆ твоѧ̑ вєли́кiѧ на́мъ ми́лѡсти и҆ щедрѡ́ты;

Ѻ҆́тче, гдⷭ҇и нб҃сѐ и҆ землѝ! коли́кое бл҃годаре́нiе принесе́мъ тебѣ̀, занѐ бл҃гꙋ́ю и҆ си́льнꙋю хода́таицꙋ ро́дꙋ хрⷭ҇тiа́нскомꙋ дарова́лъ є҆сѝ.

Дла̑ни твоѧ̑ просте́рши къ ро́ждшемꙋсѧ и҆зꙿ тебє̀, премилосе́рдаѧ мт҃и, не преста́й ѡ҆ на́съ молѧ́сѧ, да моли́твами твои́ми нбⷭ҇ныхъ и҆ земны́хъ дарова́нiй сподо́бимсѧ.

Катава́сiа: Сѣдѧ́й въ сла́вѣ:

Пѣ́снь є҃.

I҆рмо́съ: Ѹ҆жасо́шасѧ всѧ́чєскаѧ ѡ҆ бж҃е́ственнѣй сла́вѣ твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во ѹ҆тро́бѣ надъ всѣ́ми бг҃а, и҆ родила̀ є҆сѝ безлѣ́тнаго сн҃а, всѣ̑мъ воспѣва́ющымъ тѧ̀ ми́ръ подава́ющаѧ.

Нб҃о и҆ землѧ̀ ѹ҆дивлѧ́ютсѧ, зрѧ́ще милосе́рдiе твоѐ къ ро́дꙋ хрⷭ҇тiа́нскомꙋ, пресла́внаѧ мт҃и дв҃о, и҆ къ са́мымъ до́лꙋ повє́рженнымъ грѣ́шникѡмъ нисхо́диши, всебл҃га́ѧ.

Сп҃сѝ ѿ sѡ́лъ и҆ скорбе́й рабы̑ твоѧ̑, бг҃оро́дице, и҆ ми́ръ бж҃iй, превы́сшiй всѧ́кагѡ мíра земна́гѡ, пода́ждь рабѡ́мъ, тѧ̀ воспѣва́ющымъ.

Родила̀ є҆сѝ ѹ҆миротвори́вшаго гѡ́рнѧѧ и҆ дѡ́льнѧѧ и҆ сегѡ̀ ра́ди на зе́млю соше́дшаго, ѿ ѻ҆ц҃а́ же и҆ дх҃а ст҃а́гѡ не разлꙋчи́вшагосѧ.

Ра́дꙋйсѧ, цр҃це нб҃сѐ и҆ землѝ. ра́дꙋйсѧ, превы́сшаѧ а҆́гг҃лъ и҆ а҆рха̑гг҃лъ. ра́дꙋйсѧ, ꙗ҆́кѡ тобо́ю i҆а́кѡвомъ  предвозвѣще́нный къ на́мъ примири́тель соше́лъ є҆́сть.

И҆́нъ.

I҆рмо́съ: Просвѣще́нiе во тмѣ̀ лежа́щихъ, сп҃се́нiе ѿча́ѧнныхъ, хрⷭ҇тѐ, сп҃се мо́й, къ тебѣ̀ ѹ҆́тренюю, цр҃ю̀ ми́ра, просвѣти́ мѧ сiѧ́нiемъ твои́мъ, и҆но́гѡ бо, ра́звѣ тебє̀, бг҃а не зна́ю.

А҆рха́гг҃лъ гаврiи́лъ, съ нбⷭ҇ныхъ слетѣ́въ крꙋгѡ́въ, принесѐ тебѣ̀ ра́дость бл҃говѣ́щенiѧ, семꙋ̀ неизрече́нномꙋ бж҃iю совѣ́тꙋ послꙋжи́вши, ди́внаѧ въ жена́хъ, и҆ сама̀ прино́сиши ра́дость всѣ̑мъ, вѣ́рно тѧ̀ пѣсносло́вѧщымъ.

Ра́дость вои́стиннꙋ неча́ѧннꙋю всемꙋ̀ до́льнемꙋ и҆ го́рнемꙋ ми́рꙋ дарова́ла є҆сѝ, занѐ ѿ тебє̀ происше́дый ѹ҆миротворѝ и҆ соединѝ гѡ́рнѧѧ съ до́льними, є҆го́же ны́нѣ молѝ вражды̀ и҆ нестрое́нiй на́мъ и҆зба́витисѧ.

Ꙗ҆́дъ грѣхо́вный ѿ дре́внѧгѡ пра́ѻтца во ве́сь ро́дъ человѣ́чь привни́де, но ѿ тебє̀ рожде́йсѧ всѧ̀ ѡ҆чи́сти, ѡ҆ст҃ѝ и҆ спасѐ, є҆го́же ны́нѣ молѝ грѣхо́вныхъ страсте́й и҆ безмѣ́стныхъ дѣ́лъ на́мъ и҆зба́витисѧ.

Щедрѡ́ты твоѧ̑ къ на́мъ неисчє́тны, и҆ бл҃гости сло́ва и҆ сн҃а твоегѡ̀ подо́бѧтсѧ, и҆ сiѐ вѣ́мы и҆ до́брѣ вѣ́мы, но что̀ воздади́мъ тебѣ̀ ѡ҆ ни́хъ, премилосе́рдаѧ мт҃и дв҃о,

Катава́сiа: Ѹ҆жасо́шасѧ всѧ́чєскаѧ:

Пѣ́снь s҃.

I҆рмо́съ: Бж҃е́ственное сiѐ и҆ всечⷭ҇тно́е соверша́ющи пра́зднество, бг҃омꙋ́дрiи, бг҃ома́тере, прiиди́те, рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ.

Сщ҃е́нное торжество̀ ны́нѣ дꙋхо́внѡ соверша́юще, прiиди́те, празднолю́бцы, воспои́мъ пѣ́сньми  бг҃ома́терь, прославлѧ́юще сн҃а, дарова́вшаго толи́кꙋю бл҃года́ть мт҃ри свое́й.

При́зри на пѣ́нiе рабѡ́въ, бг҃ороди́тельнице, врагѡ́въ ви́димыхъ и҆ неви́димыхъ смирѧ́ѧ вознесе́ннꙋю горды́ню и҆ на смирє́нныѧ и҆злива́ѧ высѡ́кiѧ ми́лѡсти твоѧ̑.

Ты̀ є҆сѝ ко́рень, ѿ негѡ́же произы́де же́злъ i҆ессе́евъ, хрⷭ҇то́съ. чл҃вѣ́къ ѿ до́мꙋ давíдова и҆ бг҃ъ, ѻ҆ц҃ꙋ̀ и҆ дх҃ꙋ соприсносꙋ́щный.

Ра́дꙋйсѧ, мт҃и ѡ҆бра́дованнаѧ. ра́дꙋйсѧ, прекра́снѣйшаѧ всѣ́хъ дще́рей человѣ́ческихъ. ра́дꙋйсѧ, бл҃горо́днаѧ ѿрасль бг҃оизбра́ннагѡ ро́да давíдова.

И҆́нъ.

I҆рмо́съ: Во глꙋбинѣ̀ грѣхо́внѣй содержи́мь є҆́смь, сп҃се, и҆ въ пꙋчи́нѣ жите́йстѣй ѡ҆бꙋрева́емь, но, ꙗ҆́коже i҆ѡ́нꙋ ѿ sвѣ́рѧ, и҆ менѐ ѿ страсте́й возведѝ и҆ сп҃си́ мѧ.

А҆́да, и҆ сме́рти, и҆ тлѣ́нiѧ рожⷭ҇тво́мъ твои́мъ спасла̀ є҆сѝ ро́дъ человѣ́чь, тѣ́мъ тѧ̀ всѧ́ко колѣ́но нбⷭ҇ныхъ и҆ земны́хъ по до́лгꙋ ѹ҆бл҃жа́етъ, ꙗ҆́кѡ мт҃рь разрꙋши́телѧ а҆́да и҆ сме́рти свободи́телѧ.

Грѣ̑хъ ра́ди на́шихъ не ѿврати́сѧ ѿ на́съ, дв҃о прест҃а́ѧ, но моли́твами твои́ми свобожде́нiе ѿ а҆́да и҆ вѣ́чныѧ сме́рти на́мъ и҆схода́тайствꙋй.

Ѽ, въ коли́цѣй лѣ́ности, коли́комъ нерадѣ́нiи ѡ҆ сп҃се́нiи на́шемъ всѐ житiѐ на́ше и҆ждива́емъ! ка́ѧ мꙋ́ка, кíй пла́мень предлежи́тъ на́мъ! но, ѽ мт҃и, да́нною тебѣ̀ бл҃года́тiю и҆ на́съ сп҃сѝ.

Ѻ҆́гнь бж҃е́ственный, хрⷭ҇та̀, неѡпа́льнѡ на рꙋкꙋ̑ своє́ю носи́ла є҆сѝ, сегѡ̀ ра́ди, ны́нѣ предстоѧ́щи предꙿ прⷭ҇то́ломъ ѻ҆гнезра́чнымъ сла́вы є҆гѡ̀, молѝ, да воспламени́тъ на́съ къ благи́хъ дѣ́ланiю.

Катава́сiа: Бж҃е́ственное сiѐ и҆ всечестно́е: 

Конда́къ, гла́съ s҃:

Не и҆́мамы и҆ны́ѧ по́мощи, не и҆́мамы и҆ны́ѧ наде́жды, ра́звѣ тебє̀, влⷣчце. ты̀ на́мъ помозѝ, на тебѐ надѣ́емсѧ и҆ тобо́ю хва́лимсѧ, твои́ бо є҆смы̀ рабѝ, да не постыди́мсѧ.

I҆́косъ, гла́съ s҃:

Не ввѣ́ри мѧ̀ человѣ́ческомꙋ предста́тельствꙋ, прест҃а́ѧ влⷣчце, но прiимѝ моле́нiе раба̀ твоегѡ̀: ско́рбь бо ѡ҆бдержи́тъ мѧ̀, терпѣ́ти не могꙋ̀ де́монскагѡ стрѣлѧ́нiѧ, покро́ва не и҆́мамъ. нижѐ гдѣ̀ прибѣ́гнꙋ, ѡ҆каѧ́нный, всегда̀ побѣжда́емь, и҆ ѹ҆тѣше́нiѧ не и҆́мамъ, ра́звѣ тебє̀, влⷣчце мíра, ѹ҆пова́нiе и҆ предста́тельство вѣ́рныхъ не пре́зри моле́нiе моѐ. полѣ́зно сотворѝ.

Пѣ́снь з҃.

I҆рмо́съ: Не послꙋжи́ша тва́ри бг҃омꙋ́дрiи па́че созда́вшагѡ, но ѻ҆́гненное преще́нiе мꙋ́жески попра́вше, ра́довахꙋсѧ пою́ще: препѣ́тый ѻ҆ц҃є́въ гдⷭ҇ь и҆ бг҃ъ, бл҃гослове́нъ є҆сѝ.

Презрѣ́ла є҆сѝ всѧ̑ кра̑снаѧ мíра, чⷭ҇таѧ є҆ди́номꙋ бг҃ꙋ возжела́вши послꙋжи́ти, є҆мꙋ́же воспѣва́ла є҆сѝ: ѻ҆тцє́въ бж҃е, бл҃гослове́нъ є҆сѝ.

На́съ, всесоверше́ннѡ бл҃гочєсти́вымъ ѻ҆трокѡ́мъ не послѣ́дꙋющихъ, но прилѣплѧ́ющихъ тва́ри па́че, не́же творцꙋ̀, наста́ви, влⷣчце, є҆ди́номꙋ бг҃ꙋ слꙋжи́ти и҆ воспѣва́ти: ѻ҆тцє́въ бж҃е, бл҃гослове́нъ є҆сѝ.

Данiи́лъ ѹ҆́мныма ѻ҆чи́ма предꙿꙋзрѣ́ тѧ, хрⷭ҇тѐ, въ ка́мени нерꙋкосѣ́чнѣмъ. разрꙋши́вшемъ сꙋ́єтнаѧ црⷭ҇тва человѣ̑ческаѧ, во сп҃се́нiе пою́щихъ тебѣ̀ со ѻ҆ц҃е́мъ и҆ дх҃омъ: ѻ҆тцє́въ бж҃е, бл҃гослове́нъ є҆сѝ. 

Ра́дꙋйсѧ, горо̀, бл҃года́тiю бж҃iею прiѡсѣне́ннаѧ, ѿ неѧ́же ѿсѣче́сѧ ка́мень, бг҃омъ ѻ҆ц҃е́мъ положе́нный во главꙋ̀ ѹ҆́гла цр҃кве своеѧ̀, хрⷭ҇то́съ, є҆мꙋ́же пое́мъ: ѻ҆тцє́въ бж҃е, бл҃гослове́нъ є҆сѝ.

И҆́нъ.

I҆рмо́съ: Кꙋпина̀ въ горѣ̀ ѻ҆гненеѡпа́льнаѧ и҆ росоно́снаѧ пе́щь халде́йскаѧ ꙗ҆́вѣ предписа́ тѧ, бг҃оневѣ́сто: бж҃е́ственный бо невеще́ственный въ веще́ственнѣмъ чре́вѣ ѻ҆́гнь неѡпа́льнѡ прiѧ́ла є҆сѝ. тѣ́мже и҆зꙿ тебє̀ ро́ждшемꙋсѧ пое́мъ: бл҃гослове́нъ є҆сѝ, бж҃е ѻ҆тє́цъ на́шихъ.

Творе́цъ и҆ зижди́тель всѣ́хъ, бг҃ъ сло́во въ послѣ̑днѧѧ лѣ̑та во ѹ҆тро́бꙋ твою̀ всели́сѧ, пресла́внаѧ бг҃оѻтрокови́це, и҆ всѧ̑ наꙋчѝ воспѣва́ти: бл҃гослове́нъ є҆сѝ, бж҃е ѻ҆тє́цъ на́шихъ.

Скѡ́рби, бѣды̑, болѣ̑зни ѿ мно́гагѡ мно́жества грѣхѡ́въ на́шихъ, ꙗ҆́кѡ во́ды мѡрскíѧ, внидо́ша до глꙋбины̀ дꙋ́шъ на́шихъ, но на твою̀ надѣ́ющесѧ, бг҃ома́ти, по́мощь, не ѿчаѧва́емсѧ, сн҃ꙋ твоемꙋ̀ взыва́емъ: бл҃гослове́нъ є҆сѝ, бж҃е ѻ҆тє́цъ на́шихъ.

Кто̀ возглаго́летъ си́лꙋ твою̀ на нб҃сѝ, ю҆́же дарова́ ти ѿ тебє̀ происше́дый; кто̀ и҆ на землѝ слы́шаны сотвори́тъ всѧ̑ хвалы̑ твоемꙋ̀ вели́комꙋ покро́вꙋ и҆ застꙋпле́нiю земноро́дныхъ, воспѣва́ющихъ: бл҃гослове́нъ є҆сѝ, бж҃е ѻ҆тє́цъ на́шихъ.

Ѻ҆трокови́це чⷭ҇таѧ, неискꙋсобра́чнаѧ, ѡ҆чи́сти на́шъ ѹ҆́мъ ѿ по́мыслѡвъ сꙋ́етныхъ и҆ се́рдце на́ше ѿ по́хотей лꙋка́выхъ, да чи́стыми дꙋша́ми и҆ нескве́рными ѹ҆стна́ми сн҃ꙋ твоемꙋ̀ воспѣва́емъ: бл҃гослове́нъ є҆сѝ, бж҃е ѻ҆тє́цъ на́шихъ.

Катава́сiа: Не послꙋжи́ша тва́ри: 

Пѣ́снь и҃.

I҆рмо́съ: Ѻ҆́троки бл҃гочєсти́выѧ въ пещѝ рожⷭ҇тво̀ бг҃оро́дичо спасло̀ є҆́сть: тогда̀ ѹ҆́бѡ ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а по́йте, дѣла̀, и҆ превозноси́те є҆го̀ во всѧ̑ вѣ́ки.

Слы́ши, ѻ҆трокови́це дв҃о чⷭ҇таѧ, глаго́лъ, гаврiи́ломъ тебѣ̀ вѣща́нный: роди́ши сн҃а, спаса́ющаго воспѣва́ющихъ: гдⷭ҇а по́йте, дѣла̀, и҆ превозноси́те є҆го̀ во всѧ̑ вѣ́ки.

Пло́тiю ѿ тебє̀ происше́дый спа́слъ є҆́сть ѿ ѻ҆гнѧ̀ ѻ҆трокѡ́въ, вѣ́рою зрѣ́вшихъ є҆го̀. того̀ молѝ и҆ на́съ сп҃стѝ, пла́менемъ страсте́й жего́мыхъ, сн҃ꙋ же твоемꙋ̀ воспѣва́ющихъ: гдⷭ҇а по́йте, дѣла̀, и҆ превозноси́те є҆го̀ во всѧ̑ вѣ́ки.

Въ пещѝ вавѷлѡ́нстѣй ви́дѣнъ бы́лъ є҆сѝ, хрⷭ҇тѐ, ꙗ҆́кѡ а҆́гг҃лъ свѣтоно́сный, зра́комъ же сн҃ꙋ бж҃iю подо́бный. тебѣ̀ со ѻ҆ц҃е́мъ и҆ дх҃омъ пое́мъ: гдⷭ҇а по́йте дѣла̀ и҆ превозноси́те є҆го̀ во всѧ̑ вѣ́ки.

Ра́дꙋйсѧ, кꙋпино̀, мѡѷсе́емъ ви́дѣннаѧ, въ послѣ̑днѧѧ же лѣ̑та ѿ ко́рене давíдова происше́дшаѧ и҆ сп҃са всѣ́хъ неизрече́ннѡ ро́ждшаѧ, є҆мꙋ́же пое́мъ: гдⷭ҇а по́йте, дѣла̀, и҆ превозноси́те є҆го̀ во всѧ̑ вѣ́ки.

И҆́нъ.

I҆рмо́съ: Велѣ́нiю мꙋчи́телевꙋ прпⷣбнiи трiѐ ѻ҆́троцы не повинꙋ́вшесѧ, въ пе́щь вве́ржени, бг҃а и҆сповѣ́дахꙋ, пою́ще: бл҃гослови́те, дѣла̀ гдⷭ҇нѧ, гдⷭ҇а.

Рꙋно̀ ѡ҆роше́нное, гедеѡ́номъ ви́дѣнное, та́йнѡ проѻбрази́ тѧ, дв҃ꙋ мт҃рь, ѡ҆сѣне́нiемъ дх҃а ст҃а́гѡ бг҃а  сло́ва неискꙋсомꙋ́жнѡ роди́вшꙋю, є҆мꙋ́же пое́мъ: бл҃гослови́те, дѣла̀ гдⷭ҇нѧ, гдⷭ҇а.

Безꙋ́мнаѧ ꙗ҆́рость мꙋчи́телѧ вве́рже бл҃гочєсти́выѧ ѻ҆́троки въ пе́щь, ѻ҆гне́мъ разжже́ннꙋю, но сн҃ъ тво́й росо́ю та́инственною си́лꙋ ѻ҆гнѧ̀ ѹ҆гасѝ. сего̀ ѹ҆молѝ, прест҃а́ѧ, и҆ на́съ ѻ҆гнѧ̀ вѣ́чнагѡ и҆зба́вити и҆ росоно́снагѡ црⷭ҇тва сла́вы не лише́ны сотвори́ти, да та́мѡ пое́мъ: бл҃гослови́те, дѣла̀ гдⷭ҇нѧ, гдⷭ҇а.

Е҆гѡ́же неизрече́ннѣй та́йнѣ воплоще́нiѧ послꙋжи́ла є҆сѝ, є҆го́же все́ю мт҃рнею любо́вiю возлюби́ла є҆сѝ, сего̀ молѝ и҆ са́мыхъ ѿве́рженныхъ грѣ́шникѡвъ не ѿри́нꙋти, да и҆ тíи пою́тъ: бл҃гослови́те дѣла̀ гдⷭ҇нѧ, гдⷭ҇а.

Сла́вимъ и҆ воспѣва́емъ тѧ̀ по до́лгꙋ, премилосе́рдаѧ мт҃и, ты́ бо вели́каѧ застꙋ́пница ро́да хрⷭ҇тiа́нскагѡ и҆ на́ша пребл҃га́ѧ и҆ ско́раѧ помо́щница.

Катава́сiа: Ѻ҆́троки бл҃гочєсти́выѧ въ пещѝ:

Пѣ́снь ѳ҃.

I҆рмо́съ: Всѧ́къ земноро́дный да взыгра́етсѧ, дх҃омъ просвѣща́емь, да торжествꙋ́етъ же безпло́тныхъ ѹ҆мѡ́въ є҆стество̀, почита́ющее сщ҃е́нное торжество̀ бг҃ома́тере, и҆ да вопiе́тъ: ра́дꙋйсѧ, всебл҃же́ннаѧ бг҃оро́дице, чⷭ҇таѧ приснодв҃о.

Бг҃ъ, ѿ тебє̀ воплоти́выйсѧ и҆ къ на́мъ прише́дый, содѣ́ла чре́во твоѐ нб҃съ простра́ннѣйше. ди́вное чꙋ́до: невмѣсти́мый во ѹ҆тро́бꙋ дв҃ы вмѣща́етсѧ, да сiю̀ пое́мъ во всѧ̑ вѣ́ки.

Неизрече́ннѡ въ послѣ̑днѧѧ лѣ̑та ѿ тебє̀ заче́ншагосѧ молѝ, бг҃оро́дице дв҃о, всѧ̑ на́шѧ печа̑ли на ра́дость преложи́ти и҆ свѣ́та невече́рнѧгѡ на́съ сподо́бити, да сiю̀ пое́мъ во всѧ̑ вѣ́ки. 

Ты̀ є҆сѝ прⷭ҇то́лъ сла́вы бж҃iѧ, i҆езекíилемъ та́йнѡ ѹ҆зрѣ́нный, ꙗ҆́кѡ сн҃а бж҃iѧ, ѻ҆ц҃ꙋ̀ и҆ дх҃ꙋ сопрⷭ҇то́льна. во твою̀ пречⷭ҇тꙋю ѹ҆тро́бꙋ воспрiѧ́ла є҆сѝ и҆ твои́ма мт҃рнима рꙋка́ма носи́ла є҆сѝ.

Ра́дꙋйсѧ, хра́ме ѡ҆дꙋшевле́нный. въ не́мже бг҃а пло́тiю ѡ҆бита̀. ра́дꙋйсѧ, кiвѡ́те, сла́вою сн҃а бж҃iѧ прiѡсѣне́нный. ра́дꙋйсѧ, всебл҃же́ннаѧ, бг҃оро́дице чⷭ҇таѧ, приснодв҃о.

И҆́нъ.

I҆рмо́съ: Невмѣсти́маго бг҃а во чре́вѣ вмѣсти́вшаѧ и҆ ра́дость всемꙋ̀ мíрꙋ роди́вшаѧ, тѧ̀ пое́мъ, бг҃оро́дице дв҃о.

Па́стырѧ до́браго, взыска́вшаго ѻ҆́вцꙋ заблꙋ́ждшꙋю, мíрꙋ дарова́ла є҆сѝ, съ ни́мже ны́нѣ соца́рствꙋющи, приведѝ къ немꙋ̀ и҆ всѧ̑ заблꙋ̑ждшаѧ ѻ҆вча́та.

А҆́гнца, взе́млющаго грѣхѝ всегѡ̀ мíра, ꙗ҆вѝ тобо́ю ѻ҆ц҃ъ, превосходѧ́й всѧ́къ ѹ҆́мъ любо́вiю къ па́дшымъ во а҆да́мѣ, предꙿ ни́мъ не преста́й молѧ́сѧ кро́вiю сн҃а є҆гѡ̀ на́мъ ѡ҆свѧти́тисѧ и҆ ѡ҆чи́ститисѧ.

Со ѻ҆ц҃е́мъ спрославлѧ́емый, съ дх҃омъ сосла́вимый, сн҃е бж҃iй, моли́твами ро́ждшiѧ тѧ̀ не ѡ҆ста́ви на́съ, погиба́ющихъ.

И҆́же ѿ тебє̀ воплоти́выйсѧ и҆ вочеловѣ́чивыйсѧ поста́ви тѧ̀ превы́шѣ всѧ́кагѡ а҆́гг҃льскагѡ чинонача́лiѧ, и҆дѣ́же предстоѧ̀, возведѝ и҆ на́съ къ нбⷭ҇нымъ высо́тамъ, грѣха̀ всѧ́кагѡ и҆зꙿима́ющи.

Катава́сiа: Всѧ́къ земноро́дный:

Свѣти́ленъ: Подо́бенъ: Пло́тiю ѹ҆снꙋ́въ:

Посѣти́лъ ны̀ є҆́сть восто́къ съ высоты̀ и҆ дарова̀ на́мъ, ꙗ҆́кѡ пресвѣ́тлꙋю зарю̀, тебѐ, бг҃оро́дице, въ  ско́рбныхъ ѡ҆бстоѧ́нiихъ неча́ѧннꙋю ра́дость на́мъ подаю́щꙋю, грѣ́шныхъ хода́таицꙋ.

Сла́ва, и҆ ны́нѣ, то́йже.

На хвали́техъ стiхи̑ры, на д҃, гла́съ д҃:

Нб҃о и҆ землѧ̀ да ликовствꙋ́ютъ: се́ бо мт҃рь предꙿ сн҃омъ предстои́тъ, проще́нiѧ грѣхѡ́въ человѣ́кꙋ нѣ́коемꙋ беззако́ннꙋ ѹ҆се́рднѡ просѧ́щи. ѡ҆ се́мъ а҆́гг҃ли ра́дꙋютсѧ, съ ни́миже и҆ мы̀ дꙋхо́внѣ да возвесели́мсѧ, бг҃оро́дицꙋ пѣ́сньми велича́юще.

Воспои́мъ, лю́дiе, свѣ́тлѡ давíдскꙋю пѣ́снь ѻ҆трокови́цѣ, невѣ́стѣ бж҃iей, мт҃ри всѣ́хъ цр҃ѧ̀ хрⷭ҇та̀: предста̀ цр҃ца ѡ҆деснꙋ́ю тебє̀, влⷣко, рѧ̑сны златы́ми ѡ҆дѣ́ѧна и҆ преꙋкра́шена бжⷭ҇твенными лѣ́потами. сiю́ бо, и҆збра́ннꙋю въ жена́хъ, па́че всегѡ̀ мíра ѹ҆добри́въ, бл҃гоизво́ли роди́тисѧ ѿ неѧ̀ вели́кiѧ ра́ди ми́лости и҆ сiю̀ помо́щницꙋ лю́демъ свои̑мъ дарова̀ покрыва́ти рабы̀ своѧ̑, є҆ди́нꙋ бл҃гослове́ннꙋю.

Сла́ва, и҆ ны́нѣ, гла́съ s҃.

Сра́дꙋютсѧ съ на́ми ѹ҆́мнаѧ всѧ̑ чинѡнача́лiѧ, ви́дѧще цр҃цꙋ и҆ влⷣчцꙋ всѣ́хъ, многоиме́ннѣ вѣ́рными сла́вимꙋ: ра́дꙋютсѧ же и҆ дꙋ́си пра́ведныхъ, зрѧ́щiи бг҃ома́терь, за грѣ̑шныѧ лю́ди всечестнíи своѝ рꙋцѣ̀ къ сн҃ꙋ простира́ющꙋю и҆ просѧ́щꙋю и҆̀мъ ѡ҆ставле́нiѧ грѣхѡ́въ, и҆ ми́ра, и҆ ве́лiѧ ми́лости.

Славосло́вiе вели́кое, є҆ктєнiѝ и҆ ѿпꙋ́стъ.

Моли́тва.

Ѽ прест҃а́ѧ дв҃о, всебл҃га́гѡ сн҃а мт҃и всебл҃га́ѧ, гра́да москвы̀ покрови́тельнице, всѣ́хъ сꙋ́щихъ во грѣсѣ́хъ, ско́рбехъ, бѣда́хъ и҆ болѣ́знехъ вѣ́рнаѧ предста́тельнице и҆ застꙋ́пнице! прiимѝ моле́бное пѣ́нiе  сiѐ ѿ на́съ, недосто́йныхъ ра̑бъ твои́хъ, тебѣ̀ возноси́мое, и҆ ꙗ҆́коже дре́вле грѣ́шника, на всѧ́къ де́нь мно́гажды предꙿ чⷭ҇тно́ю i҆кѡ́ною твое́ю моли́вшагосѧ, не презрѣ́ла є҆сѝ. но дарова́ла є҆сѝ є҆мꙋ̀ неча́ѧннꙋю ра́дость покаѧ́нiѧ и҆ преклони́ла є҆сѝ сн҃а твоего̀ мно́гимъ и҆ ѹ҆се́рднымъ къ немꙋ̀ хода́тайствомъ ко проще́нiю сегѡ̀ грѣ́шнагѡ и҆ заблꙋ́ждшагѡсѧ, та́кѡ и҆ ны́нѣ не пре́зри моле́нiѧ на́съ, недосто́йныхъ рабѡ́въ твои́хъ, и҆ ѹ҆молѝ сн҃а твоего̀ и҆ бг҃а на́шего, да и҆ всѣ̑мъ на́мъ, съ вѣ́рою и҆ ѹ҆миле́нiемъ покланѧ́ющымсѧ предꙿ цѣльбоно́снымъ ѻ҆́бразомъ твои́мъ, да́рꙋетъ неча́ѧннꙋю по коего́ждо потре́бѣ ра́дость: грѣ́шникѡмъ, погрѧ́зшымъ во глꙋбинѣ̀ sѡ́лъ и҆ страсте́й, вседѣ́йственное вразꙋмле́нiе, покаѧ́нiе и҆ сп҃се́нiе: сꙋ́щымъ въ ско́рбехъ и҆ печа́лехъ ѹ҆тѣше́нiе: ѡ҆брѣта́ющымсѧ въ бѣда́хъ и҆ ѡ҆sлобле́нiихъ соверше́нное си́хъ и҆збытiѐ: малодꙋ̑шнымъ и҆ ненадѣ̑жднымъ наде́ждꙋ и҆ терпѣ́нiе: въ ра́дости и҆ и҆зꙿѻби́лiи живꙋ́щымъ непреста́нное благодѣ́телю благодаре́нiе: бѣ́дствꙋющымъ милосе́рдiе: сꙋ́щымъ въ болѣ́зни и҆ долгонедꙋ́жiи и҆ ѡ҆ста́влєннымъ врача́ми неча́емое и҆сцѣле́нiе и҆ ѹ҆крѣпле́нiе: и҆жди́вшымъ ѿ недꙋ́га ѹ҆́мъ ѹ҆ма̀ возвраще́нiе и҆ ѡ҆бновле́нiе: ѿходѧ́щымъ въ вѣ́чнꙋю и҆ несконча́емꙋю жи́знь па́мѧть сме́ртнꙋю, ѹ҆миле́нiе и҆ сокрꙋше́нiе ѡ҆ грѣсѣ́хъ, дꙋ́хъ бо́дръ и҆ тве́рдꙋю на милосе́рдiе сꙋдiѝ наде́ждꙋ. ѽ гпⷭ҇жѐ прест҃а́ѧ! ѹ҆милосе́рдисѧ ко всѣ̑мъ, чтꙋ́щымъ всечестно́е и҆́мѧ твоѐ, и҆ всѣ̑мъ ꙗ҆вѝ всемо́щный покро́въ тво́й и҆ застꙋпле́нiе: во благоче́стiи, чистотѣ̀ и҆ честнѣ́мъ жи́тельствѣ пребыва́ющыѧ до послѣ́днѧгѡ  и҆́хъ сконча́нiѧ во бла́гости соблюдѝ: sлы̑ѧ бла́ги сотворѝ: заблꙋ́ждшыѧ на пꙋ́ть пра́вый наста́ви: всѧ́комꙋ дѣ́лꙋ благо́мꙋ и҆ сн҃ꙋ твоемꙋ̀ ѹ҆го́дномꙋ споспѣ́шествꙋй: всѧ́кое дѣ́ло sло́е и҆ бг҃опроти́вное разрꙋшѝ: въ недоꙋмѣ́нiи и҆ трꙋ́дныхъ и҆ ѻ҆па́сныхъ ѡ҆бстоѧ́нiихъ ѡ҆брѣта́ющымсѧ незри́мꙋю по́мощь и҆ вразꙋмле́нiе съ нб҃сѐ низпослѝ: ѿ и҆скꙋше́нiй, собла́знѡвъ и҆ поги́бели сп҃сѝ: ѿ всѣ́хъ sлы́хъ человѣ́къ и҆ ѿ врагѡ́въ ви́димыхъ и҆ неви́димыхъ защитѝ и҆ сохранѝ: пла́вающымъ спла́вай: пꙋтеше́ствꙋющымъ спꙋтеше́ствꙋй: сꙋ́щымъ въ нꙋ́ждѣ и҆ гла́дѣ бꙋ́ди пита́тельница: неимꙋ́щымъ кро́ва и҆ приста́нища бꙋ́ди покро́въ и҆ прибѣ́жище: наги̑мъ пода́ждь ѡ҆дѣѧ́нiе: ѡ҆би̑димымъ и҆ непра́вѣднѡ гони̑мымъ застꙋпле́нiе: клеветꙋ̀, поноше́нiе и҆ хꙋле́нiе терпѧ́щыѧ незри́мѡ ѡ҆правда́й: клеветникѝ и҆ хꙋли́тели предꙿ всѣ́ми ѡ҆бличѝ: ѡ҆жесточе́ннѡ враждꙋ́ющымъ неча́емое пода́ждь примире́нiе, и҆ всѣ̑мъ на́мъ дрꙋ́гъ ко дрꙋ́гꙋ любо́вь, ми́ръ и҆ бл҃гоче́стiе и҆ здра́вiе съ долгоде́нствiемъ. сꙋпрꙋ̑жества въ любвѝ и҆ є҆диномы́слiи сохранѝ: сꙋпрꙋ́ги, во враждѣ̀ и҆ раздѣле́нiи сꙋ́щыѧ, ѹ҆мирѝ, соединѝ ѧ҆̀ дрꙋ́гъ ко дрꙋ́гꙋ и҆ положѝ и҆́мъ сою́зъ любвѐ неразрꙋши́мый: ма́теремъ, дѣ́ти родѧ́щымъ, ско́рое пода́ждь разрѣше́нiе: младе́нцы воспита́й: ю҆́ныѧ ѹ҆цѣломꙋ́дри, ѿве́рзи и҆̀мъ ѹ҆́мъ къ воспрiѧ́тiю всѧ́кагѡ поле́знагѡ ѹ҆че́нiѧ, стра́хꙋ бж҃iю, воздержа́нiю и҆ трꙋдолю́бiю наста́ви: ѿ дома́шнiѧ бра́ни и҆ вражды̀ є҆динокро́вныхъ ми́ромъ и҆ любо́вiю ѡ҆градѝ. безма́тернихъ сиро́тъ бꙋ́ди мт҃рь, ѿ всѧ́кагѡ поро́ка и҆ скве́рны ѿвратѝ ѧ҆̀ и҆ всемꙋ̀ благо́мꙋ и҆ бг҃оꙋго́дномꙋ  наꙋчѝ, прельщє́нныѧ же и҆ во грѣ́хъ и҆ нечистотꙋ̀ па́дшыѧ, скве́рнꙋ грѣха̀ ѿѧ́вши, и҆зꙿ бе́здны поги́бели и҆зведѝ. вдѡ́въ бꙋ́ди ѹ҆тѣ́шительница и҆ помо́щница, ста́рости бꙋ́ди же́злъ, ѿ внеза́пныѧ сме́рти безꙿ покаѧ́нiѧ всѣ́хъ на́съ и҆зба́ви, и҆ всѣ̑мъ на́мъ хрⷭ҇тiа́нскꙋю кончи́нꙋ живота̀ на́шегѡ, безболѣ́зненнꙋ, непосты́днꙋ, ми́рнꙋ и҆ до́брый ѿвѣ́тъ на стра́шнѣмъ сꙋди́щи хрⷭ҇то́вѣ да́рꙋй. Преста́вльшыѧсѧ въ вѣ́рѣ и҆ покаѧ́нiи ѿ житiѧ̀ сегѡ̀ со а҆́гг҃лы и҆ всѣ́ми ст҃ы́ми жи́ти сотворѝ, сконча́вшымсѧ внеза́пною сме́ртiю ми́лостива бы́ти сп҃а твоегѡ̀ ѹ҆молѝ, и҆ ѡ҆ всѣ́хъ ѹ҆со́пшихъ, и҆̀же не и҆́мꙋтъ сро́дникѡвъ, ѡ҆ ѹ҆покое́нiи и҆́хъ сн҃а твоего̀ ѹ҆молѧ́ющихъ, сама̀ бꙋ́ди непреста́ннаѧ и҆ те́плаѧ мл҃твенница и҆ хода́таица, да всѝ на нб҃сѝ и҆ на землѝ вѣ́дѧтъ тѧ̀, ꙗ҆́кѡ тве́рдꙋю и҆ непосты́днꙋю предста́тельницꙋ ро́да хрⷭ҇тiа́нскагѡ, и҆, вѣ́дꙋще, сла́вѧтъ тѧ̀ и҆ тобо́ю сн҃а твоего̀, со безнача́льнымъ є҆гѡ̀ ѻ҆ц҃е́мъ и҆ є҆диносꙋ́щнымъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ. а҆ми́нь.


